猗欤奇哉，紫霞之洞真天开。千变万状不可述，恍疑幻出壶中之蓬莱。湘滨两姝不敢到，怅望苍梧云缥缈。尔来三千三百年，斑龙空卧金光草。我采姹女江华滨，是为三十六帝之外臣。右持绿玉杖，左携紫金经。长歌天上谣，一呼开先扃。列炬照深窈，悬身事幽讨。群仙喜我来，惊笑欲绝倒。何侯抚我顶，伟远拍我肩。绿华赠我金条脱，安期分我红景丹。借问此何地，指言太虚天。翠霞紫云张宝幄，悬黎结绿盘璎珞。万叠苍苔荒石田，谁呼青龙耕紫烟。帝狱铜墙未偏识，拟开宝藏䌷云笈。嵯峨水际披蓑翁，应是篯铿钓神龙。仙人仙人何多事，惊世骇俗变灵异。或跣巨足垂天云，或卬短趾流沙浔。或现姑射处子身，粉霞红绶藕丝裙。或示普陀大士形，或持簪柳垂宝璎。或插镂象管，或结火齐珍。或琢玄圃玉，或布祇园金。洞中之深不知几百里，但见萦纡屈折一里一涧水。人言有路通桂林，乘兴欲寻日华君。吾闻洞中大小洞天三十六，帝遣列真分治局。上界官府应更多，定知此洞今谁属。猗欤奇哉，紫霞之洞真天开。我上会稽探禹穴，复浮沧海登天台。岩谷岂无奇，视此何尘埃。摩挲崖石题恶句，记我杖履敲云来。黄涪翁，元漫叟，目力一生空宇宙。澹岩阳华有何奇，枉费篇章劖石窦。

莫读书，莫读书，惠施五车今何如。请君为我焚却离骚赋，我亦为君劈碎太极图。朅来相就饮斗酒，听我仰天歌乌乌。深衣大带讲唐虞，不如长缨系单于。吮豪搦管赋子虚，不如快鞭跃的卢。君不见前年贼兵破巴渝，今年贼兵屠成都。风尘澒洞兮豺虎塞途，杀人如麻兮流血成湖。眉山书院嘶哨马，浣花草堂巢妖狐。何人笞中行，何人缚可汗。何人丸泥封函谷，何人三箭定天山。大冠若箕兮高剑拄颐，朝谈回轲兮夕讲濂伊。绶若若兮印累累，九州博大兮君今何之。有金须碎作仆姑，有铁须铸作蒺藜。我当赠君以湛卢青萍之剑，君当报我以太乙白鹊之旗。好杀贼奴取金印，何用区区章句为。死诸葛兮能走仲达，非孔子兮孰却莱夷。噫，歌乌乌兮使我心不怡。莫读书，成书痴。

赠君昆吾湛卢之宝剑，青雀黄龙之巨航。悬黎垂棘之美玉，都梁笃耨之名香。佳人佳人在何处，濯足洞庭望八荒。{艹揭}车馡馡薜芷绿，欲往从之道阻长。倚宝剑兮翼轸，胶巨航兮沅湘。玉以彰君子洁身之德，香以表骚人流世之芳。我所思兮隔秋水，天吴翕忽蛟螭翔。佳人佳人蹇谁与，爱而不见心衋伤。

九壤卧龙呼不起，乳臭谈兵空满耳。书生未识玉帐经，且抱此图究终始。姬家出车咏，嬴家小戎诗。卫家武刚捍突骑，马家偏厢走羌夷。只今车阵无人识，天狗横空洒腥血。胡人以鞍马为家，谁遇奔冲展奇策。豫章先生今孔明，胸中森罗万甲兵。天衡地轴妙绝识，内阵外阵何纵横。千枝绿沈列虓虎，万臂黄闲张白羽。人言险野难用车，公独规模掩前古。车攻图，车攻说，八采眉前曾进彻。世人苦谤陈涛斜，却向齐门空鼓瑟。今朝朱轓富川头，绝江以北瞻神州。李纲政要讲车战，南渡勋业应可收。泾水黄，铁山碎，双轮快碾幽燕地。朗诵先王复古篇，他时此笔犹能继。

盖头即可居，容膝即可安。连云大厦千万间，何如壶中别有天。壶中何所有，笔床茶灶葫芦酒。壶中何所为，目送飞鸿挥园丝。窗前祝融老僧竹，壁上九疑狂客诗。壶中主人知为谁，啖枣仙伯雪鹤姿。左揽玄微袂，笑移砥柱弄河水。右拍长房肩，饱餐麟脯倾玉舷。蓬莱山，在何处，劝君且占壶中住。不曾上列金马门，也应不识崖州路。探禹穴，浮沅湘。脚下尘土鬓上霜，我到壶中如故乡。

白首侯芭蜀江边，曾向君家传太玄。射熊草赋留残墨，想应当日还渠得。飘零萧洒几世孙，解得胶法舂玄云。物理往来元莫测，后世子孙还旧璧。君家所有更赠君，君还赠我何殷勤。感君殷勤复三叹，努力西窗磨铁砚。太玄难深吾不为，愿写诚斋易传探玄机。

衡之山，郁苍苍。我有佳人，在山之阳。木难为佩兮云锦为裳，爱而不见兮我心忧伤。安得为鹍鹏，凌风置君傍。衡之山，郁苍苍。

衡之江，清且漪。我有佳人，在江之湄。朝餐菭蘠兮夕馔江蓠，欲往从之兮我马虺隤。安得为琴高，沿波与君随。衡之江，清且漪。

岑楼跨层崖，灌木翳颓沼。旷哉宇宙心，况兹展遐眺。前哲日以远，川麓被文藻。芳甸馥荃蘅，江渚杂凫鸟。亭亭沼中莲，冉冉庭下草。扣寂参太极，抚化领众妙。俗薄神理乖，力柔圣途杳。英英考亭翁，反心会天奥。万里粲良言，一诚贯元造。勗哉登楼人，毕景尽此道。深根复深根，笃行以为宝。

高旻振爽籁，苍雁鸣芳洲。倾城饯茂宰，乡耋罗藻舟。茂宰蕴渊道，厥源溯伊流。字甿振仁策，范俗惇圣猷。夷心灼理要，政简吏统周。芳风被儒肆，惠泽沦农畴。鲁封有驯雉，张廷无讼牛。慨兹戒徂两，离衷郁绸缪。赠我茂叔莲，纫君晏子裘。庆霄{目祭}凤跃，神囿瞻麟游。世道日以隘，民瘼谁克瘳。厉志抗遐业，吹万溥九州。揆予忝皇鉴，敷文免征愁。行行重行行，夷庚无驻舟。

穜稑旱欲槁，蒺藜秋向荣。哲匠轸民瘵，慨此疚魂明。蓐收正秋敛，肥{虫遗}何纵横。仰霄{目祭}蟾曜，聆垤伫鹳鸣。彼美玩华光，芳樽酌兰生。崇榭歌窈窕，秀质罗辎𫐌。节序孰不欢，宅生念匪轻。同袍正焦灼，对酒何忍倾。恤喜限惛智，同兹感阴晴。淰淰山云起，策策林飚惊。企彼天瓢润，弭此农槔声。崇情发翰墨，赏心谢筹觥。溥泽乃夙念，穹爵岂所营。荣贱有异分，感兹友岩耕。

叫舜问寥阔，咏濂涤尘嚣。驾言城西游，慨彼往哲遥。仪凤不可呼，𫛤鹅浴清潇。怀哉光风杳，蕙若吹凉飚。苍梧陇云愁，康庐草木雕。岂无人希周，亦有文规姚。占毕末学阻，俗薄神理销。沿流浮伊洛，溯源窥羲尧。执中与太极，万古瞻魁杓。察微笃强力，贤圣诚匪辽。舜宫翳灌木，濂塾栖丛苕。观乎纪游作，悟彼进学条。兰卮娱才彦，岂谓磊魂浇。得深清赏惬，理胜英藻超。揆予果何为，农野勤耕穮。景迫昧见道，曷奉德化昭。

世变如流水，前哲嗟逝川。良牧隆化本，访古漫叟泉。念兹名泉意，感彼末俗偏。渊窦与嵌臼，杖屦聊回旋。不识漫叟心，曷诵漫叟篇。恻念轸苍氓，溥泽同一天。蚁聚与羔跪，命义当亦坚。回邪乃败德，毋以己欲专。夸士五鼎辱，穹爵或自镌。临流叹浇风，薄言倾酒船。浸泉旌吾志，冻泉存旧传。潓{氵忠}涍汸淔，铭石昭万年。无限感发人，黜指敲墨毡。岁月亦云久，古迹埋尘烟。泉根石已泐，泉上树欲仙。森戟呵虎士，谁能听潺湲。理义著今古，贵贱俱荒阡。今公七泉游，陵谷尚未迁。励俗振古道，兹诵恶曲圆。刘侯同襟期，赓唱挥彩椽。漫叟诚有知，骑鲸跃层渊。彼哉贼君父，圆曲工求权。厉民恣屠斮，巧宦勤攀缘。安得激七泉，布作化雨宣。

吏统久已紊，使选匪易为。蝎虺何蓁蓁，鸿雁何累累。持节岂不多，旷职苟所私。缅怀紫阳翁，昔使东浙湄。陈臬纠官邪，扬仁苏民疲。兹道有先后，哲儒昭令规。䌹斋寄潇牧，那懋灼帝知。励廉肃寮采，反税驩乡耆。所学蕴渊道，宽严权理宜。兹总全楚境，歌此皇华诗。位穹民言邈，壤广吏蠹滋。问俗职所重，简僚乃政基。视听贵远周，细微在可遗。揽辔戒前路，岂为好爵縻。揆予忝英盼，怀德念别离。别离果何念，康济乃所期。懿兹远大业，肇此咨度时。勗哉振英采，慰我湘民思。

溽露霑灌莽，华月流高旻。吟啸嘉此夜，抚化悲萧辰。萧辰何所悲，游子多苦辛。道峻壮力谢，业遥昌志湮。玄鬓日以变，丰景将遂沦。堪舆一大宅，羲娥为旅人。卉木互荣落，蛬蟀何吟呻。气随稚耄变，理胜恤喜均。反性乐天爵，测化葆道真。抚卷慨往哲，芳猷邈难亲。

湘鳞六六寄相思，疏柳新蝉想别时。今夜各听三楚雁，秋风又老一年诗。梅花且补离骚阙，薏苡应为史笔知。剪竹疑峰新制笛，待冲霜月访桓伊。

淳熙人物到嘉熙，听说山斋亦白髭。文字尽传融水后，精神如战辟雍时。灵椿终不争朝菌，蓍草惟堪养寿龟。细嚼梅花看总义，只应姬老是相知。

老依牙纛撚吟髭，又折梅花话别思。五岭不遮鸾凤诏，四方都诵鳟鲂诗。人才晋魏凋零后，国事江淮倥偬时。赖有老臣经济在，快呼桂醑饯篙师。

野雉江鸥满故都，秋风禾黍撚吟须。六千里外驱旃旆，五十篇中见版图。金铉尚期扶日御，玉衡终令正天衢。书生亦有中原志，那得君王丈二殳。

陆续城边按部归，梅花随处扑征騑。溪山有助吟题遍，狱市无冤讼牒稀。竹屋听猿眠碎月，莎庭引鹤步斜晖。莫嫌瘴雾侵湘客，满路风霜冷枲衣。

愁杀潇滨虮虱臣，乱山斜照独含情。人才不似深衣古，国势如何楮币轻。石燕未苏湘国旱，木牛那济蜀川兵。幸无杜老流离苦，切莫吟诗到北征。

雨积桑枢长昔邪，谁能载酒访扬家。汉庭用少臣今老，鲁俗皆冠我独髽。忧国苦无蠲忿草，看书喜对决明花。衰颓懒作江湖梦，拟鬓三桠养鬓华。

许由溪上小屠苏，红树苍山对一臞。白发功名惟剑在，青灯活计并锥无。谁言荆楚多奇士，却笑乾坤一腐儒。桐帽貂冠俱有分，寄言儿辈莫揶揄。

住近江心古寺边，幅巾应伴浙僧闲。官衔自管金陵观，冠业多依雁宕山。出处要留青史看，功名且逐白云还。殷勤为祝楼居月，好照横舟漱碧湾。

祝融应自胜崆峒，且读通书办圣功。事可语人甘受谤，诗能名世不嫌穷。春边采药收湘芷，月下调弦送楚鸿。赖有行人碑尚在，棠阴依旧恋东风。

皇华歌彻酒杯忙，泽畔骚翁送范滂。琴带衡云弦索润，马餐湘茝辔丝香。山中狸豹随吟旆，部内豺狼入按章。却笑诗寒吟骨耸，愁看酬唱挟风霜。

向来杨陆共峥嵘，吟到停云趣转清。古似洞庭张雅乐，严如即墨敛残兵。茵𫈟终不肥方朔，芣苡何堪病冉耕。细读残编搔白首，未应造物忌诗名。

越{舟邛}蜀艇乱相偎，风饱千帆带雨开。阁上鸣銮今已往，江头飞鹜只堪哀。柳汀絮满河豚贱，桃坞花残石首来。应接溪山吾不暇，自怜白发欠诗才。

泷吏崖翁是赏音，江流泯泯对秋吟。天虾扑火帆樯晚，水狗捎鱼岛屿深。千里庭闱云满眼，十年湖海雁惊心。今宵客枕清如水，称读西山夜气箴。

惹得诗名遍九州，酒徒棋伴半公侯。离骚甘隠鱼鳞屋，乐府多传𫛛鹊楼。醉叶几窠藏菊径，蠹荷三亩护渔舟。中原应有楼兰国，空锁吴钩到白头。

淮烽蜀燧照边隅，白发忧时我腐儒。楚客汀洲搴杜若，齐王沮泽索茈葫。耽吟自爱南游好，久谪曾谋百事无。拟对祝融扪虱话，何时重捋使君须。

曾到元郎吟处吟，雪蓬烟艇欠相寻。凤鸣道国空诗句，雁到衡峰只信音。拾橡祠边寒听雨，纫兰院里夜分衾。蹇馿倘遂黄花约，鸦觜敲烟共掘参。

朔风于水浸琼沙，曾共骚翁理钓槎。对酒又吟端木叶，论诗还忆款冬花。饥能驱我瓶储罄，老不饶人镜影华。拟唤扁舟寻剡叟，岭梅潇菊各天涯。

吹香亭上送飞鸿，且把行藏寄蜀桐。老境只须寻远志，世途还要避沙虫。公于天地初何憾，道在丘园固未穷。曾是辕门投卷客，应怜听雪卧蕯䓖。

梅花好处共心期，曾撷天葩寄梦思。兄弟自为千古计，江湖方诵二萧诗。贪泉定喜逢廉吏，倭国何因拜老师。賸拟寻君攀桂树，路遥谁肯借馿骑。

琼海收兵玉帐闲，又移斋舰溯涪湾。三边形势全凭蜀，四路封疆半是山。魏将旧闻侵剑阁，汉兵今欲卷函关。细倾瑞露论西事，想在元戎指画间。

竹坞松湾遍履痕，断碑无首野苔昏。江山应识前贤事，裴柳今存几世孙。岛雾海霞留古意，春猿秋鹤冷骚魂。何人会得登临意，闲嚼梅花伴酒尊。

峥嵘梵阁碍银潢，且对畦衣问马王。落日断云连楚粤，缺钟坏像杂梁唐。英豪已往雄图歇，栋宇犹存古意荒。惆怅石湖题柱在，倚栏无句独凄凉。

藓碑萝石拥喦扃，独倚筇枝问大乘。白雉苦无千岁种，青山空识六朝僧。诗传北岳刊新帖，禅接西淮冷旧灯。拟凿冰泓浇冻砚，禊亭闲借法华誊。

拟寻禹柏过长沙，且泊愚溪问酒家。岁旱可能飞石燕，秋高还看落天虾。乾坤纳纳催霜鬓，歧路悠悠又菊花。惆怅草黄骐骥病，归心依旧绕烟霞。

往事谁能问水滨，停桡仍是薄西曛。樵渔空自存袁姓，凫雁何应识柳文。钓艇分灯归客艇，岭云拖雨接溪云。楩楠兰芷今何在，空使行人误旧闻。

江绕衡门接旅津，鲤鱼风歇水粼粼。湘醨三盏浇吟思，潇碧千竿对老身。题笔未能行客醉，典琴不用主人贫。隔江谁掉高名丽，满载鸬鹚捉锦鳞。

{思}簩竹畔拥双旌，回首江蓠隔楚汀。曾向前贤参学问，且教远俗识仪型。安南兵息塞烽冷，罗殿马来蛮草青。怅望铃斋何处是，遥瞻朱雀认诗星。

石田茅屋野苔春，喜对庭闱话苦辛。客路本无如意事，瘴乡难有却回身。且寻农耒耕湘雨，待看天戈洗鞑尘。门外黄旗边饷急，可堪杯酒各伤神。

苏公堤畔系吟馿，知在垂杨第几株。学校文章如画餠，朝廷官爵似呼卢。春吟应欠梅花在，时事曾言楮币无。惆怅湘湄分袂处，今看细雨长蘼芜。

囊中秋卷逼唐贤，门外侯芭问太玄。才大岂堪栖枳棘，官清应只友兰荃。湘行又泛君山月，淮绩曾冲赤壁烟。拟借从君新句看，试寻黄帽寄纲船。

宦途捷径在三边，且住吟船赠马鞭。壮士苦无横草志，将军还用撒花钱。鞑兵犹未回燕鸭，蜀耗何应问杜鹃。今日送君无别话，看随郤縠洗狼烟。

槐花匝路促湘行，闽赋唐诗旧擅声。有志向曾言国事，论心何止在科名。毕方夜煽杭都火，大角秋缠蜀道兵。莫作腐儒场屋话，琅玕满腹正须呈。

岭梅潇菊两关情，岁晚江湖载酒行。客路欲依严挺子，瘴乡已老少游兄。瓦盆且话田家事，肉食谁通钝汉名。惆怅韩张亭畔路，雪鞭风帽又东征。

堂萱营柳伴吟哦，黄绶仙翁鬓未皤。对客不矜名第贵，输心惟在简编多。江头鲂鲤香晨膳，境内鸱枭冷夜窠。湘国诗盟今寂寞，衰颓犹喜识阴何。

邂逅阳华且酒壶，海鹏衡雁各征途。闲身俱被饥寒役，老境还堪离别无。乡梦定应思款段，客吟何用说娵隅。曾从仙叟参玄诀，好访安期采涧蒲。

长歌白石草庐深，今抱园丝就赏音。温饱不为儿辈计，行藏端在古人心。鳣鱼堂上春开账，㶉𫛶滩前夜对衾。拟挂奚囊梅下听，谪仙应共隠仙吟。

跕鸢东畔瘴云低，山径如梯去马迟。正则自吟皇树颂，广微惟诵白华诗。春风采药桃花国，落日寻碑薏苡祠。觅得丹砂能寄否，溪亭送客鬓毛衰。

九拔鲸牙气贯虹，玉堂归只守文穷。世无真魏扶吾道，人以乾淳望此翁。大地精灵藏笔下，国家命脉寄山中。缊袍羸驷崇仁路，正拟登门听击蒙。

大厦谁堪任栋梁，试留斋舰问行藏。朝廷议论如春雨，吴蜀人才似夕阳。三渐何曾投砭剂，五寒今望起膏肓。拟看相业磨崖在，却到浯溪话别觞。

石栈天梯荡战尘，谁驱哨马满峨岷。尽看乌犬为君子，谁问沙虫化小人。鞑智岂应强兀术，蜀材正自欠吴璘。细吟猛虎长蛇句，空对西风泪满巾。

天涯亭畔拥提屏，丹荔黄柑满去程。皂盖却迎新别驾，碧幢应忆老先生。象蹄印雨归蛮国，鲸鬣掀潮撼海城。曾是乡贤分守处，试寻醉石共题名。

暮云春树饱相思，今共秋风捋白髭。北阙未知鹦鹉赋，南州空诵鹧鸪诗。旗亭尚喜髠能饮，客路谁知朔独饥。赖有湘翁生计在，且吟九辨撷江蓠。

恭城山水接三湘，应觉他乡是故乡。官况不妨栖枳棘，客程还见食槟榔。寒暄未定宜加爱，事业无穷要自强。千古忠魂如可问，试吟雏井漱吟肠。

石楼峰下寄吟身，静掩桑枢琢楚珍。蘋草青莎招隠士，暮云春树忆诗人。门无车马多嫌僻，家有图书不似贫。拟借大鹏揩老眼，何时尊酒得相亲。

尧山分手舜山逢，呼酒旗亭两鬓蓬。客思且须论契阔，诗交应不计穷通。儿曹富贵秋烟外，前辈风流落叶中。明日吟船又何处，渡江衣冷荻花风。

千菊溪头话别情，君行我住两伶俜。山中有酒招元亮，石上无禾养百龄。狼尾屋低苔漠漠，龙须菜长水泠泠。故乡语燕应堪听，莫放扁舟过洞庭。

家住衡山茗坞深，轩辕道士是知音。窊尊酒好聊同醉，石鼎诗难莫浪吟。雨外虺隤寒食路，花边格磔故乡心。却怀世上扬雄少，肠断侯芭何处寻。

知君无地种江蓠，看了衡山看九疑。客路不堪还话别，侯门何处可题诗。吟青罗带行离岸，唱白铜鞮过习池。呼酒试浇征马足，绣台油幕有相知。

醉呼仙叟共浮湘，稛载风烟满锦囊。名似浦云山雨起，诗连沅芷澧兰香。好吟秋月招元结，莫赋朝云恼楚襄。吴巨老仙今寂寞，行人还解识珩璜。

雨过池塘路未干，人家桑柘带春寒。野巫竖石为神像，稚子搓泥作药丸。柳下两姝争饷路，花边一犬吠征鞍。行吟不得东溪听，借砚村庐自写看。

曾佐元戎洗绿林，此翁何止擅诗声。久辞骠骑寻瓢饮，谁引鸣驺聒耦耕。厚礼正罗温处士，浮名还污阮先生。衡茅那识丝纶美，尚拟升堂结社盟。

姜夔刘过竟何为，空向江湖老布衣。造物忌名从古有，诗人得位似君稀。圣朝自要求参术，吾道何应贱蕨薇。晚节黄花须爱护，且教湘士挹芳菲。

太极楼头霁月寒，断弦绿绮不堪弹。窗前自长濂溪草，泽畔还枯正则兰。苍野骚魂惟我吊，乌台诗案倩谁刊。伤心空有金陵集，留与江湖洒泪看。

纸上珊瑚间木难，曾敲黄阁卸吟鞍。赏音今有平园否，得句堪寻岣嵝刊。鹦鹉夜栖金屋冷，的卢秋战玉关寒。春风归雁那知己，寄与深宫绝塞看。

娄敬金缯满去辀，便看雷雨润遐陬。诸贤自抗排云议，宰相方深偃月谋。湘国乍闻悲𫛳鸟，秣陵还听唱符鸠。九原晏老君知否，搔首青编恨未休。

赤壁濡须事已虚，且依栎闸酹芳壶。九原尚拟吞铜雀，千载今惟记赤乌。湘浦有人修旧祀，荆州无地展雄图。定知斫案英灵在，闲对祠前洗湛卢。

功名要结后人知，马革何妨死裹尸。汉帝可能疑薏苡，湘民却解荐江蓠。纸钱撩乱巫分胙，粉壁阑斑客写诗。堕水跕鸢无处问，滩头斜照晒鸬鹚。

仙桂灵椿各典刑，飘飘姿韵激天鲸。家传八叶盐梅种，诗接三苏父子名。四海尽将看县谱，一堂那许与文盟。尘埃不敢相亲炙，且汲渝溪濯客缨。

东皇太一待新诗，共喜星槎溯楚涯。父老尽将看鸑鷟，使君应不问狐狸。江头芳杜催行色，境内甘棠有去思。细读诏书搔短发，瓣香那识帝王师。

玉笥山前水拍空，知君何处系吟篷。敢轻奇士题凡鸟，漫有忧心咏阜螽。沅芷澧兰犹可寄，江云渭树苦难同。门前草木皆诗卷，独倚筼筜啸晚风。

翡翠芙蓉去路荒，许浑诗里认封疆。昔闻古佛传宗印，今得吟仙绾县章。鱼婢蟹奴供俎豆，马人龙户杂耕桑。澹翁应解知心事，试汲寒泉荐瓣香。

网尽珊瑚采尽珠，只餐秋菊养诗臞。永嘉同社声名在，乾道遗民行辈孤。我恨朱门无食客，君言青史有穷儒。饥寒正用昌吾道，且对钤冈共撚须。

未曾相见已相知，楚粤江山棣萼诗。每恨乾坤催我老，却于湖海识君迟。机云才藻今无几，管鲍襟期说向谁。靡靡乱山嘶瘦马，碧云日暮正相思。

越冠齐瑟事皆非，疏拙惟甘与世违。客路鶑花愁里看，故山烟雨梦中归。采薇有备淮南静，移粟无谋浙右饥。纳纳乾坤须俊杰，湘翁祇合制荷衣。

归心只有杜鹃知，且倚裴亭遍共撚髭。客路秋风吹杜若，故园春雨老辛夷。家贫未办闲居赋，世浊空吟感寓诗。邂逅江湖还别去，岸花樯燕两堪悲。

洞庭濯足共题诗，今听骊驹话别离。泣玉可能悲卞子，买金只合铸锺期。荷盘翦绿须栖鹭，{从/鸟}顶分丝补接{罒/离}。斗酒彘肩聊自壮，古来骚客例寒饥。

贾井裴亭遍短筇，红尘归骑又匆匆。我寻桂树吟招隠，君对莲花诵易通。今日江山劳别梦，他年灯火课新功。濂溪最念初平老，恨听连床话未终。

吟到湘潭一叶黄，贾胡踪迹正悲凉。抱琴沽酒异乡客，打鼓发船何郡郎。楚女越商相杂沓，淮盐浙楮自低昂。尘埃市井无人识，濯足江头望八荒。

拟寻岣嵝看蟠螭，且解青鞋濯禹溪。吊古犹疑九枝柏，谈禅且问一茎虀。虎抓崖树供僧爨，猿摸廊碑认客题。应接溪山无好句，满林空羡乱蝉嘶。

闲依禹柏系征骢，猿鸟应犹怪贱踪。正拟开云访韩愈，可能避雨识茅容。朱陵洞里秋呼鹤，紫盖峰前晓听钟。欲踏青霞寻胜趣，倦游应许借吟筇。

洗耳泉头漱晚凉，西风衣袂水花香。酒边豪气横荆楚，灯下清谈杂晋唐。天地每穷真俊杰，山林偏有好文章。试拈茹草同君舞，后夜闻鸡月满床。

吟遍吴头楚尾春，多惭词客问征尘。振衣天目寻黄独，濯足湘江咏白蘋。宋五已惭称进士，陈三何用作诗人。锦囊原属君家有，分买鱼经理钓轮。

楚砧岷葛饱清游，金节银菟照几州。诗句多如姚少监，行程还似杜参谋。黄陵夜诵虞妃泣，白帝春吟杜宇愁。拟问湛溪何处是，梦随闽国弄渔舟。

荡寇将军后，唐朝李郤家。绿华双荐者，况复古今夸。

逝骓走鹿各消磨，剑外功臣剩几多。四皓两生元不听，故乡枉费大风歌。

假号偷名只可怜，枉抛钱镈弄戈鋋。陇头燕雀应相笑，鸿鹄元来是项燕。

愁看锺室劈良弓，何不当时杀蒯通。今日真王成底事，只应娥姁是英雄。

蜥蜴盆边解滑稽，且分社肉饱蛾眉。刘郎最怕秋风冷，那听君言换殿帷。

狗监无端荐薄情，鹴裘犊鼻帝乡尘。当时最有文君恨，不识长门买赋人。

请室冤魂叫不闻，神丘隆碣谩遗文。平生词藻谁知己，腐鼠孤雏却悮君。

万缕春风窣汴堤，锦帆何处柳空垂。流鶑应有儿孙在，问著隋朝总不知。

光顺门前系马吟，弘文馆里翠云春。却怜白首河西尉，枉作蓬莱献赋人。

捐玦江头弄钓舟，兰花杜若满芳洲。如何才子无骚思，只咏蔷薇与石榴。

惆怅枯株无晬盘，云横太白梦魂寒。半生骄吝如蜗缩，自把西铭反复看。

谁掘骊山起老师，竹林灯火共心期。年来后学轻前辈，看彻皋比罢讲时。

仙云寒锁碧瑶天，突兀吟坛北斗边。试问凤凰谁得髓，竹林听雪对床眠。

叫云吹玉舜祠边，醉嚼琼糜漱石泉。旧读离骚今忘却，快披秋卷嗅兰荃。

吟落秋窗烛炧红，想弹九辩入丝桐。荃衡岂不如葵菽，谁继豳风补楚风。

叫彻苍梧望八荒，暮云秋客各凄凉。此情未许旁人会，愁绝中庭月一方。

大袖褒衣走浙淮，何人不识鹤山来。只今心印谁传得，自折通书拨篆灰。

金柅亭边柳拂城，春风系马酒家吟。尘埃满面无人识，却得黄鹂作赏音。

犬子无从典鹔鹴，荒村忍渴望潇湘。楚王萍实甜如蜜，不许诗人取次尝。

卮酒豚蹄客里欢，石尤风紧枲衣单。东阳病骨如鹦鹉，最怯南州社日寒。

尘满湘翁薜荔衣，江湖岁晚鬓成丝。桂州杨五今何处，雪片梅花枉费诗。

醉敲茶臼啸秋烟，苦欠高阳买酒钱。拟入乱山餐柏叶，石床闲对麝香眠。

阆仙去补荔支谱，梅谷归呈飞鹜秋。惟有瓜坡共君在，马蹄何苦又昭州。

道乡牵损衮龙衣，谪堕天涯咏楚蓠。莫放蹇馿游别处，拾青阁下有残碑。

鹏运堂前话别愁，菭蘠三度楚江秋。近怀莫向元龙道，问舍求田是□头。

蜾蠃衔虫入破窗，枕书一垛竹方床。家僮偶见草头字，误认离骚是药方。

儿童篱落带斜阳，豆荚姜芽社肉香。一路稻花谁是主，红蜻蜓伴绿螳螂。

飞飞绿凤挂梅梢，犹记来时雪拥袍。今日归舟新淦路，担头稚子卖樱桃。

燕子楼头一曲春，曾骑骄马掷黄金。如今世事漫头雪，破屋孤灯忍冻吟。

罗带江头蜕绣衣，人归香草谢家池。祇今玉树埋何处，惆怅僧房认得诗。

穿冢难酬地下知，逢人多说项斯诗。今朝痛洒西州泪，万里梅花欲放时。

沧流翠竹接仙扃，灵菜丹虬拱上真。拟就玄翁分半榻，闲听秋雨守庚申。

雪片梅花满砚池，芙蓉幕里客归迟。今朝解了公家事，尽听辕门报酉时。

姜夔荒冢白蘋深，鸑鷟无声结绿沈。拟向鄱阳寻后杜，只招张叟听君吟。

吟了南楼到库楼，塞云边月困雕锼。只今南北无诗禁，曾有新编遏鞑不。

看尽槐花卖卜人，窊尊且认旧碑文。只今世上无清惠，却恐元郎解笑君。

绿水池边旧钓矶，何时归去濯征衣。千年城郭应无恙，祇怕风尘老令威。

快把诗书洗瘴茅，雕题墨齿尽同胞。天涯那得随衿佩，试借升堂讲义钞。

古来节妇比忠臣，怊怅明珠一窖尘。千古纲常君记取，题诗烦问坠楼人。

征衲无人补旧绵，萧条客枕楚萍边。拨残石炭西窗冷，却忆山家榾柮烟。

和遍陶翁饮酒诗，醉笼天地入鸱夷。细看官爵成何物，肯带奚囊过九疑。

浣花骚伯杳难□，世上宁无元隠居。读罢君诗三叹息，断弦绿绮定何如。

庐山道士菊潭仙，前世沧浪握楚荃。莫道离骚遗响绝，孤钩寡珥尚能传。

吊湘谁解荐江蓠，忠愤泠泠写七丝。愁绝九疑山下听，重华应许就陈词。

满池蜀锦照深衣，尽日凭栏课楚词。要识此花香绝处，露凉风细雨晴时。

对花味道兴何长，好学颜家到坐忘。莫与红尘儿辈道，心清正自得真香。

故园荷屋傍濂溪，苦爱莲花入梦思。今日题诗还自笑，江湖尘土鬓成丝。

槟榔口里吐参苓，折槛无门九虎深。家在道乡亭畔住，定应千古有知音。

少海无波鹤禁虚，满朝闭口养曹蜍。白袍乌帽和宁外，却有山人请建储。

对坐如禅舍，闲烧石乳香。书看新讲义，药问未传方。仆语梅花里，僧经竹案傍。题诗吾岂敢，窗户半吟章。

阳华万叠云，无计得相寻。所学皆时好，何人知尔心。莎城百粤远，雪峤一翁吟。已是怀人极，天寒奈水深。

訾家洲畔路，别尔苦匆匆。说剑令人喜，耽吟与我同。旌旗枫鬼雨，舟楫鲎簰风。想到琼峰顶，题诗更纪功。

叠嶂矗空青，耽幽共一寻。苔荒碑意古，茗苦道情深。有兴梯苍壁，无才咏玉簪。吟仙何处去，我辈复登临。

水长许由溪，春寒入竹扉。几人听夜雨，惟我怯单衣。树罅青灯耿，篱根白菌肥。明朝有忙事，推枕问渔矶。

丙穴鱼应好，曾经问钓矶。干戈今未定，城郭是耶非。诗社尊黄发，侯门薄布衣。乾坤满豺虎，见尔一歔欷。

时事如颓屋，谁堪任栋梁。国贫僧牒贱，边病檄书忙。有分忧宗社，无才出举场。未应王谢辈，挥泪送斜阳。

租帖名犹在，何人纳税钱。烧侵无主墓，地占没官田。边国干戈满，蛮州瘴疠偏。不知携老稚，何处就丰年。

到此脚跟酸，千峰迥不看。年深碑字浅，日薄树阴寒。石罅巢蜂乳，篱根堕鸟残。爱吟还畏崄，不敢倚栏干。

门庭接豆根，吟避市尘喧。每爱诗无敌，应知学有源。云山供俎豆，笔砚长儿孙。愧我相过数，秋风酒一尊。

今傍南轩住，应知理趣精。通书多似易，论语不言诚。拟欲听微论，犹能慰别情。江湖风浪隔，肠断楚鸿声。

炉冷童吹火，山房夜黯然。湿薪添茭𦶟，苦茗带芎煎。灯暗潇江雨，诗吟笠泽烟。老仙何处去，搔首吊尘编。

天河那可到，山顶翠参差。村屋煎黄蜡，官炉焙荔支。地蛮游宦少，县小迓宾迟。鼻祖曾吟处，荒苔想满碑。

问户垂杨句，江湖半世看。不应求五岭，却自建孤坛。浙社朋游尽，唐诗气味寒。今朝流水谱，只可子期弹。

前辈风流歇，江湖欠赏音。向期行古道，谁解识余心。月浸金坛冷，云归玉笥深。潇湘风雨夜，空得梦相寻。

南客帝乡归，青袍照绿髭。问知当世事，解诵圣君诗。淮蜀军书急，湘深邸报迟。空传廷试策，韦布说边陲。

律院僧应俗，亭荒草木删。无碑堪考古，有客自看山。竹好惟嫌密，云多不自闲。小溪知最近，童浴夜方还。

