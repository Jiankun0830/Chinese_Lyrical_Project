晨光起天末，微风动林杪。披衣初梦回，卷书倦清晓。隠几欲无寐，百念自忧悄。箪瓢旧独乐，乐意今亦少。岂但感时节，政欲避烦扰。我非斯人徒，区区务自了。

风云虽不定，日雨亦易干。残春犹凛凛，助我朝食寒。想见芳野田，士女游班班。去者日以疏，更为来者欢。青红间车马，日暮醉墦间。

招提隠松桂，远在城一隅。我来岁云暮，天寒气象殊。寓目得佳趣，百念如涤除。及此斋时钟，箪瓢慰吾臞。丈室曦未来，香篆沈熏炉。聊施济胜具，未暇学跏趺。缓步大明寺，山光佳有余。郊原自春色，物意如相娱。习公四海士，豪气编虎须。邂逅偶倾盖，清游邀我俱。相从得二谢，笑语寄歌呼。

霜余日初杲，遮留人拥道。公来春向阑，公去秋垂老。公当侍丹墀，正人国之宝。行行那得留，仍视玉堂草。

忆昔游成均，千言谈笑成。杰立群隽上，少日腾英声。大当持荷橐，小当登蓬瀛。戢翼久不振，一旦朝阳鸣。

全璧公之归，有识为嗟咨。外祠三拜命，历岁艾且耆。乘流与遇坎，道在他何知。汪汪波万顷，未许儿辈窥。

高山列松柏，岁寒宁动色。颜巷一箪瓢，掩关养吾直。纷纷声利场，时胜时奔北。袖手了不关，昂然见全德。

九重圣端拱，慨念人材重。澄清鸳鹭行，拔尤锄猥茸。辅郡与畿甸，连岁拜殊宠。付君天下平，民冤自无壅。

畴昔公何如，尽读天下书。公今复何似，未如张与于。皋陶当日语，一一皆世模。但令犴狱空，安用高吾闾。

浇风昔未殄，向隅或不免。上心天地心，哀矜用中典。卿联慎所付，遂极天下选。议谳聊小试，经纶期一展。

指日公旋登，政席仍枢庭。坐令贫病士，少慰身飘零。问讯徐夫子，起处秋安宁。两翁庙堂具，那得长司刑。

昔年两岸柳，逢春正依依。扁舟转河曲，风光随处宜。弹指岁云何，秋风橘柚垂。折腰得斗粟，未救臣朔饥。儒宫一何有，惜哉壮观隳。采采池中芹，乱葑迷涟漪。萧条住槐市，庭空蔓草滋。丹雘堕煨烬，草木含疮痍。永怀千古人，杂佩思报之。我乃但便腹，未免儿辈嗤。斯辰况多艰，每怀废晨炊。畴昔请长缨，唾手平龟兹。西略收咸京，北伐空鲜卑。坐令王室尊，国风无黍离。力微不办此，千愁锁修眉。承惠谢微官，一室投荒陂。吴山险可攀，吴水清可窥。胜概苦邀予，投绂今去迟。王孙定伟器，尺璧无纤疵。枯棋屡贾勇，佳篇仍致师。一日不会面，悠悠勤我思。大轴插牙签，细字攻毛锥。朝廷罗群公，如君沧海遗。勿学贫贱交，自比山林姿。誓将友麋鹿，终焉寄锄犁。况君秀眉宇，异世元紫芝。新诗落我前，醉眼眩珠玑。言多意无他，恋恋新相知。男儿各行役，盍簪宁无时。期君在岁寒，素心无自违。君看千年柏，岂惮霜雪欺。慎勿倚市门，美货当自怡。怀璧忌暗投，按剑古所悲。吴门三年淹，冲天在一飞。征涂加餐饭，秋晚多寒晖。求仙岂浪语，渺茫那可期。行行快着鞭，献纳黄金扉。勿作儿女别，泪下如绠縻。我方戒多语，念念知昨非。恨无锦绣段，酬君黄绢辞。

畏暑肩暂息，初凉戒我行。王村去城市，捷帆片时程。到岸才咫尺，两君笑相迎。回棹不自由，剧谈底里倾。却泊红莲渚，支筇叩禅扃。阛阓未有此，一见心眼清。日暮山萧然，风来竹有声。危亭仍解衣，坐久太清生。携枕共席地，醉言强作醒。蚊声喧不寐，谈余已窗明。他乡各蓬转，易散难合并。共居虽一溪，相望南北城。胜处偶同践，轻去宁无情。殷勤拂素壁，留诗当题名。

飞埃喜污人，余事忌挂眼。酒浪绿可亲，山光翠相挽。折腰素非愿，被面有余赧。从来万事空，此去百念满。恰忆兹山游，判作经年款。驾言随所如，歌笑为君莞。洗耳听潺湲，缓步踏{山蹇}{山产}。褰裳跨风磴，扪萝度云栈。禾黍岂离离，枣下初纂纂。川原供遐瞩，笋蕨中去苋。桃李倾城姿，松杉万金产。雪浪逗冰泉，乳花浮玉碗。相望一牛鸣，不惮四牡痯。层阁神所宅，败檐我将馆。心求千佛印，手罢七年板。胜槩何时无，羁怀自悲潸。小院昔徜徉，东风未暄暖。夜语联僧榻，晨炊共华馔。羊肠一分襟，雁背几折简。于今怀举桉，过公倦开盏。早知玉树摧，不如春思短。尘容久难赎，乐事贫益罕。佳篇分锦绣，和气回弦管。差肩招隠些，下视广陵散。指踪去路迷，加鞭客情懒。诛茅行可卜，鼓棹过几返。避喧谐良图，结邻得佳伴。萍蓬岂愿余，斗筲未须算。荒凉石迳深，蹭蹬云色晚。归鞅那得迟，霜鬓侵韦诞。

总角嗜学问，于心期可收。岁月如逝水，倏忽二十秋。纷纷何所得，俗士难与谋。夫子四海士，不数韩荆州。抠衣一尝会，颇轻万户侯。祝子晚倾盖，缓急仍同舟。伟哉廊庙器，价高自难酬。相从半周星，会别嗟何稠。班荆此话旧，落落志益修。嗟我闻道晚，仅脱儿女忧。一斑幸时窥，稍知辨薰莸。执经滥同席，得子真良俦。安得身为云，相陪汗漫游。茫茫水东注，百川皆乱流。驽骀饱束刍，市者常易售。借问诸夫子，为功忌中休。此语期同践，此外复何求。

西风迎公来，东风送公去。尚欲留朱轓，公行不可住。无酒对公倾，有怀为公赋。夫子文武资，亦复廊庙具。刚方仰术业，坦夷见襟度。青衫试州县，机锋微已露。吾意有不可，万夫挽不顾。翱翔诸公间，籍甚当时誉。峩冠上乌台，直谏汲长孺。风云千载合，冕旒一言寤。凛凛议论余，可使淮南惧。天威瞻咫尺，政涂去跬步。兴逸顿言归，解佩苕溪路。湖山聊寄怀，诗书尚温故。中外岂不殊，进退自余裕。宣城唇齿邦，望公来何暮。我饥我颦呻，公饭公覆护。举首望旌戟，指期咏襦袴。平生触邪手，不难锄弊蠹。双溪叠嶂间，按堵百无虑。坐席岂容温，当馈意久注。献纳念伏蒲，谋谟怀借箸。行矣股肱良，归作腹心助。要观今周公，声名三吐哺。便当侣夔龙，何止冠鹓鹭。自念接门墙，连岁忘羁寓。鹢首明当飞，骥尾何由附。几日复升堂，青天披宿雾。过雁与来鱼，犹当奉尺素。西去无多程，不诵阳关句。

山林与钟鼎，各了一世缘。千年眉山翁，生气犹凛然。菟裘视阳羡，卖剑将老焉。此志空泉扃，禾黍荒故园。尚余种橘帖，会有异世贤。西清广川公，文翰郁双全。新篇来西枢，句句清可弦。廊庙须公归，宁容一壑专。九重最深眷，每转从谏圜。绝唱今寡和，惜哉坡已仙。回视楚臣些，并驰争孰先。况复黄绢碑，光耀荆溪边。此亭会不磨，名与两公传。几株罗潇湘，便觉饶风烟。不比濯锦江，桤木须三年。行矣凉飚起，霜满千崖巅。香雾喷四坐，满引杯垂莲。

出门迎朝暾，入门饯夕阳。岂愿从吾驷，声名跨楚梁。明日聊与君，褰裳陟危冈。方舟转河曲，薰风度微凉。细看槐柳暗，稍觉薝萄香。天高散霞绮，云浄呈天光。梵宫占地胜，古木参天长。禽鸟亦自得，呜呼声激昂。缓步信携筇，清流足飞觞。乃知声利役，脱去非无方。所怜雄丽地，千年陇树荒。石顽尚莓苔，剑逝宁光芒。自今一瞬息，江山几兴亡。我衰渐落寞，乐极泪淋浪。寄谢同心人，无惊鬓毛黄。

通州瞿昙师，多于雁鹜行。吾常爱志僧，谓之一凤凰。不见十五载，访我大江傍。留之固未遣，载以荆州航。相从三日游，山晚松风长。尔我岂其梦，嗒然尧桀忘。凌晨洗一钵，束衣还故乡。为子植梧桐，何时复来翔。

平野绿远近，晴山翠纵横。西风今日凉，天意济此行。居士十日病，快意身已轻。逢寺聊少憩，山僧苦相迎。岂为余事来，泉石锺吾情。风生本何意，松篁得之清。向来城市口，无此笙竽声。坐久百念歇，一雨秋意生。所恨二三子，无怀可同倾。少日戒客气，四十犹未平。一事一错误，百年几折肱。不如谢公等，穷山掩柴扃。

至公无辙迹，万变归诸正。谁云学则然，要在成以性。我公锺间气，异禀刚且劲。一毫不容私，心境自澄映。超然是非表，烛物眼常浄。还将溟渤量，一了百川竞。由来仁者寿，兹理天所命。欲知椿龄永，视此宽平政。桂华弄小春，晚香适再盛。年年几望月，影泛杯中圣。尚书心如水，远裔有馀庆。何以继清风，家声南北郑。

人生贵适意，自苦良亦痴。百年同梦幻，富贵安所施。我生世缘薄，疲弱不可支。纷华岂不佳，自觉心已辞。归来时自笑，抚手长嗟咨。人生行乐耳，勋业知何时。两李近豪放，高怀不少卑。谪仙已云殁，流风宛在兹。平子韵绝俗，豪逸真吾师。万事一粲然，不复论成亏。邵公蘗庵下，操心常苦危。易象鲁春秋，忧乐常相随。端居谈利害，羌夷可鞭笞。近亦能稍稍，笑语随儿嬉。平居如二子，廊庙真所宜。人岂不自省，何必求蓍龟。漫游恐未免，慎勿差毫厘。世事足反复，纷纷尽如斯。错固不足道，谊也亦为之。请复铭座右，政可为吾规。前言戏之耳，未来容可追。

灯火千门竞是日，出户黄昏云抹漆。夜光乘暗何处投，冷淡行人怅如失。明朝风清天动色，云阴初若龟兆坼。须臾白盘升天东，相如归来更全璧。

杨枝巧作腰支弱，不分小桃红入萼。风光向人但妩媚，客子那知行路恶。短篷荡漾晴波里，取次茶深酒薄薄。所思故人殊未来，悲风为我生绝壑。尘沙隔年不相见，结邻空记他时约。相看一字不寄将，剩有新知岂云乐。眼前俗士败意耳，忆君岁岁空牢落。炯炯眉目端可思，月照西廊暮云廓。

白首苕溪几我乡，青眼弁山如故友。诛茅晚岁合岩栖，漂梗一生嗟浪走。往往每来每太息，去去一步一回首。檐楹之雄谁氏室，基堂宜为后人有。荣华谬作长久计，荡盈要以仁谊守。室空无人人不问，天固遗公公信否。轮奂雅宜凤池人，权舆本自凤池手。付之勋阀可无憾，会与令名俱不朽。雅怀卜邻非卜居，嚣尘可暂不可久。新亭巀嵲城之巅，佳致回环天所就。与山似有他年约，相向每为长者寿。碧鲜苍润被草木，煖翠晴光排户牖。时复一觞浇磊磈，下视群峰皆培𪣻。乃知韫玉山有辉，更觉看山公不负。向来曾试西垣策，只今聊绾南丰绶。胸中水鉴极泾渭，笔下瑰辞粲琼玖。倾盖视我平生交，曳裾陪公众客后。喜见成都宅一区，恨无负郭田数亩。去住还当惭二老，穷独已复成一叟。门前剥啄非他人，我来问字不载酒。

洞庭之野排千岩，陈子卷帘非爱山。震泽之流清没底，陈子凭栏不观水。杰阁横空一事无，终年传习唯父书。乃翁平时束五传，绝人伟论惊诸儒。至宝不受久埋没，近者私记刊吴都。搢绅骈肩快先睹，一言价重百车渠。正派源流要有自，二难秀发名家驹。少小辛勤门户计，皇天有知子不孤。于今三十五经立，亹亹雄辩来起予。不但家法传群纪，经学当与心法俱。溪山相对无浪语，宝此一编时卷舒。自怜早岁已漂泊，乃翁邀我来僧庐。于今埙篪弦诵地，当时从容谈笑余。契阔死生三十载，萍浮蓬转常崎岖。子能箕裘万事足，其他得丧争锱铢。凛凛清氛端可想，神游仿佛归来欤。

万家九陌车尘中，丹甍碧瓦真人宫。回廊小院略具体，清风爽气无能同。殿檐密有杉松护，炎蒸纵酷来无从。偶因谒客凌晨入，归径往往侵昏钟。道人坐稳知乐否，我生半世犹飘蓬。茅檐与此异寒暑，分毫不透东南风。

荆溪之山环千峰，摩空巉绝相争雄。与公万仞俱壁立，祇有爽气蟠胸中。荆溪之流碧满野，寒光秀色兼天泻。与公雅量相对清，更觉波澜来笔下。高门悬弧此日生，少年挥毫敌两京。当时紫宸初射策，玉色临轩知姓名。一旦横经向儒苑，凤掖銮坡去非远。如今高卧尚琳宫，主父严徐见何晚。向来皂盖先一州，龚黄已往无此流。旰食我皇收士急，未容独乐林泉幽。华堂宴笑春风里，水绿山青助公喜。三槐功就却归来，寿如此山如此水。

玉带金鱼衮绣光，维垣一旦侍君王。垂绅庙堂调玉烛，能使天公时雨旸。畴昔干戈岁屡歉，于今万室盈仓箱。天心人意若相语，问公何以回穹苍。天恶人心二三德，公惟一德妙赞襄。夜半熟视璿霄象，紫微列宿相荧煌。甘露醴泉不足瑞，但欲岁岁占农祥。物阜人嬉了无事，斯民击壤君垂裳。时时公亦憩杰阁，万物欣欣春昼长。当时尹躬似今日，但欠昭回云汉章。

天寒岁律今峥嵘，御街钟鼓天初明。近臣日报君颜喜，问寝慈宁圣主情。万年泄泄融融乐，此事无与凡公卿。父老问某何臻此，天子用孝公用诚。向来瞻云一万里，雁书不到江南城。初决和戎盖公策，来归驺驭人欢迎。九重日奉天下养，禁苑蟠桃春自生。当时若用他人说，至今未见风尘清。前代功臣岂不有，未有仿佛公勋名。封人考叔陋筹策，区区但舍君之羹。

化工作意办春来，斗柄明朝后日回。东风先到江南岸，江山濯濯无尘埃。灵光葱葱随处有，夜半两两明三台。天遣异人为时出，要作霖雨泽九垓。明堂借此一柱壮，他山之木皆凡材。如今国势盘泰华，向来天步屯云雷。岁岁年年竞是日，人人争欲持寿杯。天知调羹付公手，江梅不为他人开。长生唯在一清浄，别无方丈并蓬莱。

乃翁壁立千仞余，乃翁摛章锦不如。英风雅韵来无尽，川媚还复生明珠。华堂宁无侍巾栉，娉婷试问谁家姝。婵娟深锁人不见，忽惊清晓悬门弧。闻是高秋生骥子，充闾喜气相萦纡。大父大母顾之笑，乃翁再拜为亲娱。公家馀庆得英物，渥洼自有名家驹。摩顶尚记前生误，堕地举手一笑俱。夙习如斯定夙寤，少小便应传父书。公卿衮衮自今始，行矣家庆端可图。佳辰清樽来宾友，母爱子抱集坐隅。臭味芝兰席上客，为公赞喜容歌呼。我衰我倦毋多酌，老矣醉倒须人扶。留取明年会汤餠，要看徐卿第二雏。

自结高人伴，雅无俗士缘。驱之傍城市，劲节非所便。未论傲霜雪，试欲藏风烟。愿留旧青眼，岁晚相周旋。

古寺青枫外，平湖暮霭西。乱花经雨薄，冷蝶趁人低。俯槛留连语，听禽自在啼。风光兼客恨，樽游故须携。

移舟晨鼓闹，泊渚暮鸦盘。夹岸柳浑暗，横轩梅半残。最怜春日薄，犹动客衣寒。楼外西风急，云湖看涌澜。

一棹苕溪去，千门榆火新。老来犹是客，病起怯逢春。儒馆妙人物，吟毫泣鬼神。平生经济业，勉矣正逢辰。

行藏那用卜，皱面不重红。又作都城别，长怀国士风。折巾从有道，斗酒对无功。一梦何时续，南窗笑语中。

竟日人声断，空山一二家。犹怜中夜雨，不碍晓来花。健饭蔬如肉，冲寒酒当茶。飞潜各有性，贫乐付天涯。

旧雨无人到，非缘今不来。蔬盘春后足，经卷粥前开。燕语缘人去，禽声逐梦回。勤披频得句，随量日持杯。

倏起郊扉念，亟回朝市辕。君恩如父母，山迥亦乾坤。援笔醉醒语，携筇前后村。是非襟度外，客至总休论。

断岸留孤棹，层台耸近城。雁传他邑信，鸥背去年盟。几片雪多思，一枝梅有情。何人在楼上，吹笛暮寒生。

睡稳窗迟晓，愁多鬓易秋。祇堪浮小艇，不拟上西楼。无尽江山景，须陪杖屦游。一区何日办，孰为我公留。

芒鞋亦良苦，歧路不曾休。句律可青眼，宗风已白头。舌端频自味，心外更何求。欲寄明年信，温州定越州。

带砺元勋后，熊罴吉梦初。祥烟辉户牖，喜色动门闾。丙魏功行致，韦平庆有余。愿言椿算远，二十考中书。

社稷中兴际，朝廷忆老成。我公传祖烈，美誉冠时评。相业光三世，官联且贰卿。宸心方眷倚，行庆秉钧衡。

白发倦场屋，一官初自娱。幡然挂章绂，遽作卧江湖。耆旧添佳传，都门续故图。会当垂不朽，名与惠山俱。

鸡栖朱伯厚，来叶尚多贤。吏案尽纷若，心田正坦然。林泉谁共乐，衣钵子能传。会有蒲轮到，朝烟夕霭边。

闾里推耆德，门庭只故居。绮罗看富室，丹碧衒新庐。润屋宝非璧，满车家有书。功名宜岁晚，带玉缀金鱼。

常若侍君侧，宁论去几程。政须怀宿望，宁得殿名城。执手欲何语，谀公恐不情。斯民艰食甚，第一劝春耕。

得誉今铨筦，飞声自谏垣。久知蒙帝可，不敢丧吾存。切切道涂喜，勤勤指顾言。我公今气貌，犹是旧攀辕。

别公今夜月，恰可一庭方。勇往先过建，徐行不到漳。同时三郡乐，指日四时康。胜地岂云远，吾当騑乘黄。

身外从纷若，胸中固卓然。险夷唯故步，舒卷只遗编。锦绣文千段，珠玑诗几联。我公今愈健，笔力敌中年。

臭味张公子，生涯类我贫。又为两乡梦，看即一朝绅。洗眼千岩秀，抽身肥马尘。他年乘夜雪，从子剡溪滨。

稠众相从地，无言意已倾。余方厌藜藿，子肯扣柴荆。短棹起归暮，长亭如别情。回头听羌管，拍拍唤愁生。

埋轮贤使者，重席老先生。一别遽多岁，相望无几程。到家乘暇日，为我话深情。欲冩相思语，昏花字不成。

海内声名满，溪头且寓居。曾来非俗客，亦爱是吾庐。远道勤为问，平时懒作书。郡楼闲极目，细看北来鱼。

南国逾千里，西风几十程。凌寒初引道，投老试专城。贫贱荷公意，分携如此情。书来何处问，南浦寄深耕。

胄甲汉中垒，声高昔谏垣。几年清议在，万事此心存。临遣再三意，褒嘉数十言。疾驱公未可，半路趣回辕。

安稳瓯闽路，介居天一方。双旌谁出守，八郡莫如漳。日月中天近，风霜去路长。相知惟白首，端冕拜清光。

云汉良辰近，秋风一叶初。祥光连户牖，喜色动门闾。蘋藻仪无间，芝兰庆有余。仁人宜上寿，不必问瀛居。

仙阀流芳远，吾门袭庆长。萱堂今寿考，枢府昔辉光。玉树诸郎秀，金花宠命昌。欲知椿算久，辟谷有家方。

忆昔观光际，温颜获屡亲。奖提烦叔父，驽蹇负前人。幸会逢今日，飘飖愧此身。捧觞陪子侄，深觉仲容贫。

落花如雪鬓如霜，醉把花看益自伤。少日为名多检束，长年无兴可颠狂。四时轮转春常少，百刻支分夜苦长。何事同生壬子岁，老于崔丈及刘郎。

新晴不受短篷遮，系缆持觞一太嗟。柳岸萧条难驻客，茅檐安稳不如家。百年有几欲华发，今日无多已暮鸦。五世乡关泽未斩，欲归心折雁行斜。

照人明月故应圆，露冷风清八月天。且看惊鸾呈妙舞，却愁落雁怯虚弦。裙裾老去真聊尔，色笑公当一粲然。小院不妨今夜雨，人间那有两婵娟。

好上清班冠紫宸，抽身便作最闲身。疏梅茂竹几多目，曲槛方池随处春。两两脊令听自好，重重华萼见长新。灵椿一树婆娑甚，稳覆家庭四老人。

便胜从来三戟门，良金如友玉如昆。天边鸿雁空千里，堂上埙箎共一樽。自昔披榛扶社稷，几人衣锦向邱园。商山曾为留侯起，来作侯家异世孙。

剩引桂枝丛小山，鹜行姑去自余闲。人怀昆玉未当价，花与莱衣相映斑。佳树非烟晓葱郁，幽泉不雨夜潺湲。顿移岩壑山阴道，竞秀争流一席间。

高人心迹喜双清，旷远幽亭谁与名。檐外落花仍落絮，坐中倾国与倾城。松声传壑风初急，帆影飘空浪未平。不尽樽中今日醉，匆匆轻去得无情。

坐客一时人物换，此山海内旧知名。华筵为我歌金缕，深院有人来石城。酒浪满浮春浪碧，眉峰浅画晚峰平。日斜柁转各回首，松竹绕溪知此情。

槐柳参差覆地阴，薰风院落日沉沉。酒余不觉愁何在，花底直疑春可寻。江水无情犹北渡，淮岑相对漫南音。凭高最动归与念，卧听疏蝉出晚林。

黄绸被底衙声罢，永日庭闲讼不哗。案上琴书延好客，江头风月杂渔家。尚看叶令余波在，正索骚人秀句夸。闻道芙蕖红万朵，遥知不减浣溪花。

绮𦈡不复尚骄奢，经始菟裘谢物华。户外韦衣真隠者，屏间孔雀尚豪家。几年汗简编梼杌，晚岁薰炉负辟邪。谁谓吾庐还有幸，卜邻归路不相赊。

怀抱如公政自嘉，衡门那复念京华。壮年底事已将老，作戏逢场新有家。此去车书应万里，似闻廊庙屏群邪。时平尤赖安戎策，未合幽栖去国赊。

草草茅檐俭异奢，坐观物态尽空华。放怀近欲轻千户，排难何当念两家。壮岁我今成传癖，清时君勿病官邪。他年政恐从名宦，回首菟裘恨太赊。

环堤风涨雨溪深，半岭云飞一院阴。三径定回俗士驾，百年今见故人心。时危天地烽尘满，岁晚江湖客病侵。他日青云各回首，向来黄阁子知音。

公皆车马城南去，我向西郊漾小舟。人事好乖各回首，吾年如此喜乘流。金兰六客稀时见，珠玉一篇无句酬。却数竹林犹少在，不妨着我伯伦刘。

一笑相逢水一涯，近檐犹记旧相知。似矜冰玉非凡骨，终倚雪霜开好枝。新绿成阴无几日，微酸著子亦同时。诸公忍袖和羹手，空赋西湖处士诗。

百花看尽不如梅，故作凌寒殿后开。照水怜生匀粉处，隔帘抵死透香来。未令寄陇音尘断，能觅巡檐句法回。羞杀漫山桃李树，枉教春力费镌裁。

点酥娇面试初芳，琢句真须琢玉郎。聊与一枝论雅素，未须千叶间轻黄。斜簪髻畔随人好，满覆樽前借客香。谁引角声人未寝，落梅声里看晨妆。

住家却学浮家样，横截江湖叠浪中。漫说三高无起日，孰知千古可同风。长林蒙雾行平远，层榭攀云语半空。堤上系舟何限意，匆匆著句未全工。

明明窗色极知晚，隔岸喧阗祇掩关。上下亭台烟雨外，参差花竹水云间。从多莫剪东南柳，胜绝新增西北山。客路十年辛苦里，也容一日及公闲。

相业兵韬材总堪，君王喜与阿戎谈。枢机旋转斗垂北，殿阁邃清风自南。主圣端如干用九，公归当待汉登三。史家莫比唐房杜，大似商宗旧学甘。

树犹如此我何堪，赖有随斋可剧谈。少日声称满中外，几年词采秀东南。诗坛欲借背城一，材馆均蒙吐哺三。每见匆匆又分去，与公交淡不须甘。

方兄于我一无堪，闭户休休口不谈。忆昔茅檐差傍北，望公花坞恰平南。高歌频举巨觥一，佳唱如闻小雅三。投分素深贫酷似，相期同苦亦同甘。

晚来无计障风饕，美酒十千价未高。成败两奁供夜战，醉醒一斗付春醪。流杯指日重修禊，琢句如公可命骚。多谢故人乐宾客，清欢十倍胜绨袍。

杯觞尽醉老仍饕，似觉胡床步步高。深院清香非柏子，公家重酝胜松醪。不须捧斚歌吴曲，看即挥毫继楚骚。未尽余春早归去，谈经当复慰青袍。

柳州老去腹宁饕，但喜衡阳纸价高。乍暖风光如扑絮，相欢人意似投醪。家留溪上久漂泊，信断淮南非驿骚。风浴舞雩那可缓，春衣替尽御寒袍。

鹤氅偏宜鹤发翁，戏挼筇杖与儿同。梅梢弄影半窗玉，柳径吹绵三月风。拥户且眠窗未晚，泛舟何向水如空。阳春便逐新诗到，不待葭灰落嶰筒。

廼翁儒学似文翁，韵句天然无异同。社稷堂堂推故相，家庭挺挺见遗风。词场已擅千军敌，诗律仍惊万马空。愿报琼瑶无好语，朝来浑欲达空筒。

公方绿发我成翁，犹喜芝兰臭味同。雅奏黄锺仍大吕，旷怀明月与清风。共高卞璧连城价，肯使衡茅四壁空。所望苕溪分一曲，邮签日日溯归筒。

旧诗新读更精神，雪里招回未到春。俗眼骤惊银可粉，天心忍用玉如尘。漫空柳絮千家到，转眼梅花一夜新。物象区区劳比拟，申严诗令负前人。

春服初成属暮春，舞雩那似霅溪滨。绕溪箫鼓谁家子，并塞风烟吾故人。好去定无为客恨，临分犹复念予贫。驱车跃马平安否，雁断无因消息真。

不奈飞埃点素衣，惊霜须鬓落全稀。隔帘初听黄鹂语，举盏那催画鹢归。就使渊明频日醉，能争伯玉几年非。持竿欲老长城去，分我临流半坐矶。

旧时阡陌荆榛底，十载纵横豺虎群。绛帐并游那更得，乌衣群从断相闻。尚传是是非非语，翻坐奇奇怪怪文。谀墓平生吾岂敢，了无一物寿刘君。

维舟江口未栖鸦，急趁飞觞一笑哗。旋喜使君倾皂盖，尽从醉客堕乌纱。高城不记人分袂，短棹空随月到家。尚欲趋陪连夜饮，东篱容有后开花。

凭高休惜举觞频，聊结华严数面亲。筇杖止堪扶倦客，蒲团仍得憩闲身。雪霜侵鬓叵禁老，梅柳迎人俱欲春。后日重来应更好，南山排立画檐新。

剩喜今年琢句频，仍闻灯火夜相亲。悬知耸壑昂霄日，不负腰金拖玉身。攻苦诗书如白屋，加鞭辞藻正青春。古来孟氏好兄弟，余韵未忘今转新。

勋业毋庸揽镜频，空余白发向人亲。未论骨相无三甲，细数年华有六身。泉石相看应笑我，萍蓬不定几经春。尚须勇往趁晴日，竹外疏梅应斩新。

诗人老去倍伤秋，我亦秋来尚黑头。世事可怜催晚景，皇天未许减羁愁。不堪败菊愁彭泽，又见寒云饯蓐收。旋解鹴裘沽一醉，纷纷谈话任封侯。

勋业皋夔前后身，门从罗雀厌蹄轮。旌麾亟解江城守，邱壑苦留廊庙人。禅观起侵千嶂晓，篇章分与万家春。要将姓字夸今古，史笔何人似获麟。

王门一岁几经过，客里承颜未厌多。诗卷心胸倾锦绣，珍庖盘釜荐麟驼。自惭淮海可怜客，每费江湖无尽波。玉树芝兰为公喜，庭空千丈影婆娑。

三径萧然欲就荒，已将身世两兼忘。纷纭勿用论荣辱，出处真须自弛张。忆昔少年亲翰墨，与公长日付杯觞。如今事事俱无用，学道徒能笑子房。

年来疏见惊人句，入手遽回如许春。几日异科收异士，百年吾道付吾人。执鞭少也尝求富，击柝老来非为贫。寄语子云当自贵，儒风元不系周秦。

千里能来两郑公，百年英烈尚遗风。笙歌少让他时胜，犴狱应从到日空。画戟行程春色里，邮亭离恨雨声中。不辞远为宗风去，一瓣香缘六一翁。

静掩岩扉定几年，兰陵谣诵似新传。文如此老仍千骑，恩与州人作二天。一室萧然余棐几，平生用处只蒲鞭。琵琶休抹三千指，公到家家自管弦。

不记江城分袂初，几年东北望门闾。寒温一纸无非便，忧病千端自作疏。莫忘折梅寻胜事，悬知视草报初除。及兹郡舍多闲日，早著山中未了书。

老兼贫病怯离群，细雨邮亭晓送君。俗韵有谁歌白雪，高标真合致青云。官居尽日勤篇翰，相业平时饱见闻。早晚薰风生茂苑，肯来樽酒细论文。

昂昂犹想立鸡群，三夜寒窗叠梦君。人物芝兰晋王谢，篇章黼黻汉卿云。飘蓬贱迹谁能记，推毂高风今创闻。不敢驰书丞相府，何当收拾与斯文。

二年环堵赖余波，相和儿童襦袴歌。还复攀辕逢此日，敢忘推毂意如何。十行行矣重征霸，三径归欤暂景坡。旦晚陪公画桥路，共看天远夕阳多。

胸中历历几山川，竹杖芒鞋四十年。赤手旋为新活计，白头犹作旧因缘。如如妙境无多事，了了真心不碍禅。安坐高峰重点检，未须枕石伴云眠。

颇忆高人相与闲，扁舟谁与趣公还。杯行款乃歌声底，客坐参差帆影间。多病扶携新几杖，平生契好旧湖山。未容月转各分手，醉语狂吟下碧湾。

久矣忘情岂用闲，已看要起示无还。自怀白发苍颜客，不堕黄花翠竹间。顾我分为方外友，如公合上道家山。暇时及此频相过，城北城南浔几湾。

晚矣吾身未乞闲，如米一合征还。高标迥立风尘表，秀句喧传字宙间。谁和阳春仍白雪，我知流水与高山。归欤已熟他时路，直北龙溪一二湾。

百年未见一人闲，曾是兴嗟唐已还。遗躅有谁高往古，清风元自振中间。我惭官薄当投绂，公比吾家已买山。待得有田归已暮，何当分我一沧湾。

霜余晴日照堤沙，早晚天墀下白麻。有吏当筵歌湛露，须公满斚泛流霞。篇章况是万人敌，阀阅相仍百乘家。落帽何须定重九，探先三日醉黄花。

先门勋业画图中，又见麒麟第一功。吹帽龙山前日事，还珠合浦昔人风。满籝何有简编足，荐牍无心天地公。谁说维熊契占梦，君王卜处本非熊。

月挂微弦天未霜，初筵遽作十分凉。饱参平日安心法，自是长年却老方。诏下龙墀思旧德，名标雁塔看诸郎。殷勤为采瀼潭菊，满泛西风岁岁觞。

祥光昨夜拥冰轮，南国初生瑞世人。倚马高文追异代，憩棠余爱在斯民。吟毫剩借江山助，诏墨行颁雨露新。要识漆园非浪语，传家重看八千春。

家声久矣冠淮东，自喜升堂获拜公。每看云烟生笔下，故应邱壑满胸中。祠公此日家山乐，明府他时社稷功。早晚锋车下吴会，西来犹想及春风。

两州佳誉亚龚黄，琳馆归来道益光。凛凛松筠非俗韵，诜诜兰玉见余芳。梅催寒萼春初破，月满冰轮夜未央。景物渐新人不老，年年于此醉华觞。

画戟从来瑞霭浮，顿回春意到南州。占熊馈鲤呈祥日，拖玉腰金得志秋。十载声名天下最，满怀韬略古人求。寿觞频举公休惜，明日催归侍邃旒。

玉笋初辞鹓鹭群，一麾来此振余芬。三槐事业他年看，五袴歌谣随处闻。方丈可量闲日月，泰阶还赴旧风云。年年东注松江绿，浑欲朝来寿使君。

家住东南最上游，一从束发侍宸旒。文兼锺阜古今秀，庆与秦淮日夜流。盛业行刊千琬琰，余威坐折万貔貅。𥩟看拜后恩荣异，槐鼎相联鲁与周。

谤焰谗波岂易然，功成方验古无前。十年险阻忠偿国，万口纷纭诚格天。已遣烽消边障火，行看贯朽大农钱。如今闻道持盈业，旦旦开陈黼扆边。

儿童犹解仰芬芳，合缀韩门弟子行。久矣飘蓬疏望履，幸哉拥篲即升堂。夔龙会合时千载，鸥鹭留连天一方。遥愿衮衣仍鹤发，年年今日侍君王。

秋山淡墨写千峰，辉映门阑气象中。瑞霭亦知人意喜，华觞宁惜醉颜红。庄椿此去几千岁，汉阁他时第一功。试问溪头闲草木，公来无日不春风。

借箸从容汉子房，平生书奏几封囊。少辞天上风云会，便觉壶中岁月长。调鼎望公非一日，草玄与我见诸郎。云何整顿乾坤手，漫隔三年鹓鹭行。

往岁声驰淮海滨，曾歌紫绶照青春。光华万里古无辈，献纳三朝国有人。剩约横山供胜事，细凭芳醑寿斯辰。百年黄合身犹健，重看归来一幅巾。

持橐朝端誉有光，垂弧门左昼初长。功名唾手囊中物，药石关心肘后方。公念承流当振廪，人歌难老竞持觞。寿筵一举松江渌，便趁追锋侍帝旁。

昔襦今袴雄藩守，佩玉峩冠近侍臣。十万人家等蒙润，三千风月政当仁。仙姿照坐桃如许，冷艳当檐梅一新。愿比秦淮与锺阜，郁葱佳气自长春。

盛世还生瑞世人，东风屈指岁华新。祥烟不断千山晓，爱日无边万国春。鸣玉珥貂扶紫极，櫜弓偃革转洪钧。我民非敢私为寿，永作堂堂社稷臣。

直把孤忠动帝聪，平生房杜不言功。冲霄鸾凤谋谟合，遮道豺狼党与空。韬略暇时谈笑里，勋名他日画图中。中书未数汾阳考，万有千年似鲁公。

清风孤映紫宸班，平立伊周伯仲间。几岁苦心扶国步，今年喜色到天颜。羽书已静淮西报，翟辂初从塞北还。式廓中原断无事，从容廊庙有余闲。

已闻鼙鼓静边陲，初见丝纶宠帝师。寰宇一新周礼乐，广庭重用汉威仪。江南江北无他事，春后春前更此时。举盏上公千岁寿，赓歌永赞舜无为。

日日衣冠金马门，有谁出力正乾坤。来归季子国人喜，终藉叔孙皇帝尊。凤沼真成逢旦暮，龙楼今得问晨昏。欲知馀庆来何似，带砺山河永永存。

冠豸英风传至今，于时早已望商霖。挂帆鲸浪朝天日，借箸龙墀许国心。帝渥洊颁廉陛远，边声初断塞垣深。不须更诵烝民句，处处儿童尽好音。

不用天河洗甲兵，只凭直道致升平。三王事业贤臣主，一代师儒难弟兄。屡薄赋徭民鼓舞，尽除氛翳国清明。休将前古论今日，万古无人敢抗衡。

曾听尊前世彩歌，喜闻烟袖舞婆娑。名驹汗血得夷路，老柏凌霜只旧柯。桃李盛时随地有，芝兰生处近人多。春风二月年年事，莫问灵椿岁几何。

东井遥观盾日升，南风犹入舜弦鸣。鹏程九万岂终息，椿岁八千方再荣。平世功名期凤鸟，一时文采应长庚。浮瓜沉李年年事，稽首弧南一点明。

北固楼前万顷秋，月明风定大江流。从来此地多英杰，果有奇才副简求。秀气一天开夜色，威名千里驾潮头。山川长在人难老，应抱文章入相周。

淮南持斧功成后，瓯粤乘轺喜暂临。使者英标衣蹙绣，近臣新渥带横金。三山气入中秋好，八郡香焚晓雾深。已为黎元开寿域，可无椿岁慰人心。

相门苗裔正诜诜，长庆风流几百春。吉梦忽随秋日晓，祥光常对月华新。翰林大笔高前古，玉树诸郎霭后尘。何假捧觞勤颂祝，由来寿考属仁人。

断机久已传家训，采藻端然继国风。庭院炉烟春蔼蔼，门阑瑞气晓葱葱。遐龄愿效三桃实，拜寿何辞百盏空。自幸晚为门下士，余波应许丐奇穷。

列宿东南夜有辉，门弧此际诞英奇。晏婴俭德人皆仰，召虎中兴日可期。名誉雅为天下望，孤忠自结圣君知。大椿会见千年算，应许惊乌托一枝。

籍甚声华振九州，龙名未许颍川优。两年𫓧钺扶黄屋，一品星躔尚黑头。烜赫朝班联棣萼，张皇军势拥貔貅。自惭东合叨甄录，愿向清时与国谋。

五月天恩解网罗，四方举首愿时和。我公寰海甘霖望，今日门阑瑞气多。已幸羁穷蒙庇赖，𥩟看谈笑却干戈。汾阳二十中书考，他日遥知数倍过。

士仰韩门重，身高谢傅班。文看辉北斗，人望起东山。绛灌庸奴尔，皋夔伯仲间。自天芝检下，指日衮衣还。词组鸣丹凤，群争息左蛮。时虽容下客，胜处一窥斑。

慷慨安周鼎，从容却郢兵。驰心子牟阙，袖手阖闾城。前箸陈天陛，先声震敌营。寰区望弥切，枢筦寄非轻。行有丝纶诏，宁终鸥鹭盟。一舒经世策，遐迩颂升平。

象纬祥光动，门弧瑞气盈。小阳春在序，几望月偏明。他日三千牍，清时九万程。名因使粤重，功自备吴成。伟量溟波阔，奇词锦段呈。褒扬看唾玉，轻重倚提衡。松柏真难老，芝兰足后生。笋班行趣召，金带已先横。内史言何美，尚书心自清。祇应南北相，重振旧家声。

气转初寒候，祥开既望辰。应时来鸑鷟，占梦获麒麟。盛德圭无玷，高才竹有筠。胸襟藏巨壑，人物妙洪钧。使者光华远，朝廷宠数新。鹏程九万里，椿干八千春。鼎鼐虚前席，风云即要津。黑头纡衮绣，天意在斯民。

六管阳初复，前宵月尚圆。长庚俄梦李，崧岳故兴宣。国使新恩数，忠臣夙眷偏。节龙开远目，衣绣耸华年。日月声名起，风雷号令传。自应威动岳，曾是力回天。相国关中粟，尚书地上钱。委藏淹府库，飞挽乱车船。南獠元归地，西方正拓边。定知新将饱，尤赖我公贤。赫赫兰台旧，飘飘凤沼仙。终焉还魏阙，聊尔驻荆川。曲学联珠履，非才污彩笺。千秋期鹤寿，万里附鹏鶱。

象纬祥光动，门弧瑞气缠。秋来孤鹤健，霜近古松坚。邻境兵戈尽，新恩雨露偏。轺车犹问俗，宝带独优贤。投笔男儿志，封侯烈士年。老成端可恃，终冀勒燕然。

嵚岑何处峰，来伴萧疏竹。悠然方丈间，寄此千里目。

峰间碧琅玕，清风五月寒。欲题无好语，支枕卷帘看。

十载钱塘云汉间，江声梦里听潺湲。他山纵染千寻碧，不似西湖一带山。

水边梅柳倍精神，总趁晴天作好春。多谢东君惜花意，不教风雨废芳辰。

小楼嶻嶭乱山横，独倚朱栏度晚晴。忽听如簧语音好，祗缘高处最宜鶑。

枉费花工着意催，漫山桃李总非材。要令千古芬香在，能作和羹自有梅。

花径风来百样香，卷帘春水绿池塘。如今万事销磨尽，四卷楞伽味最长。

春服何当咏舞雩，凤池今是鲁真儒。向令未解边城戍，能对东风一笑无。

锦带吴钩轻薄儿，三三五五竞花时。太平乐事从谁得，费尽经纶尔不知。

门外烟花看不厌，东风故为客开帘。如今乐极思畴昔，长是春深未解严。

燕羽差池何处归，衔恩春傍主人飞。定须借与一巢稳，十载飘零事事非。

裁剪群英荷化工，闲中无计答春风。自锄花径平如掌，要使荆榛一扫空。

丹邱雨里看春回，密雾浓云拨不开。怪底寒窗烘晓日，朱轓亲祷梵宫来。

投晓家家笑语声，夜来风促雨如倾。都缘默祷胸中久，一瓣香焚唤得晴。

梅经多雨玉飘零，就有残枝困未醒。安得吴侬不歌舞，满畦扶起麦青青。

东风吹断雨如绳，一夜仍开曲沼冰。便试元宵强半月，孰知天意欲催灯。

安排灯火作鳌头，人乐公来再有秋。转雨作晴谈笑事，他州谁得似吾州。

溪山夺目壮哉县，风露侵肌老矣身。断岸横舟偏得月，小桥曳杖不逢人。

故眼相看未作疏，平生风味是吾庐。娉娉袅袅谁家子，浪说倾城总不如。

少时暮暮复朝朝，一水相望恨未消。岸曲横舟试回首，隔帘斜立数妖娆。

却是溪头消息真，故园十载漫风尘。如今不问黄楼子，浅白轻红自可人。

斜窗短屋傍残晖，宴坐萧然老布衣。枯淡生涯一枝足，世间惊鹊误南飞。

玉树郎君两白眉，照人英爽自儿时。乃翁可笑太多事，绕舍春风千万枝。

鶑歌燕语戏晴晖，日暮行人缓缓归。十里芜城春色晚，回头往事已全非。

风露侵人曷往哉，白云飞处棹徘徊。平时识面尽经过，莫为茅檐偏不来。

伤春那得易为情，世味年来一一更。驰马弯弓今日事，儒冠深觉误平生。

忽传群盗下淮濒，又逐黄州韩使君。却望长安在天上，愁看天际有孤云。

急雪逢春易作晴，穷阎犹复断人行。公家何在欲乘月，夜半扁舟不隔城。

好月侵阶已十分，太清不受一尘昏。今宵定自梅花发，踈影横斜何处村。

篇篇振玉妙玲珑，字字春风和气中。安得居家无一事，搜吟日日与君同。

醉眼全醒病亦醒，虚斋危坐听无声。锦囊欲报清新句，自笑常谈只老生。

城东韩李城南赵，欲往从之道阻长。与我诗盟烦借问，角弓永好愿无忘。

不妨佳句太频频，还得愁中眼渐明。好是维摩病初醒，又将口业起纷争。

闻道车书未一家，平时苦苦念京华。新来忽得幽居味，竹屋茅檐政自嘉。

二难晚出材无敌，老将从来勇冠军。一月望公三捷至，秋风不惜暂离群。

街头日夜催槐黄，去去归帆如许忙。我病公行欠卮酒，少迟饮至共传觞。

扛鼎拔山谁长雄，八千号数夸江东。公家子弟又可用，要与父兄成大功。

竹户茅檐一迳斜，清樽黄卷定生涯。溪山胜处春长在，却放朱藤一半花。

杖策山隈亦水滨，闲中未害饱经纶。何曾寂寞嵌岩里，惯着风流廊庙人。

乞与空斋伴我闲，风霜谙尽各苍颜。不妨黛色凌云干，蟠屈生绡寻尺间。

黄花应自惜离披，欲放清香故故迟。病客高眠防不肯，剩裁好语报花知。

衔杯采菊久寻医，白发苍颜渐可期。准拟新来强作意，又从愁里过花时。

年来花意亦难猜，陶令东篱独未开。伴赋落英吾岂敢，狂言聊复为君催。

中朝人物竞推先，富贵前涂看永年。九万里程飞正远，八千春干久弥坚。

南国初持使节回，斑衣仍把锦新裁。大椿更向萱堂祝，长到春来共寿杯。

早岁蜚声应宿郎，至今鸡舌尚含香。未应驷马夸流俗，只为慈亲乐故乡。

地上泉流府库充，艰难天与岁时丰。他时若论关中漕，合数萧何第一功。

凭高情不浅，尽日倚胡床。云散他山雨，风来古殿香。一川横晚照，重阁枕秋光。欲写无穷意，诗凡不擅场。

迎宵山吐月，不受寸云吞。看影筛林杪，移尊藉石根。参差明梵刹，一二数烟村。高处僧眠未，携筇试打门。

政恐崖州如有北，却应未肯受谗夫。

