迢迢长安道，古堠双复只。游子辞家去，去去何所适。素商昔转玄，朱羲今由白。悠悠世路艰，江湖虎豹宅。杨朱泣途穷，鲁叟悲麟获。愿言弛负担，归与慰岑寂。

亹亹天上云，滔滔海中波。时哉不我与，况复未息戈。浮氛冒曾岭，君去将如何。君吟行路难，妾思扊扅歌。积忧傥心痗，采蕨南山阿。

悠悠君何之，茕茕妾影只。萧萧两鬓丝，寒衣不堪织。纵使堪织衣，练能成几尺。西窗暗雨鸣，孤灯耿复灭。君心如妾心，妾心匪木石。

皎皎天上月，辉光烛蓬门。蓬门亦何有，古镜堂上悬。妾心如古镜，磨尽明不昏。君心镜上尘，磨去不复存。猗嗟贱妾心，与君难具论。

忆妾初嫁时，感君涂蔇茨。嫁君未三载，君行河北陲。长庚耿天际，饭粟羹伏雌。君云去不远，五月当来归。闻君往从军，裘马事轻肥。蓬蒿没深巷，风露凄妾衣。夫君岂不念，将由道路逶。道路或孔迩，妾忧宁不知。

斋居苦无悰，散屧步芳圃。花柳度暖风，莓苔滋宿雨。叠嶂隠檐牙，幽禽哢林莽。池光瓦蔽亏，日气石吞吐。迥眺觌层城，狂歌隘天宇。倏欢景已流，俄思愁复聚。楚奏锺仪悲，越吟庄舄苦。人情异穷达，土思渺今古。信美非吾乡，归心属兰杜。

春风桃李颜，岁寒松柏心。达人步大方，静爱无弦琴。无弦岂堪听，弦外多遗音。世涂甚风水，对面商与参。孤芳忌群处，散材辞众侵。霜降水归源，日旭星就阴。浮华剥落尽，古道谁复今。吾家雁山下，翠𪩘高千岑。清秋灏气塞，万里纤埃沈。安得与君去，结架聆清吟。

莓墙荫薜萝，中有一亩宅。花竹分四时，野鸟鸣格磔。浩歌引清觞，微风岸低帻。百骸任舒伸，一笑天地窄。剥啄谁叩门，门外有佳客。

坐中有佳客，尊中有美酒。酒美客更佳，一醉亡何有。醉余送客去，新月挂疏柳。明日欲重来，已戒应门走。

客至固自佳，客去亦不恶。起舞弄清影，明月劝孤酌。一杯复一杯，轻飔动修薄。扰扰百年间，谁能得此乐。酒醒日射窗，推窗见梅落。

角声呜咽梅花老，远客夜长风草草。起倾冻酒浇愁胸，愁思转多杯恨小。人生石火斯须期，月转楼西角又吹。咍台一枕华胥梦，明日看山笏拄颐。

来日悲苦短，颓龄恨将侵。西山产灵药，暇日聊与寻。{艹尊}荟蔚{山蹇}𡶴，兔狐走高岑。洪厓去不返，羡门杳无音。𥩟立长太息，谁哉知我心。

雉鸣朝求雌，木坏疾无枝。仁心秉君子，小弁怨何矶。在昔共世子，待烹慰骊姬。亦有鲁闵氏，朔风衣单衣。二贤岂不怨，仁义固良知。夐夐彼投兔，{艹敕}{艹敕}奔鹿斯。道死尚或墐，况乃天性为。

豕交食弗爱，兽畜爱弗敬。烈士死一言，利禄安足竞。陛戟觐伏波，井蛙败人兴。不见古公子，亲御侯生乘。

鸡鸣食孟门，指鹿相秦室。所以有志士，林樊屏辙迹。得时贵行道，枉寻岂直尺。无为赵孟间，笑此陈蔡厄。

翛翛琼田鹤，高步何颀颀。霜毛映寒月，丹顶含晴晖。胡不乘轩车，俛啄前谿为。谿水清且沦，白石亦粼粼。虽无鱼虾味，且免鸡鹜嗔。

赵子有古心，眂世澹如寄。青编对朝夕，黄花当姬侍。海上逐臭人，纷纷笑厓异。焉知四五间，政在薛公辈。

俗子尘满襟，门外纷偪塞。髯龚诗中英，高卧翠岩侧。风云入古砚，鸟乌窥冻壁。似闻中馈虚，桑麻欠机织。母氏圣且善，门闾望朝夕。择妇要得人，在德不在色。

卯金我石友，胸次如阮嵇。灌园西郊外，竹径风烟迷。我宅今易主，政拟寻幽栖。卜邻傥有分，当在西枝西。

我昔爱君直，蚤慧机云比。一别复几时，使我费怀企。梦中往相寻，宛在水中沚。水中多凫鹥，水边鸣鸠飞。天雨逐妇去，天晴呼妇归。凫鹥政自乐，鸠妇吁可悲。

逄蒙学羿射，杀羿射始神。羿兮信有罪，蒙哉真忍人。世涂昏若漆，对面越与秦。眼中今历历，欲语愁余嗔。

衙衙双石撑青空，涧鸣瀑吼惊鱼龙。维舟支筇步山径，山黑鬼啸猿啼风。云巢雪屋数羽士，玉函宝笈翻晨钟。天寒木落山露骨，日月隠隠行空蒙。九衢黄埃没马腹，一家歌笑百家哭。虽然是山猛虎多，犹胜人间赋蛇毒。

灵乌太多知，庭树久栖寄。主人闵乌灵，遗食寓仁意。乌亦感主恩，哑哑动鸣喙。心知主厌闻，冀主早自计。大忠易为僇，至灵乃凶类。折翅会有期，卷舌良自愧。终当为主鸣，谁与喂羹胾。

妖氛塞乾坤，乘罅毒黔首。膏肓不可针，灵文泄枢斗。雷师烂柯仙，造化默授受。捕蛟笞鬼神，宛似弥明叟。雷霆指顾间，云雨翻覆手。携诗走江湖，万里屈伸肘。平生刘伯龙，贻笑今已久。谁能烦律令，三揖费蕉柳。嗟嗟世涂艰，魑魅白昼吼。蓝色杂曼肤，睒眒眩妍丑。我欲扫除之，荒郊乏荆帚。何当袭师术，轰霆震枯朽。坐使四海清，物物跻仁寿。

商岩赉良弼，周岳生甫申。一贤关世运，六合归吾仁。英英丹霞翁，异代独儗伦。骑驎下帝所，仗钺清塞尘。塞尘行且清，器农不器兵。廊庙端绂冕，永永扶休明。

曾城护六朝，长江渺万里。紫盖照东南，屏蔽独此恃。连营步骑屯，列遂刍粮峙。填拊兹匪轻，倚毗良有以。愿言策殊勋，千岁光竹史。

军中用范老，幕下罗欧阳。玉人不受絷，白驹犹在场。乃知古君子，致泰由包荒。山深草木萃，海阔珍怪藏。周公昔吐哺，鸣凤纷高冈。

越流饮醇酎，街亭正军律。劝惩妙微机，今古轨辙一。韩昭戒梦言，荀攸贵深密。此事难语人，端居幸时绎。

父母斯民寄，斯心斯民心。仁哉彼君子，天地融一襟。得情贵勿喜，顾畏如弗任。神明次公政，所至留棠阴。宁使民觌德，兹言良足钦。

五龙阅古今，颜貌俨童孺。亦有赤松子，驾鸿凌紫雾。静心遗纷华，定力养冲素。因知龟鹤年，非以服食护。公身天地身，出处系王度。愿言保千龄，持用答三顾。

走也晚闻道，曳裾登师门。师门岌数仞，冠珮何訚訚。拂拭长光贾，吹嘘怜苦辛。永言一饭报，眷然清渭滨。燕飞认巢稳，马瘦思草春。何当入钧播，坱圠知无垠。

环洲玲珑径深窈，巉岩翠壁摩苍颢。幽人结屋倚阴厓，云木烟萝互萦绕。维舟散屧欲往从，山深树密无行踪。徘徊谿桥自叹息，安得上下如云龙。古云大隠隠朝市，市朝亦有居巢子。胡然见面不见心，咫尺娟娟隔春水。

雷填填，雨冥冥，千岩万壑白昼暝。真人宴坐神不惊，一瞬百怪无留形。风休电止天宇浄，顶笠挑包谈性命。龙铅虎汞世莫知，更说荣枯动人听。壶子久不作，季咸亦已矣。杜德衡气无二机，弟靡波流宁底止。矧伊浮世上，旋转如飞蓬。死生梦蝶成蝶梦，祸福得马失马翁。羊裘垂钓或谏议，不龟手药忽取封。相形相不尽，相心心莫穷。雷岩雷岩，不如归卧岩之下，吾亦柴桑税吾驾。明月投人戒暗投，美玉匵藏须待贾。

圣月无盈亏，劫烬有新故。嗟嗟补跖翁，乃复不早悟。为王虽云乐，万几实心蠹。世尊愍众生，引手弘六度。以我智慧灯，照彼八正路。令于淤泥中，识此清浄土。我本有发僧，静参无二句。拊图对青山，了然见心素。从兹谢笔墨，白云共朝暮。剥啄谁扣门，法喜慎勿语。

老犍耕余饱枯{艹黠}，呼牸引犊缘欹厓。犊儿母怀不父怀，母子僔沓形离{亻瓜}。牧童生来识牛意，倦抛台笠曲肱睡。尔牛不寝亦不讹，我亦无梦游南柯。归来短衣不掩骭，却笑漫漫歌夜半。

威弧惨无光，城乌啄大屋。淮云苍莽间，十载几荼毒。忧心甫殷殷，又复正阳筑。正阳亦何许，地接英与六。传闻夜点兵，文书下机速。挥汗起负戈，部伍竞驰逐。平明驱出城，令严秋气肃。岂不实苦辛，主忧固臣辱。前年戍襄樊，去年戍郢复。白骨秋野横，青燐阴房煜。生还偶然尔，忍怨征行促。所悲世路艰，无罪罹杀戮。潢池弄盗兵，绿林仇饷肉。茫茫畿甸间，风尘涴人目。圣明抚遐荒，先事清辇毂。干戈动邦内，岂计颛臾蹙。扶颠要得人，拨乱如转烛。秋山翡翠青，秋水蒲桃绿。去去取封侯，勿羡牧羊仆。

昔年北兵浒黄渡，官军一万丫岩驻。岩前十里无人烟，焉知今日重生聚。老翁殷勤指长孙，生时开庆方改元。今年裹头明年娶，感荷太平天子恩。传闻鼎湖龙又逝，空余弓剑留人世。天上唯多三数公，社稷苍生谁早计。老翁忧时色枯槁，羸卧岩前分犊草。京师来往千万人，欲问明时知者少。嗣皇继圣生神灵，西陲何事犹征兵。襄樊未复郢又急，正阳新筑淮未平。吾侪红额今有几，青袍白马纷纷是。岩前鬼燐阴雨青，老翁说着心胆惊。愿君努力扶休明，翁也菁羹橡饭安余生。

昔闻月岩岩上月，无今无古无圆缺。天无二日月有二，此岂鬼剔神剜出。我从前月客帝京，月明忽苦虾蟆精。尔时见天会事发，誓取妖蟆膏寸铁。不知岩月当此时，上睹月食悲不悲。我行过此三叹息，此月不食彼月食。再拜山灵问川后，妖蟆到底受磔否。

夕阳隔溪明薜萝，数峰谿畔青嵯峨。层霄仿佛相荡摩，谿流汹涌通银河。金支翠旗飐山阿，风传雾乐锵銮鉌。云封岩窦生灵禾，仙灵蜕久留仙艖。弈枰丹灶斲月柯，漥尊土缶石臼磨。苔剜藓刻千岁过，护以鬼物烦㧑诃。谿南谿北夔罔多，𩽼鲂鳣鲔蛟鼋鼍。雷声吭磕涷雨{雨/沱}，仙筇九节扶下坡。红妆半醉谁娇娥，容颜二八细马驮。下马避雨吴歈歌，兰麝馥郁飘绮罗。灵箫学道蠲烦疴，湘浦解佩声瑳瑳。双成饮罢鸣云龢，蓝桥一醉朱颜酡。扶桑旸谷同碧涡，玄书宝文传岂讹。浮生百岁如飞梭，当欢不欢奈老何。

下车式怒蛙，为爱蛙有气。秋风化为鹑，迺复有鬭志。丛丛槲叶边，身睨而视。虽非纪渻鸡，宛类浮图鸷。因知气苟存，百变终不惴。斯人倘若斯，似可敌王忾。云胡万夫特，甘受巾帼遗。鹑兮尔固微，或者宁不愧。

扁舟渺何之，汹汹吴江水。走马见新堤，垂虹失旧址。战艘列旌旗，随风纷旖旎。须臾暝色至，悲笳数声起。椎髻黄须儿，臂枪挟弧矢。篙夫趣登舟，掩篷不敢视。但闻深夜中，刁斗鸣不已。及明问前途，山长川弥弥。我生苦漂零，十载行万里。焉知及兹晨，忧伤泪如洗。

行色苦迢递，人烟渺凄凉。泊舟值严濑，濯缨感沧浪。赤符谶龙鬭，白水瞻凤翔。淳风协玄德，客星隠寒芒。桑溟忽变易，草木犹芬芳。嗟予遘迍蹇，垂老悲兴亡。溪湍兀小艇，岚气昏战场。安得钓台钓，尚友狂奴狂。

戎戎溪市暗，翳翳山云昏。惊雷趣冻雨，顷刻如翻盆。潦涨蛟蜃作，厓裂魑魅奔。游子亦{忄敞}恍，舍櫂投孤村。及明浮霁色，步入兰江门。烈风煽劫火，百室一二存。忽逢病羸叟，呻吟行路难。问之苦何疾，满体催租瘢。千村尽荆杞，何以输王官。嗟我择术暗，半生误儒冠。济世虽有志，老去徒悲酸。对此重恻怛，凛凛毛生寒。

沮洳栈道湿，惨淡旌竿暮。经行兹山中，髣髴龙门句。借问山何名，亦以龙门故。祝融鞭火虬，正昼纷驰骛。乾坤一洪𬬻，何适非窘步。况兹履嵌岑，豺狼隘前路。及暮云气阴，霈然洒甘霔。迺知天地仁，不待苍生诉。

峭壁出蒙茏，澄溪深漭潒。碧瓦映朱扉，雕甍灿金榜。巫觋纷后先，苾芬盛肸蚃。云此丽阳祠，桂籍夙所掌。当时逢掖士，祈禬何穰穰。歘然梦寐通，其应捷影响。我学非时须，青紫绝妄想。及兹值艰虞，乾坤倦摇荡。山行愁虎狼，川游畏夔罔。故乡隔三秋，烟尘极坱莽。神兮罔时怨，诃护迄来往。中夜若有闻，缥渺隘云仗。及明泛逆溪，祥飚送双桨。

妾家浙水东，一门十朱轮。男多止一女，钟爱归妾身。七岁诵经史，十岁学补纫。十五事机杼，二十供藻蘋。不忍嫁张掖，爱我归宁频。去年边事起，处处惊为燐。尽室遁空谷，雷雨弥半旬。狐兔伴我食，虎狼为我邻。群盗政猖獗，白昼昏埃尘。惊忧转成疾，抱痛不敢呻。传闻官军至，草木生欢欣。岂料反纵暴，舞戈猎生人。仓皇不得避，驱斥行海滨。避寇寇幸免，依人人不仁。哀哉有如此，妾生何不辰。

前年强寇至，仓忙避空谷。我里数百家，及归半鱼肉。去年南军来，讵意行杀戮。纵暴与寇等，十家九家哭。今年迎北军，膜拜卷两足。死者归涂泥，存者依草木。惊魂苦未定，乃复遭驱逐。凄凄廛市间，寒月照逃屋。乾坤等覆持，圣明均喣育。而我天降凶，伊谁怨荼毒。哀哉勿重陈，回首诉力牧。

客舍坐不寐，隠隠闻秋砧。清露月中下，凉飔开我襟。明河斜欲落，斗柄横嵚崟。寒螀亦何事，彻夜长悲吟。起坐万感集，松泉响天琴。海阔阔有涯，山高高有岑。客怀浩无极，及此秋夜深。

凉风起秋夜，露冷梧叶飞。棘林照熠燿，促织无停机。窗前有孤𫛳，鸣啸声譩譩。援琴鼓清商，哀怨凝金徽。伯牙久不作，至音知者稀。徒令世俗耳，增此儿女悲。弃置复弃置，明月斜侵帷。

明月何皎皎，流光入城闉。永怀辽鹤去，及归无故人。故人亦何许，往事不忍陈。龙逝鼎河寂，麟伤周道湮。桑溟变俄顷，干戈遍穹垠。眼中万年少，谈笑乘朱轮。王侯与卿士，零落随埃尘。兴亡固有数，贵贱亦有因。狐裘冬则御，桃笙夏乃珍。万事每如此，毋为徒苦辛。

毘陵天庆宫中壁，夭趫双龙势千尺。鬐圆尾壮角浪平，目深鼻豁鳞纤密。一龙点睛已飞去，电掣金蛇雷破柱。一龙旧壁尚蜿蜒，朝昏恍惚腾云雾。黑风动地劫火燔，鬼神糜烂龙崩奔。苍生百万化鱼肉，{亡/皿}池觱沸骸陵屯。灵物去留应有数，戛铜吹竹谁韶頀。会归罨画吸清谿，一雨八荒均布濩。

烈帝祠中独孤桧，郁郁亭亭一车盖。根盘九地蛰蛟螭，干耸层霄浮霮{雨/对}。朔风赑屃尘昼昏，炎炎讹火连空燔。一蛇腾骧赤帝子，将军舌腭空惊反。天愁地泣鬼神怒，元绪老桑哀莫诉。斤斧侵寻岁月枯，寂寞半心承雨露。

垂杨带雨烟沈沈，绮窗翠幕清昼阴。琵琶拨尽谁知音，一声望帝春事深。

鹁鸪鹁鸪，尔拙无伍。朝飞何从来，暮宿何处所。饮啄不自营，日日呱呱叫春雨。沙场鬼哭天沈阴，泽国夔魈夜相语。一声两声云冥冥，三声四声水建瓴。十声百声大雨车轴下，千声万声江翻海涨鳌宫倾。羲和推车不敢出，鲛人畏湿绡机停。淤泥三尺百贾卧，十家一二炊烟青。鹁鸪鹁鸪唤雨又不已，教尔闭觜不闭觜。再拜拜天公，笺词小心风。雨师屏翳，云师丰隆。鹁鸪尔何物，盗天之柄裒顽凶。天晴呼妇雨逐妇，寄巢生子随西东。愿天敕后羿，挟矢操强弓。射逐九州外，勿使孳尾添雌雄。天关九重暗氛雾，鹁鸪飞来复飞去。黔黎{鱼戢}{鱼戢}生鱼头，鹁鸪犹自鸣不休。重为告曰，鹁鸪鹁鸪，尔形甚眇，尔声孔悲。尔鸣不止，尔心何为。伊昔黄帝作，凤凰巢阿阁。此时无尔鸣，五风十雨天下乐。又闻有虞氏，韶成凤凰至。此时无尔鸣，风雨弗迷天下治。尔今虽彊颜，不如阖口归深山。山深树密百鸟闲，落花流水声潺潺。秋分春分任尔化，何用对雨鸣间关。尔今不肯去，吾亦能尔恕。长安挟弹多少年，劝尔藏头莫相遇。

燕台筑黄金，致士合隗始。子留既期月，及归乃白士。岂伊赋万言，不直一杯水。提携古锦囊，尚诧骊珠比。得非坐诗穷，憔悴至于此。丈夫贵出世，卿相偶然尔。昼绣岂必荣，韦布何足耻。伪游淮阴缚，绐载晁错死。所以贤达人，咄咄从黄绮。丹山有源泉，清可以洗耳。丹山有奇石，坚可以砺齿。去去勿咨嗟，时止固应止。

凉飚涤残暑，霁宇蔼清气。悠然采黄华，谁望白衣至。江州老使君，怀人寤不寐。清尊远送将，惊呼候门稚。一醉得我生，五斗宁复计。衰荣本无期，出处各有意。醒者彼自醒，醉者彼自醉。醒醉更相嗤，死生同一寄。嗟嗟戏马台，千古夸胜地。谁知柴桑翁，醉中有真味。

江风渺云鸿，江雨湿烟树。扁舟出波涛，悠然于此住。掩篷卧看书，不受蛟龙怖。焉知临流人，扰扰需翁渡。

黑螭驾趣玄冥来，朔风卷地飞尘埃。江南澶漫数十郡，太半化作昆明灰。穷阴用壮势猎猎，田父吓吓何时哉。龙公行雪亦诧事，缥缈落屑随飚回。八荒炫晃尽一色，羽卫隔远空黄台。闭门穷巷独僵卧，饿死已分如墨胎。哗哗传诵汝颍句，冻口久合逌然开。当年白战禁体物，练絮玉月银梨梅。醉翁仙去不可作，欲追胜赏谁传杯。荒丘坳垤陷猊虎，老树{冫夹}{偞亻=冫}封莓苔。风尘澒洞诗事废，巨笔把槊无雄材。嗟余客路二千里，梦寐无复斑衣莱。何当宾日照旸谷，苏息困约无绳菑。会趋宾馆贺元献，不敢合闹骚樽罍。

朝望夫，暮望夫。望夫夫不至，江树烟模糊。一朝化为石，谁知望夫苦。独有坚贞心，千古复万古。

守钱虏，抱官囚。铜山富埒国，金印班彻侯。宛其死矣人入室，不义而富嘻云浮。

林泉近城市，而无城市人。携壶散游屧，心境同一春。何必事幽讨，辞家入西秦。西秦苦迢递，劳我金闺身。不如远公社，醉倒人不嗔。百年电明灭，万事蠖屈伸。所以古达士，死葬陶者邻。或者为瓮盎，尚得日饮醇。岂比夷与齐，忍饥以求仁。吾生幸未化，有酒勿厌频。一杯复一杯，浩歌落梁尘。但问客醉醒，不问疏与亲。君看北邙墓，松柏多为薪。

煌煌光明宫，中有西方人。当年修何道，辛苦逾十春。道成就空灭，姬周遽嬴秦。空令亿万劫，稽首金色身。我无忍辱行，独立招众嗔。常愿习浄业，趺坐脚不伸。向来宿木下，亦颇钟梵邻。傲睨远公社，沈冥栗里醇。终然守陋巷，尚友颜生仁。岂伊石头路，行行欠频频。百年三万日，奄忽如飚尘。痴人昧非想，念念生疏亲。何当见佛影，国清甘爨薪。

雾气黯层峰，雨声諠万瓦。蘧然梦华胥，兹寐殆非假。寐久失晨兴，喔喔邻鸡鸣。鸡鸣鸡自鸣，我本忘吾形。忘形岂徇物，况乃真坦率。人生寿百年，能得几日月。日月去堂堂，河流逝活活。觉悟不早计，龟筒恐难脱。

扁舟夹港下，漕渠溢春水。水边两翁仲，阅人亦多矣。其中郁佳城，寂寞向千祀。冈峦失故态，草木罹新毁。缅想窀穸初，鸣笳泛清汜。送车数千两，夹道陈簠簋。岁月迅不留，嗟嗟遽如此。因知人间世，变化倏忽耳。金箱贮茂陵，籧篨槃石子。贵贱虽不侔，腐坏略相似。踟蹰复踟蹰，蒙庄信达士。

吾闻神骏之肋十有五，雄姿矫矫腾龙虎。四蹄踣铁尾捎风，藐视昆仑薄玄圃。何时历块误一蹶，弃置荒林翳榛莽。思昔先朝十二闲，駓骃骐骆充其间。此马当时最倜傥，流沙万里来函关。祇今沦落归人世，何人保养思终惠。髯龚前身李伯时，殷勤染翰怜权奇。崚嶒瘦骨见者叹，度越驽骀犹万万。天上房星久已空，此图此马俱难逢。主人爱图如爱马，收拾瓌文为模写。我知髯龚欲画时，天地黯黪风烟悲。离离禾黍今如此，谁识羸骖真𫘧駬。明年野外春草平，瑶池八骏还争鸣。此时更倩髯龚笔，一扫𥬞云龙八尺。

坏云覆紫微，疾风卷黄屋。生灵半涂炭，社稷竟倾覆。借问谁厉阶，往事具可复。穆陵握乾符，丁揆覆鼎𫗧。北兵渡浒黄，沔鄂盛諠讟。涟海荡为墟，交广骇斡腹。兀然天柱摇，凛甚国脉蹙。明诏起臣潜，扶颠秉钧轴。将帅一奋呼，江汉奏清肃。维时望公闾，高誉儗方叔。遄归持相印，景定实初卜。百寮逆近郊，至尊略边幅。策勋告庙庭，陈乐备敔柷。煌煌福华编，传者笔为秃。焉知事夸毗，欲掩天下目。得政曾几何，故老尽斥逐。哀哀杞天崩，度皇继历服。定策比周召，卜世过郏鄏。万微委岩廊，十年卧林麓。金屋贮娉婷，羽觞醉醽醁。伍符日空虚，郿邬富储蓄。纷纷轻薄徒，睒眒希自鬻。荃蕙化为茅，龟玉毁于椟。怡然谈笑间，祸机已潜伏。延洪幼冲人，天步冞踖踧。一朝襄樊破，杀气薄川谷。折冲亦何为，筹边置机速。拊御既失宜，奔溃更相属。含垢护逆俦，况望诛马谡。沙武倏飞渡，长江俨平陆。连樯万艨艟，悠悠自回舳。老夏亦遁逃，竟学龟藏六。败证剧膏肓，搏手但颦蹙。仓黄出视师，氛埃眯前纛。总统付虎臣，窃倚晋郤縠。丁洲帅前锋，未战兵已衄。溃卒争倒戈，降将群袒肉。单骑窜维扬，走险甚奔鹿。触热赴清漳，就死何觳觫。蹇予客朱方，沈忧发曲局。讙传用宜中，厦仆支一木。奈何张苏刘，猜忌不相睦。所过皆夺攘，兹事岂颇牧。借箸资腐庸，授钺逮厮仆。焦门集战舰，乾坤一掷足。水陆迷畏途，师丧国逾辱。区区拒毘陵，曾不事版筑。驱民入罟擭，骈首遭屠戮。至今用钺地，天阴闻鬼哭。苏秀暨湖杭，死生犹转烛。行成漫旁午，公等真碌碌。独松守张濡，儿戏鬭蛮触。信使诡成禽，贾祸几覆族。三宫泣草莱，万姓呼䓖麹。疑丞诣高亭，献玺愿臣属。黼扆释冕旒，羽卫撤弓韣。广益亟南奔，穷荒寻帝儵。茕然太母身，垂老歌黄鹄。彼哉宁馨儿，乘罅叨爵禄。屈膝同所归，伊谁念王蠋。江湖数十郡，李赵差可录。元恶迷是似，万世有余恧。庭芝困广陵，储亡二年粟。力战尚可支，而乃事蜗缩。乙亥仲夏交，北向发一镞。死伤近七千，从此辍推毂。浮海未及桴，委身饲蛇蝮。姜才就葅醢，淮城危破竹。故国莽丘墟，彼黍何{禾或}{禾或}。翠华渺焉之，扶桑睇日浴。魂断曲江春，新蒲为谁绿。骑鲸事已非，葬鱼势转促。南纪讫朱厓，一战绝遗躅。旋闻俘文相，系颈絷燕狱。又闻陆元枢，抗节死弥笃。二公风尘中，耿介受命独。板荡见忠臣，百身竟难赎。恭惟五季间，永昌应符箓。一举平泽潞，最后收庸蜀。文子继文孙，三才归位育。中更靖康祸，流血洒川渎。光尧躬再造，艰苦芜蒌粥。淳熙受内禅，德盛仁亦熟。宁理度丕承，膏泽多渗漉。内无褒妲患，外绝安史黩。戚畹及阉寺，屏气但踡跼。向非彼权臣，玉食擅威福。如何磐石固，转移仅一蹴。凄凉数载间，王侯乏半菽。九庙翳蒿藜，五陵游豕豰。向来阛阓地，雨露滋苜蓿。老我亦何为，穷途困羁束。愁伤觉衰曳，垢腻忘颒沐。蛰迹笑桓鲵，窃食愧饥鹜。安得董狐辈，直笔濡简牍。诛奸录忠荩，上与麟经续。海宇今一家，贡赋均四隩。化日满穷阎，淳风变颓俗。余生幸未化，刀剑易牛犊。聊种邵平瓜，且植渊明菊。

午发淮子口，晚泊露筋北。舟人指灵祠，欲语辄叹息。伊昔避乱初，女郎实英特。行行侍丘嫂，日暮云气黑。嫂兮宿邻庄，我宁止路侧。我生虽不辰，秉身贵弗{忄匿}。草深聚蚊虻，中夜纷鼓翼。吮血噆人肤，其毒甚沙蜮。女郎不肯顾，筋露身亦踣。至今是邦人，庙貌严血食。惜哉岁月深，姓氏不可识。维士有百行，维女独四德。贞洁一以亏，姬姜徒国色。所以古妇人，送迎不逾阈。嗟嗟露筋事，可为百世则。胡然世俗人，所重在倾国。

甚矣吾衰矣，怀哉予归哉。雀蜃不能化，何用充海淮。王郎东鲁秀，玉质离氛埃。青丝络白马，啸吟浮玉隈。余子录录耳，谁敢相朋侪。一朝款柴户，严若问子来。又疑蒙谷士，汗漫期九垓。嗟我晚闻道，可人常永怀。乱后苦契阔，襟抱无由开。常深越鸟志，自腼庄栎材。感子慰离索，驾言且勿催。人生驹过隙，发白不再孩。鸡鸣舜为善，犬放轲所哀。文字乃其闰，末俗供驩咍。朂哉圣贤事，充此天降才。赠言愧斐率，过此谁能裁。

少年酷爱山，移家入山住。朅来廛市中，尘土涴巾屦。有时拟山游，大笑出门去。二毛飒垂领，乃乏济胜具。归来笏拄颐，意欲凌风翥。朐山有佳人，以我爱山故。九曲武夷溪，移将置缣素。禽鸟纷飞翔，烟云莽回互。林深虎豹藏，石怪龙蛇骛。对此竟忘疲，兴与精灵聚。想当槃礴裸，下笔有神助。不然方丈间，那有许奇趣。安得绢千疋，烦君画瑶圃。

黄尘没马腹，洪涛喷鹢首。是身如转蓬，随风任飞走。归来丘壑中，高袖拄笏手。床头一束书，壁下一壶酒。暴背对青山，杖藜从白叟。乃知羲皇上，何尝离北牖。民瞻真可人，青岁纡墨绶。一朝拂衣去，归种彭泽柳。萧然林下意，今无古或有。富贵等浮云，斯须变苍狗。终南政自佳，不作捷径不。仁者赠以言，立名要不朽。

三载行万里，劳生真转蓬。转蓬去日远，何时归本丛。万古一生死，趋竞徒匆匆。况复遭丧乱，天地多秋风。退无鹿门隠，进乏麟阁功。一岁复一岁，倏忽成衰翁。嵇康殊寡识，陶潜真固穷。萧然北窗下，瓶粟从屡空。

秋帆泊淮浦，小山倏春风。春风到花柳，青青间深红。散屧慰寂寞，道与征夫逢。为言丧乱后，十室八九空。村墟暗荆杞，渚泽哀飞鸿。奈何数下令，科敛纷错重。语已仰天叹，泣涕霑其胸。呜呼天地德，微小无不容。贵人岂不仁，视汝如蒿蓬。会闻贤刺史，抚汝如汉龚。征夫甫收泣，悍吏来自东。

衰年逢世变，人事如虮虱。忧端常澒洞，头垢不暇栉。樯乌终岁飞，况复无宁日。方春暂返櫂，浃辰卧蓬荜。天风倏吹衣，轻易复一出。旅巢乏安枝，如意十不一。七秩能几何，日月过箭疾。夜深不成眠，吟虫助唧唧。

淮城酒味薄，酸涩如败虀。一千沽一斗，聊欲纾惨凄。壶倾不成醉，羁思终转迷。因思古达士，山林卜幽栖。暴背坐扪虱，看云闲杖藜。理乱耳不闻，其乐无端倪。纷纷彼俗子，谄笑劳夏畦。安知万世下，清风想夷齐。

卜居期静处，采药山北谷。鹤下云汀近，迳转山田熟。回首望松筠，登危聚麋鹿。兴深终不渝，日暮倚修竹。

松门耿疏影，天黑闭春院。长风中怒号，白日递隠见。惠远德过人，秀发吾所羡。晤语契深心，风床展书卷。

道林才不世，离别重相逢。会面慰我久，观身向酒慵。寂寥人散后，结构坐来重。况乃气清爽，娟娟林表峰。

浮生如过隙，世故莽相仍。略税林下鞅，远访云端僧。愿闻第一义，将衰栖大乘。清谈有滋味，小子得无承。

牺牛石马出宝图，百年江左一夷吾。西风不受元规污，八銮指日还旧都。天时人事重呜呼，翠幢金节聊燕娱。堂堂玉立森戟须，犹似拱揖称兰阇。公乎公乎真丈夫。

夕阳亭中语未已，一合乾坤匝疮痏。疮生望公公不起，携妓东山玩山水。神州陆沈宁不耻，正赖丝竹陶写耳。淮淝风鹤繇密指，固应孩视桓元子。吁嗟公乎真杰士。

世路日已迫，吾行将安之。醉乡无畔岸，俗似太古时。一廛昔愿受，或者当在兹。在兹竟卜筑，何为复狐疑。但得酒杯在，无螯还可持。

鼓刀战牧野，采薇饿西山。出处各有意，喋喋俱空言。不如得美酒，一醉终余年。贤愚死则已，死去知谁传。

嗜酒有何好，酒酣见真情。忍断杯中物，而留身后名。名誉外物尔，醉乃得此生。神完气不慑，坠车终莫惊。何必事轻举，崆峒师广成。

饵香鱼深逝，弋篡鸿高飞。商皓虽寂寞，幸免坑焚悲。云何客卿辈，逐去还依依。一朝叹黄犬，骨肉异所归。贵盛能有几，转盼倏已衰。衰荣苟如此，得酒无相违。

山林厌岑寂，城市嗟庳諠。醉乡有佳趣，其地幽且偏。清商叩前林，白云依远山。渔樵二三子，朝暮相往还。举酒坐争席，亦复多至言。

毁以是为非，誉以非为是。是非自有真，不在誉与毁。誉尧复毁桀，两忘固佳耳。不见缯布纹，眼醉眩成绮。

三闾爱秋菊，浥露餐落英。独醒鄙众醉，乃觉非人情。楚亡如厦仆，一木那支倾。离骚固愤切，聒聒如蛩鸣。𫗦糟何必恶，一醉观我生。

霜松无悴色，春花有余姿。勿以春花妍，弃彼霜松枝。悠悠风尘中，始见达士奇。公田可种秫，弦歌聊尔为。意倦即归去，五斗何能羁。

凉飚起木末，尊酒聊独开。开尊念故友，亦复伤我怀。翻然蹈东海，甘与时世乖。岂比为佞者，日夕常栖栖。如何事与迹，零落归涂泥。诛奸无董狐，志怪空齐谐。安知万世下，善恶无谬迷。不如日饮酒，勿使肠九回。

轻风飏高帜，摇摇城西隅。杖藜沽一醉，雨霁泥满涂。欲借东家馿，泥滑不敢驱。归来取败榼，怅然沥其余。一醉不易得，醉乡真可居。

昔为饥所驱，束书涉远道。俯仰四九年，少壮忽已老。引杯沃衰颜，杯尽颜复槁。人生如电露，安得长美好。所以彼至人，达生以为宝。形全精不亏，高蹈八极表。

醉中忘世事，犹有酒醒时。未醒辄复醉，乃得与世辞。伯伦颂酒德，佳趣端在兹。云何礼法士，闻风独迟疑。浊酒聊可恃，渊明不吾欺。去去勿复道，有酒吾中之。

百年三万日，已入桑榆境。沈醉复几时，而令终日醒。爰丝饮亡何，此事要心领。有锥姑处囊，无用求脱颖。雾豹亦何辜，伤生在文炳。

渊明昔闲居，偶尔白衣至。开尊得美酒，忽焉遂复醉。醉语聊自娱，辞多失诠次。安知后千年，乃为世所贵。诗虽有余音，酒亦有真味。

凄凉三径中，中有一亩宅。庭多鸟雀喧，巷绝车马迹。卧病与世疏，俯仰逾半百。何以销我忧，美酒浮大白。独欠高阳徒，临风增惋惜。

昔我事决科，穷年抱六经。桑溟忽已变，栖栖竟无成。归来请学稼，平贾充过更。徽弦挂空壁，袯襫留前庭。中夜耿不寐，惟有寒螀鸣。不赖一尊酒，何以纾吾情。

园中有佳菊，含英待秋风。惜哉无美酒，对此时一中。谁如王刺史，殷勤遣庞通。怅望复怅望，云山挂天弓。

五十近衰境，所戒当在得。永怀叔节辈，三者一不惑。寸田日敷菑，常恐易茅塞。犹思普天下，无有禁酒国。一醉终余生，不语亦不默。

在昔盛壮时，为贫亦求仕。终然返故庐，谋道不谋己。岂不忧饥寒，折腰固吾耻。左手招夷齐，右手揖绮里。何必驷马车，策勋耀前纪。时行吾则行，时止吾则止。行止未有涯，醉乡差可恃。

道丧圣复远，奸伪纷乱真。山林有逸士，但饮曹参醇。宁著潜夫论，有死不美新。岂不羡爵位，比肩羞董秦。生为朝中英，死为泉下尘。奄忽随物化，营营徒尔勤。不如寓之酒，日与糟丘亲。秋渠溜宿雨，园蔬含土津。西郊澄霁景，柴车行可巾。有客乃竟醉，不问何许人。

人生念何事，方寸缠忧端。忧端日澒洞，胡不思自安。富贵等电露，变灭无留观。百亩虽已隘，朝耕夕复还。秋风穑宝实，十口无饥寒。何为苦役役，而欲事所难。所以沮溺徒，不受名利干。行藏随用舍，千载师孔颜。作劳有余暇，柴门昼常关。斗酒且自劳，此外无足叹。

淫雨弥半月，河流涨通衢。旧畿十万家，太半忧为鱼。旅楼起复卧，神气郁不舒。床床苦漏湿，岂暇论侏儒。缅怀十载间，洚水频三吴。三吴莽一壑，平陆纷施罛。老羸委沟谿，少壮泣路隅。鬻卖及男女，庶几活须臾。民穷已到骨，乃复剥其肤。自天发明断，元恶随就诛。畴咨用稷契，跻世当黄虞。政拟疮痍瘳，讵意疾痛呼。阴阳系调燮，此理信不诬。寄言秉钧者，治安宜早图。

祥符真人调玉烛，四海八荒春意足。孤山山小不容春，十月梅花破寒玉。风流诗老癖爱梅，拂晓骑馿度山曲。呼童忍冻折南枝，香满吟窗伴幽独。到今写入画图中，骨冷神清炯双目。荡荡巍巍尧舜天，外臣巢许谁羁束。前年我亦访湖山，山色湖光竟尘俗。荒坟三尺走狐狸，那复寒泉荐秋菊。真祠并入梵王家，香月亭前马牛牿。水边篱落忽横枝，遥睇犹艰况斤𣃁。鸡园释子皆鹰腾，挟弹扬鞭骤平陆。仓皇走避尚遭嗔，蹇卫何堪共驰逐。三百年间一梦同，人与梅花几荣辱。拊图三叹复何言，天外飞来两黄鹄。

鳌山倚晴昊，龙灯照澄川。良宵重三五，辇路凝非烟。一从桑溟改，春花谢芳妍。铜驼暗荆杞，触目兴悲怜。芸芸百千态，悠悠二八年。金吾纵弛柝，相府谁歌莲。九衢灯火市，愁云瞀穷天。管宁东入海，乐毅北去燕。伊谁载美酒，醉我东风前。晨策散广隰，晚屧周嚣廛。所嗟世路迫，人事多变迁。归来卧蓬荜，聊复草我玄。

英英人中豪，岁月阅江浪。胡然构小楼，不卧百尺上。跂予一登临，规制差可尚。座中容六客，窗外罗万象。云烟互吐吞，冈阜相背向。谁云眼界窄，颇觉形神王。乃知人间世，小大俱幻妄。壶公家一壶，维摩室方丈。拟兹十二楼，钟鼎视杯盎。鹏鷃同一适，椿菌偶殊状。何必事翚飞，肆目逞雄壮。深红屋角花，浅碧盆池涨。且当共倚阑，烂漫倒春酿。

桑田变沧溟，黍宫杂蒿堇。霜台得奇葩，谁寄天津隠。褰帷窥董园，拨根认洛坟。亭亭一萼春，风露洗尘坌。朱缨粲赤瑛，绛蜡照红粉。庄严富贵姿，漏泄造化蕴。主人戏斑衣，领客醉芳酝。乔梓森南山，知谓游隠弅。缀席已形秽，哦诗谩营吻。起舞呼乌乌，君当恕杨恽。

双眸炯炯秋篷月，十载声名动京阙。隆准龙颜曾为开，麞头鼠目谁撄揬。我闻论相先论心，此语古传非恍惚。闾阎谈笑觅侯封，渭水垂纶飘白发。脍肝盗跖以寿终，赵盖杨韩膏斧钺。相形相心两莫凭，使我向空书咄咄。年来四海一鼓鼙，萧艾腾芳兰茝歇。宣室宁无贾谊思，侯门半却祢衡谒。君归若见袁李徒，造化韫藏须剞劂。我今自分老山林，渴饮壑冰饥食蕨。但烦一语抱璞人，莫学卞和遭再刖。

公孙大娘舞剑器，张颠早悟回翔意。学书学剑虽不侔，用志凝神固无二。瓘也得筋靖得肉，圣趣谁能一蹴至。我生忧患缘知书，教儿仅使通名氏。春蚓秋蛇自结蟠，莫向兵曹甘委贽。烟薰屋漏玉轴妆，何许天风划飞坠。读一遗二口若钳，大草闲临真自愧。虽然非古空壮雄，要是逢场聊作戏。鲁公怀素俱已仙，世指周奴笑羊婢。讵夸弃笔如丘山，夭阏剡藤烦叹喟。卷还鲸锦心和平，尘席藜羹固吾事。

丹穴九苞凤，荆州一角麟。圣明久不作，举世谁见珍。纷纷贺厦雀，廼复为嘉宾。嘉宾蓄尔辈，麟凤何由驯。

真玉名以石，贞士诬以诈。古今率皆然，何事独悲咤。嗟哉尔卞和，智乃在葵下。曷不韫匵藏，待此连城贾。

麾戈指白日，驾鸿凌紫烟。终然竟无补，空羡龟鹤年。古来有介士，采薇首阳巅。虽非炼五石，名与日月悬。

孔明感三顾，幡然扶汉家。一朝赤星陨，竟使蜀妇髽。雄图虽未竟，万世常咨嗟。老瞒志意满，一笑蛮触蜗。

宋人得燕石，宝为希世珍。周客掩口笑，乃复遭怒嗔。阘茸竟尊显，贤圣多隠沦。人物顾所遇，何事徒悲辛。

突决华栋焚，燕雀自娱乐。风横乔木巅，藤萝尚栖托。凤鸟固识时，朝菌不知朔。佌佌何人斯，胸次尔龌龊。

神龙失灵渊，翳形在勺水。勺水不可容，又复制蝼蚁。一朝驾大霆，肤寸云万里。始知勺水龙，沛雨有如此。

鼓钟乐爰居，藻棁居大蔡。云壑骀背人，一生餍粗粝。长镵耕黄独，短蓑钓清濑。富贵等浮云，达生谁芥蒂。

孟郊尉溧阳，曹务缘诗废。徘徊金濑傍，府以假尉代。一生坐诗穷，酸寒见余态。邢君世业儒，才猷乃十倍。吏隠黄绶间，诗亦性所爱。羸骖京岘游，古锦奚奴佩。扣门索我诗，丁宁至于再。我老学殖荒，久嗟诗力退。肠肚纵煎煼，落笔与时背。况复风雅衰，淫哇乱鄘邶。济南名士多，此语出前辈。我昔交数公，梦寐想风裁。西窗剪残烛，顾影寸心痗。北渚凌清河，平畴接海岱。子行赋归与，我实增感慨。为吾谢故人，德音幸时逮。

燕飞画梁猫越屋，飞走性殊岂相毒。饥猫攫燕欲何为，燕比他禽况无肉。可怜乳燕未出巢，探头伺乳声嘲嘲。母去不归子饥饿，柔而害物嘻汝猫。汝猫不仁燕何罪，我思里人为心痗。父逃官逋母系官，悍吏催钱夜打门。一朝母作沟中瘠，三女一子家四壁。官司株逮尚不休，诸孤骈首为累囚。传闻诏书复逃户，日夜茕茕望其父。父存父殁竟不知，此冤此苦苏何时。皇天覆帱均四海，人灵万物为物宰。民之无禄天荐瘥，况此微物知奈何。呼童屑米哺乳燕，一夜哀伤泪如线。

去年斗酒贯三百，路逢麹车常啧啧。朝来啜虀暮食盐，汲井煎茶待佳客。尔时石秫十二千，仍更五千籴石麦。米麹柴薪价倍增，酒价虽增欲谁责。昨秋一稔天所怜，瓯窭刈获过良田。大麦小麦今又熟，麟经髣髴书有年。年登米麦塞市廛，官酒定价那增钱。一朝酒家悉闭户，斗酒更欲沽二千。道逢醉者惊相顾，老夫仓忙问其故。答云近日添课程，去城十里皆官库。岂惟酒价今日增，明日十千卖石醋。乞浆得酒良已难，或者乞酰邻亦怒。君不见昔时三百青铜沽一斗，坊外酒徒犹忍口。

夷言卫侯说，土风锺仪操。百年等逆旅，南北俱劳劳。何如事幽讨，杖藜舒郁陶。上山拾瑶草，下山折藑茅。寻我烟霞朋，缔此金石交。胡然自局趣，顾影悲系匏。归去来山中，山中有松醪。

绣衣汉使者，斧钺尝再操。六条詟吏胆，一饭思民劳。翩然拂衣去，访此华阳陶。苍烟郁松桧，白云露菅茅。重冈暖霭合，平畴远风交。我爱龙池水，愿君酌霜匏。商岩沛霖雨，越流化醇醪。

朝行良常南，暮息良常北。山水互萦纡，松篁相依绿。尚拟效古人，夜游迭秉烛。嗟我独何为，红尘走车轴。有如嗜饮者，性命寄芳醁。时于茅檐下，支颐望浮玉。或梦泊西岩，汲湘然楚竹。终然缠世故，欲往竟未卜。安得乘天风，翩翩出嚣俗。士生一世间，衣食贵裁足。谁为翔蒿鷃，谁为冲霄鹄。誓将与子游，保此受命独。

忧来感人心，把菊行东篱。悠然南山句，忆此删后诗。诗亡绝遗响，菊在余幽姿。麟洲有达士，与菊心相期。左揖隆中老，右揖绵上推。泛此忘忧物，聊以供吾私。真乐未易识，胜事空自知。金风摵摵鸣，金英粲粲垂。我欲从子醉，不羡高阳池。焉知义熙后，此会非今时。

种菊东篱下，菊密荒疏篱。掇英浥坠露，想像渊明诗。猗嗟子龙子，磊落山林姿。钦翘二三客，异郡同襟期。而我何为者，俛首供丁推。宁复饮我酒，欢饫均嬿私。乃知意气合，岂计新相知。蹇予久衰曳，素发飒已垂。何能借九翮，一朝奋天池。但当对菊饮，与君赓醉时。

八尺龙驹蹄削玉，霜毛雪鬣超凡俗。骄嘶顾影食场苗，朝暮逍遥在空谷。诏书歘下征骐驎，香街紫陌惊行人。金环压辔出天厩，不数駓骆骊骝骃。三品豆刍饱终日，终日不鸣鸣辄黜。何如不絷亦不维，腾雾𥬞云全玉质。

悠悠广陌尘，冉冉征途客。征途渺无际，人寿不满百。百年复几何，鬓发早已白。发白无由玄，扰扰终奚益。富贵势熏天，忽作冷灰寂。突兀树丰碑，犹有金石厄。所以贤达人，万古等朝夕。俯仰宇宙间，但恨酒杯窄。持杯辄酣歌，那暇寸阴惜。

三闾一朝蜕，九畹千载荒。茫茫天壤内，春在桃李场。幽兰有贞质，转泛欺众芳。宁受缁尘染，尚余风露香。乃知德胜色，不采庸何伤。

昔年居穷巷，门多长者辙。一病逾十旬，意可雀罗设。往来问死生，多谢迹不绝。贩夫逢仆隶，慰问犹切切。嗟我何人斯，才薄德又劣。何以报诸公，寸心常激烈。

生平性嗜客，病不废应酬。终然瘦骨立，欲语气不收。客多语嘈杂，两耳鸣啾啾。登床就偃息，客语或未休。客意岂不佳，而我自作忧。奈何坐客去，床下多鬭牛。

病骨瘦崚嶒，僵卧难帖席。一夕三四迁，起坐长太息。大患缘有身，无身更何疾。从今事委蜕，梦觉非所择。须臾忽蘧然，又到华胥国。何处发晨钟，耿耿霜月白。

一病连三月，肥甘宁得知。医复戒食盐，盐食非所宜。素餐幸无刺，餐素将何疑。因思丧乱际，黎民多阻饥。朝餐乃木叶，暮食乃树皮。我今食无盐，早晚白玉炊。稽首谢苍天，揆分忱过之。

僧舍高低见，潮音晓夜闻。仙凡一水隔，淮浙半江分。鹘冷山腰月，龙嘘海角云。瞿昙端不动，人世几纷纷。

门掩青苔砚掩尘，曲肱隠几自观身。已怜白发无公道，独喜清风似故人。跃马卧龙俱寂寞，盟鸥狎鹭莫逡巡。东屯涧水通畦稻，植杖看耘意更真。

三年常作客，几度溯前川。山合疑无路，谿回别有天。虹分遥电雨，风袅近虚烟。归路知多少，啼鹃云树边。

去国逾千里，辞家过十程。饭炊云子白，酒醉索郎清。柂捩秋江驶，帆开暮霭轻。圣明方在御，何地不升平。

山邑少桑麻，清谿卷素沙。岸崩桥半断，村僻路三叉。废渡留芳草，深沟卧古槎。老翁苔石坐，犹自问京华。

西北干戈猝未阑，苍生谁与破愁颜。甫闻高议云台上，又见投身瘴海间。天地十年氛雾暗，江湖万里鬓毛斑。欲寻酩酊判豪饮，郊外旗亭半掩关。

干戈又绕鹿门西，清梦犹应忆鼓鼙。可叹遭逢夸二鸟，却令经济属三犀。腐儒暗事惟蒿目，圣哲知几莫噬脐。坱莽氛埃何日浄，春江飞雨涨芹泥。

江郊忆旧庐，送尔复踌躇。别惯不形梦，情多懒寄书。江湖归棹远，风雨夜床疏。杯酒慈颜悦，离愁赖扫除。

古寺接荒城，浮图倚太清。松环岚翠蔚，泉激涧虹明。僧定花开落，人行鸟送迎。西枝如可卜，吾欲证无生。

枫落秋江塞雁宾，客怀依旧忆鲈莼。百年三万六千日，半世东西南北人。满目空村争虎豹，何时高阁绘麒麟。由来管葛皆天意，霄汉泥涂任此身。

寂寂书斋万虑空，恍然赤甲古城东。鸟呼幽梦日方午，花恼醉吟春正中。军将送茶惊谏议，门生载酒过扬雄。能诗识字皆为累，闲杀江头独钓翁。

两翁今古妙经纶，续续家声属后昆。黑发珥貂依日月，金羁络马半乾坤。千年带砺河山在，一脉诗书礼乐存。我本信庵门下士，祇今弹铗向谁门。

县古浮梁外，沙平草树秋。远山明去鹭，骤雨咽鸣鸠。岸狭水痕涨，云归暝色愁。谁怜苏季子，尘土涴貂裘。

客久倦嵚崟，寻幽洗客襟。青烟杨柳岸，白酒鹭鸶林。当户孤峰秀，环溪万玉阴。留连不忍别，月澹砌蛩吟。

清江田舍已悠悠，谩结茅茨傍小丘。月冷雪窗迷扑握，山连烟草叫軥辀。了知世事同槐蚁，何有机心到海鸥。却笑东坡老居士，一生随处贾胡留。

三载干戈隔胜游，江山依旧郁相缪。蛩吟砌壁莓苔古，雁落汀沙草木秋。画角飘江犹北固，白云飞岫认东瓯。凭高望远心如醉，风岸乌巾雪满头。

凄凉风雨暗山薇，梦里归与迄未归。礼乐不存三代远，江山如故六朝非。读书老去翻成癖，煮字从来不救饥。短褐长镵真活计，载芟何日咏春祈。

冷雨凄风万木飞，年来世事不胜悲。青山白水新安道，云梦绿林夔府诗。耆旧飘零今有几，乾坤翻覆政缘谁。鬓丝一夜三千丈，甚矣吾衰如此衰。

僧舍倚松北，浮图界竹西。江通严濑远，云压越山低。槐里三原隔，襄城七圣迷。临风悲往事，月落冻乌啼。

语别莫匆匆，情怀彼此同。山川秋色里，风雨客愁中。故国俱离黍，劳生共转蓬。鼓鼙声一概，何处是辽东。

流年暗数手中蓍，短发𩭹髿每自悲。金甲牙旗非昨梦，黄虀白米慰朝饥。山河万里归新主，湖海三年隔故知。惟有浣花堂上燕，春来依旧不相遗。

桂树团团满故山，一尊风月羡君闲。交游副墨洛诵里，诗句生民清庙间。我辈无才难用世，故人厚禄竟何颜。西楼十二阑干月，清梦应须共往还。

化鹤辽东老令威，旧家华表未能归。三千里客贡禹恨，四十九年蘧瑗非。事与心违多感慨，人随世易重歔欷。黄华老尽秋容淡，何日西山薄采薇。

胸蟠今古袖披披，老作黄冠恐未宜。辽鹤不归人已换，濠鱼自乐子焉知。瓠留西域青精饭，杖削东川紫玉皮。我似渊明君陆静，相看一笑俨前时。

卧听窗外扑春虫，逗晓緌緌搅太空。万迳千山孤鸟绝，八荒四海一云同。寒声静起瀌浮外，生意深藏肃杀中。乘兴𠇹思游剡曲，狼烽明灭又天东。

北固登山屐，西园载酒船。论心今一世，握手后千年。湖海风波恶，乾坤雨露偏。无因见宿草，流泪涨黄泉。

𪿫车云起走丰隆，河伯重驱十二童。山窍号风雷破柱，海门翻浪雨飞空。一春狂犬吠日出，三月老农愁岁终。斗米换衾宁计直，却疑家近漏天东。

日日盲风怪雨间，百花憔悴委蓁菅。鲛人停杼疑翻海，河伯移宫欲近山。裹饭有谁来问病，挑灯老我独愁颜。九畴何日重浮洛，川锁支祁鼎铸奸。

菰蒲风起雨蒙{雨/漫}，万室参差浸碧澜。一鹤归来城郭改，二龙飞去洛波寒。松迷旧迳犹存寺，蛙聒新畬总为官。却喜故家文献在，半从鞍马半儒冠。

台隶群芳散绮葩，繁枝密干蔚交加。武陵溪畔秦人洞，濯锦江头杜老家。风搅乱红春过雨，露滋微艳晓笼霞。长安重到应惆怅，寂寞玄都燕麦斜。

车声马迹任营营，芦溆襄羊境最清。万卷图书双鬓老，五湖烟浪一舟轻。忘机已信驯鸥狎，洗耳那愁鬭蚁惊。更喜瓯窭秧水足，倚风扶杖看春耕。

庞眉鹤发一诗翁，肯伴渔夫理钓筒。芦溆柳塘新涨外，竹篱茅舍晚烟中。乡书再捧衣犹白，村酒频沽颊借红。万事无言归一笑，仲车元不是真聋。

忆昔携书衮绣堂，扁舟曾此濯沧浪。苍龙飞去未成雨，老鹤重来知几霜。人物半凋嗟世事，典刑犹在得诗章。何当去卜西枝隠，同泛渔舟夜击榔。

云封槐里黯平芜，无复鱼灯照玉凫。乐奏马惊犹奋鬣，鼎成龙去莫攀胡。老归燕国常悲陇，梦断荥河偶得图。淳景布衣今白发，西风搔首独踟蹰。

赤米黄虀雪白盐，图书满架绝韬钤。百年无补孔融愧，三叶不遭颜赐潜。去住任如巢幕燕，间关谁学上竿鲇。幽居暇日知何事，一半清谈半黑甜。

闲居散人事，一舸泛长湖。夜雨半篙荇，春风十幅蒲。功名槐国梦，身世辋川图。舣岸逢林叟，清谈日又晡。

散屧过平堤，前村雨一犁。草荒翁仲立，树密鹧鸪啼。野色连天远，溪光隔岸迷。干戈犹未息，何处足幽栖。

卷尽顽云玉漏中，月华如水浸层空。一轮圆缺常时见，万里阴晴此夜同。突兀楼台犹昔日，高低禾黍自秋风。转蓬地远归心折，尚想霓裳舞旧宫。

彊弩驱潮水为东，昔年此地识英雄。素车白马空明上，青盖红旗灭没中。十万军声西塞月，三千鲲浪北溟风。乘槎有约终须去，见说银潢与海通。

枯桐三尺蹙龙纹，爨下薪焦偶未焚。七窍已开犹浑沌，一丝不挂绝声闻。至音澹薄何如默，大道希夷岂在文。持赠要知弦外趣，美哉斯意忆河汾。

尘外江村野老家，穷年兀兀笑盘蜗。素琴横膝一尊酒，纱帽笼头七椀茶。编竹作桥看蚁渡，种花成坞听蜂衙。闲中自有经纶事，寄语时人莫笑哗。

慷慨悲歌续五噫，等闲观物倚筇枝。士龙瓦屋西头住，吏部霜螯左手持。湖海悠悠空拓落，风埃冉冉竟衰迟。登楼作赋羞王粲，寂寞归与理钓丝。

汀葭江菼两依依，鸥鹭相亲寂不飞。僧入翠微云伴去，牛耕白水犊随归。古今贤圣多萧索，王伯干戈有是非。老病忧时心力弱，可能此地得渔矶。

步屧叩禅扉，春山碧四围。天高黄鹤远，仙去杜鹃非。拂石云生袖，扪松雾湿衣。几生通佛性，一昔遂忘归。

客怀元自恶，归思浩无垠。愁织窗前草，情凄岸曲蘋。十年纷战伐，四海暗风尘。故旧无消息，西风泪满巾。

蒲团叠膝诵南华，莲勺灯明细吐花。客有可人期不至，邻无美酒夜难赊。湿星酿雨愁飞雁，枯木号风怨宿鸦。自笑不眠还不倦，城头呜咽又鸣笳。

同谷歌残返旧蹊，园庐寂寞半蒿藜。忧时顿觉愁如海，对客何能醉似泥。春去春来人渐老，城南城北望犹迷。鼓鼙一概旌旗满，何日车书混僰鞮。

臂疾浸淫骨半枯，蒲团毯被学跏趺。宋清药券偿未了，司业酒钱来便无。湖海飘零销壮志，风霜荏苒上吟须。征辽挟矢知无分，老向新丰倩汝扶。

数间破屋玉川家，纱帽笼头自煮茶。万卷图书三尺剑，半窗风雨一池蛙。诗情寂寞腹无稿，老态浸寻眼有花。鼎鼎百年成底事，醉乡端的是生涯。

闲过竹院听华严，结愿清香发旧奁。灏气半空浮桂魄，凉风三径拂松髯。酒阑野兴归长笛，吟罢秋声落短檐。终日昏昏真醉梦，几时游屐更苔黏。

乐天老矣放樊蛮，鸥羡忘机鹤羡闲。缓步当车休下泽，浇愁得酒即中山。些骚岂敢奴仆命，伊吕元非伯仲间。兀兀支颐秋又晚，乱云斜日澹烟鬟。

养拙柴扉百虑疏，天光云影乱秋渠。一身摇动未妨酒，两眼眵昏犹嗜书。陶令但知归有菊，冯谖忍叹食无鱼。闲中滋味君休厌，门外纷纷几覆车。

杯酒河桥饯去篷，谁知此别竟西东。隙驹冉冉岁华改，楼燕飞飞春事空。珮冷江皋凄落月，笳吹朔漠动悲风。芳魂寂寞扬州路，后土琼姬恨略同。

花柳亭台半劫灰，故人沦落共徘徊。湖光山色西施舸，水影月香和靖梅。鸿蹋雪泥犹记迹，鹤归华表总成哀。一尊浊酒和愁酌，泪洒东风醉玉颓。

多病多愁鬓已星，更怜诗骨瘦崚嶒。百钱挑杖但求醉，五斗折腰良不能。徒步幸无官长骂，浩歌聊袭散人称。世情阅尽忘今古，一合乾坤几废兴。

寂历劳生叹转蓬，百年强半走西东。从师谩学屠龙技，报国元无汗马功。二顷有秋生计足，三杯近卯客愁空。儿童相见从相笑，两鬓丝丝一老翁。

晨梳白发照青铜，叹息光阴过眼空。一市少年羞袴下，三朝新妇闭车中。酒逢知己犹堪醉，文不惊人莫送穷。天下士忧天下事，肯将飞伏较雌雄。

柳媚花明二月天，金羁络马路三千。鳣鲸得意纵溟壑，蛙蚓无知闹坎泉。今古不磨惟正理，是非何必待他年。离骚已信多忠愤，珍重毋忘鸨羽篇。

五载绨袍忆故人，春风吹鹤过湖滨。楼台冷浸两溪水，天地清无一点尘。棹底空觥今杜牧，井中投辖旧陈遵。万方一概吾安往，傥许诛茅竟卜邻。

隃望平山碧四围，鹁鸪啼处见柴扉。白蘋风起雨初歇，绿叶成阴春又归。野外樵夫纷避道，溪边鸥鸟独忘机。深杯百罚人扶醉，一枕西轩月满衣。

宦路风波渺望洋，几人赤马旦蒙霜。便便懒是夸经笥，嗑嗑从渠笑酒囊。花柳春风朝步屧，菰蒲春水夜鸣榔。人间别有桃源路，肯为浮荣替戾冈。

纳纳乾坤万汇滋，同声同气自相宜。江山今古几兴废，湖海交朋屡别离。落月照梁疑太白，西风挥扇障元规。老来万事如泥浊，一笑论文祇自知。

载酒湖山忆盛年，可怜风物竟凄然。杜陵野老哭春日，空谷佳人倚暮天。禾黍离离迷故国，旌旗杳杳遍南偏。虎皮何日包弓矢，老为羲皇受一廛。

世路驱驰力不任，老来世路转岖嵚。小窗一夜芭蕉雨，倦客十年桑梓心。黄纸红旗违壮志，青尊绿醑笑孤斟。故山何日真归隠，磵水松风直万金。

黄鹤山前蜕骨仙，饱餐玉蕊漱珠泉。酒酣拓戟老工部，官冷无毡贫郑虔。四海风埃方坱莽，一生岐路几迍邅。公今得向扬州死，况复悬车过八年。

昔年床下拜庞公，数树梅花一亩宫。寂寞吟情头尽鹤，摧颓病骨气如虹。祇今有子能传业，谁念无钱解送终。千古幽扃邻牧惰，遥怜环珮月明中。

宇宙冥冥四月时，小斋吟眺苦低垂。江城地僻莓苔老，山径云深草木滋。密雾蒙蒙笼翠幄，轻烟冉冉散青丝。楚宫幽珮劳魂梦，西望巫阳祇自悲。

老病幽栖觉懒吟，眼观时态独关心。古今不泯春秋笔，天地难欺暮夜金。幸有别肠堪贮酒，未愁短发不胜簪。柴门一闭从春尽，桃李飞花叶又阴。

扰扰乾坤几战尘，南山北阙意逡巡。贫思隠语呼庚癸，病怯流年避巳辰。三顾恐无开济术，百年须了去来因。鹿门有约吾将隠，倚杖看云老此身。

来往燕鸿异，逍遥鹏鷃同。古交千载上，余论六经中。瓜渚茅檐月，芜城柳岸风。寸心谈未了，櫂士莫匆匆。

宦途昏抹漆，达士久悲丝。汲直世多忌，父清人不知。隆污俱合道，行止要随时。富贵真槐蚁，千年看鼎彝。

兵燹三年久，疮痍百姓同。政须随日化，心要与天通。刻木期难对，屯膏施易穷。松江三万顷，盂水爱任公。

事丛缘网密，意广忌才疏。浩浩皇风远，迟迟化日舒。俗移三纪后，德洽百年余。擿伏非仁政，生民本一初。

烹鲜知政理，履豨识民心。土壤分南北，诗书亘古今。遐方犹战伐，癃老正呻吟。三尺焦桐在，烦公发至音。

万顷湖光一苇杭，画桥横接旧堤长。松环九里烟云湿，梅压孤山水月香。梵宇琳宫增突兀，铜驼金谷自凄凉。悲吟一夜头添雪，惭愧崔鸿在洛阳。

山林朝市两相忘，寂寂幽居兴味长。雨过竹侵书帙浄，风轻花落砚池香。三杯卯酒醉未醉，一枕午窗凉更凉。人境结庐元不俗，渊明何必定柴桑。

丘壑中间著幼舆，何如此地卜幽居。棋声夜静客饮酒，花影昼闲儿读书。尘世覆蕉多得鹿，痴人缘木更求鱼。先生梦觉浑无事，一笑浮云指太虚。

三径岚烟护碧苔，地无高下总栽梅。花随流水绕除去，云共好山排闼来。月冷蛙声諠鼓吹，风清蜃气耸楼台。过逢况有侯芭在，白首玄经未足咍。

蹑石扪萝一径通，凭阑极目思无穷。川明竹树萧疏外，人语烟云杳霭中。风月五湖西子舸，楼台千古梵王宫。艰难隠遁寻幽憩，晤语无人忆赞公。

白首玄经病子云，感时怀旧独霑巾。十年战伐多新鬼，四海逢迎少故人。上苑鶑花非昔日，曲江蒲柳为谁春。涌金香酒甜如蜜，满眼沽来莫厌频。

寂历谋生后计然，已将穷达付苍天。狙公枉自计朝暮，徐邈但知中圣贤。岁月催人如过隙，功名随世任先鞭。纷纷燕雀惊鹰隼，谁识图真在左绵。

山林何所乐，忽忽遂忘归。江阔天低水，山深雾湿衣。青虫当户织，白鸟背人飞。野性因留滞，非干与世违。

山林何所乐，佳兴四时同。琴罢庭留月，酒残松度风。鹤归苍汉外，猿叫碧萝中。却笑磻溪叟，区区理钓筒。

山林何所乐，所乐在琴书。醉买中山酒，游乘下泽车。结交忘鹿豕，分席混樵渔。何必桃源路，方为隠者居。

山林何所乐，幽处两三家。曲径新移竹，疏篱旧着花。岚烟千嶂合，野水一桥斜。谁道无音乐，渔阳有掺挝。

柳外澄波系小艖，玉皇宫畔梵王家。蚁浮腊味杯行酒，鹤避晴烟灶煮茶。客里招邀惭草率，座中霑洽笑兰阇。杖藜归路西风晚，一抹寒林万点鸦。

金粟松摧故国荒，春秋未作叹诗亡。十年漂泊家千里，百代兴衰梦一场。𧏖浦风清波鸭绿，渔梁春暖酒鹅黄。相逢且尽尊前醉，莫遣愁多白发长。

茫茫南国遍旌旗，九日明朝有所思。元亮暮年书甲子，灵均初度忆庚寅。鱼龙寂寞秋江阔，豺虎从衡客路危。归去白云堪共卧，万山深处结茅茨。

风雨凄凄战客衣，长淮东去雁南飞。碧山学士老复老，芳草王孙归不归。尊酒细论悲昨梦，囊书空负笑前非。木奴千辈侯千户，早晚应须赋式微。

京江语别十三春，宇宙茫茫几战尘。客路秋风欺白发，阴房夜雨湿青燐。杖藜叹世悲谁子，悬印朝天少故人。回首鹿门思旧隠，荒坟宿草更沾巾。

长淮滚浊澜，春半尚严寒。久客愁无寐，怀人醉不欢。读书狂李白，忘事老师丹。何日归林下，悠然饭一箪。

岁岁苦担簦，飘然云水僧。星霜变玄鸟，天地有青蝇。留滞慵僮仆，怀归畏友朋。求田端有暇，谁复问陈登。

羁怀不自憀，明日又花朝。我畏杖藜远，君难折简招。愁长怜发短，室迩叹人遥。剪尽西窗烛，凭谁慰寂寥。

紫气浮关怅客情，琳宫羸卧绝逢迎。长廊夜静蛩吟苦，古殿秋深鹤唳清。勾漏丹砂何处问，蓝桥云液为谁倾。卷帘残月斜窥牖，街鼓冬冬又五更。

藜床听雨卧，雨霁抱琴行。古径荒苔合，秋渠坠叶平。流年悲雁影，往事咽蛩声。谁识玄都观，刘郎旧有名。

江城吾旧隠，今岁喜秋穰。一顷南山豆，千畦负郭姜。看云扃户晚，对月引杯长。他日凭鱼雁，犹堪话楚狂。

倦客思归整旆鞍，班荆祖道驻江干。浮云流水别离易，明月清风会晤难。携妓东山须载酒，上书北阙莫求官。诸公衮衮君休羡，得马还将失马看。

十年故国黍离离，一日翩然赋式微。儒服政怜山鸟怪，机心何独海鸥飞。山中朝露闲观槿，岭曲春风自采薇。苍狗白衣从变化，是今非昔昔谁非。

我生惭愧贾胡留，暮鼓晨钟复报秋。万里桥南存旧宅，十年客舍尚并州。青山是处堪埋骨，白发新来渐满头。此日送君何限意，长江万折有东流。

戋戋束帛贲丘阿，有几英雄入网罗。少室山人征不起，贞元朝士已无多。声光赫奕埋轮使，音调凄清扣角歌。倾盖相驩应恨晚，乔松千尺有丝萝。

此生惭愧马牛襟，返锁柴门岁月深。避地管宁甘白帽，登台郭隗自黄金。风霜渐老骚人鬓，天地元知国士心。却喜程侯晚相遇，长鱼碧酒共清吟。

十载时艰泪染襟，余生几拟托幽深。匹夫无罪空怀璧，校尉有官从摸金。老去风尘犹眯眼，春来药裹更关心。草玄作赋吾何敢，梁父吟成祇自吟。

病来十日闭茅庐，孤负吟诗与著书。床下不知牛是蚁，濠间谁识子非鱼。羸形分绝麒麟画，老境堪同鹿豕居。坎止流行随所寓，分明天地一籧篨。

腐儒麤粝愧无功，一月兼旬卧病中。赋就但应增肺渴，檄成元不愈头风。移心有法难忘药，折臂无缘定作公。世事渐艰吾已老，翛然梦不到槐宫。

婢寻本草犬迎医，二竖驱除去复随。衰老维摩常示病，瘦生杜甫不关诗。门堪罗雀那容驷，釜不烹鱼但作糜。见说九重征武士，却须攘臂学支离。

闽粤驱驰后，乾坤震荡中。名虽高斗北，身竟老辽东。仕止因时异，悲懽与世同。洛滨多侍从，立懦独清风。

慷慨辞双节，逍遥寄一筇。扬雄虽若凤，老子自犹龙。霁月窗前草，悲风陇上松。遗民应巷哭，何但辍秦舂。

壮岁风云会，衰龄岸谷迁。芾棠南国里，细柳曲江边。天地纷戈甲，园林寂管弦。康成共丁卯，肯避巳辰年。

杜陵侔稷契，诸葛陋袁曹。道在七分易，文过九辩骚。丘原终古闭，嵩岳极天高。况复阶庭树，于今有凤毛。

世梗投林密，人稀寄驿迟。一朝传易箦，千古竟骑箕。斲鼻空悲郢，援琴谩忆期。薤歌嗟已晚，生死负恩私。

衮绣三朝乐盛时，湖山廊庙两栖迟。一声鼙鼓乾坤沸，万里烟尘草木悲。隔叶黄鹂空𪾢睆，定巢紫燕尚差池。春风不管人间事，犹绕雕阑飏绿漪。

形影参商已六春，春风吹梦益霑巾。江头杨柳送行客，窗外梅花疑故人。世事茫茫山岳隔，年光冉冉燕鸿新。一尊何日重携手，鹤外乾坤迥不尘。

夜鹤朝猿伴苦吟，碧窗静锁绿云阴。青精可饭药资乏，黄独无苗山雪深。岂有故人分禄米，但闻隠士寄焦琴。相思一夜生春草，明月满街天籁沈。

桐帽棕鞋破晓烟，落花飞絮暮春天。风檐转日噪乾鹊，云树隔溪啼杜鹃。客引茅亭沽旧酒，僧邀竹院话枯禅。病余一事还堪笑，脚力轻松倍去年。

磵饮岩栖愿已违，小舟拂晓泛涟漪。蒲丛露冷泣姑恶，木末云深叫子规。山近三茅便杖屐，酒沽五里带糟醨。乘风𠇹拟寻幽躅，莫负当年汗漫期。

梦入三茅叩玉扉，楼台金碧浄朝晖。岩花涧草高低见，田鹤沙禽下上飞。道士倚墙方熟睡，至人杜德不言机。人间天上元非远，非想非非更觉非。

人日吟窗涤砚尘，探官擘茧笑乡邻。山人雅爱终南径，诗客空怀渭北春。誉毁盖棺犹未了，勋名看镜不须频。从今好是支离卧，有客问余方负薪。

性俭家常足，心闲体自胖。令名缘有子，良贵不须官。遗像衣冠古，高堂几席寒。他年说耆旧，回首重辛酸。

世态十年别，交情奕代论。及门先倒屣，引酌定空尊。杖屦春风语，松楸夜月魂。些成嗟已晚，江阔听啼猿。

藕花汀畔柳丝垂，杯酒殷勤话别离。风雨对床空有约，池塘梦草竟无诗。荒坟日落谁人吊，古屋苔深独我悲。毕竟功名大槐国，排云书在即丰碑。

泽国江山冷战云，扁舟春晚忽逢君。荒城鼓角含商气，旧曲楼台暗楚氛。海燕认巢迷故主，苔蜗篆壁变新文。更怜庾信江南赋，音调凄清不忍闻。

七闽幕府借词臣，一笑平反草木春。制下九重新涣汗，胸蟠千古旧经纶。生平耻不为伊傅，夜半何烦问鬼神。无限焦枯待霖雨，好将斯道觉斯民。

雾豹文章野鹤姿，黄冠晦迹浙江涯。携家拟就鹿门隠，奏赋何期狗监知。触热问涂行有日，排云论事岂无时。太平上策须倾倒，更忆崆峒麦熟诗。

帝眷东南用正人，角巾归第请何频。相公久矣倦台鼎，故国依然倚世臣。霖雨合归天上作，忠言须造榻前陈。丈夫出处非徒尔，四海安危寄一身。

煌煌勋业绘凌烟，共说韦平有世贤。黄合紫枢名将相，凉台燠馆半神仙。百年富贵真槐国，一日清闲胜葛天。祇恐九重方侧席，东山未许遽高眠。

密树幽花似远村，循除流水自浑浑。无僧肯送卢仝米，有客时过陆抗门。月晕河天鱼散子，泥融雨径竹生孙。十年四海干戈满，似此遗民几户存。

绣衣持斧旧诗翁，天与奇葩衬绮栊。翠{勹盍}叶攒珠的皪，碧搔头映玉珑璁。氤氲香雾迷丛蝶，淡沲晴飔飏转蓬。安得素娥斟绿醑，缓歌一阕月明中。

愁烟泫露泣明妃，万蝶魂迷倦不飞。帐簇流苏裀翡翠，阶翻蹴踘落珠玑。琼葩分韵香疑减，柳絮成团似却非。风雨朝昏他日约，忍令容易失芳菲。

玉骨冰肌不受尘，纷纷红紫谩争春。最宜岩壑风霜夜，相对心肠铁石人。寂寞上林迷雾苑，嵯峨巫岫隔烟津。翛然自得闲中趣，肯与姚黄作素臣。

古寺倚峥嵘，春风信马行。猿吟千树暗，僧定一灯明。野水循除出，庭莎夹径生。云何多俗韵，一宿又江城。

杞国天将压，苍梧云正愁。龙胡垂可挽，鱼腹葬何忧。万死丹心在，千龄王气收。县知精卫忿，今古不能休。

七朝迷瘴雾，一昔倒狂澜。天意竟难料，皇图不再安。宁甘蹈东海，不忍絷南冠。自古谁无死，从容就义难。

群雄纷爱死，一士独捐生。历数绝谁续，纲常晦复明。人皆念王蠋，天岂祸程婴。泪眼休枯尽，他年看史评。

鸡鸣群动已憧憧，习静工夫自笑慵。风月一襟霜两鬓，图书万卷酒千锺。维摩示病元非病，李广难封不愿封。世道隆污随所适，我知老子本犹龙。

萧森竹柏小蒲庵，身世嵇康七不堪。眼底故人俱寂寞，镜中衰发自{髟/监}𩭹。过车慷慨陈清酹，旧馆殷勤脱左骖。老我与君同此意，纷纷轻薄不须谈。

粥饭随缘类出家，小瓶汲月自煎茶。浮荣等是蕉中鹿，薄俗堪怜井底蛙。南亩半栽元亮秫，东陵多种邵平瓜。青鞋布袜相随去，九陌红尘任没车。

拟效时人耻效尤，时人嫉我亦如雠。携金懒市燕台骏，卖剑聊寻渤海牛。白发盈簪羞我老，黄花满径为谁秋。尊前有酒休辞醉，痴绝由来爱虎头。

朝暮何人肯拔尤，周民何友亦何雠。还家久类苏耽鹤，溷世聊歌宁戚牛。笔在不妨书甲子，诗亡谁为作春秋。百年修短终归尽，倚杖看山任白头。

野鹤乘轩愧不才，柴门键密昼慵开。荒亭锁雾红葵老，古木号风白雨来。酒免官沽时一醉，诗非私贷日相催。人间万事皆儿戏，千载昆明几劫灰。

从来工瑟莫吹竽，赤米黄虀尽自娱。种柳藏鸦怜哺母，葺巢护燕待将雏。荆榛少剪但除道，瓜芋多栽莫问区。金马玉堂元有分，青铜惭愧白髭须。

镜中勋业不须论，拭发何由得马肝。日暮论文思李白，年衰忘事类师丹。几多归燕愁无主，是处鸣蛙总为官。多谢天公相劳苦，梅风吹雨长琅玕。

五噫休作不平鸣，世事悠悠弈一枰。歌有红儿休用比，酒无白堕亦须倾。青山倘是埋骨好，素发何嫌照眼明。鼎鼎百年三万日，晓烟收尽暮云横。

雨霁云收正午天，槐阴翳翳北窗眠。百年未了暂为客，一日得闲真是仙。美酒但寻知己饮，好诗休用俗人传。山林钟鼎知谁是，输与鸱夷理钓船。

有酒能浇磊磈胸，人生何处不从容。横飞辽海成孤鹤，老死南阳亦卧龙。习静一丘聊自足，逢时万户莫先封。梧楸门巷将迎少，涧曲分畦学老农。

尊酒旗亭说旧游，重来茂苑又深秋。烟霞静锁诗人屋，风雨常欺倦客楼。独雁叫群天漠漠，蹇馿畏滑路悠悠。相思清夜黄花老，一盏寒灯万斛愁。

鲲鹏意气鹤精神，髣髴风流贺季真。三顾岂无天下计，百年空老梦中身。兵尘满眼谁知己，儒术谋生每误人。长啸归来寻旧隠，石田茅屋未全贫。

门外红尘竞往还，小轩容膝自怡颜。三杯对影夜邀月，一笏拄颐朝看山。芳草落花春不老，鸣鸠乳燕乐相关。人间寻遍无闲境，闲境由来祇此间。

小园雨过草离离，寂寞葵榴又一时。载酒客来闲问字，催租人去更吟诗。一杯淡粥学僧供，三尺高床避鬼吹。百岁光阴行六十，世间何许凤凰池。

杖藜竹外独徘徊，叹息人间几劫灰。燕颔素无难食肉，蟹螯才有便持杯。世人枉是皆欲杀，明主何尝肯弃才。多谢诸公共推挽，公车时亦到蒿莱。

公车纵肯诏遗民，宣发萧萧已满巾。美景昔时多乐事，丰年今日有饥人。翻云覆雨怜轻薄，洗眼开怀任屈伸。野鹤瘦躯驯鹿性，此时宁复绘麒麟。

华发思乡去苦迟，人民城郭总成非。九原可作吾谁与，三径就荒胡不归。诗思寂寥无腹稿，病躯憔悴减腰围。有时梦与锺期遇，闲拂枯桐按玉徽。

北辙南辕一昔分，何时尊酒细论文。谈经举世用燕说，横笔何人静楚氛。朋辈风流推李杜，弟兄词藻愧机云。麟洲有客长回首，归诵琅章饫所闻。

青镜霜刀杳莫寻，陈留巷陌故阴阴。鸿飞犹记东西迹，燕去难留下上音。多病乐天悲老近，三生杜牧恨春深。浮云柳絮元无准，惭愧人间儿女心。

百年何处筑菟裘，又向周南叹滞留。砧韵但能凄客枕，雁声浑不到歌楼。江湖展转鱼千里，今古驱驰貉一丘。回首金焦渺何许，潇潇风雨使人愁。

茅斋蓬鬓静编蒲，谁使担簦问客途。万里晴云离塞雁，一天明月绕枝乌。羁愁浩渺夜将半，诗思凄凉岁欲徂。却羡故人沉醉处，红楼红粉拥红𬬻。

马周淹逆旅，梦寐忆常何。琴古知音少，囊空得句多。凄凉怜我老，慷慨为谁歌。三尺匣中剑，时时自濯磨。

昔贤多不偶，今我欲如何。浮世欢娱少，衰年感慨多。吾伊翻蠹简，款乃听渔歌。自笑平生志，低回竟不磨。

挟册知何用，援琴且自宽。世途今更险，客枕夜偏寒。俯仰随时易，隆污合道难。功名大槐梦，青镜莫频看。

身世厌漂零，衣冠愧典刑。乾坤开阖户，日月短长亭。水阔连天白，山高拥岸青。扬雄中有宅，垂老太玄经。

地僻村深过客稀，数家生聚突烟微。鱼虾入网忙呼酒，鹅鸭栖池静掩扉。唤妇索绹苫屋角，课儿斫竹补篱围。沟东积水通前浦，也有蒲帆带雨归。

漠漠平畴接远沙，一浜寒水浸梅花。儿挑苦芺供鹅食，妻撷葫荽荐客茶。榾柮火残寒尚力，茅柴酒熟夜能赊。岁时伏腊歌呼处，三世儿孙共一家。

青岁迂疏厌市廛，诛茅结屋北山巅。泉冷阴洞猿分饮，草软阳坡鹿伴眠。三径烟云浑是画，四时风月不论钱。忽逢野老谈庚甲，笑指乔松不记年。

风饕雪虐驾扁舟，又作田家数日留。雁逐稻粱飞远浦，犬惊杖屐吠荒丘。三杯薄酒延僧话，一盏寒灯伴客愁。白水漫漫妨麦事，催钱县吏亦宜休。

漠漠寒云接断芜，平畴积水入长湖。犊眠篱下霜埋草，雁宿汀边月满芦。戟吻苦茶连叶煮，胶牙酸酒带糟𫗦。数朝已觉人情熟，识字耕田着我无。

漫空飞雪岁云徂，独坐闲吟粟满肤。廓落江山千态迥，浑沦天地一尘无。寒声夜吼松筠裂，和气朝回荠麦苏。说与田家判一醉，明年宁复虑官租。

十旬为客思凄然，返樛言归又核田。榾柮煨𬬻销永夜，屠苏浸井迫新年。人生半是忙中过，农事偏于隠者便。将老菟裘何处卜，九龙泉畔锡山边。

买田阳羡笑东坡，三黜穷荒两鬓皤。瘴雾蛮烟添老色，寒灯夜雨强悲歌。百年富贵欢悰少，一日清闲乐事多。说与故人休大噱，省曹阍者面如何。

万事梦中梦，百年身后身。黄尘空没马，白发不饶人。鲈美莼波浄，螯肥菊露新。相思须命驾，莫厌子舆贫。

弋篡冥鸿远，城荒去鹤还。万缘俱是幻，百计不如闲。人在羲黄上，时当晋宋间。委心乘物化，何地不蓬山。

十载干戈四海同，几人徐庶几陈宫。阿奴侍母但膝下，潘令弃官归洛中。生死总归蝴蝶梦，哀荣何啻马牛风。送车千乘谁能致，我亦潸然泪洒空。

昔年烽火隔江津，指痛呻吟夜彻晨。旁置万家空有冢，禄营三釜已无亲。鸾回紫诰承恩旧，牛卧青冈卜兆新。送死养生无一憾，老怀缘此重沾巾。

白发苍颜自在仙，流行坎止任天然。江山得意𠇹携酒，家世为官不爱钱。天与清闲娱晚景，人看富贵出长年。传闻尺一来阊阖，匹马春风快着鞭。

冲霄志气合雄飞，谁遣谈经坐绛帏。夜雨檐花聊痛饮，秋风莼菜竟思归。一官岂为吾曹冗，五斗政嫌儿辈讥。去去草玄从尚白，丈夫元不羡轻肥。

公车指日召严徐，友道从渠自耳余。浮世功名蕉覆鹿，冷官滋味釜生鱼。百年荏苒醒还醉，一气循环惨复舒。归去湖山多乐事，故人休枉绝交书。

莎径莓墙枳棘篱，藜床六尺卧书帷。门前剥啄谁惊梦，马上推敲客有诗。北牖清风聊共语，夜梁落月重相思。宾鸿此去过京岘，应遣新吟慰旧知。

画楼珠翠列娉婷，辽鹤重来失故城。商女不知宁有恨，徐娘虽老尚多情。一帘花雨谈幽梦，双桨莼波急去程。却倚阊门重回首，笳声呜咽暮云横。

鹫岭旧寻诗，重来十载期。蛩吟僧定榻，猿挂鹤栖枝。山月穿窗入，溪云傍竹移。一声清磬发，应悔出家迟。

水国微茫境物闲，洪涛九派护禅关。帆樯下上淮连浙，楼殿高低寺裹山。潮驾金鳌来海上，天留玉府在人间。凭阑落日芦风起，时有鱼龙听法还。

落花流水两无依，梦入桃源觉已非。尊酒阑珊山月落，片帆摇曳浦风微。云横北固朱楼远，烟暝西湖画舸归。别易会难今古恨，鳞鸿来往莫相违。

西风散屧步崔嵬，霁色浮空望眼开。江势乱奔沧海去，天形低约众山回。一卷狠石埋焦土，百尺危楼付劫灰。惟有沙鸥知我意，相亲相近不惊猜。

楼头凝望处，落日帝王州。下有朝宗水，滔滔日夜流。

宿雨浥轻尘，沙平草树春。远山千万叠，空翠欲霑人。

风雨正潇潇，孤灯伴寂寥。关心多少事，一一付芭蕉。

日日寻春到水涯，今朝篱落见梅花。折梅欲问春消息，春在桥南卖酒家。

山北山南日几回，半山山舍更传杯。一声羌笛山云裂，二月山花有落梅。

兀兀余酣漱晚汀，古牺香雾入疏棂。卷帘归坐月弦上，隔岸远山青更青。

离离远树接山低，白水田头杜宇啼。昨夜前村新雨过，桔槹闲在石桥西。

蒙蒙树隠山，渺渺波横海。其中一叶舟，岂有陶朱在。

烟林雨气昏，行客苦迢递。谁知渡溪桥，风尘满天地。

上山下山山历历，松篁不改路非昔。杖藜聊欲问山翁，山空叶落无行迹。

攀藤蹑石访幽客，茆屋参差松树隔。山童闻语不譍门，古木千章鸣格磔。

天地黯黪云气繁，淤泥没胫蜗书门。长安米升钱五百，忍饥茹芝谁绮园。

浊醪梨枣亦易求，鸡鸣檐溜还交流。亲宾纵谈天下乐，藜杖谁肯过苏侯。

古今浩浩多诗流，清辞丽句谁能高。大历饥寒少陵杜，义熙归去彭泽陶。

半年京国囊无储，饭我豆粥羹寒蔬。翻江黑雨弥两月，却忆溪翁留白鱼。

云壑布衣贤亦愚，玉阶紫衣妾亦夫。书三十乘须饱读，鹏九万里从南图。

贪夫寻梦穴蚁，可人闲爱沙鸥。一生能消几屐，十年浪走三州。

一十五条瘦肋，八千万里修程。春草明年又绿，朝趋夜秣幽并。

峭壁倚层霄，长松荫幽壑。荒径一樵归，平沙群雁落。

古涧横小桥，竟日无人渡。红尘隘九衢，来往不知数。

昔上会稽探禹穴，曾留此地听潺湲。茂林修竹今何在，叹息三原坱莽间。

晓出西关访直溪，西风掠地草萋萋。低迷岐路无人问，邢坞转东东转西。

没马黄尘倦入城，杖藜聊复畅幽情。却嫌村近山林远，一望三茅与四平。

松声度暖风，花气薰迟日。乘兴问三三，何劳邀七七。

疏疏杨柳拂平沙，白鹭褵褷立水涯。徙倚阑干吟未稳，澹云笼月落谁家。

天涯沦落偶相逢，路转灵溪事又空。从此万山并万水，暮云飞处望江东。

羯鼓催花事已奇，一枝媚玉卧犹吹。何如端拱岩廊上，九奏箫韶付一夔。

吹断箫声禁漏迟，华胥一枕梦醒时。梨花院落沉沉静，更有人偷玉笛吹。

巧语屡遭薏苡，丽辞空赋梅花。岁晚菟裘可筑，不妨痼疾烟霞。

涉世性多物忤，畏人分合幽栖。通德能谈飞燕，儿曹从厌家鸡。

元龙高卧楼上，孔明抱膝隆中。天下士忧天下，此时此意谁同。

贺毅刺舌诫口，郭舒掐鼻灸眉。对客瞪视不答，士廉已悟无为。

新湖渺渺接张沟，露冷菰丛一雁秋。十幅蒲帆风力饱，回头烟雨暗文游。

鹿走沙丘二世亡，重瞳隆准正奔忙。将军果是无双士，何用区区觅假王。

兔死从来狗亦烹，楚亡安得有韩彭。封留便约赤松去，已愧当年鲁两生。

诛秦蹙项奠乾坤，三杰勋名万古存。一笑淮阴年少客，不如漂母识王孙。

露冷芦洲楚水平，荒坟三尺近甘城。当年不进王孙饭，千古谁知漂母名。

袴下包羞气未伸，寄身亭长更遭嗔。不图他日千金报，漂母应非世俗人。

边城寂寞岁将阑，浊酒频斟醉不欢。一点青灯霜月白，野凫风起石窗寒。

一朝天险失长江，肉食诸公竞卖降。受禅碑中无姓字，祇今谁忆鹿门庞。

投阁先生著剧秦，陇西降将欲全身。沙场无万沈冤骨，却是周嫠与杞人。

蝶隠蜂藏寂众芳，一枝寥落小溪傍。林逋仙去无知己，明月清风自主张。

洗尽铅华见玉肌，可人风味半开时。胆瓶谁汲寒谿水，带月和烟簪一枝。

沙岸萦回一水通，补陀仙子静相逢。缟衣不染人间色，寂寞清香度晓风。

日转梧桐影密，月明杨柳阴疏。经阁磬声{稳禾=石}{稳禾=石}，闯然风马云车。

十年南国足风埃，锦绣湖山得再来。醉里不知人世改，更从云气望蓬莱。

襄城七圣云迷泽，槐里三原草合烟。今古兴亡元有数，福华当日为谁编。

万户千门达曙开，管弦啁哳沸楼台。祇今明庆钟声动，已报巡灯响铎来。

杖藜乘兴不辞遥，行尽苏堤过断桥。白发老翁依古柳，相逢挥泪说前朝。

水秀山明仙佛国，天开地辟帝王家。欲穷胜赏人非昔，独立西风夕照斜。

衮绣三朝迈等伦，曾将双美绘麒麟。当年早共赤松去，未必清漳见逐臣。

黄门飞鞚赐厨珍，翠舞珠歌度十春。今日败垣荒草合，近前那复相君嗔。

堤边杨柳拂晴波，堤上游人衒绮罗。山色湖光浑似旧，采莲人唱采茶歌。

慈云岭下拜郊台，表里湖山绣画开。十载西风动禾黍，行人休忆翠华来。

西马塍边红杏雨，金牛寺外白杨风。杭人忧乐多如此，傥有圣贤吾欲中。

棱棱瘦铁点瑶花，笔底阳和转岁华。却笑西湖穷处士，暗香疏影属谁家。

狎鹭亭临野水，梦蝶床置禅斋。矲矮金壶有酒，葛天栗陆无怀。

燕玉公堪暖老，泽室我嫌犯斋。世事不均如此，临风渺渺余怀。

觱沸一谿泉，巃嵸千古木。中有避世人，阴厓结茅屋。

三平二满过即休，十事九律谁与谋。归来政自有佳趣，楼对青山山对楼。

避名莫学韩伯休，生子何必孙仲谋。遥岑寸碧可人意，风月一天闲倚楼。

云龙风虎正经纶，长啸归山作道人。千古武当丘壑在，纷纷高位几全身。

汉祚虽开四百基，韩彭诸将竟何之。谁如四皓商山去，明月一天餐紫芝。

荒城秋雨后，寒谷晓晴初。沙路萦纡处，柴扉荡析余。

一望严陵十里余，乱山衔日雁相呼。故人零落今余几，独有黄公旧酒罏。

野径晴霏敛，江郊夏日凉。梦中知是蝶，还复是蒙庄。

游雾登天计苦迟，昆仑聊欲访支离。幅巾破晓龙山去，且免三茅费勒移。

{氵虢}{氵虢}流泉漱石寒，蒙蒙草树接江干。云归远岫月初上，雨打落花春又残。

营得菟裘佚暮年，云山万叠足风烟。绝怜扰扰驰名者，落日西津唤渡船。

客少经过因地僻，门无障碍觉天宽。余生已断封侯愿，渭北萧萧竹万竿。

潦翻川蓊匌，烟霭树模糊。小艇时呼客，龙游酒试沽。

