金科天上耿星辰，丹笔年来有屈伸。子去平反供母笑，民知宽大颂君仁。祇今茂苑题舆客，曾是琼林合席人。若问残生烦寄语，扁舟长占五湖春。

玉楼工就故人仙，宿草离离起暮烟。曾说项斯谁复记，尚怀中散子真贤。鼎来穷巷方今日，胜读残编已十年。西望犹能话离索，秋风来共钓鱼船。

美矣吾邦此大夫，仁中有勇信今无。治侔东里兴乡校，政压西门送女巫。谋广生员来共学，力排淫祀警群愚。一陶风俗成醇厚，千古声名泰华俱。

借蔬香积共晨炊，客里良辰总不知。孺子从渠均胙肉，南翁无处听巴词。神鸦得志饱终日，巢燕有心来及时。风雨聒人聋转甚，半锺浊酒可能治。

闻君筑室水云乡，一榻翛然独老庞。近挹荷香供几案，远邀山翠入轩窗。自歌自笑游鱼乐，时去时来白鸟双。何日过门成夜泊，一樽相与对银缸。

劝驾丁宁自汉兴，礼行郡国玉锵鸣。使君珍重新开宴，多士连翩喜策名。月窟一枝传好信，风帆千里送修程。主宾后会君知否，紫橐青袍对宠荣。

预宴当年记夙兴，笙歌堂上正和鸣。别来几送龙门客，去后空题雁塔名。麋鹿群中便野性，蜩鸠飞处笑云程。羞肴也到茅檐下，磊块堆盘里社荣。

先生人物眇应刘，千载诗亡独溯流。五字还堪荐郊庙，一官何事老林丘。章泉乐处知何似，南涧良朋亦健不。欲拜庞公何日是，梦随飞鹤过山头。

平生暗里识曹刘，眼底谁为第一流。锦里正应推老杜，鲁人亦解说东丘。骑馿颇忘推敲否，上马还能矍铄不。此去相思君会取，菊黄梅蘂上枝头。

之子交游柳与刘，朅来声闻水东流。悬知此去居三馆，可但当年记九丘。沧海狎鸥犹好在，红尘没马肯回不。短篇为寄章泉老，莫听浮沉付石头。

白社相从远与刘，可怜衲子溷儒流。自嗟达巷知夫子，缅想诸荀从太丘。书寄洪乔空尔耳，诗编杜集可容不。前山底处堪长望，我欲携筇上上头。

解印归来白社刘，风流靖节许同流。诗来几说鶑求友，老去自惭狐首丘。会合由来天幸耳，殷勤还识我心不。春回是处堪行乐，能复携钱挂杖头。

书贤从事我非刘，杰句君争万壑流。拟学岑参酬杜甫，可能列子识壶丘。倦游审已悬车矣，问字犹多载酒不。无限相思梅发处，手摧残雪嗅枝头。

自笑当年跃冶金，老来文物见彬彬。登名已喜多三邑，擢秀悬知敌万人。晴日琴堂开宴好，春风琼苑拜恩新。惟余卧病江湖客，坐看联翩对玉宸。

梅仙西上古仙乡，梅蘂先春特地香。自是邾人闻鲁柝，悬知晋盗避秦疆。名山久合清芜秽，穷巷犹闻缺盖藏。惠政由来要全美，须君努力佐琴堂。

去乡喜见似乡人，君去家山祇比邻。令长垂髫同里社，交承握手记城闉。弦歌堂上宁忘旧，樽俎筵中必告新。若也从容问无恙，为言鱼鸟已情亲。

疾风吹雨洗尘寰，北渚津头水没滩。千里送君黄鹄举，一生笑我白鸥闲。清名已至云霄上，逸气还充宇宙间。此去西湖重回首，淡烟疏柳认孤山。

风月平分古治中，挂帆直指水晶宫。祇今第宅多亲贵，自昔闾阎有厄穷。勿用弥缝乖直道，毋烦歌舞竞新功。举头见日长安近，诏入元非藉子公。

句曲山头白鹤飞，遥怜彩棒正宣威。仙家有喜迎仙吏，客路无尘点客衣。月澹郊原从犬卧，秋高篱落任鸡肥。子真东野齐名在，莫向西风苦念归。

老树槎牙记佛庐，露啼蛩吊百年余。鼎新堂殿谁为此，壮观林泉我弗如。身上无华惟布缕，盂中舐味祇山蔬。野僧勤瘁能如许，罪或无多乞赦除。

清才宁合驾缇车，天上新分竹使符。此去专城重摩抚，向来涉笔几嗟吁。南州想见歌何暮，北府犹闻戒疾驱。更恐掖垣须敏手，未应千骑出重湖。

一笑相逢此道同，别来木末几青红。自怜老去北窗下，犹得身栖广厦中。良夜拟乘千里月，神山竟隔一帆风。赠行更愧留行者，遮道歌翻别驾功。

索居灵琐久尘埃，一读新篇病眼开。妄意严诗编杜集，敢陪郭隗上燕台。纡朱晚岁徒云尔，养素平生壮矣哉。更许韩非书传尾，遗荣何止被云来。

车来流水马如龙，北上精蓝西复东。雅意只贪山在近，高标谁与子相同。门开正好来三益，文就何妨送五穷。拟向岩前分半席，可能辟地著邻翁。

门外青山跨伏龙，山头未晓日生东。竹林已喜王戎近，莲社还堪惠远同。盛事正应符地胜，清才岂必坐诗穷。欲成善颂陪张老，自笑尊前一秃翁。

汲取人间第二泉，酿成天上酌神仙。渠侬得此良佳矣，我辈为之或未然。职守近来成漫浪，湖山佳处且回旋。向阳花木逢春易，会取声名动日边。

之子通才不受拘，妙年文史足三余。司征关市方共二，宴启华堂正乐胥。锦帐笙歌香雾绕，禅房风月夜窗虚。后生取舍能如此，问信宁非远器欤。

几年黉宇傍城隈，礼乐文章蔽草莱。逵道一朝随地辟，宫墙数仞倚天开。举头日月清光近，入眼湖山秀气来。寄语乡邦头角士，龙门此去会风雷。

之子胸中不外营，轩亭水到自渠成。词章妙处窥骚雅，师友平生祇弟兄。元凯一门兼众美，夷齐千古擅双清。新诗有赠不知报，衰拙如余盍负荆。

轩亭闿爽喜新营，燕雀应来贺厦成。樽酒两忘贤与圣，韦编相对弟和兄。诗如绣段从头好，人似冰壶彻底清。寄语金昆同石友，道逢何日许班荆。

翛然风骨一臞仙，误走红尘逐世缘。亦欲名同天壤寿，且须句与日星悬。后湖废沼生春草，南郭遗墟起暮烟。闻道锦囊时有得，故山花鸟亦欣然。

门外平湖百顷宽，庭前翠竹绕栏干。鸟啼花笑四时好，几浄窗明六月寒。賸可琴书供昼永，不妨弦管到更阑。留行莫为歌杨柳，作计应须趁牡丹。

君住柟溪第几山，我家北渚水云间。二千里远来非易，三五朝留勿作难。有子已知头角异，安心宁恤鬓毛斑。尺书频寄问无恙，共乐生前日月闲。

别时庭户正秋清，划见园林翠织成。吴下余思频刮目，渭阳子岂遂忘情。堤间飞盖分垂柳，水面浮舟约半萍。乘兴时来共清话，相望能隔几牛鸣。

冠制殊常袖更宽，风流王谢出长干。笔端云锦呈天巧，胸次冰壶挹露寒。未许归期占信宿，想应喜色动门阑。贤昆自有长生术，为觅仙家九转丹。

叔世谁怜族派同，高情真有古人风。宗分大小稽周典，惠匝亲疏比范公。二顷开端能不吝，一编垂训可无穷。欲书盛事传千载，预愧衰孱语不工。

瓮牖篝灯一笑同，地炉烧火愧家风。论财以义轻浮俗，论道归儒识至公。行异于时方易沮，理趋于数要深穷。老来狂斐君无诮，他石犹堪付玉工。

道自周衰说异同，眼明伊洛振遗风。过人高行非难事，入圣微言本大公。道在鬼神常共在，术穷天地本无穷。三才并处君知否，不尔何裨造化工。

词场闻夺锦标归，好是斑衣映绿衣。永日湖山供赏咏，好风宫殿正清微。堂新六桂光宸翰，庭秀双芝焕彩闱。肯向长安夸得意，妙年伯玉已知非。

块坐经年不入山，山僮拍手笑衰颜。登高犹喜心期在，望远还惊目力悭。云气苍茫自羁旅，烟波飘荡几惸鳏。朝来旧雨添新雨，谁识安危指顾间。

我生场屋惯周旋，得失从知岂偶然。天理先须尽人事，时文端的本尘编。日烘瓮牖朝先起，雪压茅斋夜不眠。万里夷涂从此去，着鞭宁怕祖生先。

铁瓮城中十万家，哀弦促管竞繁华。昼长独有扬雄宅，天远空浮博望槎。读罢离骚想芳草，吟成梁父对菱花。客来莫问行藏事，且共卢仝七椀茶。

男邦养士拟侯邦，师帅宁分彼一方。明辨正须烦幕府，作成庶不异州庠。紫金山迥连三岛，甘露楼高俯八荒。六代豪华犹在目，停桡毋惜小徜徉。

七十衰翁入市归，感今怀昔泪沾衣。人稀旧识居犹是，俗竞新华质已非。九府泉悭谁改作，五材兵去孰防微。西山不属银绯客，只合高歌咏采薇。

学诗常拟邵尧夫，问道曾谒杨慈湖。尧夫之诗呈大朴，慈湖之学澄太虚。羡君优游两者间，傲视轩冕如蘧庐。何时从我山中居，绝胜泛绿依红蕖。

郭内无田负郭居，酒中有趣酒尊疏。波间屡听濯缨曲，架上时翻种树书。万里长风摧岸柳，一天清露属园蔬。故人欲问平安信，为说年来颇晏如。

泥滑滑，仆姑姑，唤晴唤雨无时无。晓窗未曙闻啼呼，更劝沽酒提壶芦。年来贵，无酒沽。

婆餠焦，车载板。餠焦有味婆可食，有板盈车死不晚。君不见比来翁姥尽饥死，狐狸嘬骨乌啄眼。

近闻李郭舟，送往涉重湖。我欲与之俱，鹢飞过宋都。死生见交情，嗟我失东隅。归来整杖屦，颜厚见彼姝。念昔担簦日，篮缕出无襦。公子载与归，樽酒日相娱。所愧身为客，如彼绕树乌。食苹鹿在野，呦呦呼其{鹿/需}。鸿雁稽来书，提壶空劝沽。输君山中行，梅梢嗅紫萸。又有好事人，开宴勤招呼。翻然弃舟楫，跃马问长途。嗟我困行役，胜游那能觎。方今神圣君，南风歌有虞。所须贤与能，搜罗遍八区。公等梁栋姿，咳唾玉与珠。尚从山泽游，此理良可吁。翻思六月息，岂即非南图。料公赐环日，祸转当亡胡。愿借尚方剑，先斩张禹颅。小子虽不敏，敢效一得愚。

官舍若幽居，四围山水绿。中有超诣士，簿书厌拘束。邂逅文字饮，交契如金玉。朱弦发清音，纹楸理新局。一杯复一杯，夜阑更秉烛。木落天宇宽，蟹肥酒初熟。相期壮观游，凭高重送目。勿令儿曹知，此味我所独。

四山委苍翠，一沼湛清涟。云飞松竹留，石堕藤萝牵。泉音乱丝竹，鸟语赓笑言。斯亭作者谁，俛仰四百年。栋宇有兴废，篇章足流传。官道纷往来，此地旷周旋。乃知造物意，以遗静者便。我来旱暵余，龟兆坼平田。攀崖溯源委，石窦鸣涓涓。摩挲两石鱼，变化定何年。

朝来不成寝，啼乌绕西东。似欲砭我愚，无虞终有凶。挽衣行太息，飞鸣鹊当空。似欲慰我心，正直神所容。举手谢乌鹊，忧喜当何从。吉凶两不到，我在阿堵中。

间维有常度，曜灵无停辀。翩翩叶辞柯，过眼绿已稠。弱干不盈尺，忽已高岑楼。念昔过庭日，朋来悉良俦。我年未成童，子少无与侔。我质本驽骀，蹇步畏阻修。子如渥洼驹，猛气已食牛。当时二老人，笑语懽且酬。门户各有托，宁计才与不。登门如昨日，星纪迹再周。二老安在哉，体魄归山丘。隔屋闻读书，玉树锵琳球。呼灯使来前，秀气炯双眸。问之垂九龄，属对解冥搜。感此伤我心，泪下不可收。来者日已长，逝者挽不留。其间我与子，能阅几春秋。宁复青衿佩，与子从亲游。幸子齿犹壮，有母方白头。刷翮凌青霄，足胜负米由。而我风树悲，耿耿何时休。四十已无闻，过是夫何求。矧复病日侵，见面良可羞。竹实不疗饥，芰制非寒裘。躬耕苦勤劳，代耕多悔尤。学仙竟谁成，百年等浮沤。俛仰天地间，身世真悠悠。时雨涨绿池，好风交平畴。嘤嘤出谷鸟，泛泛川上鸥。遇景适会心，旷望聊夷犹。

昔谒三茅君，蹇步穷跻攀。是时秋已高，爽气薄千山。三峰敛神秀，突兀超尘寰。世变逮狂秦，风俗如髦蛮。舌在不敢语，冥默疑心讪。咸阳贵公卿，高门拥旗旛。牵犬上蔡门，回首涕空潸。积骸草木腥，流血川原殷。所以三君子，决去披榛菅。不以寸草荣，易我白日闲。徘徊兹山巅，放荡紫翠间。数穷会有归，山空水潺潺。高风起遐想，往躅芬芝兰。想此弄明月，想此发清弹。兹坛梯玉京，兹台凝金丹。群仙或朋来，洞户敞幽关。缥缈钧天奏，依约云旗翻。古涧会流泉，点笔依石阑。遗墨堕中流，染此乱石黫。世情喜虚诞，诳记谁能删。峭壁起道边，雨湿苔藓斑。剥藓访旧题，岁月犹班班。当时往来人，逸翮超笼樊。应期后千载，绿鬓炯朱颜。御风游汗漫，骑鲸出颓澜。或乘白鹤归，翩跹从妖娴。寥寥竟谁成，遗迹空浩叹。愚生百世下，逐妄笑冥顽。幽寻昔未极，云卧衣裳单。杖屦陟层𪩘，此怀今未阑。矧闻廊庙议，出师锐除残。将军贾余勇，弭节期白檀。已觉赋敛频，更恐戍役烦。圣主哀元元，络绎宽诏颁。官守孤王明，根节滋吏奸。拟追三君游，物表寄衰孱。彼美江夫子，拊字周惸瘝。宁甘催科拙，不使杼柚殚。坐令句曲天，忘此世道艰。傥许占一丘，结庐树墙藩。渴饮玉井泉，饥挹朝霞餐。永无垂老别，宁忧行路难。寄书新过雁，一诺未应悭。

远山亚归云，近山留夕照。澄江横浄练，怒风收众窍。东南佳山水，此地宅其要。连甍三万家，金璧互辉耀。闲房列歌舞，杰观富登眺。物理会有极，却虑成悲啸。我家三茅峰，一室倚青峭。下有荆溪水，水深鱼可钓。归欤有成计，静坐观众妙。功名付公等，连茹祇明诏。他年问无恙，短策寄岭峤。浩歌畅幽怀，狂斐君勿诮。

远山亚归云，黯淡与天一。近山过余雨，浄扫峰已出。式喜鸠唤妇，宁忧月离毕。担簦彼谁子，蹇步泥没膝。举头望天末，一笑失愁疾。应知扶桑东，明朝浴晴日。

入腊甫自兹，得雪殊不晚。凝寒祛厉气，积润滋麦本。清兴浩无极，步屐忘足蹇。扣门呼石交，颈缩语犹謇。挟携事登眺，南去还北反。所向游目碍，窘若虎就圈。归来漫塘上，四望与天远。蓑重渔舟归，烟横樵舍饭。棱层敞瑶池，灿烂开琼苑。玉龙拥寒城，银海迷叠𪩘。颇喜漫翁贫，览富逾北阮。呼儿具杯酌，采掇翻蔬畹。不辞多酌我，自愧饮河鼹。少焉敛夕氛，桂魄争婉娩。翻思造化工，舒卷意难忖。方其阴风壮，一噫万象偃。聚将薮泽平，散欲天壤混。端疑冰山固，可但拳石狠。及其遂离析，去去不可挽。日月丽太清，草木被余煖。区分镜出匣，涣散渠决堰。向来天壤间，了不计增损。呼吸一气尔，人当解兹悃。恭惟圣明君，忧民中缱绻。方冬祈瑞应，此足慰勤恳。贵瑞不贵多，真宰亦知撙。公等调元手，圣世须补衮。未应事闲旷，崖壑惯栖遁。我智拙于鸠，一枝聊自稳。但喜占丰年，努力务耕垦。

淮浙千万山，兹山锺秀异。山中四时好，雪景更佳耳。危登俯八荒，岂无超诣士。春游眩红紫，秋赏挹苍翠。冲寒缭冰崖，问讯世能几。山神出奇观，似慰远来意。漫空飞六花，匝地掩芜秽。颇疑群玉府，飘堕人间世。又疑姑射仙，与物洗疵疠。意行辄有得，旷望了无际。便欲呼云车，御风驾六气。举酒酹初平，逍遥聊卒岁。

我宋百年间，人物两汉上。堂堂司马公，奥学迈舒向。庐陵祖韩孟，首以六经唱。升堂子曾子，功亦孟氏抗。荆舒徇偏见，晚拂天下望。斯文价金玉，表表足相尚。一编谁纂聚，百世得宗匠。晴窗一开卷，璀璨罗万象。余功堕毫颖，云烟起千嶂。老我忧患余，苦学殊少壮。适越资章甫，箧笥增冗长。之子秀儒林，笔力锦江浪。九原如可作，四子推辈行。殷勤特送似，或可起遗忘。漆园有傲吏，所乐在闲旷。插架有全书，引领祈拜贶。所志逍遥游，不受鹍鹏诳。他年子奋飞，荣问日休畅。濠梁如有意，回首问无恙。

虚馆怯朝寒，幽梦不可续。展转复展转，万感起心曲。世涂嗟枘凿，亲养悲风木。悔往舌噬脐，念来弓拟鹄。悠悠穹壤间，方寸浪驰逐。西山有仙子，胸次湛寒玉。何年白鹤归，就我云边宿。挽衣起凝睇，飞鸥下平绿。

群居厌嚣烦，兀坐怅离索。动静两何心，求端徯先觉。张氏好兄弟，同游得先诺。重以临邛客，雍容出莲幕。二难秀金枝，高会困酬酢。客来惊醉梦，倒屣出帘箔。符子方下帷，训子传家学。汤子方涉笔，词赋工雕斵。闭门各有适，跫然闻剥啄。钱君丈人行，邂逅同出郭。冲飚翼飞盖，宿润沾芒𪨗。山僧迎户外，萧散出林鹤。升堂忽起敬，先正事超卓。于今国犹活，繄尔尽忠恪。禅房灯火暗，遗像丹青落。惟余我辈人，往事记其略。缅怀百年后，贤愚一丘貉。风炉催煮茗，胸次浇磊落。开轩一凝睇，伟观夺岩壑。古木矫龙蛇，藤萝喧鸟雀。亭亭阶前竹，左右森矛矟。老干欲摩空，穉绿犹含箨。微风度疏棂，万窍呈笙籥。鼎来闻歌呼，冠带亦褒博。汝岂陈孟公，四坐为惊愕。祸福宁所知，字画妄穿凿。俳优时所拙，掀髯资一噱。山僧如有意，太息事殊昨。众真拥灵君，昨梦非冥漠。人情良易感，意气随飘泊。焉知宋玉赋，浪费屠门嚼。朝云无定姿，密意终难托。弃置勿重陈，声色等臭恶。觞行奉壶矢，尚想古乐乐。围棋对空枰，白日忽飞雹。势成秦始大，计误鲁日削。将士儿戏尔，回旋守宫钥。车马或殆烦，俘虏到帏幄。张拳合奇偶，奋臂几攫抟。嘉名袭百子，覆射师方朔。数穷或自蹈，世事真难度。情性渐浩浩，奥义相磨琢。寿夭征彭殇，小大稽鹏鸒。天高何所悬，地垕何所著。孰怒而雷震，孰笑而电烁。兴王悼茕独，季世惨炮烙。道隆此何幸，道降此何薄。生乎谁汝恩，逝矣谁汝虐。毫厘有必争，司马振铙镯。义正誓不屈，勇士赴鼎镬。少焉两忘言，水浄潜鳞灼。行乐未有极，暮霞横日脚。催归走童隶，欲去仍复却。顾瞻忽有念，郁悒忘谐谑。凿井成先志，结甃石凿凿。危亭俯逵道，栋宇更旁拓。北牖瞰清渠，西轩粲花药。借问彼何营，游手事蒲博。荆簪田家妇，群居勇奔跃。有问不能对，彼岂弃耕获。似言岁苦饥，货鬻逮钱镈。多谢贤令君，恻怛忧民瘼。精诚彻高厚，一雨洗炎熇。种艺贵及时，少稽沟浍涸。丁钱曾几何，秋苗遗合勺。牌追甚星火，胥吏逾毒蠚。或云勾稽职，久矣废矩彟。催科苦重叠，受害遍贫弱。丁壮腹难枵，努力重锄获。老妇徒跣去，讵敢辞笞掠。暮归已戴星，晨出鸡咿喔。疾行君勿嗤，寸步千里邈。吾闻古哲王，重本抑末作。岂其倚市门，余财暨丹雘。而此力田民，往往困椎剥。令君诚昭昭，忠告期谔谔。念此久忘归，露濡襟袖渥。余香来佛殿，幽响动檐铎。空庭炳双烛，木末翻鸟鹊。清兴浩无涯，洗盏复更酌。残杯屏督邮，珍送来丝络。兹懽诚有余，兹会叹难数。别驾人中仙，精爽排秋鹗。六年脱曹尉，缇车佐方岳。少须尺一诏，归持紫荷橐。堂堂蒲圻掾，少学鄙卫霍。栖迟绾黄绶，百炼敛锋锷。踞鞍尚堪行，投笔清河洛。含山控边陲，壮志方𫏋𫏋。逝将策殊勋，恩光辉棣萼。粹然六君子，总抱荆山璞。或登贤能书，拏云出头角。或游王侯间，健笔驱蛟鳄。或欲振家声，尘言束高阁。行矣拔连茹，大廷副亲擢。谁其恋乡邑，株守甘龌龊。惟予与世违，自分同尺蠖。他时一樽酒，重赴山僧约。

微生叹数奇，衰疾久见面。遥闻乡大夫，今日潘怀县。列宿罗胸中，可但书万卷。抚字究衷曲，诛求无俗见。已多锺子知，且上北海荐。顾以疾自歉，往见身如绊。缅想沧浪台，吏退足清燕。诗坛建旗鼓，来往纷俊彦。未修维梓敬，徒起临渊羡。邂逅得披承，英风起衰懦。腼颜谢不敏，多言几诞谩。归来饬泓颖，秋暑尚严惮。居然得新诗，大篇惊趣办。瑟缩缀苦语，缄题寄回便。何当重扣门，一奏白石粲。

峩峩三茅峰，秀出云雨上。疑有避世士，卜筑便幽旷。菊英当朝餐，兰佩拂千障。我行未之见，徘徊几惆怅。子居山之西，昔闻今见之。厌和下里曲，浩歌商山芝。山林久寂寥，迟子相发挥。间关整车轴，万里端自兹。特苗天所扤，念此令人悲。毋为舍灵龟，旁观时朵颐。

绝代有佳人，洁齐处深宫。组织成文章，黼黻可帝躬。兰菊媚幽姿，桃李自春风。出门非所识，所识非所从。婉娈彼谁女，剪制了不工。膏沐倚市门，苟为悦己容。顾盼若有得，刍雉靡不同。出门惟所之，谐笑缭西东。寄语道傍人，取舍须至公。荣华一时耳，礼义百年中。

我家荆溪东，矮屋八九间。石田人不耕，自占水一湾。十年去城市，乐此清昼闲。饱闻西州英，奥学窥孔颜。见贤岂无时，冰开水潺潺。朅来洁齐俟，一语开冥顽。锦机神所秘，启示不吾悭。追随妙高台，勇往不作艰。蹇步驱弗前，逸驾杳难攀。惆怅默无言，诗卷惭空还。三茅在何许，天末耸髻鬟。胜处不可穷，老我尝窥斑。幽人去不归，夜鹤守松关。夫君金玉姿，秀气超人寰。兴来得同游，句就知难删。应同太史笔，有副藏名山。

物我未忘情，无情惟止水。底事山中泉，客来如有喜。悠然镜面平，倏尔鱼眼生。少焉开笑面，似与客逢迎。客喜泉岂知，泉笑客何有。邂逅深山中，聊结无情友。

大化赋群有，修短亦天只。彭殇谁得失，鹏鷃均适己。我今识其然，昏旦视生死。青青竹篱下，不种桃与李。老荠怙春柔，丛蒿荐芳旨。耘锄藉人力，四时自终始。属餍幸朝夕，过计胡为尔。勿笑赵孟偷，甚矣吾衰矣。

高槐障午暑，巨竹摇清风。中郎百世英，一官此从容。心事付盟鸥，年光占候虫。客来欲有言，一笑抚双松。曰余不负丞，哦诗有新工。天意亦怜才，要施及物功。适此岁荐饥，旱气日蕴隆。雨应长官祈，犹未周四封。雁鹜抱文书，朋来立庭中。公曰旱既甚，此理贵感通。洁齐走群望，精意格苍穹。西山殷其雷，万叠耸云峰。南湖飞霹雳，仿佛追蛟龙。斯须天壤间，万象俱晦蒙。飞湍连日夜，一洗旱魃空。树艺走丁壮，讙呼沸儿童。岁功已权舆，余闲清缿筒。行歌何所云，丞哉宁负公。

闻道王明府，仁声已四传。催科能不扰，赋入自争先。理到顽民服，仁渐黠吏悛。俊良搜士类，疾苦访氓编。义役颁成制，巫风变昔年。已闻销珥笔，直欲弛蒲鞭。未可徒宽治，还疑执德偏。碧云江外合，爱助正拳拳。

老去疏文会，朋来惬素心。结庐惭远引，挈榼荷亲临。反旆孤成约，临池得胜寻。鸟飞青嶂远，鱼戏碧波深。挥麈荷香度，开樽柳色侵。已欣年洊稔，犹冀雨为霖。学道心无得，为农力不任。每因情款款，常恐岁骎骎。坐久便徐步，觞频怯满斟。非因苦衰疾，岂惮豁烦襟。羁旅忘家食，辛勤念子衿。范模资伯父，灯火惜分阴。一第均儿戏，微言久陆沈。箪瓢诚有味，山水会知音。子事增吾感，吾言岂子箴。他年黄鹄举，莫忘候虫吟。

平生秀嵓翁，嘉遁轻朝衣。圣世重特招，趣驾不容违。我岂匏瓜哉，先圣固所睎。长江一万里，舟行疾如飞。东南盛人物，十九饫甘肥。颇藉子公力，宁知伯玉非。秀嵓曰异哉，我本起布韦。岂比淮之水，东下杂于淝。论奏了不阿，正直鬼神依。谗言嗟止棘，曰归咏采薇。岁晏江涛平，雨雪从霏微。悬知到家日，花竹遶山扉。

鹪鹩巢枝宽，大鹏溟海窄。不齐物之情，大小贵安宅。一区扬子云，衡宇陶彭泽。何妨轮鞅稀，所憎廛市迫。吾宗携家来，寒暑已屡革。寓舍得贾区，开门即广陌。四邻共壁立，而无藩墙隔。昼通燔炙芬，夜悉笑语哑。麕至窘宾朋，雨立愧臧获。传闻三径地，经始得长策。良材蔽川下，贱售非难索。露廪发陈积，香饭流匙白。群工闯户外，拱手听规划。愿速大厦成，却展抟风翮。

我本山泽人，飘然如野鹤。夫君九皋来，气类颇相若。相逢宿不再，别去天一角。君从浮丘游，度世得良药。渴饮瑶池水，饥向芝田啄。引脰试一鸣，群仙相唯诺。嗟余侣鸥鹭，回翔一丘壑。刺天见群飞，老气鼓不作。客来传好音，重会欣有约。追随忽几月，至哉天下乐。亦知仙凡异，所向终落落。分飞又兹始，后会杳难度。归从浮丘侣，为我试商略。虽愧毛骨凡，颇亦志念悫。愿乞刀圭剂，一洗性昏浊。从君清都游，共听钧天乐。

折臂最小儿，骨耸颡微广。弗说螺蛳小，可以吞大象。那敢谓其然，且幸日稍长。顾似陶家郎，智识殊不爽。强令侍师席，跳踉绕函丈。胡能辨滋味，舍鱼取熊掌。但见蔬菓列，攫取如技痒。嘉馈得虎脔，新猎出林莽。对之懒下箸，杀气犹可想。呼儿食之既，睥睨尚来往。饕餮我所羞，跌荡或称赏。服猛岂渠能，过奖谢吾党。深惭如敝帚，有误千金享。

环坐正无悰，骈头得嘉馈。鲜明讶银尺，廉纤非虿尾。肩耸乍惊雷，腮红新出水。芼以姜桂椒，未熟香浮鼻。河鲀愧有毒，江鲈惭寡味。更咨座上客，送归烦玉指。饤饾杂青红，百巧出刀匕。翩翩鹤来翔，粲粲花呈媚。颇疑壶中景，髣髴具盘底。又疑三神山，幻化出人世。更于属餍余，想像无穷意。知君束装冗，不敢折简致。厚赐何可忘，因笔聊举似。

多病早休官，自是台无馈。东门享鶢鶋，宁若龟曳尾。有酒可斟酌，有力给薪水。朗咏渊明诗，如斲郢人鼻。所期免朝饥，敢幸尝异味。大胾来邻邑，细缕出纤指。一见喜折屐，三思食失匕。珍非我可常，灶非吾敢媚。胡可徇口腹，有若囊无底。诸君有用学，土苴足经世。龙肝与凤髓，何求不适意。此岂费万钱，正自不难致。贵贱理则殊，气味固相似。

巨浸邑东南，西北起培𪣻。意恐七泽翻，遗此镇其后。我来雪霜降，阳和开岁首。平波十万顷，如镜照妍丑。尚想雷霆击，水立蛟龙走。微此一抔土，群生鱼鳖久。山人岂解此，采掇竞薪槱。飞香识早梅，柴门深处有。攀条情正浓，催归回鹢首。幽怀殊未惬，陶写赖诗友。春事甫权舆，重来多载酒。会有不速客，带索老荣叟。

达官须亲民，未竟法应再。昔君治姑孰，报政甫初载。桃李春正华，风木养不待。至今田里间，往往诵遗爱。荐章交公车，夷涂了无碍。自诡更治民，得邑仍勇退。坐看积薪上，笑谢及瓜代。赤县官山阴，铜章喜重佩。平湖带城郭，崇山镇溟海。道中勤顾接，何者非胜槩。鹅池湛清涟，兰亭霏翠霭。溪流西走剡，夜雪曾访戴。此地君故家，旧游详往载。公余信足乐，俗敝良可慨。盗贩人鬭狠，淫祀家禳禬。缓纵固不可，激之或生害。厥田惟中中，厥赋上上倍。豪家窘输送，勺合无容贷。贫家惯逋负，符移费追逮。行之苟失中，上下交怨怼。台府相鼎立，征求常意外。稽违速谴呵，抑绝虞冒昧。犴狱当尽心，夜寄或百辈。去来不敢诘，犹豫即招悔。哗徒陷平民，更欲脱有罪。朝方得其情，莫祈当路改。过客纷如织，刺口说行在。丐求小不惬，百计工组缋。我知夫子心，此去专劳来。岂其慑声势，左盼而右睐。然须处心平，更须临事耐。勿恃事理直，抗论多慷慨。勿谓气类同，不虞趋向背。先入勿偏听，未信勿忠诲。小迟岁月间，足致治平最。庶策三载勋，亟应千龄会。

之子云霞居，地隔千万山。三年三过我，一见一开颜。袖出西游编，字字破天悭。可怜东门享，不及海上闲。后会不可期，天步方艰难。赠别可无言，鸟倦宜知还。白发暮倚闾，山空水潺潺。道逢两伦魁，风采照人寰。出处各有适，为问二者间。李周两太史，笔削凛二班。为问静中得，何方济时艰。老我疾病余，癙忧涕空潸。回雁可寄书，勿诿殆且烦。

定夫江海士，瘦骨如臞仙。翩然及吾门，不假左右先。我方厌尘埃，一笑喜相延。肩悬两破囊，既见始解缠。我欲具杯酒，割鸡烹小鲜。自言乃长斋，不受世荤膻。少休入西山，幽寻遍崖颠。山空四无人，白眼问青天。洞口得老翁，守死易一编。高谈慰寂寞，其然岂其然。去去不忍别，解衣示勤拳。及归已弥旬，为我少留连。道逢一病媪，背偻两足挛。津头见羁旅，数口依败船。料理穷晨昏，奔走环市廛。足挛不良行，结庐倚墙垣。船败不可航，买舟捐万钱。为虑极靡密，要使终安全。诘旦拟东还，既夕重周旋。嗟子尘外客，而结区中缘。吾衰不能尔，愧汗与涕涟。或疑破囊中，探用若流泉。子岂费长房，一壶挂檐前。或疑瞿昙老，济世法无边。勤君为此来，昏顽警沈绵。君师鲁东家，二说当舍旃。理一而分殊，先儒有遗言。君归更商略，书来慰残年。

我欲游庐山，江长水茫茫。我欲谒弘斋，老去力不遑。羡子勇决策，去若飞鸿翔。及登夫子门，必升夫子堂。想见七十翁，神清气扬扬。客来语时事，慷慨激中肠。客去竟无言，高歌咏虞唐。子行当寄书，欲言浩难量。问我今何为，为言老农桑。论交四十年，会短别苦长。至今风雨夜，晤语思对床。所幸天壤间，日月同辉光。何妨一寸心，千里遥相望。小蟹有益友，劲气摩穹苍。及其即之温，百卉粲朝阳。特苗天所扤，双鸟鸣相将。闽峤几时归，猿鹤久悲凉。凭将一语寄，毋使三径荒。

投闲三十年，日与木石俱。暮景际休明，搜罗逮樵渔。洪造赐甄收，群公交荐书。殷勤奉明诏，婉娈辞田庐。一寒不自揣，五穷暗揶揄。行行步京畿，迎劳多轩车。眼青见故人，皆叹此老臞。形容不自惜，奈此气昏愚。席间迷旧识，笔底误新书。十目所共睹，一语良非虚。傥昧知止戒，不反田园居。去去入修门，蹇步接天衢。深虞眩闻见，狂易滋发舒。吁天写真情，浩歌赋归欤。

君家九华山，山翠常在目。鸡犬声相闻，山腰几邻曲。本固枝叶蕃，无若君之族。当年紫橐翁，一念要亲睦。俸余不自有，买田遍谿谷。计口给之食，昏旦常陆续。吉凶更资助，常使有余畜。只今大江南，盛事君家独。君归广此意，胜处新卜筑。周遭植名花，中间敞家塾。少长驱之学，毋间亲疏属。庶几子又孙，更衍无穷福。亦使紫橐翁，百世流清馥。

向来肉食昧远谋，坐谈欲复千古雠。良平不逐胜诡游，毛锥竟作书生羞。楚山苍苍楚水流，甲光向日金鳞稠。酒阑一笑看吴钩，将军意气倾九州。先生身短智则修，百炼可使绕指柔。安边端藉帷幄筹，泮宫还献馘与囚。英声南来动冕旒，貂蝉未必生兜鍪。

老人抱瓮真拙谋，五利多方无一雠。嗟予老矣盍倦游，犊鼻岂恤王孙羞。舍西白鸟湛清流，舍东古木鸣蝉稠。晚风徐来月一钩，从渠飞鸢堕炎州。君门有诏道阻修，饥来聊复撷芳柔。诸君行矣摅良筹，锺仪不虑南冠囚。野人何自瞻前旒，所愿边封脱兜鍪。

由来道同相为谋，利交始合终相雠。灌窦空如父子游，耳余莫刷千古羞。臞张不与俗同流，常棣相辉华萼稠。侯生得句鱼上钩，句法不减韦苏州。王子简古师穆修，时亦枯枝蔓新柔。坐谈不知改更筹，绝胜双鸟各处囚。可能无策上凝旒，夕烽犹照万兜鍪。

平波浅草横塘路，曾挽扁舟冲急雨。朱颜绿鬓气崔嵬，欲斥九关挥玉女。万古功名付汗青，九天光宠生门户。邯郸一梦两周星，霜压孤蓬日始晴。风树不停身已老，病容衰鬓鬼犹惊。东乌西兔自昏晓，北来南征几时了。海上欲觅安期瓜，山间却值孙登笑。泽畔殷勤讯渔父，掉头不言吾已悟。蚤求富贵晚长年，老少不同均计误。连年旱魃失祈禳，人肝不厌犬豕肠。今年稻肥家有酒，万事且付无何有。

退之抗表出潮阳，高风万世为美谈。衡开云气偶然尔，浪占显晦吾所惭。皇华使者课第一，诏归台省陪朝参。献疏岂止一痛哭，引去自言七不堪。留行隠几卧不应，一麾出守天西南。利名百念已灰冷，扫除不尽山水贪。行遍金焦到茅阜，知有佳处须穷探。春花秋叶事已过，惟有山发呈{髟/监}𩭹。山神颇亦愧岑寂，夜奏万谷笙钟酣。起看琼树绕琳宇，更驰玉马无停骖。子猷好事古无比，雪中求往固所谙。青鞋直上最高顶，天风缥缈吹楩楠。两峰相对如拱立，上公衮冕朝子男。群山敛退就平地，灭没不见如纪谭。巨浸东连大洋海，浩荡直与天涯涵。却顾淮源赤山下，仅若覆水盈䓨甔。久留不奈景清绝，山腰下转临深潭。客来客去泉自涌，可能喜笑静中含。嵌崖往往记遗迹，旧雨剥蚀苔藓𥮾。客怀感此重太息，学仙便欲老石龛。痴狂正复自讥笑，旷望聊尔依精蓝。元符旧事不可问，翠微杰观犹耽耽。有田连阡不输税，饱食岂计皇恩覃。渠侬不知游子恨，宝钥屡启雕龙函。留连信宿苦未厌，一笑相属乐且湛。庞眉道士庸中佼，成书自许窥老聃。扣门有问不得吐，退自包裹如春蚕。髯李于书颇涉猎，医卜并试仍多婪。提携瓶酒味苦短，黄独屡荐山肴甘。坐谈衮衮不知晓，林杪忽送钟声韽。人生离别易感怆，况我垂白今毵毵。明朝日出山下路，宿云散尽开晴岚。君归千骑围昼锦，我留古木缭茅庵。期君再整冲天翼，老我甘作书中蟫。

我居市北子市南，中间万口喧春蚕。子来自南我自北，缭绕东西厌匍匐。块坐不言中有得，谷鸟一声惊昼息。翻然却念友多闻，独有君家好弟昆。啸轩团团朝至昏，古往今来入讨论。兴来握手眇乾坤，一鼓平沙万马奔。隔墙更唤符夫子，青眼相看忘汝尔。金丸屡堕铜壶冰，欲竟书囊了无底。不辞勇往问荀陈，修竹亭前一欠伸。朝来好语闻行人，老龙驾雨上天津。

髯李魁然玉抱璞，淡陈萧散出林鹤。华阳洞口笑相逢，天风自奏钧天乐。飞云出岫本无心，大隠不必皆山林。朱弦自振山水音，王乔梅福古犹今。君不见洛之南涯温生北涯石，明月滩头弄澄碧。河阳御史一张罗，晓猿自掩松关寂。久旱得雨方一犁，山南种豆犹其时。山僮倚担迟君归，语君雨过黄独肥，亦有晚笋穿疏篱。急归烧笋煮黄独，北山移文可无续。

西岗水与洮湖通，修梁自昔横西东。百年兴废人不同，谁其记者竹庵翁。喜君架木续前功，朝曦夕照明垂虹。地脉不断和气锺，纡朱曳紫还家风。邂逅归来一亩宫，幽花野草迷青红。躬耕会有年谷丰，笑咏五柳卑扬雄。可但日高花影重，罗帷醉起酣笙钟。

诗筒四出走中涓，诗句万选如青钱。曰余借舟期七贤，共嗅梅花咀芳鲜。津头几度唤长年，昼眠乃若经笥边。举头急雪风中旋，瞪视不见山之巅。八窗玲珑绣佛前，同来且结西方缘。小轩宛若壶中天，玉琴不断雨声传。诺君再宿余敢愆，从君索句发春妍。

章泉先生虎豹章，余子骇逐狐兔藏。少陵游不返衡湘，孤吟风月老林塘。𫛤鹅不送我置傍，怅望空劳水一方。广文别日天未霜，殷勤寄音示无忘。新诗写作鸿雁行，怜我病骨犹嵇康。续貂聊复寄归航，宫墙百雉如金汤。登门岁月知何当，江湖极目烟波沧。

天下江山推第一，多景名楼信端的。君家正占多景前，第一风光环燕席。梁邑归来县债了，骅骝得路乾坤小。锦衣聊复效昼游，户庭郁葱佳气绕。手栽松菊成三径，更敞轩楹临绿沼。客来宁厌马喧枥，夜宴不知鸡戒晓。辟书闻又上公车，连帅亲题仲举舆。只今淮上未安集，二虏南望犹睢盱。要知两淮须保障，保障一撤长江孤。边臣之虑不及此，但知椎剥供苞苴。红女去机农释耒，荆榛满野号鼪鼯。君官其间逾十载，洞识本末知盈虚。愿君亟分刺史符，稍回和气还边隅。尽收徂诈入赤籍，有功必赏罪必诛。招来耕桑遍陇亩，抚摩一意沦肌肤。人知亲上死其长，荷戈不惮供前驱。阚如当道卧於菟，犬羊遁走宁复余。更归未用师黄石，且侍玉皇香案侧。不惟文武见全才，要与清朝分淑慝。

靖州风物最五溪，畬田岁入人不饥，淘沙得金遨以嬉。瘴烟不逐岭云西，六花瑞腊春台熙，尤便逐客过往稀。理乱黜陟了不知，夫子岂欲居九夷，要尊主势扶时危。有言不用时我违，翻然不受好爵縻，向来乡行谁可睎。平生易名慕者谁，苏陈凛凛百世师，畏涂万折甘如饴。求仁得仁固其宜，大明当天照隠微，直前一疏可忘之。江湖后会端有期，暗香微动寒梅枝，临别不用长嗟咨。

东溟之水浩无穷，蜀江滚滚来朝宗。圣神天子坐法宫，日月所照梯航通。君才当代相如雄，云烟落纸声摩空。西来阐教临辟雍，冠带济济如云从。力排党论开至公，凤鸣骇瞩朝阳桐。太常正徯肃臣工，归舟却溯蜀江风。蜀天万里车书同，不应一士无留中。篙师捩柁毋匆匆，趣回有诏紫泥封。

一年三伏秋后前，大火更借炎官权。竹林杖屦北窗眠，君方陆走水行船。君言半世苦迍邅，一官迟次安且便。瓜时骤及非偶然，今我不往人争先。交承久宦思田园，侧身东望心悁悁。民情厌旧期改弦，今我不往人烦冤。左符再下催行轩，欲挽君留胡得焉。君才明敏性静专，天府四举贤书连。民淳不假彩棒悬，定知学子来差肩。酌君荐藕侑新莲，青白不受污涂迁。赠君以笔并吴笺，官闲铁砚勤磨研。敬亭山下有臞仙，耕云钓雪老林泉。痒疴预欲知民编，少屈从之古道边。长官报政将朝天，集英唱第吾同年。賸欲因君寄短篇，有言不尽中勤拳。相逢一笑开初筵，为说故人今白颠。

长江之水西南来，江北江南图画开。君从何处得此景，锦帆似泛长江回。槎牙老树连荒岛，两两人家出林杪。鸥飞欲下洲渚宽，云横不断关山杳。图穷双屿金焦峙，仙宫缥缈浮寒水。柂楼捩转吴波平，阊阖中天日月明。

华阳洞口玉糁羊，世人传得神人方。雪团入口桂椒香，能令老者寿而康。瑶池玉佩正丁当，箬包聊荐九霞觞。世言神仙不鲜食，初平山中果何物。桃源更有避秦人，割鸡为黍迎来宾。

采石江头风昼息，掀天雪浪平如席。沿崖小泊客心宽，攀萝曾看望夫石。天涯望断人不归，露寒犹想泪霑衣。争似石翁携石姥，年年对峙夹冈道。人归人去我何心，雨沐风餐人自老。比翼鸟，连理枝。年多物化徒尔为，长生殿里知不知。

仪真在昔发运司，承平旧事犹可稽。岁漕东南六百万石米，自淮入汴趋京师。周原六辔光陆离，建台想像因遗基。水浮陆走舟车驰，转输十九资残寇。古今事异吁可悲，民力已困国不支。长才入幕宜深思，皇华使者须良规。

昨日雅鸣绕庭树，道上行人色惊惧。试呼行者问如何，身为户长催残税。税残自昔称难理，三年尤非四年比。加之逐保有逃户，每一申明官长怒。人逃信矣田不逃，其奈逃田不知处。厥初经界失区画，比近立租相什伯。大家置产钱欲轻，小家鬻产价欲增。上田只割下田赋，赋存田尽因逃去。或因土瘠遂流移，岁久田侵人不知。更有乡胥迫科抑，多推少割随胸臆。民愚而神难尽欺，往往增入逃户籍。以兹逃户日增多，户长蚩蚩奈若何。向来差役多轻重，户长之中中产众。比来里正多义役，各欲供须有全力。搜罗中产无孑遗，户长人人家四壁。官司祷雨遍明神，施行宽政蠲房缗。房缗仅可宽游手，那得实惠霑农民。千钱代输犹可出，今日方输又明日。父兮母兮叫不闻，遗体鞭笞同木石。日日雅鸣期会到，血洒公庭深不扫。遂令着处听雅鸣，魂飞魄散心如𢭏。和气致祥乖致异，已甘旱魃来为祟。忽惊雅散鹊交飞，高枝报喜仍低枝。万口懽呼声动地，府今尽放三年税。曳铃走卒天上来，立张大榜当衢市。黠胥骇愕顿两足，户长仰天攒十指。疮痍未愈失呻吟，感激过深仍涕泪。又说新租亦宽限，四年旧欠宁不尔。亦知经赋难逭责，少纾庶可容催索。使君从善真如流，仁人之言为虑周。画诺一时良易易，几人共拜更生赐。人意会同天意感，急足未回时雨至。始知此术胜祈禳，开阖阴阳俄顷耳。何妨甘泽尚愆期，我作此诗祷告之。象龙可仆蜥蜴纵，蛟龙自起霹雳随。谓予不信难强语，请验吾邦今日雨。诗成欲谢更有祈，新租输送此其时。分科本色归上户，细民勿使折纳迟。四年逃阁尚充数，积弊那能仓卒去。且应除豁见真的，孰恃强梁敢逋负。若然民病八九瘳，闲暇何妨版籍修。推排得人弊可见，逃租十失五可收。更令义役广前制，户长里胥同一体。庶几二役适均平，不使贫民偏受敝。岂惟澍雨快一朝，纵有凶年皆乐岁。报喜不惟乾鹊噪，丈人屋上乌亦好。

非崖非巅，壁立苍然。野花炯炯媚朝日，樛木缭绕栖寒烟。归乎归乎，幽深此便。居乎居乎，市声昼喧。纷去住于吾心，定取舍于吾言。竹色一轩秋雨后，荷花十里晚风前。锦城不似还家乐，独立津头欲问船。

野有犬，林有乌。犬饿得食声咿呜，乌驱不去尾毕逋。田舍无烟人迹疏，我欲言之涕泪俱。村南村北衢路隅，妻唤不省哭者夫，父气欲绝孤儿扶。夜半夫死儿亦殂，尸横路隅一缕无。乌啄眼，犬衔须，身上那有全肌肤。叫呼伍伯烦里闾，浅土元不盖头颅。过者且勿叹，闻者且莫吁。生必有死数莫吁，饥冻而死非幸欤。君不见荒祠之中荆棘里，脔割不知谁氏子。苍天苍天叫不闻，应羡道旁饥冻死。

市有虎，毋妄言。当关虎士森戈鋋，市上一呼人驾肩。虎虽猛，那得前。市有虎，言非妄。君不见左冯诸邑天下壮。斧斤声断林壑空，猛虎通衢恣来往。食人肉，饮人血，沈痛积冤何可说。凝香堂上紫烟浮，风流太守忧民忧。一朝下令开信赏，藉皮枕骨弥山丘。虎已灭，人患绝，夜永犹闻泣幽咽。泰山之侧如可居，子后夫前甘死别。

五湖浩荡平沙暖，病鹤摧颓翅翎短。万里空怀宿昔心，忘机已结沙鸥伴。华表飞来辽海仙，人间嘉会恰千年。一声嘹唳九关传，虎豹辟易不敢前。尽推同类游钧天，浮丘王乔相后先。缥缈遗音堕云际，应念沙头苦憔悴。欲令弱羽更轩昂，共驾飞廉骑六炁。瑶池饮，芝田戏，五湖回首皆尘世。菰米熟，藕花鲜，五湖秋色正相便。寄声青鸟谢勤拳，摧颓病鹤那能然。

前驱十里旌旗红，后骑蹀躞如游龙。绮窗阿阁最深处，归来燕坐围香风。不如理掾吴夫子，岸帻高吟酒一中。嵩少山头渭水边，耕云钓月老林泉。巢由不生沮溺死，鱼虾麋鹿俱忘年。不如理掾吴夫子，安闲寄傲庭西偏。富贵诚可乐，幽栖端足尚。牵黄复出上蔡门，李斯悔杀为秦相。介推有母须求禄，不应决意归绵上。吴夫子，听我歌。当朝剑佩冠峩峩，趋营未免伤天和。古来隠者亦已多，洁身乱伦如彼何。君今非仕亦非隠，京尘不染白玉珂。青衫从事今十载，万事忘怀真实在。但令堂上笑平反，岂计庭前罗翠黛。是中不减山中乐，底用青鞋游物外。吴夫子，吾所敬。兼隠名斋足相称，谁其尸之勾漏令。

君不见细柳将军专号令，壁门不受天子命。又不见隆中将略天下奇，屈致不可就见之。丈夫意气类如此，达则守官穷守己。斋坛未筑国士去，军令已申美人死。王翦定须六十万，李牧必遵前日轨。扫门求见齐舍人，魏勃妄庸何足使。武皇踞厕对卫青，淮南君臣暗欢喜。寥寥古道不复见，后来捷径何纷纷。炙手傥可热，舐痔未为勤。金珠要结遍奴隶，𫓧钺倒置由他人。傲将军，今无矣。杜预苞苴通贵近，裴度浮沉聊卒岁。两贤屹立尚如斯，哙等区区焉足计。傲将军，今有之，我得见之喜可知。行年六十未为老，三衙致位官非卑。毛锥子，毋我欺。妙年手折桂林枝，长枪大剑尔胡为。十载安边功，书遍太常旗。周宣方歌境土复，吉甫已赋明哲诗。诏书星斗烂，驲骑风雷驰。平生许国心，日莫恐倒施。皂囊九扣阍，山立志不移。时携一樽酒，山水自娱嬉。傲将军，谁与同。子真已去吴门市，杜陵不见天随翁。赖有倜傥朱，杖屦时相从。虎丘山头弄明月，姑苏台上吟清风。为乐良有极，大义终无穷。谨勿扁舟载西子，有时猎渭占非熊。

君不见流金铄石气如焚，巫祝并祷天不闻。霶霈一雨洗乾坤，肤寸而合山中云。又不见疾雷破山风助势，八表同昏天地闭。峰头一抹敛归云，赫日当空鬼神避。祇今岁杪雪霜余，得向岩前自卷舒。等闲且伴幽人宿，明日春回须雨足。

辟书朝东来，海上便拟寻蓬莱，坐令斥卤皆春台。辟书暮西至，颁春又拟陪千骑，江水江花尽和气。浮屠将就要合尖，洊雷唤起蛰中潜，东西惟命夫何嫌。诸么争令出门下，意岂专为一日雅。君姿秀整气清遒，露华凝晓月澄秋。胸中武库森戈矛，笔下倒泻三峡流。甘泉持橐侍凝旒，青毡旧物唾手收。幡然正应侧席求，东行西行宁久留。祖帐驰华轩，嗟余守环堵。赠言古有证，临分敢无语。纷纷曳紫腰黄金，俨然望之真天人。万世在其后，念之徒酸辛。富贵诚可乐，名义吁可畏。此意傥无忘，雁来频寄字。

仰观山糢糊，俯视山历历。见卑不见高，此恨通今昔。观者笑且言，画手非用力。安知画工心独苦，世上悠悠几人识。君看白练飞，杳不见来迹。疑从九霄中，直下恣喷激。六月天无风，大暑铄金石。此景独清凉，飞雪洒石壁。此岂银河翻，余派堕空碧。抑岂龙门决，洪波注八极。方知画者心，不止存目击。山上更有山，去天不盈尺。丹崖与翠𪩘，群仙所游息。烟云不可到，日星在几席。甘露被草木，醴泉出岩隙。流落人间者，万派祇余沥。知画岂予能，因画重凄恻。圣贤言外意，未可纸上得。所以说诗者，要在以意逆。安得画外观山人，共向书中探端的。

乳母夜深纫故衣，针堕儿侧姥不知。儿肤受针口啼哭，展转无眠针入肉。明日啼声甚夜来，问儿疾苦谁能猜。拊摩忽到伤针处，儿啼欲绝姥方悟。医师睨视了无策，邻母惊嗟悉来睹。群儿窃听闻，肩竦毛发竖。芮生昻然来，自言医此屡。探怀出良药，布指揣针路。斯须颖脱出，肌理自如故。嗟哉此神术，小试辄如许。我闻在昔陈留市，刀镊工中人避世。至今山谷后山诗，明月夜光光照地。又闻宋人有药手不龟，世世澼絖无赢赀。客得其方说吴主，大败越师因胙土。方今北境犹多虞，万金良药时所须，汝胡不往此踟蹰。芮生莞尔笑，幸利吾所诮。喟彼陈留翁，异世或同调。

贰师城空渥洼涸，百年徒费秦川榷。眼明见此玉花骢，画工如山笔难貌。朔风号，朔雪舞，交河水冰连后土。一声嘶入玉门关，掣断阴云日当午。超八骏，友六龙。天人一笑和鸾雍，驽骀百万那能从。

重光协洽之岁夏四月，朱方不雨川源竭。田家汲井灌新秧，绠短瓶羸汗流血。太守忧民一念深，欲决银河起伏阴。弥月驱驰遍群祀，云卷碧霄呈象纬。闻说南洲有蛰龙，百年水旱资神功。民言直彻九天上，丝纶屡下恩光重。来往瞻言三百里，别乘亲行古无此。洁蠲牢醴荐芬馨，愿借英灵一瓢水。瓢水英灵亦何在，精诚自与神明会。炎官叱驭正当空，丰隆已驾随飞盖。归轩暮扣古城闉，霈泽朝均千里外。秧田得雨变青青，麦田流水迷沟塍。击壤欢呼纷老稚，惭愧今年又丰岁。典衣沽酒赛神龙，一饱权舆神所赐。神龙肸蚃意已传，似言此赐非予专。一瓢汲水能回天，多谢紫府瀛洲仙。瀛洲仙人笑挥手，龙不言功我何有。祗今千骑拥朱轮，即是商家大旱作霖人。

万灶连营横塞月，委输不继官仓竭。寇攘虽息尚游魂，胡虏已衰闻蹀血。赭衣开河深复深，青青蔓草生河阴。岁旱民饥神乏祀，故老言言征谶纬。使君事业今夔龙，十年准拟调元功。铜虎分符又南国，北来更阅千山重。同寮有客居同里，忧国同心无彼此。既知东海之妇可致旱，又知疏勒井泉能涌水。释囚祇有圜扉在，蠲租可但宽期会。日照斋盂食不荤，雨湿朝衣车却盖。已罄祈禳遍国中，更遣缇车来郭外。荒祠虫篆上丹青，平原龟兆坼田塍。拜手殷勤祝田穉，活国生民系兹岁。再宿为期神效灵，三日为霖民拜赐。长淮转漕速邮传，此赐岂独吾邦专。雨余亟欲披青天，那得驾鹤扬州仙。精意回天翻覆手，赫赫阳光均九有。但得两君便携手，齐上紫清扶日轮。阖辟阴阳端有道，不妨风月属闲人。

公诗沧海生明月，草木光辉涯不竭。仆如拙匠运斧斤，颜汗淋漓指流血。心知短绠难汲深，拱把之木无繁阴。风雅堕地几千祀，牢落荒林鸣络纬。眼明纸上走虬龙，古锦囊中新奏功。搜奇往往魑魅泣，穷高不碍天门重。鹏飞羊角三万里，笔势翩翩有如此。渠侬辟易虎负嵎，公独从容禹行水。端由万卷胸中在，左右寻源无不会。诗坛独上四无人，乌兔驱车天倚盖。曹刘沈谢不支吾，阴何间隔孙山外。池塘不梦春草青，愚生已分老田塍。县榻空烦礼徐穉，一笑相逢俄隔岁。不辞入府异庞公，祇恐言诗非木赐。朝来好语日边传，大惠宁许一州专。诏书络绎催朝天，紫薇帝庭领列仙。钓船已入酒圣手，清风一枕无何有。遮留当道拥车轮，尚能唤起随邦人。

君不见山东健妇把犂耕，子美为赋兵车行。我尝一读三叹息，尚想青天闻哭声。又不见峡女生涯在两脚，鬓发飘萧不堪掠。我尝三复负薪篇，亦是子美夔州作。山东征战苦未平，峡女家贫无{豆斗}升。吾邦之俗异于是，赋调不苛闾里宁。八月诗人歌载绩，余暇不如同力穑。况复樵枯良易易，自昔民生在勤力。通守于民情最亲，劳农不惮行侵晨。他日席前须记取，要使深宫识苦辛。

运河岸，丁夫荷锸声缭乱。红莲幕府谁献言，运河泄水由函管。函管掘开须到底，运材归府供薪爨。庶几一坏不可复，民田虽槁河长满。民田为私河则公，献言幕府宁非忠。我闻此言为民说，急趋上令毋中辍。小民再拜为我言，函管由来几百年。大者用钱且十万，小者半此工非坚。厥初铢积费民力，厥后世世期相传。岂但旱时须灌溉，亦忧久潦水伤田。向来久旱河流绝，放水练湖忧水泄。州家有令塞函管，函管虽存谁复决。小须雨泽又流通，函管犹存不费工。只今掘尽谁敢计，但恐民田从此废。丰年余水注江湖，涓滴不为农亩利。有时骤雨浸民田，水不通流禾尽弃。况今农务正纷纭，高田须灌草须耘。尽驱丁壮折函管，更运木石归城闉。吕城一百二十里，不知被扰凡几人。太守仁民古无比，凝香阁下宁闻此。愿传新令到民间，函管须塞不须毁。已填函管无尾闾，大舶通行水有余。函管不毁民欢娱，异时潴泻无妨渠。忆昔采诗周太史，不间小夫并贱隶。试裒俚语扣黄堂，𫓧钺有诛宁敢避。

忆昨太守宣城陈，人物风流法从臣。太息官仓取无艺，要与邑民图久计。总将一石计其赢，三斗八升为定制。厥初号令如雷霆，奉行谁敢圭撮增。愚民不解深长虑，竞喜当时斗斛平。新守迎来旧守去，号令虽严谁复顾。斛面坡陀斗面高，三斗八升作常赋。后来主簿辛君机，太学声名盛一时。朅来意与上官合，委向仓中司出纳。筹算亲临绝蔽欺，户庭凛凛无喧杂。愚民乍喜见明官，槩量宁论加勺合。上供送使有成数，羡余到底归州府。明年按籍取之民，三斗八升更增五。往者不可谏，来者图之犹未晚。只今太守龚黄比，千里痒疴如切己。公事勤劳绝燕私，私钱大半供公使。选官受秋输，而得法曹贤。除弊几十九，积羡逾三千。三千宁足州家用，祇恐从今还作俑。明年四斗三升之上更增科，三十六都之人将奈何。

君不见阳羡周将军，射杀南山白额虎，千古万古声流闻。又不见宜兴赵大夫，南山三十有六虎，令行杀取无复余。一虎昔何少，三十六虎今何多。虎多人不患，所患政之苛。苛政灭人门，猛虎戕人命。择祸莫若轻，泰山之人论已定。大夫性高明，下令走风雨。所知在田里，了不见台府。既令民免政之虎，又与民除虎之苦，四境之民歌且舞。或云杀虎太伤和，胡不令渠自渡河。我闻此言笑且呵，大夫忧民忧，岂必限吾土。不然邻国以为壑，信也白圭愈于禹。古阳羡，今宜兴。大夫邑之主，将军邑之民。主宾多寡事不同，千古万古同清芬。

司徒墓，荒冢累累不知数。草中翁仲无复存，垄上牛羊自来去。想见当时百万松，佳城在处郁葱葱。车马时来卿相子，钟鱼声出梵王宫。年深事远无留迹，只与耕夫资垦辟。万古同成一窖尘，官爵高卑谁汝识。

君不见茅屋下，四壁床敷窄。又不见朱门中，金碧锁空宅。宅成更欲致良材，水浮陆走空山泽。茅屋区区诚已疏，朱门汲汲彼何迫。劝君勿学伏波老，自诡裹尸须马革。又勿学金谷人，绮窗阿阁绵阡陌。但令庭宇洁，颇与尘嚣隔。市声不至乱琴书，厨烟可免冲咽哑。庶几家人安，亦使我心获。吾宗开敏姿，富有济时策。栋宇著易象，义不假探索。况闻玉堂直，视草须元白。所期不日成，毋使中道画。庶奉紫芝泥，即刷青云翮。

秋气清，秋风高。想见刑台旧居士，巾车独往恣游遨。偃仰戴公庐，逍遥焦公居。想前辈之风流，悲末俗之崎岖。白眼睨视，抵掌嘻吁。酌之以漫塘之酒，侑之以漫塘之藕。酒之味醇而不漓，藕之性洁而不污以泥。于以介眉寿，于以明素守。对此长歌，其乐如何。相望虽隔于秋水，明月幸同于千里。

草非草，真非真。柳之骨，颜之筋，欧张瘦硬可通神。众体备，兼众美。莫臻兴嗣书，无首亦无尾。当年好事人，各欲徇所嗜。割截同至宝，得中固为喜。莫将俗眼看，墨脱字已漫。当年宝匣中，什袭几岁寒。祇今烟云披，星斗尚阑干。麟角凤觜毋轻弃，煎胶续弦端有冀。君不见四窗宝此不宝他，固应落笔惊风雨，走龙蛇。

中国相司马，和气满华夏。惜哉民始苏，身已要人扶。

百里儿童沸诵声，湖山堂上集群英。德星欲应今宵瑞，霖雨先开昨夜晴。正是壶中银漏永，不妨坐上玉山倾。明年此会君知否，冠佩蝉联拱圣明。

南山有孤松，屹立几寻丈。雪根雨露滋，藤萝巧相傍。高柯撑青空，落落不可上。辽东白鹤归，城郭固无恙。饥乌拾余粒，巢燕倚飞幌。芝田杳何许，鼓翮超蓬阆。尚书千载人，余子岂辈行。方时鄙俗学，制行多矫亢。我独道其常，曰彼非至当。世事有翻覆，阴阳日消长。谁其倡攻伪，欲使尽一网。我独持其平，要辨直与枉。前瞻岂尚同，后顾亦非党。介然两不合，兰佩拂千嶂。惟皇思建极，正直首延访。几趋銮禁直，屡侍金华讲。三黜柳士师，一念齐得丧。岁晚复来归，旧德世所仰。文昌岂不贵，台星连两掌。贞元朝士少，正始遗风荡。淹留感时事，去去得初尚。湖光浮盏斚，岩花开步障。意行无物累，静寄绝尘想。寥寥香山翁，胜处略相仿。虽临大化尽，不改葵藿向。遗奏手自书，治忽犹指掌。内欲八柄专，外欲四聪广。国本欲先定，以系四海望。国势欲自强，不受夷虏诳。于今一开卷，星斗照穹壤。奄奄气将微，耿耿神愈王。更为一夕留，泰然须昧爽。庶几华封祝，不使臣子旷。从容有如此，此岂智力强。平生刚大气，胸次妙冲养。我生不及门，知敬如达巷。九京不可作，千古恨悢悢。

北学源流远，南来岁月迁。群心知未昧，诸老屹相连。百岁同归尽，斯文要有传。宵长残月堕，遗恨渺山川。

嘉会欣千载，偏安隘一方。言言本周孔，草草笑隋唐。禁路无停辙，江流有巨防。空余遗藁在，万古日争光。

忆袖祢衡刺，尝登元礼门。相忘如旧识，一笑等春温。东望山川远，西归岁月奔。遥怜人筑室，烟锁暮江昏。

国脉关吾道，邦基倚荩臣。忠言炳蓍蔡，劲节挺松筠。岁晏名逾重，山颓迹遽陈。光明如皦日，千载自常新。

成己宁遗物，存心不外天。典刑高一代，源派续诸贤。实理元无妄，斯文更有传。泽流江汉远，奎壁映魁躔。

讲学元无倦，翻书老更勤。能令神气王，直到死生分。玉折经纶具，星垂翰墨勋。凄其知己地，洒泪湿寒云。

再协三刀梦，终孤五马迎。行藏一委分，喜愠两忘情。议幕临边琐，筹帷赖老成。伤心江汉水，东下送铭旌。

徇义千钧重，论财一羽轻。大伦元有序，世禄我持平。外庑家如寄，东皋产半倾。谋生有如此，垂世祇清名。

妇党君推重，乡评我弃余。共嗟身计拙，直与世缘疏。种竹沿修陇，栽花傍小渠。南园重回首，浓绿上畦蔬。

赫赫儒宗裔，堂堂公相家。清规凛冰雪，荐墨烂云霞。未协生桑梦，俄兴逝水嗟。遥怜遗爱在，月澹弋溪花。

妄拟弦歌乐，欣逢簿领贤。高明固天分，清白自家传。云望同凄切，星奔认后先。孤城重回首，愁锁暮江烟。

质粹言无玷，官清政有方。能令邦国活，可但海沂康。别乘归何早，闲堂乐未央。伤心濑阳路，月澹水茫茫。

论姓君先薛，谈经我愧匡。同登太常第，更接郑公乡。别恨惊三纪，还书欠几行。犹余清夜梦，载月渡沧浪。

孝庙垂衣日，宗工补衮时。治推三辅最，名熟九重知。紫禁涂非远，琳宫志自颐。眼看庭下玉，持橐侍丹墀。

就养京华去，声驰日月旁。芝封三锡命，桂籍再传芳。簜节光华远，归轩锦绣香。高闲尘不染，隠几到羲皇。

寓里身重到，孱生谒屡通。俭钦行己素，健识养生功。归旆庐山远，清尊洛下同。遥怜猿鹤恨，蕙帐失仙翁。

四载行都尹，当朝第一人。中和宣上德，乐易本天真。论撰疏新宠，论思徯旧臣。履声勤帝想，竟阻上星辰。

珍馆莱衣侍，佳城孟母邻。去来哀乐异，孝爱死生均。宠渥昭宸翰，丰功勒翠珉。白莲原上路，指日万家春。

蚤愧斐然作，频劳掩鼻书。升沉嗟契阔，问讯辱勤渠。乡县荣归锦，侯门得曳裾。伤心鸾鹤御，竟不反匡庐。

世德隆周翰，通才压汉儒。花城颂遗爱，榆塞踵成模。浩穰须君重，论思协帝谟。匡庐游不及，寒月淡平芜。

反匶逾千里，平生念母慈。烟霞连杰观，星斗下平池。地胜呈金像，神思伏宝龟。庭前双玉树，昌大可前知。

列将朱横带，参军绿染袍。崇卑知异位，取舍见吾曹。抚字功深著，归休道更高。昆山埋玉去，春浪送行篙。

念昔先君子，穷阎接寓居。几年鶑出谷，千里雁传书。执友嗟谁在，孤生愧久疏。临风两行泪，可但等乡闾。

世积乡闾望，公兼德齿尊。谨身忘岁晚，接物等春温。乐事人难比，余功盗自奔。平生可无憾，一札疏明恩。

兰阶初擢秀，棣萼亦联芳。幻化应难料，悲懽独两忘。达生知有道，养性更传方。一笑乘云去，谁知本不亡。

蚤以才充赋，终焉学入官。登名先杜牧，择地得长干。南部威方振，横山寇即安。仙游定何许，烟锁暮江寒。

进秩膺丹诏，论功更紫枢。九霄飞鹗奏，万里入鹏图。竟负丁年志，端符巳岁呼。向来延客处，落日澹平芜。

里选居前列，胪传冠一科。一官期远大，十载叹蹉跎。仅喜瓜时及，俄惊薤露歌。天高不可问，吾道竟如何。

宦路推才美，乡邦敬老成。花封勤致理，莲幕仰持平。弭棹惊归梦，支筇话别情。蒲轮乖往事，一恸闭佳城。

雁塔平生志，鸡窗万卷书。年虽逾六秩，勤不废三余。仅喜名天府，空传赋子虚。盈亏天有定，我欲问何如。

谩足百金产，难忘九族贫。粢盛肃先祀，币帛荐佳宾。月耿三秋夜，风回九陌春。亲朋一樽酒，无复见斯人。

念昔先君子，论文到白头。对床同夜话，散策逐春游。人物今何许，湖山空复秋。伤心珥陵月，依旧照行舟。

八十人稀有，君年又过之。康强由学力，孝友自天资。瑞世芝三秀，承家桂一枝。万山围陇首，昌大看他时。

旧数同门友，尤推令子贤。登堂愧予晚，爱客莫君先。瘦马青山外，孤帆落照边。风流无复见，执绋涕潸然。

断岸扁舟去，中林好事家。扣门无倦色，安土足生涯。国宠期金紫，家声振玉砂。如何年不百，泣泪湿飞花。

宅枕烟波胜，人锺风露清。蟾宫孤壮志，蜕室悟浮生。月下扁舟去，花边短策横。锦囊遗藁在，端可振家声。

先子同年友，乡闾后进师。生涯书遶案，乐事酒盈卮。壁倚扶衰杖，窗留遣兴诗。人焉在何许，丹旐出疏篱。

积累承三世，清修自一家。穷通渠已定，悃愊我无华。秋野禾生穗，春园果着花。平生行乐处，未必愧烟霞。

雁序均同气，鸰原见此情。数椽忘尔汝，一饱共孤惸。绿绶方娱侍，黄粱已梦惊。无人知倚伏，风树惨佳城。

别驾推前辈，当家得后昆。零丁问防墓，高大复于门。达观吾忘我，儒风子又孙。闾阎耆旧尽，能复典刑存。

慷慨成夫志，勤拳教子功。母仪当世则，妇道古人风。象服宜偕老，鱼轩忽驭空。惟余千字碣，光照夜台中。

元祐名家几在亡，夫人懿德足传芳。事夫生死终无负，教子艰辛昔备尝。八秩燕颐天予寿，十行鸾诰月争光。穹窿原上春风起，无复潘舆驻夕阳。

赫奕金枝旧，光华玉节新。鱼轩方税驾，鹤驭已离尘。百岁虽遗恨，双珠自可人。通家思往事，老泪一沾巾。

奕世居公辅，齐眉肃妇仪。鱼轩中岁乐，鸾镜暮年悲。象笏子方贵，韦编孙有师。悬知五花诰，不负蓼莪诗。

兰砌秋风早，莱衣晚岁孤。天乎轸劬瘁，季也足欢娱。得算几中寿，生孙竞远图。平生忧喜事，落日澹平芜。

侍见嗟亲健，论姻动母怀。殷勤留北棹，饤饾出东斋。回首流年速，升堂往事乖。遣车门外去，老泪堕宾阶。

一经知教子，三釜拟荣亲。风树存亡恨，迷茫北渚津。

几度除书下紫宸，从容千骑拥朱轮。圣朝若第循良课，公是当时第一人。

九重虚己𥩟论思，千载风云彼一时。贝锦谁为当日事，角招空赋昔人诗。

由来乐事在田园，归路无人早着鞭。见一堂中谁是伴，亭亭修竹锁苍烟。

慷慨论交酒一锺，别来木末几西风。归欤拟趁鸡豚社，太息无因见此公。

先帝龙飞第一春，银袍鹄立对严宸。当时旧侣能多少，又向风前哭此人。

妙年意气已横秋，不为身谋为国谋。斥去佞臣谈笑里，英名高压汉朱浮。

开边为计苦匆匆，淮水东流战血红。军令一申人百勇，议郎当日佐元戎。

再向江淮把一麾，民情可但不能欺。来时叔度嗟何暮，去日何公苦见思。

牢盆利散海隅空，一念焦劳轸圣衷。万井春回和气满，皇华玉节到淮东。

惨淡胡沙草木腥，长淮坐断倚贤城。策勋归去犹遗憾，未挽天河洗甲兵。

残胡失驭走群雄，人物争归掌握中。河洛祇今修旧贡，凌烟端合首群公。

持橐无由侍玉皇，含香仅长汉诸郎。丰碑不用书成绩，自有司勋纪太常。

南徐开府未旬时，一扫烦苛布惠慈。孺子竟孤悬榻望，伯牙空有绝弦悲。

问讯时来野叟家，细书整整复斜斜。江湖老矣何人记，泪逐西风染钓车。

先帝龙飞第一春，霜袍济济对严宸。祇今旧侣能多少，又对西风哭此人。

少长相望十五年，君须未白我华颠。拟求勾漏还丹术，忍赋山阳怀旧篇。

雪压茅茨半欲倾，夜阑犹听读书声。苍苔翠竹迷遗址，尚想寒窗对短檠。

日晏炊烟冷屋山，典书籴米奉慈颜。祇今童稚便安养，一饱谁知有许艰。

贤书五上动宸旒，雕鹗横飞正得秋。老去刘蕡终不第，时来校尉几封侯。

词场士气久衰颓，得丧关心日九回。但使圣朝闻鲠论，不妨夫子逊伦魁。

踏遍山崖与水边，要教皇泽下氓编。祇今桐汭民犹活，问讯南昌尉已仙。

羊胜公孙两者间，端人著脚固应难。法曹賸有梅花句，拂袖何妨载月还。

沉酣博塞两防微，男业诗书女治丝。遗训一编昭日月，宗门于此卜兴衰。

双剑齐飞下九渊，更惊白璧堕黄泉。世间何用知非福，独立斜阳意惘然。

论心海内几亲朋，岁晚相依祇弟兄。夜雨对床无复昔，春风回首独伤情。

万旅云屯独鼓行，将军誓死不求生。祇今淮浦耕桑满，胆落胡儿不敢争。

南归更拥碧油幢，指点群儿受虏降。猛志不应同逝水，英名千古镇长江。

铭旌一丈袅寒烟，泪逐西风洒道边。纵使后人能百岁，太平谁识靖康年。

渊源师友邺侯门，赫奕家声汉相孙。冠带仅容游璧水，姓名竟不上慈恩。

蚤岁谋生愧弟昆，一窗容膝眇乾坤。田园岁晚非能事，祇有诗书遗子孙。

年时床下拜庞公，鸡黍留连日正中。客子倦游归计速，伤心先友转头空。

篮舆咿轧不辞贫，乌帽离披当幅巾。一剂冲和疗寒疾，乡间不复见斯人。

药市能推此念诚，一言为重万金轻。特书会有河东柳，为记嘉名埒宋清。

汗衣亭午亚红尘，中有池塘得句人。雅趣终难混尘俗，匆匆归卜太初邻。

市人于利较毫厘，之子能权取与宜。此去穷阎风雨夜，几多愁坐忆年时。

人间盛事古难并，结发相看两寿宁。彤管忽成贤母传，紫霄独耀老人星。

青袍绿发映斑衣，幕府风流彼一时。云驭归欤可无憾，承家犹有宁馨儿。

传柑归遗惹天香，折桂重看膝上郎。贝叶经中空世念，菱花镜里谢宫装。

西湖野树上林花，行乐谁知大尹家。帘幕垂垂人兀坐，金猊香散日西斜。

白莲塘下成新滟，绿柳堤边散密阴。精舍拂云松柏缭，死生何地不娱心。

夫人天赋与神灵，初度祥光烛户庭。归去足知躔次在，九霄还要老人星。

旌旗直指阵云开，文驷雕轩寿母来。万古欢呼和气荡，胡儿不战倒戈回。

九十余龄地上仙，人间五福信兼全。可怜闽部思贤牧，犹恨夫人不百年。

两家济济秀孙枝，九秩巍巍享寿卮。厚福人间无处著，骖鸾一笑上瑶池。

奏篇重彻冕旒前，欲挽银河荡八埏。六计不为当世用，一编空受老人传。规恢汉祚天方启，问讯南昌尉已仙。遇合无人会成数，故山松柏惨寒烟。

大雅如公信不群，书藏万卷笔如神。再从鹗表腾霄汉，直上龙门振羽鳞。莲幕今无居右客，花封旧有去思民。从来姑孰佳山水，可惜题舆失伟人。

薄俗纷纷不再淳，吁嗟公子独振振。从知为善身心乐，不惮分财手足亲。韦布几人勤礼遇，杯盘一笑见天真。苍苍谁谓浑无信，千里名驹已绝尘。

当年垂橐叩天阍，自笑唯余舌尚存。下榻勤君延孺子，加餐愧我异王孙。归欤益轸门阑旧，至止频承笑语温。一日佳城符吉兆，千年福地锁灵根。

妙年故府接英游，盍上周行展壮猷。再命去天仍不远，此心于世澹无求。奏功仅许临岩邑，投老才能贰大州。总为当时人物惜，于公行止一虚舟。

问讯吾邦鹤发翁，惟公遗爱百年中。轻刑竞喜椼杨脱，薄赋谁嗟杼轴空。远卜虽孤桐邑望，贞游还喜葛仙同。从今枌社添尸祝，一念遥应肸蚃通。

历数阴功满巨编，皇天佑善信昭然。金闺密勿身通籍，云路连翩子着鞭。贝叶经中无别想，白莲社里得真筌。忽惊薤露传新唱，愁锁松陵柳泽烟。

季方当日缔华姻，曾款门阑列众宾。一别清台频换岁，重逢上苑正回春。白头自叹形容改，青眼相看笑语真。回首不堪成永诀，西风吹泪堕衣巾。

宝经堂上集儒绅，尚记囊书走下陈。学业如公本天得，笑谈于我最情亲。连床风雨寒窗夜，杯酒湖山上国春。坏壁无由见题字，旧游回首重伤神。

青衫试据忆当年，倾盖欣逢令尹贤。一远朋从忘岁月，相思客路渺山川。政成郡国君何憾，病卧闾阎我自怜。误喜雁来犹寄字，伤心鹤驾已腾天。

三载毗陵旧长官，棠阴犹锁暮烟寒。红莲幕下筹方运，细柳营中食已宽。家近不妨同昼锦，才难正合整朝冠。如何又作堂堂去，只有新诗付不刊。

妙年笔势已飞扬，便合收功翰墨场。黄甲未容登上第，青衫聊用慰高堂。一同簿领棠犹在，三迳归来菊未荒。下榻忍思畴昔事，送车空忆水云乡。

尚记侨居忆故园，俄闻华屋耸榱椽。连樯大舶回前浦，皓齿清歌出广筵。得丧已齐身外物，安闲自乐性中天。岳庄原上归全处，手种松杉起绿烟。

江头千骑肃传呼，五马东来侍板舆。賸欲平反供母笑，不妨宽大奉君书。凝香堂上荣何限，戏彩图中画不如。底事乘鸾天上去，固教遗恨满乡闾。

祥烟霁日丽重闱，尚记升堂拜母时。楚楚宾朋环绮席，翩翩仙子奉瑶卮。五花天上疏恩宠，九秩人间仰寿祺。盛事只今难仿佛，送车千乘拥灵輀。

桂山山在天台上，秋风吹云列屏障。山中有客芙蓉裳，日日来看桂丛长。老我住在京江湄，光芒夜夜占少微。哀哉死者不可作，薤露忽更招隠词。

庙宇巍峩对古坟，将军英气宛如存。当时改行除民害，历代封功沐宠恩。虎穴云埋山寂寞，蛟溪波冷月黄昏。我来吊古追行乐，驻马花前酹一樽。

选诗非选官，论诗非论人。

朝日曜兮春花，玉壶炯兮清冰。耿余心兮不欺，付妍丑兮丹青。君王兮宵衣，壮士悲歌兮战死。岂余身兮惮殃，抗风沙兮万里。崔嵬兮增城，璀灿兮昭阳。羌末路兮多艰，幸朕时之不当。毡裘兮娱嬉，穹庐兮容与。怨群胡兮我欺，谂九天兮谁许。南风兮徐来，掩涕兮无语。四十五十兮无家，抑有惭兮夔女。

草莽莽兮平台，鸟翩翩兮去来。侧身兮引睇，长太息兮徘徊。揽余辔兮高骛，岂不夙夜兮谓行多露。漱流泉兮枕石，憺无营兮得我所。同心兮离居，未倾盖兮有书。岁既晏兮无娱，我思君兮君开关而望余。

余幼好此奇服兮，岁荏苒而华颠。闻若人之好修兮，搴众芳而独专。结微情以陈词兮，鳞鸿杳以无传。惟圣哲之茂行兮，在举能而任贤。横江湖以扬舲兮，宁维楫之可捐。烂晨光兮破群幽，清风发兮凉气飕飕。琼珮兮锵锵，玉鸾鸣兮啾啾。时不可兮骤得，君胡为乎此留。

芳菲菲兮月之桂，子之家兮传芳世世。月之桂兮古犹今，往则得兮子宁不嗣音。冠鹖冠兮谢章甫，司征商兮河之浒。更兼官兮部运，幸讫事兮无忤。归来兮归来，倚门怅望兮高堂慈母。

栋宇兮煌煌，鬓发兮苍苍。羌一言兮会心，驾吾车兮建阳。车既驾兮遄归，今良是兮昨非。释众累兮春冰，耿吾心兮夕晖。斯道兮孔寿，斯人兮不忘。十载兮重来，泬漻兮此堂。风撼兮寒松，霜凋兮百草。佳城兮葱葱，万古兮是保。

渐止牛羊牧，还添雨露滋。但令萌蘗长，自有岁寒姿。

野旷乾坤大，身闲日月迟。有生均自得，造物本无私。

红绿分佳果，丹青让好辞。遥怜霜落叶，岸帻坐题诗。

密叶秋逾润，幽花晚更妍。去来谁是主，试问白头禅。

地僻风烟好，身闲日月长。未知嘉遁吉，占验笑京房。

淮海身如系，岷峨路去赊。相思冰雪里，却立嗅梅花。

交情契金兰，燕乐非丝竹。我歌古别离，语尽君当续。

日脚收新雨，禅房早得秋。重来应更好，谁与共清幽。

但了官中事，都无俸外钱。妙年能尔尔，晚节更须坚。

石壁千年立，池泉百尺深。萧萧陵下木，遗恨古犹今。

浓淡非妆点，纵横谢剪裁。凭栏一凝睇，图画信天开。

锦绣胸中富，珠玑笔下生。如何鹿门去，不向玉堂盛。

买屋依三阜，开窗对两池。去来谁是主，空锁壁间诗。

野径梅初发，寒塘草又生。能来同社酒，莫笑瓦盆盛。

绿杨陶令宅，芳草谢家池。开径应须我，酬君未有诗。

穴处堪忘世，松餐足永年。有时云雨止，独立看青天。

萧然瘦鹤姿，不受世俗尘。吾衰久矣夫，眼明见斯人。

含香趋汉陛，前席问贾生。要路须民庸，锦衣聊昼行。

一年春好处，寒食一百五。想见束晨装，沙头震鼍鼓。

昔吾有先正，走卒称司马。忧国等忧家，人物君其亚。

纷纷恶直喜阿谀，局束英豪气不舒。万事付渠三昧手，此生自放五车书。

苦被微官缚此身，汗衣亭午亚红尘。维舟醉卧垂杨下，输与江湖自在人。

南楼风物怯新晴，管领心知独有君。从使市声鏖午枕，不妨清梦到行云。

尤溪塘上征人路，记得停骖一解颜。十载重来儿女换，似曾相识有青山。

青山叠叠水潺潺，路转峰回又一湾。想见雪天无限好，不妨独棹酒船还。

太史曾题仲举舆，子虚赋就压蓬庐。终然不负凌云志，会向蓬莱顶上居。

吏退庭空一迳深，交柯密叶布繁阴。婆娑谁识先生意，恐负当时庇物心。

紫烟缥缈接云霞，亭下连甍十万家。想见当年关尹子，已占柱史入京华。

身自蓬莱顶上来，彩云深处见崔嵬。凭高莫作凌云想，闻说天门有诏催。

层楼杰阁耸朱栏，楼下行人自往还。但见彩云横木末，不知身在翠微间。

石泉飞下宝莲宫，似听钧天奏未终。千古风流谢康乐，可无屐齿此山中。

叠障为屏石作门，阴云漠漠雨昏昏。清游到晚不知去，要上峰头望晓暾。

三吴豪侠骋轻肥，尽是当年襁褓儿。鬓发苍苍颜色改，问翁如此复何为。

小立船头看惠山，山尖半在有无间。蚕眠未老秧方绿，且放烟云自往还。

蓼岸着花红半吐，稻畦过雨绿平铺。炊烟起处三家市，却向江湖忆画图。

一樽绿酒与君同，且喜荷香送晚风。四座尽倾谈柄白，满筵不用舞裙红。

醉著船头背月眠，醒来红日浴晴川。等闲活计无人共，独占江湖万里天。

𢭏飺𥬠酒荐新舂，叹息年来甔石空。不惜解衣供一饷，要令稚子识家风。

隔溪啼鸟弄新音，绕岸蒲芽迸绿簪。花事只今强半在，不妨风雨搅春阴。

天孙今夕渡银潢，女伴纷纷乞巧忙。乞得巧多成底事，祇堪装点嫁衣裳。

笋舆穿过万重山，邂逅登亭一解颜。剩欲题诗遍苍石，举头羞见岭云闲。

亭俯澄波对碧山，山头古木总苍颜。爱山未办还山计，猿鹤还应伴我闲。

翠幄迎霜半染红，高林风过杂笙钟。澄光万顷天无滓，留与羲和驾六龙。

一抹红绡日脚霞，千林暮霭纳归鸦。西风卷尽梧桐叶，乞与中庭散月华。

破袴年来未改为，园中啼鸟汝何知。从教解使君侯悟，尔死何由得盖帷。

万里云山路渺茫，车轮竟日往来忙。凭君一语成归去，笑杀儿时射四方。

岁旱田家竞作劳，车声夜半响嗷嘈。市门多少夸毗子，日晏高眠笑尔曹。

扁舟泛泛逐惊湍，朔吹飙飙作晓寒。舣棹远来投野店，应门幸喜得儒冠。

稻获田空宿水禽，去来终夜有清音。投床倦客无他想，祇有江湖万里心。

轰雷惊散半空雨，赫日冲开万里云。依旧炎炎还酷暑，南来犹幸有晴薰。

吕公遗垒枕高冈，落日西风草木荒。王气悬知南国在，不妨北面俨冠裳。

故交衮衮白头新，倾盖相望有几人。奉诏君应归册府，一蓑我欲老江滨。

一念忧民敢惮烦，肩舆得得款祠坛。莫嫌勺水能多少，自是壶中世界宽。

四海声名陈太丘，元方有子复何忧。他年羔雁成群至，不独丹青诧豫州。

破除百卉发孤芳，造化工夫有抑扬。平易堂中无个事，一枝相对吐清香。

结根嵓谷谢群芳，多谢光风为发扬。骚客毋烦赋纫佩，省郎行矣趣含香。

𫛸鴂潜消百草芳，清芬散逐楚风扬。洛阳姚魏空增价，愧死嵓隈有国香。

诗翁名字简思陵，死去人疑化鹤丁。败絮当年犹自拥，褐衣今日可忘情。

门外秋光入句频，门前积雨少来人。利名到底成何事，赢得江湖自在身。

伊洛遗书遍讨论，微言千古破童昏。要知此老殷勤意，送与君家好弟昆。

飞廉不解却丰隆，结就浓阴万里同。须信碧霄无点滓，晓来红日自生东。

当年泚笔笑愚忠，后日私书迹更穷。自是京刘异恭显，未知君意与谁同。

韩子文同孟氏醇，陈言去尽只天真。君诗费却雕镌力，笔下应夸自有神。

李陵卫律两降人，大义相规几尽诚。陵语不传传卫律，要令千载识交情。

儒雅弘宽世所宗，汗青中介牧羊翁。史家有意君知否，未必文华胜朴忠。

刘氏难令吕氏安，郦生大义炳如丹。君卿卖友阿王莽，死去何颜见吕宽。

任侠行权世所诛，将军尚借齿牙余。古来名将勤招选，底事牢辞不敢居。

赎死何由可百身，遗书犹足警来人。当时珍重千金字，此日凄凉一窖尘。

去来行李苦匆匆，世路崎岖一笑中。闻道倚门占鹊喜，早寻归棹浙江东。

七泽波涛笔下吞，相逢晓日上天门。祇今出处难同调，惭愧高轩几访存。

纷纷末俗假成真，幕府归来岁聿新。万里终存江海志，一毫莫染簿书尘。

山鸟纷纷不计名，晓来聒聒弄新晴。山人不识虞庭乐，疑是箫韶奏九成。

醉笔淋漓纪胜寻，重来尚想百年心。浪将一字殊先后，谁识朱弦太古音。

老松偃蹇印晴空，倒影参差澹月中。夜久无人共清赏，一庭萧瑟走虬龙。

锦绣囊开一夜风，万家花柳鬭青红。谁知一点阳和气，尽在高禅杖锡中。

容貌天黥二十年，刳肠一洗怅无缘。祇今纵使逢医缓，却顾霜毛已飒然。

辗转无眠到夜阑，鹊声送喜近檐间。好风吹断夜来雨，晴日放开云外山。

蔷薇篱落送春阑，笋葚园林早夏间。牛背牧儿酣午梦，不知风雨过前山。

人生不见古无怀，平陆犹成滟滪堆。百岁髑髅能发语，有生非乐死非灾。

云间缥缈出层楼，楼上钟成四百秋。当日繁华今不见，钟声依旧满林丘。

林梢脆实荐辛酸，尚记儿时刮目看。老去齿牙无复昔，晓枝犹喜堕金丸。

槎牙高树萧梢竹，绝岛风烟开短轴。更烦点笔作衰翁，啸月吟风饮山渌。

第一江山酒两壶，送君鼓箧入皇都。直须第一收名第，莫使江山擅美呼。

一官簿领十年间，此去青云手可攀。胜日西湖浮画舫，频将卮酒酹孤山。

长榜朱书又墨书，使君颁令豁逃租。一千里内欢声满，十数年来此事无。

一棹东来载月归，宦途此去有光辉。祖筵是处花枝袅，惭愧衰翁昼掩扉。

寂寞安居十载余，高轩欲过尚踌躇。莫嫌穷巷青泥满，自是门多长者车。

闻随使节过江东，想见旌旗十里红。多少苍生在寒谷，早吹邹律转春风。

金陵千古帝王都，肉食何人解远图。只有爱民真学士，不惭通务汉三儒。

竹韵因风来满楹，桂枝和月印中庭。遥知棋罢浑无事，百首新诗醉复醒。

翠实堆盘对绿樽，清香尚想月黄昏。主人合试调羹手，病叟难忘止渴恩。

相思目断鉴湖船，书别殷勤敢赠言。未解终南寻捷径，少宽谷口截朱辕。

逸兴常同造物游，驾巢不与世人侔。日晴紫翠开千嶂，依旧君家在上头。

泄云日日冒山头，古涧淙淙咽怒流。但得农家余雨泽，不妨客子叹淹留。

水边舟子竞招招，陌上车尘晚更嚣。祇有幽人无个事，藕花深处弄轻桡。

岸柳风摧更绿饶，槛花当暑自红娇。流行一气元无息，松柏何妨独后雕。

不惜柔条折赠君，与君分占万家春。祇愁五柳门前景，不称三槐堂里人。

上印还家不计年，水光弥望木参天。绿云洞里开书幌，红锦波心漾酒船。

淤泥除尽藕根空，留得孤芳照病翁。水面亭亭尘不染，悬知不是蓼花红。

理乱幽人了不闻，扶疏遶舍绿成云。洞中不异人间世，一枕邯郸浪策勋。

红妆翠盖出污涂，水面风吹醉欲扶。自是凌波有仙种，文君莫讶茂陵姝。

渐点青钱浮水面，犹将素节混泥沙。送君百顷风潭上，莫笑原非十丈花。

右军浑脱从花王，老子开盘喜欲狂。拟插一枝无称面，浪餐鹅炙愧刘郎。

泄云澒洞遮山腹，古木槎牙缭山足。举头百丈泻寒泉，知有高峰插天绿。

牖户绸缪实父基，豆区积贮训承师。老来事业仅如此，惭愧平生祇小知。

碧圆到眼舌生津，三载深惭拜赐频。莫怪尊前最知味，东陵自是种瓜人。

高人不作饭牛歌，盍向沧浪具笠蓑。正使同舟欠西子，也胜逐日效秦娥。

病余不赋恼侬歌，活计江湖一钓蓑。傥许膏肓驱二竖，肯令红粉污青娥。

七十收身古战场，归来八十更康强。酒阑庭户秋光好，想见诗成一缕香。

簿书阅过几牛腰，一缕清香午未消。栀室醉吟谁是伴，铁城折简可频招。

细肋朝来正割鲜，瓦瓶先腊湛寒泉。香栖枳棘宁多日，断送横飞上九天。

一棹东游久未归，羞囊应已典春衣。淡烟疏柳鲈鱼市，底事流涎对落晖。

隋堤绿柳漾清流，画舸输君烂漫游。柘荡高湖须老伴，不妨捩柁出湾头。

雪翎丹顶更玄裳，持赴君家六尺床。午枕不须蛮素问，主人心地正清凉。

弦歌流化记琴堂，椎鲁难言愧互乡。正对薇花挥翰墨，犹能春草梦池塘。

身在金华与玉堂，寄声时到祝鸡乡。为言旧访卢仝处，柳压平堤水满塘。

一区闻道宅新成，潇洒真堪寄此生。胸次清冰元自莹，不妨更向玉壶盛。

刁坞春回花满枝，沈溪梦断水盈池。遥知吊古经行处，落纸云烟总是诗。

宅兆当从志所安，故山松竹舞林峦。莫嗟外有封疆隔，自觉中含宇宙宽。

山势西来如凤舞，林峦左转若龙蟠。门前一水流新绿，须信神心万古安。

六树庭前过屋山，一枝仙桂许高攀。风云有幸逢千载，里社应先庇万间。

别时触目是愁端，适喜君怀宇宙宽。千里事人犹见喜，寄声别驾好相看。

当日停辀古道傍，大言聊以解愁肠。只今老去还吴下，无复驱车走四方。

天津桥上小徘徊，入耳新声兆有开。家住江南异京洛，不因君至浪惊猜。

薄宦思归畏崄巇，从君归去苦嫌迟。归时绿鬓今黄发，归路平安我独知。

仕有为贫难择地，志将及物要乘时。青衫入手南中去，此意惟应我辈知。

五百人中占上游，四千里外客诸侯。南中赖有贤方伯，处我应须胜自谋。

长荡湖南好事家，祇今无复旧豪华。斗升为乞西江水，涸鲋余生或有涯。

华阳洞口炼丹台，仙客遗基在草莱。急遣羽流专洒扫，千年去鹤会归来。

老瓦盆中渌酒香，田家风物近重阳。不知竹磵槃桓处，今赋黄华第几章。

此则天然与性俱，执柯何必远求欤。父兄行己一家法，圣哲传心万卷书。

乃祖焚身为祖刘，末孙那敢不相周。单辞往扣贤公子，茅屋何妨得借留。

千古繁华白下亭，万家花柳拥层城。登临此去非无地，弹压中间要有声。

幕府东来第一人，姓名星斗揭苍旻。龙驹要踏浮云去，好向庭前一问津。

督邮行县岂徒哉，指点虚无作祸媒。料得渊明知此意，悬抛印绶赋归来。

弦歌容与倦将迎，五斗看来一羽轻。若也儿曹知此意，可容千载擅清名。

篱边把菊玩遗芳，未肯从渠入醉乡。五字句中窥屈宋，七弦声里到羲皇。

等闲游目送飞鸿，适意何妨酒一锺。莲社未应寻盛远，竹林中亦著涛戎。

渔樵并舍两相忘，三迳回看久就荒。只有生平真活计，湖光万顷接山光。

宝玺来归万国春，海隅花鸟亦欣欣。皇恩更向将军厚，乞与人间自在身。

乞得闲身荷圣朝，旧栖佳处日逍遥。却怜赤壁归来日，歌舞樽前祇小乔。

奉寄无灰酒十罂，一杯入药可长生。药成预约分酬我，眉寿相期比老彭。

宛陵佳处敬亭山，中有臞仙独自闲。賸喜好音来物外，莫令佳句到人间。

莫言山势但陂陁，坐断东南万顷波。地胜要人勤洒扫，瓶空无米却如何。

结屋缘崖地苦悭，嘉名犹记寿丘山。万家不隔高人眼，日月东西见往还。

万钉宝带诚堪羡，七字成诗喜欲狂。世事浮华有真趣，赠君一笑作行囊。

莲实同房若弟昆，人情乖异不堪论。只今昆弟成胡越，蔓草犹能庇本根。

芹宫竞说广文贤，姓字高悬衮绣边。八十老翁无失德，三千弟子尽推先。

波摇山绿浸云根，山压波回不受吞。镜面平开三万顷，当轩管领属王孙。

玉骨冰肌淑且真，只应姑射可为邻。东风次第吹桃李，输与侬家第一春。

暗里曹刘可识真，意行不必问比邻。天涯望断无来使，占取山中自在春。

山行未惬此情真，问讯寒梅到比邻。但有疏花印寒月，不妨自是一家春。

费尽铅华总失真，色香清绝两无邻。待渠经始和羹了，乞与无边草木春。

驿吏持来郡吏批，丁宁急急趁符移。儿童骇汗催科急，趣驾元来荷圣慈。

明时一士不遐遗，臣子无才盍自知。骑马趋朝常处士，几人笑诵醉翁诗。

漆园逸气藐云霄，吏部英词揭斗杓。未用鸡虫分得失，笑看鹏鷃两逍遥。

联翩衔尾下深溪，又是当年竭泽时。玉烛均调何日是，舂陵三叹次山诗。

星冠鹤氅賸威仪，新纳官钱得度归。惭愧三茅老兄弟，一生木石草为衣。

百炼灵丹手制成，等闲骑鹤上青冥。缑山自有来时侣，莫羡辽东化鹤丁。

曾过当湖好事家，园池髣髴记豪华。老来只欲甘藜藿，乞我仙方固齿牙。

凄凄寒日漾溪流，猎猎西风送客舟。勇退端为天下计，留行谁为圣王谋。

忠谋衮衮要须殚，几度敷陈舌本干。夜半会思前席对，天遥毋使此心阑。

少年意气十分强，河广期凭一苇航。老去结庐渔舍畔，笑看凫雁往来忙。

稻粱初熟社醅香，草草杯盘不着行。别后书来烦记取，绿杨堤畔水盈塘。

名贤得位古来难，君有高名宇宙间。愿率众星环北极，要令百世仰西山。

见说眉庞质粹温，他年准拟大吾门。可怜不识家翁面，虚作人间一世孙。

盛年已去壮心阑，此别悬知后会难。愿使乾坤同日月，不妨闽浙异江山。

前朝流派日星明，圣代殊科更策名。遗骨未寒丘垄废，可能宗党不关情。

明月韬光甓社湖，发挥千载赖耆儒。清江曲就无人识，来往横塘一鄙夫。

令尹胸襟隘五湖，狂言时肯听迂儒。未知他日翘材馆，可著当年郑介夫。

长安未必胜江湖，盖世功名徯大儒。三事更应登密令，一廛我欲伴樵夫。

璀璨金鱼学士笺，玉堂落笔起云烟。半生野外扶犂手，乞与真如掷道边。

竹树回环一亩宫，红尘不到绿阴浓。堆前祇有书千卷，善后悬知禄万锺。

不到槃斋十一年，旧时梧柳已参天。应乘天上浮云去，忍看梁间淡月篇。

烟雨和成宛擅场，新来翻著雪衣裳。以吾不可学渠可，善学杨君祇此郎。

月下浮舟去，云边曳杖行。物华随节换，人意与秋清。小圃蔬逾润，荒丛菊向荣。幽寻元自好，底用绊浮名。

地旷晚逾静，山空月倍明。银河横灏气，石涧伴吟声。飒飒迎风叶，飞飞湿露萤。岁华行晚矣，为尔一凝情。

留滞青春晚，经行此日初。柔条桑着眼，短穗麦生须。竹外云埋屋，花边水遶渠。个中容我老，肯遗子公书。

花重朝霏散，鸟啼春意深。风光自流转，行役负登临。涧水流新绿，山云卷夕阴。病容兼白鬓，漂泊此时心。

地隘山逾峻，人勤俗不奢。时培石上土，更种竹间茶。接畛田成篆，连筒水溅花。征尘如不到，老我即东家。

海雾晚逾合，海风春更寒。衰颜欺薄酒，老胆傲惊湍。丛竹人家近，平沙客路宽。明朝应更好，山翠扑征鞍。

久作松江梦，重来泛短篷。淡云飞急雪，枯叶战狂风。烟末三家市，波心一钓翁。鸱夷身计耳，吴越等成空。

相望各千里，相逢酒一壶。交情贯金石，诗思渺江湖。夜雨滋园菊，秋风落井梧。归欤吾有日，聚散一长吁。

木落山呈骨，泉空水反源。知时秋燕去，负日午蜂喧。玉粒炊晨甑，金英卧晚园。岁华今已暮，身世两忘言。

金华山中仙，委蛇霜雪明。君于何处得，束缚封管城。大白真若辱，脱帽甘沉冥。世有扬子云，犹堪草玄经。

烦暑敛清晓，西风生远林。客怀感素秋，归梦越千岑。祖帐城南门，蔼蔼萃华簪。举觞忽有赠，去矣无遐心。

堂堂司马公，独乐五亩园。岁月坐成晚，花木亦已繁。世事尚可为，石交有遗言。归来默无语，拊石弄潺湲。

令行肃权豪，仁施先困穷。适此饥馑余，喟彼杼轴空。劳来穷人谋，祈禳与天通。那得三百州，落落皆此公。

世念分五兵，当使道战胜。昔别稽山阴，风采臞而整。重逢惊少壮，神光烁衰病。一气中夜存，还丹嗤葛令。

永日来清风，黄堂少公事。凭栏一长望，千载几兴废。论功赤壁多，语士北府锐。归舟眇家具，吊古足新制。

金山故佳丽，杰观环孤峰。对峙焦公庐，林杪出疏钟。南归谢尘鞅，北眺足从容。应持济川手，一酹击楫翁。

辩士变初说，勇士衰再鼓。向来东海滨，有士节独苦。岁晚儿女恋，颇亦类张禹。堂堂裴晋公，绿野能容与。

仕至二千石，富贵有足乐。官为谏大夫，亦足究所学。兰阶擢珠树，金闺联棣萼。何妨赤松游，不负黄石约。

濯缨沧浪水，为爱沧浪清。明明中兴主，斋居方厉精。疏傅不自惜，决去鸿毛轻。滥觞尔何知，咄哉檀长卿。

北渚有狂士，病卧忘四时。绿暗知春晚，叶落识秋期。西风日已高，凝露方自滋。独有岁寒心，不负流水知。

怒风驾海潮，钱塘天下壮。岷山浚源委，东下极奔放。中横吴淞江，烟波渺四望。归欤太史笔，偃蹇九霄上。

城关美少年，三五事游冶。明珰烛绮疏，宝香笼舞榭。一朝黄金尽，帷盖羞狗马。短檠有真乐，行矣遴取舍。

西北天马驹，堕地志千里。暴生执鞭辔，邂逅渥洼水。东来荐郊庙，声名蔼千祀。咄尔驽骀辈，局缩当愧死。

乐岁饶嘉泽，荒山遍有秋。断云犹过雨，平陆自交流。香饭炊红软，嘉蔬荐绿柔。蝇营竟何事，老我即菟裘。

千山收宿霭，一气蔼金行。爽吹舒澄碧，晴晖丽太清。徘徊望前岭，徙倚步南荣。为问莼鲈客，何须身后名。

济世无长策，观诗叹小明。悠悠忘夜永，淅淅听秋声。困踬盐车骥，飞腾腐草萤。乖逢偶然尔，造物两何情。

北观凭栏望，西桥信马行。朋从有名胜，风物正凄清。乱定人烟改，春回草木荣。遥怜旧游处，坏壁暗题名。

久客怜之子，寒窗几晦明。羁禽恋乡国，来雁尚边声。事去云成狗，时来草化萤。未须论得失，把酒谩忘情。

麦陇收黄槁，秧田欠绿滋。三时犹好在，一雨未为迟。精意能先物，神明敢后期。邦人孚至意，可但不能欺。

台上五云纪，宫中一线添。巧开三白瑞，幻出六花盐。宿麦犹期润，前山已见尖。应怜贵公子，索句久巡檐。

吏道贵更事，君行非为贫。勾稽戾初意，疾痛系斯民。一日居须葺，他年政若神。放船秋水阔，着眼看修鳞。

方池带南郭，胜践及西风。多稼天连碧，芳莲水映红。渔歌来席上，鸟影度屏中。想见垂杨里，诗成又暮钟。

幽寻本无急，聊以会友生。尘中妨剧谈，故作林下行。仆夫问归路，夜闻风雪声。何妨小迟留，妙理细重评。

行乐非吾事，朋从慰此生。剧谈忘夜永，起立缓杯行。黄独幽人供，朱弦太古声。他年盛山集，不假退之评。

计利无非利，辞难枉作难。驱车平路去，高枕此心安。县小勾稽易，时危赋敛殚。好裨千虑失，可使百忧宽。

制阃今元帅，男邦旧大夫。受成无弊事，直上有夷涂。赤县图新入，苍生喘欲苏。底须劳战士，城筑守淮隅。

楚塞仍多事，章泉阙寄音。由来使狙诈，何意启狼心。国势时轻重，江流自古今。遥怜杜陵老，对雪几愁吟。

报国知无术，书空竟若何。淮山云惨淡，锺阜石嵯峨。高孝遗规在，梁陈往鉴多。癙忧徒尔耳，远浦听渔歌。

我屋方茅下，君家闽楚交。鹿门知得计，燕幕未安巢。涧谷泉堪饮，山田饭可抄。应携灵寿杖，雪蘂嗅梅梢。

念昔从子游，金陵佳丽地。幕府盛宾僚，东南称两尉。子才清而通，我拙世无二。栎社虽轮囷，灵根同晚岁。

默数金陵友，在者犹四人。纠曹今别乘，法官驾朱轮。千锺已弗暨，一念还酸辛。况我病所缠，渔樵寄此身。输子曳朱绂，斑衣奉慈亲。

当时最少年，雪林紫芝翁。诗名三十年，正复坐此穷。落日澹平湖，宿草鸣寒蛩。何时一樽酒，往酹与子同。

四海游夫子，粹学洞古今。闻善亟推挽，常恐力不任。时危系长才，白日已西沉。拱木战寒风，凄其千载心。

茂苑子周子，慷慨忧时危。斯文鼌董流，炳炳日星垂。言深众所惊，用浅才不施。穹窿山下笛，怀人定谁其。

滕子嗜古学，万卷作生计。孤灯耿夜阑，盗畏不敢睨。至宝世不售，虚名竟何利。尚想古城隅，幽花开绕砌。

细柳真将军，劲气可立懦。向来拯时危，功略天下半。屡诏不肯起，出处悬自断。十载山泽游，万念春冰涣。何当求识面，介子同里闬。

古人重结交，一诺轻千金。嗟我与夫子，论交岁月深。一别三十年，两鬓霜雪侵。愿言益自强，雁来时寄音。

归来心事平，蹇馿踏秋风。举鞭问髯奴，何如浣花翁。道旁几高松，风来自相语。桃李今何之，岁寒予与汝。

闻道古延邑，欢迎旧尹归。邻翁争扫舍，学子竞牵衣。賸喜陈编在，还欣俗物稀。樽前重怀想，葵日映清晖。

小泊寻前约，周行得伟观。乾坤开玉宇，日月走金丸。高岸城池固，平田井牧宽。京尘障游日，从子税征鞍。

路转几山腰，地寻双海眼。涧咽吕公泉，桥横蜀道栈。主人去不归，山空春事晚。何时具蔬笋，开门延客饭。

胜地古阳羡，清才今长官。能令三害远，坐使四民安。勿谓时无几，仍防弊有端。做成循吏样，传与世人看。

去接鸳行侣，犹怜鹤发翁。连翩致嘉实，多旨荐清空。往见孤成约，酬知有朴忠。金张渠尔耳，相阀自清风。

老去身何有，时危念苦深。朝阳方借煖，宿霭又成阴。梁楚安巢少，关河去鸟沉。谁歌出塞曲，慷慨百年心。

墨池催胜游，虞卿枉真迹。我行浩无期，君归定何日。非忧年岁晚，自叹机会失。空烦日卓午，蔬饭满香积。

唧唧秋蛩鸣，耿耿秋夜长。简编负初心，枕簟怯新凉。朝曦入疏牖，宿云散前冈。归欤一叶舟，浩歌听沧浪。

湘流不尽恨，楚客赋离骚。世已殊于古，君奚罕所遭。羁怀便酒圣，野兴挟诗豪。醉里抬诗眼，山空月色高。

年衰病愈难，学废朋来少。闻子剥啄声，慰我精庐悄。高谈极今古，远识到微眇。愿君缄此言，勿贻俗子诮。

淅淅风摇丛苇，霏霏雨弄新晴。坐对江南山色，往来无限离情。塔影参差波面，歌声宛转楼头。已负少年行乐，更输衲子清幽。

一官已判归休，五斗何须外求。违己莫询田父，折腰免见督邮。身寄红莲绿幕，梦餐翠柏丹霞。归去聊寻旧隠，功名盍付渠家。

圣学家传自有师，更罗英俊侍经帷。治功尚论唐虞际，政体宁甘汉晋卑。猥向梁园陪末坐，敢凭尧历记佳期。羞囊已办诗千首，准拟年年荐寿卮。

长淮清晏久无虞，官舍人烟已复初。共喜舆图方日辟，讵应卒伍尚星居。四营分创因遗址，百堵周围列聚庐。武备既严军气壮，岂专捍御奠州闾。

东南列将谨防虞，尚记熙宁变法初。一自胡雏饮江水，遂令卒伍杂民居。炊烟不断云横垒，清夜无哗月满庐。妙用独推贤太守，征徭元不到乡闾。

经始南风咏有虞，落成候筦报秋初。连甍尽撤编茅旧，万灶重新列屋居。千里只今成保障，一廛谁复等蘧庐。何人袖出如椽笔，为写丰功揭里闾。

清凉景界限尘纷，玉宇从容静夜分。欲满尚悭今夜月，乍舒还敛北山云。孤光翻动枝头鹊，余晕潜驱草际蚊。好处欲言人不解，湛然天宇印心君。

长淮百谷庆西成，万里何妨共此晴。霖雨尚关天下望，月华犹幸晚来明。要看玉宇清光满，闻道银河此去平。邂逅西风轻借力，夜深桂影更敷荣。

孤城急鼓转严更，步屧中庭午夜晴。人世昏昏同梦寐，使星耿耿伴清明。云开霄汉光华远，望极关河眼界平。想见登临无限意，此身那复计浮荣。

先生文采似班扬，俗子何能较短长。顾我未知全璧否，期君聊复善刀藏。壮怀欲写须更仆，胜日能来对举觞。青紫不须分失得，旧游多少困槐黄。

簿书尘里见清扬，握手论心味更长。何日山林共归去，故园花竹可游藏。颜徒自乐一瓢饮，汉殿争陪万寿觞。马革裹尸成底事，要须高卧到羲皇。

北固城高万象秋，烟竿一缕认扬州。试乘绿涨三篙水，要见朱帘十里楼。泪湿宫衣朝雾重，愁薰寒草夕阳浮。隋堤旧事无人问，两两垂杨系客舟。

四海论交二十年，知心一见似前缘。情亲尚记通宵语，忠告难忘送别篇。梦入蓬壶重会面，座看书史尚堆前。应怜废学从农圃，要使留心在简编。

尚记升堂拜母时，满前儿女竞牵衣。凤雏想见今成立，雁序遥闻已奋飞。身后声名终不朽，家传诗礼足相辉。伤心白下金陵道，无复班荆话昨非。

月满千门夜未央，忆陪多士凑文场。露将寒透银袍冷，兴与秋来笔力刚。十载转头成昨梦，一身为客尚他乡。为言桂苑联镳客，要折高枝压众芳。

秦淮契阔几经春，钓月临风入梦频。万灶无哗新号令，一樽相属旧殷勤。绿波南浦予回棹，落日孤城子问津。聚散云萍浑若此，临分一笑大江滨。

秋荐吴江北雁来，几看文阵夺标回。鸰飞鹊喜情何限，龙化鹏抟兆有开。礼部定知当一得，大廷端可压群才。春秋正学非阿世，莫作公孙愧草莱。

睎骥长惭马不前，着鞭何意在君先。须惩牛后羞余子，独占鳌头下九天。上苑未须夸得意，道山共拟便登仙。虽然富贵浮云等，要使功名在简编。

茂林修竹翠参天，一水西为尚折旋。欲泛羽觞追往事，怅无嘉客继前贤。短章回寄二三友，胜践堪寻八百年。笑拂苍崖题姓字，为言曾此掬流泉。

我方丱角子胜冠，我老君犹鬓未斑。可但孤生多疾疢，也输华馆富清闲。交情敢忘鶑求友，野性终便鹿在山。何日归欤同里社，杖藜来往翠微间。

之子才宜獬豸冠，我才童丱即窥斑。溟鹏已击三千里，天骥犹遗十二闲。五字饱闻传有位，尺书枉用到穷山。春风得句能相寄，待我犹存季孟间。

一读新诗一解颜，天孙机杼锦斓斑。致师自昔能无语，瞥眼君宜付等闲。风定波涛收万壑，云归紫翠出千山。论交早岁今华发，少有猜疑愧两间。

一念平生在报亲，九原今日喜追荣。鼎来天上维新渥，足慰人间罔极情。康乐弟兄传绝唱，胡威父子擅清名。君家盛事人难及，倦客闻风亦眼明。

一笑相逢意自亲，别来庭树几枯荣。流传郢客阳春句，想见鸱夷万里情。贾傅才能通国体，柳州文字占时名。何如一棹洮湖去，独泛沧波弄月明。

家山目断古幽州，百口来归路阻修。丁字无端轻介胄，蝉冠却羡出兜鍪。箕裘忍坠先人业，甔石谁为客子谋。不惜饥寒同一死，南来恐作北人羞。

侨居无地寄生涯，布袜青鞋着处家。太乙虚舟想莲叶，玄都活计问桃花。不堪众稚贫为累，坐使孤生发半华。傥许侏儒均赋粟，不妨老子自餐霞。

一来寒谷转春风，百万喁喁说此翁。坐见西州成俗阜，忍令北客尚途穷。筹边闻道无遗策，幕府流传已上功。便有细书催入觐，早回生意一言中。

少阳一疏折群奸，拂袖归来日月闲。误国小人犹法从，叩阍诸子自贤关。是非颇亦通千古，义利那能立两间。若向西湖浮画舫，好倾卮酒酹孤山。

仪真来往几经秋，风物淮南第一州。山势北来开壮观，大江东下峙危楼。沙头缥缈千家市，舻尾连翩万斛舟。去去烦君问耆老，几人犹得守林丘。

十万流离仰二天，淮民只说使君贤。向来积贮知无有，此去规模要有传。幼学可能传榷酤，远猷无惜助筹边。公余更向髯参问，今赋梅花第几篇。

一笑相逢句曲天，别来十五换流年。忍思渭上琼瑰咏，无复通泉宝剑篇。北渚春回芳树合，西山日暮碧云连。雁来数寄平安信，无限相思若个边。

桃花山下水流长，花不长开水自香。此地正须招隠士，山庵聊复对崇冈。屏帏缭绕竹千个，旌纛森严柏两行。士会不生今已矣，不妨闲处且徜徉。

年来去客半西东，须信劳生等转蓬。万里相望成别恨，一声何处递冥鸿。人情对景分忧乐，月色于今岂异同。莫把壮怀成索寞，举杯聊与吸清风。

鸡犬相闻里社同，琴书曾共客儒宫。南楼夜醉三更月，北固秋吟万里风。去鲁羡君勤采藻，游吴愧我尚飘蓬。相逢便与论心曲，莫笑依然旧阿蒙。

先生盛德信光亨，微物将诚愧晚生。春岸正当余雨过，寒江尚想小舟横。一奁走送惭迟暮，两舍相望欠割烹。未必甘芹解知味，王公当谅野人情。

鼎来佳句仰谦亨，春入池塘草正生。清夜拟陪檐雨酌，暮天应对碧云横。逍遥庄叟一枝稳，富贵齐人五鼎烹。戟卫肃迎挥手去，苏州应愧此时情。

向来北固萃群英，可但江山擅美名。秀气中间空畚筑，斯文今日遇权衡。歌成白雪传新唱，帆饱西风趣去程。会体使君珍重意，不专车马羡桓荣。

先生谠论在延英，早岁金瓯已覆名。自古正人羞枉尺，祇今公论有持衡。九重闻道将飞诏，一水何妨缓作程。莫笑田家去天远，春来野草亦敷荣。

鲁人岂解识东丘，夫子犹怀去鲁忧。公论世间谁了了，德人心事本休休。致身官路虽非远，回首家山盍少留。三径未荒松菊在，天涯多少望乡愁。

底须弹铗叹无家，自有诗人赋子嗟。平世岂应遗烛武，暮年安可傅长沙。为邻幸赐千金诺，进德相期一篑加。欲泛五湖观浩渺，兴来还可共浮槎。

樽酒论文弱冠前，交情老去只依然。久荒三径无来客，细拨青灯话昔年。少日功名谁汗简，旧游江海半华颠。君行试问都门柳，几送银袍上九天。

捷书夜到古朱方，之子登名甲乙行。伟行向来高月旦，遗经端合破天荒。公孙对策风云会，董子留名日月光。趋向一分燕越异，赠言惟有用心刚。

梦魂飞到碧霄东，日出扶桑万丈红。窗户曈曚开晓色，园林淡荡已春风。时平正使车书混，天远那能玉帛通。万事悠悠均梦尔，一樽聊与故人同。

青衫拟掾袭芳尘，短褐归来理钓缗。二纪期君绍先烈，一官投老祇参军。宦情自与秋光薄，公论犹期岁晚伸。见说宗工好风鉴，荐书何日到严宸。

闻道中原百战余，遗民亿万企来苏。浪言恢复真疏矣，绝意怀来亦可乎。北望凄凉皆故土，南来睥睨几狂胡。祇今淝水山川改，寄语元戎盍远图。

凛凛霜台起事功，翛翛三径任穷通。几因节物伤离别，无奈行藏苦异同。白露感怀悲杜老，黄楼得句忆坡翁。雁行何日齐飞去，岸帻相看酒一中。

万里秋光酒一锺，别来木末几西风。怀人滚滚东流水，问讯冥冥北去鸿。愧我形容难似旧，喜君意气尚摩空。相逢莫怪深相问，一笑犹疑是梦中。

大夫举酒属青衿，八十衰翁亦许临。要向席间明厚意，敢辞酒半效狂吟。持身勿使亏名义，学古还须探圣心。元日习乡君解否，须知齿发易骎骎。

莘野凄凉渭水遥，事功无复在渔樵。但令一第先余子，自可清名动圣朝。禁路家声犹赫奕，词场笔势已嫖姚。夜窗灯火秋来好，莫叹辛勤髀肉消。

知音十九在岩廊，姓字高悬日月旁。视草祇今虚省署，种花聊复向河阳。困穷已甚情当察，富贵徐来味更长。梵宇仙宫最佳处，诗成数寄水云乡。

春归花药尚红酣，送子脂车马在骖。幕画向来多实用，事机今可付常谈。学方用力须千百，事或当仁勿二三。别后欲知渔钓处，五湖天水共澄涵。

下田已漫高田槁，太守来迟归苦早。忽传亚倅府中来，太守停骖尚精祷。前日应祷五日期，今朝好雨随车归。迟速有期君解否，太守束装留不久。

攀辕父老杂儿童，十载重欣见此风。可但三年方论定，亦由去日与初同。一尘不染冰常莹，万折难回水必东。正直自应神所介，人心况有是非公。

亿万饥民久吁天，天开上瑞岂徒然。深潭龟拆寒莎底，浅土蝗遗宿麦边。厉气已消除日后，祥霙飞堕晓风前。醉吟楼上瀛洲客，为记三登第一年。

楼冈亭谷万山西，缥缈炊烟出翠微。归路正当清昼永，离怀莫怅白云飞。学医要使人无费，问道须知昨已非。好向庭闱商略此，短章中或有玄机。

眼看时事废因循，官路三年子独勤。袖有新诗频教我，邑无长策可留君。向来过计忧周陨，此去何时静楚氛。未必诗书尽虚语，勉哉行矣张吾军。

眼底纷纷利欲昏，君心当与哲人论。俗尘不染修茎露，世味逾轻太古尊。期月此来当岁俭，寒冬何地不春温。幡然不惮延陵去，季子清风百世存。

君家只隔小桥西，几度占星望少微。已向龙墀摅大对，不应鸾翼尚低飞。杖藜喜逐先生后，敛板谁知故我非。欲学丘江吟短句，锦文试觅景阳机。

夫子知名浙水西，妙年奥学洞几微。一官簿领身如寄，万里云霄步若飞。诗苦何妨同杜老，说难终不羡韩非。拟酬白雪阳春句，愿借天孙织女机。

官仓出粟遍东西，多谢朱公念隠微。但觉闾阎犹菜色，不知园囿已花飞。当年国论无同异，此日民言有是非。天上鸳鸿方刷羽，海边鸥鹭已忘机。

闻道吾犹及老成，高秋离索不胜情。朋缄已喜贤从事，二缶那堪对曲生。多病吾今同退鹢，壮怀君可掣长鲸。能来共醉西风否，木落千山夕照明。

云横不断古神州，缥缈河山总戍楼。此地几经人北顾，长江不住水东流。犬羊万里知离穴，稻蟹三吴正得秋。人事天时多错忤，一杯聊复润吟喉。

使君问政及郊扉，病叟何能措一辞。积粟鼌生真至计，屯田充国亦良规。将权可与他人共，德意须令旧壤知。闻说盐城有真令，相逢为说每相思。

霁色催云作晚霞，小桥却立岸乌纱。雨余菱芡新抽叶，秋早菰蒲未着花。灯影微茫行客艇，钟声缥缈梵王家。沉吟索句输公等，我欲临流理钓槎。

寄语金渊陆大夫，归田相府竟何如。提兵劫取已非矣，纵火烧残岂义欤。百口丧身端自尔，千钱酬直殆欺余。放翁旧隠佳山水，賸好归欤理故书。

喜见弦歌近帝京，又分风月向边城。时方急士国家计，事不辞难臣子情。塞下规模鼌御史，湟中勋业赵营平。君行试与重商略，乌鹊南来数寄声。

