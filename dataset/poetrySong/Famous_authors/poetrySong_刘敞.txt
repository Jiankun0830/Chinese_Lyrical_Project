皇皇上天兮，浩浩后土。厥生孔繁兮，其施甚溥。陶陶仲夏兮，草木蕃庑。鸟兽孳息兮，我民乐胥。我民孔灵兮，上帝是仁。天子孔圣兮，百工日新。上无秕政兮，下无悖人。邻里其集兮，乐哉欣欣。伯强何为兮，孰畀以政。反世五福兮，持极以令。我民不怡兮，既丧其盛。白黑眩瞀兮，孰詧其正。谓寿反天兮，谓康反病。仁义无益兮，苟且为幸。嗟尔子强兮，其独何心。绝世和气兮，俾民不任。上天孔神兮，大德曰生。天不可长罔兮，民不可久侵。天诛诚加兮靡所避，雷公驱兮风伯逝，嗟尔子强兮何所诣。南有蛮兮，为寇为逋。西羌戎兮，恃艰自虞。天子孔仁兮，靡焉毕屠。子强往兮，代天伐诛。嗟中国兮，不可久留。子不去兮，颠倒思予。

维时仲夏，吉日维午。神歆既祠，锡辞以嘏。曰：朕之初生，皇揆予度。嘉朕以名，终身是守。抑岂不淑，不幸逢遇。离愍被忧，天不可诉。宗国为墟，宁敢自贼。惟朕忍生，岂不永年。悁悁荆人，是拯是怜。赴水蹈波，歳不废旃。既招朕魂，巫祝昔先。岂朕是私，将德是传。沦胥及溺，初亦不悛。其后风靡，民益轻死。匪朕之心，是岂为义。妇吊其夫，母伤其子。人讯其端，指予以詈。予亦念之，其本有自。昔朕婞直，不为众下。世予尚之，谓予好怒。昔朕不容，自投于江。世予尚之，谓予弃躬。既习而斗，既远益谬。被朕伪名，污朕以咎。朕生不时，乱世是遘。民之秉彝，嘉是直道。从仁于井，朕亦不取。汝禁其俗，幸怀朕忠。好竞以诬，一何不聪。我实鬼神，民焉是主。其祀其祷，予之所厚。予惧天明，焉事戏豫。予悯横流，焉事竞渡。予怀尧舜，焉事狎侮。汝惟贤人，曾不予怒。徇俗雷同，讥予以好。履常徇直，切谏尽节。人神所扶，未必皆福。去邪即正，何以有罚。曾非予怀，可禁其伪。毋使佞臣，指予为戒。锡尔多福，畀尔庞眉。使尔忠言，于君毕宜。

我思友人兮，在江之皋。去我无所兮，远哉遥遥。世岂无美士兮，莫慰我劳。愿为白鹤兮，从之逍遥。

河之水兮，一直而一曲。嗟汤汤兮安所属。

河之水兮，一浊而一清。嗟汤汤兮何时平。

彼山之阻兮，虎豹兟兟。我旋而归兮，虎来即人。

彼山之澳兮，雄虺攸伏。我息而作兮，虺将起陆。

深不可游兮，高不可飞。我后而悔兮，安庸归。

武溪之水兮，日夜而东流。浅不可厉兮，深不可游。

武溪之山兮，高下而相乘。卑不可越兮，危不可凭。

母水于憾兮，毋山于仇。庚庚武溪兮，曷云其尤。

淮水悠悠兮，去我无舟。匪我无舟兮，此焉优游。

淮水洋洋兮，去我无梁。匪淮无梁兮，此焉翺翔。

淮水东注兮，惟禹之绩。古人不可及兮，吾独淹留其何得。

皇作大都，大都雄雄。奄定北国，四方来同。

皇曰卿士，在昔圣考。祗遹文武，维慈幼老。

天监在上，既有明德。乃命于下，罔有不服。

匪允命之，亦章庆之。匪允服之，亦保育之。

时维𤞤狁，侮予之疆。靡度靡虞，跳呼以狂。

业业烝黎，载震载惊。侵魏及澶，群心不宁。

帝奋厥武，百万其士。匪怒以棘，于三千里。

如虎如貔，如霆如雷。靡有远迩，天子其来。

天子来止，士增其喜。孰偷其生，以不奋兴。

驱之浑浑，攘之贲贲。靡有辀张，殱厥鲸鲲。

或献其宝，或请其命。帝振于旅，惟时既定。

屹屹魏土，山河之固。匪山河则固，惟上帝伊祜。

既閟尔弓，既櫜尔矛。𤞤狁臣止，四方是休。

皇曰卿士，圣考之德。允于孝思，孝思惟则。

尔视京魏，以作我都。以赫厥灵，俾后勿逾。

皇曰卿士，惟帝时功。时亦惟人，惟寇莱公。

尔慎尔止，弼予于治。期尔前人，用迪尔事。

皇曰卿士，惟帝作武。垂是万年，莫敢予侮。

泰山之封，后土之禅。予监若兹，惟天是眷。

翼翼之土，天子国之。穆穆原庙，圣人则之。

孰为强暴，敢不来觐。俾怛于威，于忠是训。

显显天子，孝德自躬。率是休烈，覃之北戎。

河水东注，昭哉禹绩。时万斯年，天子之德。

鸿雁飞矣，邕邕其族。孰是人斯，惸惸其独。

鸿雁飞矣，或群或伍。孰是人斯，惸惸其处。

天兮地兮，戴且履兮。孰是人斯，莫我视兮。

日兮月兮，出兮没兮。孰是人斯，远我忽兮。

浮云泱郁，迨天未雨。习习和风，长我稷黍。乾道变化，群龙以序。元首永康，股肱是辅。其辅惟何，惟伊及吕。其康惟何，惟尧及禹。我食既丰，我衣惟楚。无有后艰，既歌且舞。我徂何往，于彼淮滨。俯玩其流，清波磷磷。扶摇起鹇，四海扬尘。孰能高蹈，独洁其身。众人惑惑，贤者葆真。独寐寤歌，忘我贱贫。

与汝携手，南山之阿。富贵多忧，孰知其他。

大风横厉，江海荡波。嗟汝鳞介，伤如之何。

高岩有薇，深谷有芝。人生实难，委曲何为。

堪舆絪缊，一晦一明。或沈而晦，或亢而旸。自古已然，世习为常。

民生冥冥，靡究靡知。其幸而吉，不幸而灾。猖狂妄行，惟所遇之。

天命降监，在我元圣。兼覆广裕，四方既定。惟民之恤，无所疵病。

伊年暮春，旱久不雨。人曰时哉，历有常数。禹汤之贤，莫能弗遇。

帝独喟息，是岂足言。化育万物，若镕以埏。患在诚薄，不能动天。

退而斋心，渊默以居。钟鼓不设，宴游不娱。左右肃然，壹怀瞿瞿。

疏狱省刑，与物更始。内恕孔悲，引咎在己。爰及四海，愚智咸喜。

追悟谠直，褒进淹滞。声色无迕，式序在位。嬖习权近，慑威屏气。

己巳乃雨，若有鬼神。凄凄其风，渰渰其云。自东徂西，罄无不均。

匪震匪拔，匪溢匪泄。生我百谷，区萌毕达。以享以食，小大胥悦。

天子之德，视雨之施。肇自京师，达于四裔。无有蛮貊，孚我君惠。

天子之政，视雨之时。养老长幼，速哉熙熙。更化易俗，而民不知。

天子之庆，视雨之积。自天降康，时万时亿。眉寿无疆，以靖四国。

五都货财地，车马趋市阛。平明侧肩入，薄暮掉臂旋。意气何所期，盛衰俛仰间。乃知艺利合，厚薄未可原。张陈父子游，一旦复相残。万古称凶终，此独何足言。

大火序炎夏，盛阳剧炮燔。空桐疾风来，书景中变寒。皇天自平分，四气尚相干。凉燠异朝夕，万事谁独坚。宛彼风中箨，众芳自此残。至理冥变化，履霜用为叹。

至人迈龙德，世岂识潜升。昔在周道衰，伯阳起西征。胡为委一世，畏此网与罾。川竭山亦摧，喟然吾何称。岂不怀徘徊，民言憯无惩。亹亹强著书，后贤以为经。

昆仑邈人境，日月相蔽亏。上有仙圣居，帝阍俯崔嵬。王毋坐少广，有娥閟瑶台。弱水不可梁，大荒旷无厓。周穆昔好游，超绝仅能陪。方朔偷桃儿，沈浊何乃来。青鸟通其使，雄鸟为之媒。灵化信难测，真契从此推。

勿以隋侯珠，弹雀千仞峰。勿以和氏璧，投人昏夜中。弹雀不可期，投人未必容。大贤恶皦皦，所以明若蒙。

积薪莫自高，失马莫自悲。薪积常先焚，马失常复归。人情习所近，物理岂易推。君看祸福间，纷纠如纆徽。

朱晖乘余香，三月觉徂暑。流光不相待，时节犹逆旅。煌煌园中花，零落会见汝。啼鴂鸣空林，良辰竟何许。

秋风吹宾鸿，千里飞一息。水阔稻粱寡，天寒霜雪逼。岂不抱远志，憔悴伤颜色。鷾鸸乘春晖，采采华羽翼。侧身袭人间，慧巧谁怵愓。出入金玉堂，户牖初不隔。上无饮啄患，下有居处益。胡为事高远，肮脏莫自适。

驽骀不下廏，骐骥行万里。劳逸谁为多，刍豢复谁美。天机信其宜，人事亦何耻。世无王乐徒，骏骨或空死。

悠悠浮空云，明晖何倏忽。造物固难恃，变化亦仓猝。响莫为雷霆，明莫为日月。日月易遮蔽，雷霆易奔绝。

古风不可复，习俗已久敝。咄嗟忠与信，流荡为诈术。诈忠惑其君，诈愚安其身。色厉内以荏，行违貎取仁。三年始横流，后来更日新。至公弃涂炭，正道败荆榛。已矣千载后，谁能反其身。

毁巢鳯不至，竭泽龙不游。贤者有所归，得非龙鳯俦。周公下白屋，圣德被九州。赵禹谢宾客，汉朝以为优。浇淳不相袭，用舍何其缪。苟循一身利，不为万姓谋。哀彼杖杜诗，死生遗道周。

皇天不绝命，百姓何震愆。歳暮霜雪至，悠悠事南迁。羁鸟哀去巢，游鱼乐怀渊。如何道旁子，逝将不复还。西望周郑郊，顾想河洛间。伯鱼不可作，涕流为沦涟。

爨桐深灶下，埋剑古狱间。怨声动旁人，愤气凌彼天。当时颇见旌，后世称为贤。自古闻知音，此事或偶然。

嶰山有奇竹，老弃阴崖巅。太丘有神鼎，逃匿千丈渊。光景閟不见，音容杳无传。岂能向时俗，干进心拳拳。世贵一人敌，又称朱丝弦。吾欲评其风，愿君咏此篇。

凿井取泉饮，上山采薇食。岂不信憔悴，所愿皆我力。泉也非难致，薇也亦易得。志士耻徒饱，众人苟所获。牺牲畏刍拳，樊笼害羽翼。悟理宜在早，无为晚更惑。

蛟龙蟠深泥，鱼龟颇同调。变化且何有，蝘蜓亦可笑。煌煌千金珠，百仞閟其耀。风雷在所遇，隐显始独妙。屈身天地间，微物安得料。

伯夷逃西山，尼父居九夷。世苟不我用，我方从此辞。道悠岂忌远，义丰不云饥。世非乏贤士，为问从者谁。由也实好勇，叔齐固同时。舍此乃无人，籧篨而戚施。远矣千歳后，怆焉我心悲。

道薄德亦散，功名为时须。用力世所贤，守正众云愚。智者竞蒿目，小人复迩图。悠悠三季后，此风益已渝。安知治未病，舐痔而多车。尧舜无能名，越哉巳矣夫。

雍门妙弦歌，哀响激人耳。伟哉孟尝君，慷慨泪如水。当生复念死，谁谓悲能已。丝桐信感人，世固乏之子。

昔者有化人，来集周王庭。咫尺逝万里，顷刻超百龄。五音荡心神，耳乱不可听。众采眩其目，不分丹与青。飘鹞惑真伪，恍忽迷窈冥。驰思八极表，讵知日与星。未尝出户牖，自疑涉天廷。左右莫觉悟，兀然殆遗形。祈招作悲歌，圣贤用为经。

翩翩丹穴鸟，志在万里外。营营持罦叟，何事守蒿艾。声音可得闻，羽翮不能害。嗟彼雉与兔，首身自此碎。

虹蜺明西方，五色相属聫。浮云万里来，泱郁天宇间。白日晦无象，盛阳变为寒。洚水弥九土，陵谷相贸迁。盈虚叵前测，物理有固然。

长离乘风起，四顾求所栖。路穷临苍梧，复排层霄飞。岂不愿安处，不知所可依。罾缴充迳隧，鸱枭正鸣悲。瞑夫抱同律，旷绝将何希。

赵国弃鸣犊，孔圣为之回。西伯善养老，伯夷以为归。驰驱西楚郊，徘徊太皥墟。周汉多封君，不祀既忽诸。三坟基皇德，八索总道枢。若人岂欺我，虞夏亦典谟。万里如浮云，古风讫无余。往矣不可追，喟然为踌躇。

游鳞泳泉下，黄鹄巢林端。得失不相及，天理庸自全。有虞垂衣裳，西母献厥环。周穆宾昆丘，车辙万里间。宗庙颓为墟，阊阖不可攀。祈招作悲诗，万里用为叹。

灵山生神芝，一年再三秀。绚彩夺霞露，荧煌寄岩岫。真人劝我飡，可以跻万寿。自古王子乔，秘此莫轻授。采之岂辞远，时逝不可又。歳晏怀所思，终焉不盈袖。

元钧运洪炉，昼夜不少停。万物更相禅，一气纷异形。驹掇出灶下，久竹为青宁。孰知范氏牺，晚就南亩耕。至人友造化，逝与一世冥。善恶故不屑，宠辱何足惊。

东游沧海滨，回首面大荒。豁达三齐风，连山郁苍苍。在汉田横氏，不忍南面王。磊落五百贤，从死忽若亡。壮士不必成，令名固为长。异体同一心，万年尚耿光。

天道不可闻，自昔孔子徒。籍籍秦汉间，将非愚且诬。大河决东郡，火德以为符。哀哉冀州壤，兆民散为鱼。公孙虽前觉，执政疾鲁儒。世无异物神，终竟遗泥涂。

苌弘谋周室，愤血死犹碧。子胥殒吴门，江水为之逆。精能动天地，忠不谕两国。九鼎既西逝，姑苏亦东侧。偷容习为俗，万世未遽易。形势驱使然，生民岂恶直。

麒麟不可羁，安得书春秋。鳯凰云难致，孰使鸣岐周。无田于甫田，歳月忽已遒。如非行迈谋，自宜道路修。安知吹鸣律，燕谷成良畴。不见托秋驾，昆墟亦能游。

通都天下衢，名化交百廛。鸣鸡侧肩入，日暮掉臂还。有生寄无穷，过若空中烟。俯仰异去就，况乃多历年。留侯独悟此，解组从列仙。万户如脱屣，故为绝世贤。

南山有樛木，葛蔂蔓其封。上枝结纷菲，下枝散蒙茏。下能使上好，上亦令下通。宁知力不足，歳暮摧烈风。苦成任两国，德孰与栋隆。君苟以此始，又当以此终。

道悠寄先觉，神契无近知。彼美羊公意，今在岘山诗。陵谷非一变，荣名独至兹。当时偶然语，正与来者期。慷慨激悲歌，崔嵬构丛祠。怀哉千歳后，慰此江汉思。公亦蹈前人，方为帝王师。奋笔成不朽，何啻中亭碑。

蓬蒿附高原，芙蕖植污池。物生自有性，不为高下移。贵在世所用，未可以为师。贱在众不识，未可以为嗤。

州来薄千乘，巢父轻九州。齐景登牛山，涕泗独交流。左右同来人，呜咽不息收。共知富贵乐，变化不可留。四顾更悲叹，万类莽悠悠。歌舞未终曲，回首已可愁。或指白杨下，荒草古时丘。危辞才感拂，耿耿相应酬。岂识达观士，笑尔若蜉蝣。

达人与道运，投迹系所逢。在治信若鳯，处幽固犹龙。外物纷屡变，中扃豁兼容。乃知云梦区，未足婴其胸。明公蹈康济，兹世已陶镕。优游就偃息，暇豫奏时雍。高斋危舍字，数亩环崇墉。虚轩便炎夏，奥室宜隆冬。采真混出处，造适观羲农。玩名肆独乐，怙势轻万锺。越人起丹穴，子房去赤松。材为用见循，道以世难从。古事何昭昭，斯民积颙颙。独应甘棠树，方使来者封。

鲁人贵韶濩，海鸟眩以忧。岂不盛钟鼓，性违理自愁。忆在田野时，终歳颇优游。食鱼出有车，夏葛冬亦裘。弄翰不自量，著书望孔周。处身笑汲汲，视世良悠悠。误及时君门，过缘名字求。轩冕非已好，簿书反自羞。因欲饰所短，强为妻子谋。精神敝蹇浅，学殖谁劝修。归卧常喟然，歳月屡以流。愧尔从军诗，气完语更遒。岂独古人风，远与王粲俦。实为平生赏，若慰锺仪囚。我年向四十，苍髪已满头。箧中无寸书，磨灭悲蜉蝣。念此可以惊，如何复淹留。昔买吴下田，颇闻利锄耰。汝宦何时归，相与寻沧洲。处使有茅屋，出使有渔舟。知命赞易篇，没身记春秋。但令文章显，不愧时俗偷。世事非所了，咄哉无夷犹。

四海方荡潏，匡山得三隐。若人独秀士，逸响露深蕴。江汉东南流，滔滔未之尽。

羽轻鲜知福，地重毎贪祸。有以羲皇民，居然北窗卧。此意俗莫悟，将非首阳饿。

长梧有高韵，千载不可及。五柳遗世名，于今亦独立。悲哉市朝士，夸竞常汲汲。

子綦委天乐，穷达两已忘。九歅尔何知，梱也安得祥。一吟责子篇，千古如相望。

追俗情易合，玩奇当企尔。柴桑彼何者，高唱屡在此。县令不俛眉，吾又悲扬子。

州县徒劳人，著作非所务。道殊岂自强，气直已多迕。屡招遂长往，归欤彼何暮。

昔在八州牧，功业济衰晋。吾闻贤者后，鲜不祚休运。如何竟廖廓，天道盖难问。

孟尝实超迈，举世少其并。风流自有锺，若士复孤迥。祖述酒中趣，乃知外家性。

吾今乞食士，因咏乞食诗。谅无乞食怨，复想乞食时。贫贱自古然，岂愧世上儿。

曩游浔阳郭，怀古怆来暮。不意陈蔡间，起予欣有遇。彼此共一时，怅然感佳句。

日出百事集，人生亦多忧。曲肱试少息，乃得逍遥游。圉圉为潜鱼，因之乘波流。翻翻为飞鸟，爰以凌空游。在己孰是非，于物任沈浮。观化悟独乐，真伪竟悠悠。

成败劳耳目，是非丧神虑。我生天地间，安得弃之去。始疑昏逾明，渐觉梦胜寤。但可寐无聪，安知歳云暮。神交既倜傥，魄定奚忧惧。此以遣朝昏，因之保吾素。

久思谢时俗，奔走难自谐。逍遥衡门下，虽陋得我怀。汲彼井底泉，扫兹风中埃。歊蒸为之去，襟抱萧然开。养心贵能适，造适不及排。胡为车马客，一往忘归来。

长日无所为，高卧聊自如。清风拂庭树，萧萧窗户虚。旷逸追羲皇，粹和反华胥。畅然物外游，谓若天下无。方今少阳交，田野东作初。壮者固不暇，老者日竞趋。胡为乃自便，徐徐以于于。从吏代力耕，饱食良自娱。事贤庇敏政，宿官特多余。念兹寄幽闲，未觉劳簿书。但恨不可雕，正当砭其愚。

驰骛圣不足，治安愚有余。愿言从物役，即事实燕居。清切掖垣峻，深沈云阁虚。食有万钱膳，架多四部书。低头悟素飡，游日惭古初。非吏复非隐，人言定何如。平生山林尚，自与功名疏。何为出不反，视此歳月徂。秋风陨高林，蟋蟀鸣阶除。行矣浮扁舟，季鹰不欺余。

洪河滔冀州，大陆日夜摧。天时普阴沴，飞雨皆北来。崩腾乱云雾，顷刻不暂开。通衢为深渊，高堂生苍苔。稼穑日以没，民生一何哀。微禹既已矣，我其为鱼哉。

独坐空堂上，漏湿无与娱。晨炊烟不然，败灶将生鱼。被服蛙𧏖衣，出入螺蚌居。里闾杳相绝，滔滔水渐车。安得双羽翰，超然谢泥涂。

繁阴过五日，积雨迷九天。衣冠亦泥涂，陵陆成深渊。忘屦已乘橇，舍车始思船。曰余蹈沧海，良知时适然。

清渠彼涓流，通逵此夷坦。风云瞬息间，江汉倏生眼。渊源讵能问，浩荡颇可惮。白日蔽九霄，吾行幸当返。

岩岩蓬莱巅，赫赫昆仑墟。上帝严紫垣，群仙亦深居。高出云电外，俯视风雨除。安知昏垫民，汩没才阖庐。

吾爱谢宣城，适意安独往。虽聮鳯池步，不废山泉赏。吾慕应休琏，感事能属书。颇婴下流谤，独占仁智居。寥寥二贤后，忽忽千载余。若士不可追，此风或在予。延石象众山，决泉泻交渠。林壤使我欣，不知歳月徂。薜萝分蔽亏，松竹相扶疏。时时四方客，顾此亦踟蹰。傥遇锺子期，知子情所摅。

秋夜何迢迢，一梦八九觉。孤舟寄风雨，短烛才自照。冥冥高云过，寂寂山鬼啸。展转谁与欢，漂泊未可料。昔我自兹迈，春华巧相笑。今我复来此，落叶纷满道。客行无远近，劳苦略同调。一歳再羁旅，人生岂长少。良无二顷田，讵得守蓬藋。

昔在马少游，抗志安故土。其后庞德公，迹不践城府。出乘款段马，身与麋鹿伍。乡里称善人，妻子同陇亩。人生资衣食，既足尚何取。致求多赢余，筋力但自苦。

常阴贯秋序，洚水弥平陆。居人逐飞鸟，往往巢树木。四顾何茫茫，江海忽在目。古语乃信然，高陵或为谷。乘桴义无憾，断髪忧可辱。弁冕绩禹功，谁其悲濡足。

昔贤济川意，固与斯人共。旷代属明德，至乐下及众。池台固旧赏，舟楫为新用。忽疑江湖景，稍信风澜纵。追参凫雁泳，历览鱼鳖动。颇已寓高兴，矧今结舆诵。啸歌一时适，顾盻万全重。好勇知未能，乘桴自欣从。

朝廷功名次，晋国在第一。受遗先皇帝，事与周召匹。丹青烂勋伐，终始最密勿。宗族宜甄庸，百世皆宠秋。公孙非遐胄，何乃尚淹屈。官名虽供奉，冗散真士卒。努力习文华，家贫传清德。翰飞终不高，好事见心骨。人生系逢遇，进退岂定律。古者如尔徒，万户自可必。今者如尔徒，富贵亦未失。主张有真宰，时态莽回聿。咄嗟元功世，颇复困蓬荜。吁彼山野人，奚由自奋出。

出城得自便，下马事幽讨。旷野荒不耕，蒺藜牛满道。往往逢饥人，群辈掘野草。不惟黄头儿，亦有白髪老。问之指积水，此去殊浩浩。室庐久漂荡，树木多立槁。食此且賖死，尧年亦久涝。不能去坟墓，更欲依蒲藻。昨来计莲芡，颇不减粳稻。明年当大种，妻子或相保。

谁谓夏夜短，一夕梦九逝。梦中如平生，欢笑随母氏。觉来拊形躯，独在人间世。上呼声连天，洒泣血满地。何忍留我生，哀哀抱微志。

先民任天真，吾得见其器。其器云如何，盖若刳木类。不戕生以戚，不伤材以蔽。不以远见遗，不以枯见弃。因其无用姿，授以有用意。取彼自然象，廓此闳然制。岂无雕磨工，不欲败淳粹。岂无青黄文，不欲增巧伪。其高岂无盖，不设簋簠制。其下岂无舟，不着鸡鸟丽。任真肆获落，肯慕金玉贵。儿童诮敦朴，妇女惊丑异。岂若轻薄子，形容混兹世。矜愚以相高，饰貎以自喜。淳风陷衰薄，古道丧简易。自非窊樽民，慎勿同一醉。

长啸望江汉，缅怀沧浪行。因浮扁舟去，共尽幽人情。春日天气佳，近郊颍水清。杂花乱缤纷，好鸟相嘤鸣。解缆相沿溯，凌风恣纵横。适心故真乐，徇物皆虚名。兴尽相与归，夕阳半东城。

市朝隐非一，躁静理不同。多君金闺彦，远有山林风。千锺卧名利，三径入蒿蓬。似是于陵子，又云张长公。相望千年外，独得环堵中。自古用先进，谁当驻飞鸿。

简服谢车马，逍遥理轻策。平原草树美，百里见秋色。稍知人境殊，似与嚣尘隔。悠悠出岫云，杳杳归林翮。烦肠寛郁纡，远相俱幽寂。孤烟起晴缥，去水照心白。所期尚皋壤，生事视耕植。适野非昔贤，于焉如有获。

冰泮池水绿，春意亦已归。长杨特多思，浩荡随风飞。弄舟不用楫，漾漾陶春晖。回还无终极，孰谓江湖非。举觞属坐人，行乐常苦稀。一醉捐百虑，念子勿相违。乘日复来游，北林稍芳菲。当令鱼与鸟，识我心无机。

雪消泉似涨，冰解舟可通。操篙不惮冷，环渚故无穷。歌咏淹短日，醉酣轻朔风。何须万乘相，始辨鸱夷翁。

方池亦通舟，水色涵碧霄。解舟不用楫，漾漾随风飘。中河乍纵横，顾眄幽兴饶。白鸟逃人飞，赤鲤时复跳。稍与外物远，解襟歌且谣。安知抱忧思，谓我士也骄。

献歳涉重江，仲春安我居。众物已熙熙，新花生遶庐。解装慰羁旅，置此琴与书。稍稍道吾真，幽襟得轩虚。颇闻兰陵俗，尚有荀卿余。文章幸仰止，夙好今欲摅。膏雨复应候，带经得耕锄。歌成拟焱氏，赋就期相如。出处方自尔，名声亦从渠。无烦畏礨民，屑屑俎豆予。

雨余百川涨，远水浮林梢。忽怪有帆席，何为出鸟巢。登临非吾土，虚爽慰南交。稍见暝烟起，阴虫啼草茅。

畏途心多惊，强寝终不安。虽是仗忠信，犹有行路难。古今恶随波，今乃知所患。胡为出溷浊，幽兴悠然寛。

九华非人境，闻誉不相识。南浮大江波，始见苍翠色。是时雨初霁，积霭尚融液。九峰若惊龙，并跃云外碧。森然耸牙角，未谓真是石。问名审其实，欢喜惬所适。恢奇一何甚，远想始开辟。造化竞淫巧，斧斤恣雕刻。不然何其功，不与嵩华敌。我行宇宙间，若此曾未觌。中国名山川，几何亢斯迹。徘徊不能去，尘土愧行役。平生乐间旷，时俗况迫厄。谁为隐君子，携手宅岩隙。

秋至天地间，百芳变枯草。爱尔得雄名，宛然出陈宝。未甘阶墀陋，肯与时节老。赤玉刻缜栗，丹芝谢凋槁。鲜鲜云叶卷，粲粲凫翁好。由来名实副，何必荣华早。君看先春花，浮浪难自保。

苍竿十余亩，歳晚色更好。诘曲逗远村，深沈象晴岛。鸣禽自相应，风叶不待扫。何事主人心，白头三署老。

高云乘飇风，泱漭纵所适。大哉九霄阔，俾尔万里客。岂无一掬润，浩荡洗南国。应龙潜冀州，回首空眇默。

长松森无依，苍石俨相对。自然山林气，若出天壤外。许生笔妙绝，今世殊少辈。发挥得意表，潇洒与神会。炎热五月交，尘土九衢内。微风度窗来，左右含天籁。下有渔樵翁，生事尤可爱。茅茨乍隐见，畎亩更向背。吾庐若办此，轩冕本不赖。愿从二三子，相与驾言迈。

一昏复一晨，一晨复一夕。扰扰若有为，悠悠定何役。譬如风中叶，不自知所适。譬如池中鱼，强自营所得。朝乘日车出，暮与羁鸟息。昔我髪纯漆，今我髪半白。谁能邀神灵，传我云表翼。我与从之游，览观元化极。

四月河水湍，怒风复相乘。维绝柁亦摧，舟人废其能。中流急回环，顷刻不可胜。性命委自然，岂知所依凭。堤旁多聚观，失色气崩腾。孰不愿引手，而乏钩与绳。嗟我亦天幸，既危乃复兴。追思方厄时，汗出如洗冰。侧闻前此者，覆溺已屡曾。此事通为邦，长民可以惩。因书作长诗，俾不忘战兢。

今兹方隆冬，阳春尚宜少。何忽雷早闻，因之电争曜。砰轰非常怒，{石韱}磹通夕照。号令无乃乖，灾祥谅谁召。吾闻玉女戏，独得天公笑。此理正应尔，君毋强讥诮。

赤日厚地裂，百草殆立枯。朝雨应所至，虽微念胜无。力难兴禾黍，可以成嘉蔬。岁暮有此望，帯经且亲锄。今兹五月交，盛阳消已徂。汲汲愧老圃，仲尼云不如。养生寄空瓢，虽乏未可虚。正以营一饮，形骸如此劬。

天道与性命，圣人罕其言。七十岂常士，游夏终不闻。鞠躬慕仁义，或不免饥寒。奸雄何为者，往往为世贤。倘复有真宰，无用预其间。

有形毎共生，达士独无惑。昔有蒙袂子，耻从嗟来食。物生会当尽，寿非金与石。但恨居世俗，不能尽胸臆。壮士志沟壑，斯言著前识。

初岁志虑浅，所慕在轻肥。自恨闻道晚，不虞失性非。迷途将未远，回驾有庶几。古贤多事业，出处何不知。宁受刍豢辱，倘为鸿鹄飞。

曰予谢宾客，久与时世疏。何忽衡门下，见枉使君车。彤旆映落日，腰间有悬鱼。抵掌若平生，论文及空虚。昔与君犹子，结交幸通书。往还苦不早，相见情有余。置我二阮间，远惭德不如。强来束帯起，投谒寻君庐。

歊蒸变繁阴，快雨如破谷。明趋阊阖路，深水入马腹。此地常结辙，江海忽在目。冥行畏坎井，蹑迹戒颠覆。惭问高眠翁，不知泥涂辱。

大兵昔摧伤，两将折旗鼓。哀哉中国士，化作城下土。冤魂不得返，杀气凌彼苍。天亦为之悲，白昼日无光。人言此城下，往往鬼神哭。此事天子忧，此心大夫辱。昔公守东越，人怨公不用。今日公在西，知公德持重。筑城不必坚，解甲不可攻。何况保金城，弛张皆系公。汲黯辅炎汉，淮南内竦惧。郅都守穷边，匈奴为之去。此事昔所闻，今日见所亲。折冲樽俎间，震动旃裘民。国耻行且刷，寇雠不可保。斯人叹微管，愿及太平老。

嵩峰三十六，皆在青云端。宿昔望见之，恨不生羽翰。卷脔尘土中，日月如波澜。迩来老将至，更觉行路难。闻君谢车徒，选胜群峰峦。幽深每独往，神异多所观。若有真仙子，羽衣白玉颜。吹笙烟雾中，举手留盘桓。信非人间境，邈与时俗悬。顾怀平生旧，慰以逍遥篇。三复想在目，令人愧衣冠。处世阔且疏，幼舆亦有言。一丘与一壑，自谓无间然。安得从君游，解缨弄云泉。昏昏岁复晏，相望空长叹。

道旁逢群羊，问羊将何之。朝供大官膳，踯躅未自知。觳觫此何罪，无乃刍豢为。肥躯一报德，鼎爼安可辞。宁辱泥涂中，故人所以悲。

图养始干禄，执官复辞亲。外物与我违，幽怀安得仲。低徊畏简书，苟且谋贱贫。碌碌已无期，规规徒自珍。秋风卷层云，鸿雁知所宾。我独无羽翰，不能绝飇尘。

泛滥诚易挹，俊贤噬肯留。愧君殊邂逅，卒岁能优游。会心到稽吕，访古穷嬴刘。谁令春风来，翩翩动归舟。千里在明发，一樽成献酬。江湖望魏阙，离思空悠悠。

昔人种白芷，既以名此亭。今我开蠪渊，复以水鉴名。吾岂异昔人，而徒易其称。所乐于水乎，内明而外清。内明可比心，外清可照形。照形不吾欺，比心不吾倾。虚静吾自居，逍遥以无营。会有水鉴贤，吾能与同登。

闭门无所事，岁月忽已极。岂敢空绝交，出门谅安适。是非敛外虑，文字堆四壁。尧舜参在前，孔孟凛居侧。昆仑默泛览，万里在瞬息。夐古时幽寻，千年仅顷刻。悠悠富贵士，此趣犹未得。胡为逐车马，辛苦牵事役。

傅岩由帝赉，圯桥自神授。商道粲复兴，汉基翕然构。穷通苟有命，贫贱岂足疚。斯道谁得闻，人方薄圭窦。

惊波触南崖，反怒射北壁。苍山相与排，所谓小孤石。蟠根万仞渊，耸角百丈碧。祠堂豁精严，行旅进粉泽。或云妇女神，肸蚃颇有迹。吾知定名意，似欲旌介特。流俗失其真，传闻莫开释。居人私其利，祸福妄损益。竞为媢妒说，以诬聪明德。先王秩山川，礼典有庙食。奈何媚于灶，屈己忘正直。吾欲为小孤，作书解行客。复恐不见从，嗟哉世多惑。

天地大逆旅，浮生远行客。大无万里异，远不百年役。乘流惟其遇，得性从所适。何必思旧乡，而复名一宅。此邦非吾土，此庐非我迹。彼我苟巳齐，宾主不足择。终树宿所好，及闲易为力。芳草十余品，往往手自植。春风二月交，重叠庭下碧。欣欣生意好，一一见颜色。对之默终日，澹若无情极。四时背人驰，壮士每叹息。忧来忽无方，外物不可释。中和一相伐，头髪先为白。萱乎尔能忘，于我独有德。

天狼东南鸣，雨矢西北集。覆载岂不容，䌸虎宜在急。诗书擢将帅，高枕付城邑。权变非武臣，恩威在呼吸。壮夫气已激，义士感成泣。籍籍名四喧，萧萧髪竞立。行旗乱鹰集，已有边风入。遥知谒明光，介胄但长揖。

秋成雨更绿，高下共萋萋。浮烟晚自起，归鸟暝争栖。山谷入幽想，茅茨多旧蹊。日涉遂成趣，身将麋鹿齐。

徂暑亦已烦，清旦尚余爽。薰风应候至，芳物与春往。庭树交浮阴，山禽转清响。空堂更幽寂，初日正苍莽。时节无所感，忘言以为赏。

疏雨洗明月，清风生晚凉。动摇星辰影，泛澹河汉光。萤变觉草腐，虫吟知境荒。端忧易远感，不眠疑夜长。

就列贵陈力，立功尚成名。两君虽异时，令望相提衡。治狱多阴德，不战屈人兵。去思独至今，奉祀见遗氓。文武百世师，将相一时荣。念我谁与归，怆然悲九京。

蓬蒿道旁冡，云是晋时贤。名声与陵谷，共尽一千年。惟昔纵达观，死生同蜕蝉。安知泉下魄，非复瓮间眠。

水国虽暑湿，亦恶春令早。雨旸恒不时，过燠未为好。凌威集骄阳，瘴疹一以埽。宿麦根复濡，丰年不烦祷。堪舆气清真，生物同寿考。大哉造化力，排斡正穹昊。能令四时顺，少失安足道。君胡乃嗟叹，哀彼花与草。方今王正始，节物自未老。繁华虽云迟，秀实终自保。可以寛君爱，毋为色枯槁。

凄风起幽朔，白日晦光色。仰视浮云高，苍茫天容碧。林林愯群木，栗栗抱寒魄。今朝识天意，欲见松与柏。

日出桑柘巅，鹤鸣风景和。纵心适田野，顾觉春意多。欣欣林间叟，负薪行且歌。此中有真乐，富贵如余何。

春阳漏潜筦，凛气留深殿。金茎向飞露，碧瓦仍铺练。寒光寂寞回，暖色依微变。壶中异风景，会待花如霰。

荒居人迹绝，但觉岁月颓。北风不我欺，吹雪天上来。入户时缤纷，当轩肆徘徊。有情知相亲，高卧未足哀。他日门昼关，今旦门早开。开门将谁为，南山玉崔嵬。

天寒云长浮，雪急风更厉。行子归何时，远游感人思。脊令顾俦下，鸿雁顺时逝。原隰无安居，稻梁无深志。谁令岁月晚，坐使羽毛瘁。江湖可遣忧，引领正相迟。

日入更洒埽，翛然庭槛空。酒杯落明月，白羽来清风。佳兴自不浅，幽人无与同。徘徊卧林下，重露霑兰丛。

秋霖恣淫溢，后土无时干。忽惊浮云尽，更觉天宇寛。凉月如白璧，飞来青冥端。众星稍灭没，惊鹊自盘桓。兴发思远游，惜无凌风翰。聊寻故人家，呼酒浇肺肝。适与二三子，四座俱解鞍。意合心同赏，百觞不辞难。玩古验汉魏，舞姝试邯郸。诙谐杂谣语，大笑倾衣冠。足为一时乐，未悟清夜阑。毎至绝倒处，恨君不获观。明发得新诗，照人莹琅玕。又知共兹玩，正若相从欢。君本青云人，淹留尚郎官。旷怀不自屑，遇景宴且般。古来悲秋士，局促宋与潘。相望如辕驹，岂足为君叹。

执热不可濯，昏昏倦衣巾。凉月如有情，万里来慰人。浮云卷层虚，六合随清新。河汉涵光辉，城郭息埃尘。兹时一可畏，与子聊相亲。逍遥夜未央，更益情性真。

夜长愁无端，岁晚易多感。徘徊中庭步，相与肆遐览。繁霜冷次骨，皎月清照胆。幽意暂欲飞，秀色若可揽。明夕虽复来，素华已应减。念兹径使醉，无使我心惨。

兵行何匆忽，百里不一息。南征有期会，相观各努力。三年戍西荒，虮虱生金革。归来席未煖，羽檄何奔迫。行行当逾岭，五月逼炎赫。尚有筋骨存，所虞生死隔。山林如惔焚，溪水沸湍激。自古皆有言，一夫万人敌。蝮蛇长相逐，虎豹不可格。主将贪功名，谋臣贵恩泽。奈何轻人命，弃置曾不惜。探汤入其中，未半死已积。苍生亦齐民，不必皆盗贼。贤主尚扇暍，仲春犹掩骼。一身不自爱，所惧失为国。尧舜有旧书，庙堂为法则。

惊风走枯蓬，百里不暂息。密云乘飞雨，前山坐成隔。蓬老初无根，岂辞远为客。山高虽可望，路远当不识。去留类如此，览物意宁极。鞍马未动间，会合弥可惜。缓歌送清觞，更醉日将夕。

天寒起常晏，日出扉未启。深巷闻传呼，儿童怪旌棨。知是汉中守，访旧来至此。适我平生怀，趋迎愿少止。结交许忘年，并坐每抗礼。语罢当远行，眷然色不喜。君惟二千石，我徒一男子。贫贱宜轻肥，反如不能已。善化迟期月，壮心隘万里。侧闻报政速，永观凌风起。宁复悲东山，滔滔历年祀。

吾闻江陵橘，乃比千户侯。岁献天子旁，取为庙堂羞。问其何能尔，无胫而远游。橘也不自言，请君以臆酬。凭生覆载中，颇亦万木俦。通为骚人颂，谬得禹贡收。托身圣贤间，自觉名誉浮。苞苴赖携挈，富贵常见求。明珠无先容，按剑或暗投。而我适众口，铄金不予忧。物生有通塞，不必在中州。何用怀苦辛，但为时所仇。

簿书易短景，灯火宜清夜。过从喜吾子，尊酒迨我暇。欢来中扃豁，兴尽外物借。错落盘上棋，白黑互陵跨。决机竞神速，取胜颇雄霸。惜我壮士气，局此万里驾。时乎无由试，寓目亦悲咜。天地一枰土，古今万物化。愿无辨其间，痛饮但来舍。

碌碌无用智，玩此方罫间。君乘百战余，胜气不可攀。拙速亦天幸，出奇犯险艰。数俘效军实，斥境除边关。捧觞跪进养，座客欢解颜。安得百壶酒，使君酩酊还。

出门道路多，纵横不可测。我今欲远行，须问曾行客。徐徐逢路人，借问青松侧。客曰今何往，答之游京国。客乃指要路，而言行有益。古路虽大道，不如今路直。但行今人路，犹如假羽翼。彼客别我去，独自踌躇立。为见今古路，信乃无差忒。今路足轮蹄，古路多荆棘。欲行今人路，恐背古人迹。欲行古人路，今人笑迂僻。又拟不出门，奈何饥寒逼。哀哀此时路，悠悠苍天色。不避今人嫌，路须行古陌。古陌虽然远，且保无蹶失。勉哉自勉哉，前去难云适。不获见杨朱，万古凝愁魄。

宿雨坠高叶，薄云丽朝阳。园林澹澹秋，庭户萧萧凉。水浅鱼怫郁，荷深鹭低昂。幽怀欣自得，佳赏契所望。忽恐群动作，深林沸蜩螗。

落日蔽昆仑，微风起阊阖。虫声语凄恻，树影翻离合。蚤露结明珠，圆蟾莹尘匣。浩歌始自放，喟此区中狭。

凭高仍一望，北固何崔嵬。地形东吴越，江险通卭崃。英雄既已矣，壮观空在哉。寂寥寒潮上，孤帆当槛来。

谢公乐山水，不以官爵间。天机有所赋，世俗从尔讪。上蹑巉岩峰，下弄清冷涧。吾生慕如此，敢避刺疏慢。宁为途中龟，勿作蒿下鷃。

人生谁不如，妄为世所束。兴来当自往，兴尽斯自复。大雪暗溪路，新晴月微烛。去非之子慕，返岂斯人辱。优游便所适，偃蹇媚幽独。

耳闻梅圣俞，及此将十载。洛下聚英豪，文华富如海。声名动冠剑，久合参朝采。何意幕中客，新违江上宰。材高虽用晚，大器终有在。三公识者多，荐拔可立待。栖栖九衢里，尘土增厌殆。相逢恨知晚，乍似去贫馁。邻居幸见过，沃此胸礧磈。

重冈抱城起，清川带野回。旧都迁陵谷，遗寺空池台。修竹入晻霭，荒溪转崔嵬。鸣禽畏人起，故老惊客来。置酒感兴废，浩歌寄欢哀。伊昔游此人，于今安在哉。谷深春先觉，地爽景后颓。造适假一笑，愿君尽余杯。

飞飞杨白花，随风渡江水。江水来不极，杨花去无已。鸦啼浅深树，雪落千万里。春风伤人心，绵绵复如此。

清池明夕景，高树含凉风。巴猿戏前槛，越鸟安深笼。悲吟激清涨，文绣挥蒙茸。弱丧不自非，全生或为容。旷然感真乐，达哉濠梁翁。

雨余暑气灭，日出浮云开。高楼极远目，百里无纤埃。山形西北骛，江势东南来。旧都尚能记，壮观多可哀。微风激清啸，浩雾侵寒杯。亦知非吾土，聊复乐徘徊。

微风起阊阖，秋意日已滋。阴虫群悲鸣，草木同变衰。天道虽茫昧，平分为四时。功名自当去，摇落独何悲。

魏牟贵公子，沉没功名间。一浮江湖水，惨戚颓朱颜。鲁连揖万乘，蹈海如忘还。弃世脱敝屣，风流安可攀。

耿耿河汉辉，中夜西南流。牛女永相望，婉娈悲素秋。安知乘槎翁，径出海外游。天路或幽险，神仙非所求。

大风起豊沛，海水群飞扬。逐鹿未有归，飞熊犹道旁。一见契千载，立谈开八荒。蛟龙不可羁，鸿鹄得新翔。昔为黄石师，智策无与双。晚蹈赤松赏，功名忽如忘。由来神仙流，理与天地长。陵谷自有迁，若人岂复亡。我行覧遗迹，城邑空苍苍。感古追远游，白云杳无乡。

陈平智有余，周勃勇无敌。两人相提衡，终复汉社稷。梁公柱石姿，独立谢群力。匡居多直言，荐士有深画。既扶将颓运，复起未然策。事业兼二子，浩然雪霜白。偏材戒独往，特达见令德。谁谓十世远，风义犹不隔。末孙何支离，畎亩有饿色。明诏问乐乡，布衣列士籍。名垂天壤间，气使懦夫激。闻君商声歌，更若出金石。

君居御街西，我居御街东。如何百步间，十日不相从。君非园中植，落落千丈松。我亦湖海人，庶几孤飞鸿。俱游人世间，俛仰岂不同。萧萧髪向白，哀哀嗟转蓬。仕固不期达，贫亦不讳穷。行当一麾去，幸识撄宁翁。

林深池亦浅，日出光晚及。粲粲花尚含，漙漙露犹浥。良鱼潜复跃，幽鸟翔又集。物情恍如慕，心赏浩难戢。谁能赠远人，采采空伫立。

百尺井底泉，激轮乍飞流。潺湲入庭户，宛转如奔虬。主人三署郎，持节西南州。弃之卧故里，富贵安足留。郤埽长闭门，赢余非所求。客来坐林下，樽酒相献酬。未尝语朝市，余事良悠悠。乃知独往意，不必山林幽。衣冠多隽才，继踵公与侯。谁能悬其车，五十未白头。嗟嗟贤大夫，此风可镇浮。为问三辅间，何如马少游。

杖履不能远，逍遥池上林。微风起众响，炎日隔繁阴。斐亹激流泉，间关语鸣禽。放怀在离人，寄赏欣会心。既谢朝市喧，亦忘山谷深。虽知非吾室，犹以开烦襟。

凉风响高树，清露坠明河。谁谓夏夜短，已觉秋气多。艳肤丽华烛，皓齿扬清歌。临觞不作意，奈此粲者何。

秋来手种竹，憔悴不成林。复此雪霜晚，空惊孤直心。如何沾瑞露，似欲慰穷阴。珠华粲将坠，玉色润还深。含春乍荏苒，戴日尚萧森。玄泽非人力，樵苏无见侵。

贱子本不学，大贤宜见疏。奈何手赐教，反谓诗起予。高义终炯然，内惭良阙如。得非鲁仲尼，不废狂接舆。羁旅习荆楚，荒唐存简书。敢惊和者稀，长恐歳已徂。云汉回天章，图书秘石渠。琼瑶落咳唾，寒暑随吹嘘。百年渭阳悲，万古秦风余。嗟我送舅氏，终焉非路车。

犬豕蒙虎革，气能慑群雌。众人见之美，苏生见之嗤。褐客怀宝玉，精神暗尘缁。他人望而唾，苏生望而知。知之竟何补，位下容貌卑。雷同世方尚，独异诚难施。嗟子岂不谬，拳拳心不移。拜我呼我兄，问我谓我师。奔蜂负藿蠋，谁道当其宜。悯子空慕古，且为世人非。古人亦如此，如此名已垂。但当励行习，慰我千里思。

雪后原野旷，春生风气和。蔼蔼林表色，辉辉池上波。形闲境逾静，望远意更多。年华适可玩，不醉将谓何。

君虽委计吏，官似宣尼公。贫贱更何恨，优游聊与同。忘怀鸱夷酒，乘兴松江风。此亦隐柱下，何用卧隆中。

徘徊帝城里，独咏有所思。故人昔别此，秋风今若兹。流水去不已，新雁来有期。寄声可相及，一见慰天涯。

天道去人远，好恶常若违。始耕苦炎旱，既获雨过时。憔悴两无补，饥寒方自兹。素饱犹可恃，眷言采其薇。

三年不相见，相见当何时。曩别不谓久，后期庸可知。周南滞留地，宿昔太史悲。春草愁山中，王孙髪垂丝。怀宝常若迷，献玉常若疑。闻君已屡荐，终歳独差池。得鹿在诡遇，亡羊实多岐。著书成自乐，回首空相思。

双鸿俱异乡，来集清川流。鸣声偶邂逅，形影共沉浮。一以风波去，一以罦网留。去留虽殊趣，失侣自怀愁。五里一敛翼，十里一回头。有情同覆载，谁免顾朋俦。南国江海阔，丰年稻梁优。力弱霜霰繁，无因携汝游。

碧沼含白水，动摇明镜光。浮沉见鱼乐，舒卷闻荷香。赏玩兹有适，纷嚣因以忘。多君江湖意，不复疑坳堂。

冉冉东南美，托根郡在兹。鳯凰不可待，歳月方屡移。非复山林意，空余霜霰姿。清风有时至，独与幽人期。

采芳未盈手，积润不满寻。游鱼亦何乐，幽客同此心。安排在所寓，相与忘浮沉。济理趣自足，孰知慕高深。鹏翻荡沧海，龙起焚山林。体妨反多累，岂若终蹄涔。

鸿鹄怀远心，不畏霜露寒。鸡鹜守樊笼，朝游暮来还。人生感意气，朋友死一言。况分社稷忧，复在君臣间。杨侯一麾守，万里苍梧山。瘴海不可游，众人昔云难。升车独慷慨，即路无险艰。乃知抱忠信，可以居夷蛮。昔贤尚功名，天子忧南蕃。报国恩汲汲，勿令歳月迁。

莫埽林下花，花存春尚在。一随南风散，飘忽不可待。四时相乘凌，万物随变改。不如玩三秀，忘年蹈云海。

飞鸟知深林，潜鱼乐渊濬。升沉久相笑，出处各自殉。漆雕不愿仕，孟子耻独进。轩冕世所荣，吾斯未能信。辟雍焕文章，王国聚英俊。及门足自喜，内省愧多吝。且将事畎亩，亦以乐尧舜。悠悠谢知音，当识斯言讱。

宛马来东道，燕鸿起南飞。适时必有遇，去远不独迷。左揽繁弱弦，右拂青萍辉。笑作千里别，出门亦依依。人生何新故，行道情有违。勉率歌清风，以慰君永怀。

元龙湖海士，固有湖海气。自卧百尺楼，群儿仆诸地。大贤资远到，高节迈一世。四野为户庭，九河乃衣带。灵机有时屈，英识岂独闭。蛟龙随波游，耻与鱼鳖计。撃剑歌商声，捐书谢俗议。功名留当年，异代见君意。

一月三过公，此非儿女情。诗人感伐木，相鸟犹嘤鸣。尚友百世近，结交千里轻。矧惟生并时，况复居同城。携手未宜少，兴发从公行。开口露肝胆，觧衿顿尘缨。心亲爱自至，外物都忘形。赤日留中天，火云正峥嵘。颇复哀老子，安眠枕群经。

往昔佩觽日，童蒙幸相求。中间万里别，倏忽二十秋。人事固契阔，歳华易如流。闻君尚黄绶，失意成白头。奄速不可期，升沉亦难谋。宁知及门晚，忽辱从政优。感旧劳心肠，相从恨淹留。寄声不尽意，何以纾离忧。

幽人吉素履，佳瑞应精诚。萧萧衡门下，珍木为之荣。连理出高干，交阴庇前庭。顾恐俗未知，天方表其闳。太邱往千歳，慈孝复腾声。谁言报施远，有若昼夜明。世悲上留田，吾慕董生行。作诗寄南州，且以慰父兄。

雪销吐膏润，日出春意归。蔼蔼多时趣，融融含夕晖。徘徊终林下，仿佛田野期。天欢颇不减，吏隐亦庶几。歳宴竟何事，浊酒但当挥。

商飊零枯林，疏雨堕中夕。覧物怆已惊，怀人渺难得。明发聆逸唱，愿言慰幽寂。胡为抱纡郁，更使动凄恻。蜚鸿识来宾，鹰隼知所撃。物微有逢辰，子北独失职。高天终难间，浅俗每忌直。浮沈岂非智，器远固难识。

骐骥能千里，不能走鼠穴。猛虎拘阱中，不如狗善啮。周生学干禄，强进屡颠蹶。时不用周生，周生亦不屑。行年过五十，颇就知命说。未尝畜妻子，名利敢贪窃。所忧道未能，欲辨孔与桀。人知如此鲜，况不厌藜蕨。与我始相见，便觉抱高节。人皆用其巧，子独趋所拙。春秋举逸民，蔽善尚贬绝。谁期大夫贤，荐使在班列。

翻翻竹梢叶，习习蘋末风。水汽稍澄澈，云阴反蒙笼。解襟面虚旷，幽兴欲飞冲。得意耻独善，慨然环堵中。

河水东赴海，还从天上回。宁知今日波，还复前时来。岸柳亦已荑，原田正莓莓。念我平生欢，怅然使心哀。

歳华一何速，春物俱已老。绿柳低映墙，皋兰生满道。郊居止幽旷，野色慰怀抱。入鸟不乱群，闭门但郤埽。平生佯狂性，更觉高卧好。不及古之人，吾谁玩芳草。

停停何山云，霭霭在我庐。浓光贲草木，润气下琴书。望望若可亲，久之翳寒虚。坐恐猋风来，东西随所如。我道与世异，里闾相见疏。嗟云亦何事，低徊能慕予。谅以无心故，形影暂相于。

神仙不可学，浅俗如醯鸡。逍遥二三叟，乃独秦遗黎。避地思远适，名山得幽栖。深岩紫芝秀，归路桃花迷。稍远人世隔，遂忘陵谷移。至今山中人，往往犹见之。吾闻秦皇帝，甚慕真人为。驾石窥蓬莱，载车象云蜺。沙丘往不返，四海忽若遗。安知全真子，近在西山垂。一千二百年，修身未尝衰。古称山泽臞，非复万乘期。观君此图意，有以和天倪。

避世金马门，歇直承明庐。月赢一囊粟，调笑驺侏儒。忽忆东南行，秋风熟鲈鱼。闻君已先我，扁舟向江湖。铜章垂腰问，赐履双飞凫。千室岂不忧，弦歌自为娱。古称有人民，无事专读书。自顾都城游，刺促辕间驹。六朝若流川，览古半有无。山中折瑶华，千里怀离居。

世道丧纯粹，徼名掠其美。悲哉山林客，过半朝市死。夸诞一相习，浇浮益纷起。古风日飘泊，末路空颓靡。尧舜安得逢，巢由亦已矣。我歌竟谁和，惆怅同心子。

鳣鲟不容池，鸿鹄常畏网。全真贵远到，先觉每独往。绮皓遗泰忧，季鹰乐吴壤。知几效来世，前识妙难赏。勿谓鸟兽群，高山适予仰。

伊尹乐尧舜，伯夷傲姬周。颜生一箪瓢，陋巷亦自休。岂不困寂寞，时俗非所谋。脱身洒泥滓，缅与前人游。嗟哉波上凫，徒为信沈浮。鸿鹄假长风，不能占渠沟。晞羽扶桑阿，刷翼沧海流。世途既超邈，矰缴何足愁。所以狂接舆，肆歌悟东丘。触时怀慷慨，视世悲蜉蝣。哲人有先觉，达者无近忧。绮皓吾所师，绪言起长讴。

尚容耻玩世，畏景希就阴。一麾谐微愿，千里非遐心。平生志江海，寤寐在山林。及此吏如隐，始知古犹今。鷾鸸避落实，蜎蠉安蹄涔。但恐得已多，尚非力可任。诸公蓬莱秀，夙昔交契深。击柝声相闻，照邻光四临。清浊泾以渭，离合商与参。愿言三秋思，毋閟金玉音。

张翁垂白须，扶病过我庐。向无俗客至，适慰幽人居。酌此瓢中泉，振兹架上书。虽无德与汝，会有歌起予。欲识消长情，愿君讲盈虚。

四牡怀靡及，侵旦肃征騑。凝霜被野草，四顾人迹稀。水流日边去，雁向江南飞。我行亦已久，羸马声正悲。览物岁华逝，抚事壮心违。岂伊越乡感，乃复泪沾衣。

荒山逢故辙，自上重冈立。君车不可望，君手何由执。旅思随日远，徂年背人急。舞剑中夜兴，应知忧感集。

仙翁弃妻子，往为壶中客。玉棺竟未掩，人世已成昔。白云无回期，三径灭余迹。犹传有青鸟，往往寄消息。

流光无停期，二十忽复五。古昔如我人，功烈难遽数。上天终无私，日月不少驻。三皇与五帝，回首焉得顾。新年独何为，扰扰趁俗务。壮羞儿女态，浩叹觉已屡。巍巍九重阙，象魏悬法度。木铎非仲尼，布衣欲何预。沧溟百万里，乘桴意决去。顾世聊徘徊，非为取材误。东风发幽滞，花彩映草树。烂醉苟自娱，终焉背时誉。

诛茅作吾庐，种树满百株。偃仰可卒岁，优游问谁如。墨翟不暖席，仲尼无安居。良知圣贤贵，逝与功名疏。清泉可深凿，恶草须早除。适意田野间，谁能叹归欤。

爱此名字佳，携之不惮远。岂惟江淮阔，兼恐岁月晚。手植中庭地，分破紫兰畹。绿叶纷映阶，红芳烂盈眼。辉辉丹穴禽，矫矫翅翎展。卑飞何在此，寂寞难自显。按图感形似，览物意缱绻。三复接舆歌，悲风动湘沔。

三月一得书，始知去君远。开缄见无恙，豁达百虑展。秋风催时节，摇落岁向晚。迟迟行旅外，色瘁足更趼。边封鸣狐狸，牙爪贵鹰犬。儒者非所须，弃置自未免。上书报闻罢，试吏何缱绻。虽无小官羞，颇贵有道卷。洛阳雄王都，主簿亦极选。折腰得免否，局促时态浅。

凉风郤炎暑，飞雨除氛埃。旅行得兴会，珍馆为我开。主人平生旧，上客自远来。何异东序贤，共此中山杯。留连恨落日，披写仍高台。山川怆兴废，歌舞寄欢哀。徐方多贤牧，天禄继英才。游子悲故乡，为君更徘徊。

新秋意无聊，多病时畏晚。出门尘埃隔，扶杖行步蹇。虽闻一城居，邈有千里远。风雨思鸡鸣，幽怀固缱绻。食贫非余病，学道与时反。悲歌空相望，不复能裹饭。

自我游毗陵，五年今于兹。未尝不闵雨，未尝不苦饥。成汤周宣世，岂复能过斯。上无桑林祷，下无云汉诗。赤子饿沟渠，良田生蒺藜。听于闾里间，愁毒不可为。思得一贤人，救其渇与饥。上天似悔祸，子乃今来尸。爱民在恭俭，自可为吏师。但恐百里小，膏泽难尽施。子本湘乡君，湘人望子来。下难兄弟别，上顾坟墓违。将母以谂君，上书再三辞。朝廷欣然许，多士咸谓宜。为政推此心，可令孝者慈。吾闻屠牛刀，不贵于割鸡。思君苦道远，莞尔寄此词。

朝廷贵儒术，子以文学显。郡国重民社，子由政事选。荣名信难兼，众望固不浅。古人定何如，壮志独能勉。由来跬步益，必有千里远。去去聆弦歌，吾当谢言偃。

霜薄气早寒，木落景已变。佳晨事厌胜，习俗推往彦。忧来初无方，兴尽复自遣。所遇无故物，登临殊非愿。

感豫常出异，御宼哀壶丘。好大固累已，巢父笑许由。东海有意怠，飞飞何所求。纵躯天地间，细故纷悠悠。愿言不死乡，可与贤达游。

结庐玩蓬藿，反畏人足闻。杖藜有时去，入兽不乱群。疏雨洗徂暑，夕阳澹微曛。俛仰多物态，逍遥遣尘纷。兴适将何述，寄心孤飞云。

味薄时共笑，野人犹相高。春田有余暇，馈我杞与蒿。酌酒谢其意，采之亦诚劳。城中多好事，过半称贤豪。杯肴具五鼎，珠玉轻一毫。将之献门下，皆有千金褒。何故背此计，而反从吾曹。淡泊徒自乐，膏芗未能叨。信知老农美，颇欲耕东皋。因闲有余力，从尔观芟薅。

春余百芳歇，乔木有轻阴。客子成春服，商弦应鸣琴。独行迕世俗，长往期山林。庭竹风正驶，池波雨已深。临流窥跃鱼，倚杖聆迁禽。顺时寄俯仰，适兴契飞沈。试谢及门客，未惭招隐吟。

太湖三万顷，澄澈浮寒穹。明月不可取，孤帆安所穷。俯吊沧浪人，缅怀鸱夷翁。古今共灰灭，得失如梦中。诗兴触物远，禅心随念空。犹多碧云句，寄信东南风。

日出江气暖，步行村落间。偶逢苍筤息，若在山中闲。绿筿既蒙密，清波自回环。初疑人迹绝，久有笑语諠。脱足涉涧水，隔林叩柴关。主人疏世事，相见亦欢然。稍觉耳目旷，久之遂忘还。归来诧舟子，适过武陵源。

结茅更何好，列柏自成林。素履宜独往，幽人欣宿心。炎辉翳羽盖，清吹和瑶琴。稍与事物远，忽如丘壑深。良无山水趣，安得契知音。

时雨破膏壤，荷锄回城阴。疾耕意不足，覆陇力可任。里巷多父兄，往来迹相寻。见我山野服，欣然用尽簪。劝我勿灭裂，哀我识浮沈。虽微生平故，颇用愧其心。采芝商于岭，食薇首阳岑。念我非其人，岂敢慕山林。聊以资素饱，身世实崎嵚。丈人不我厌，荷𦰏时见临。

种蔬南冈下，地薄旱亦久。抱瓮出复入，拮据病两手。辍耕起长叹，四海万亿亩。过亢今若兹，我谁与糊口。县官祈雨泽，四望已并走。巫女歌且舞，土龙矫其首。上天何寥寥，百请未一偶。霖雨待尔辈，古人亦可丑。咄嗟云汉诗，万古竟何有。天地何不仁，百姓为刍狗。

劳生惜流阴，徂岁逼穷律。灿灿黄菊花，离离紫茱实。芳香不可再，采掇自有术。零落势足悲，盛时亦未失。登高散百虑，驱马恣所出。或云避阳九，可以纳元吉。嘉愿谁间然，且当醉终日。

凿井勿惮深，汲绳欲令长。凿深源不竭，汲远气自凉。岂如潢污水，汩汩道路旁。虽复不远求，饮之剧燖汤。虚烦生四支，淟涊不自强。野语合为国，愿君著岩廊。

唐殿弛栋梁，空庭长荆棘。坳堂客水腥，坏碣苔藓积。经营东晋始，远近千岁逼。兴废纷可悲，徘徊意不怿。尚余土木巧，未露斤斧迹。使鬼固已劳，斯民忍终役。悠悠竞颓波，扰扰非一国。台城更荒唐，万古共凄恻。

沧江浸长空，天使限南北。繁阴属暮岁，波浪无时息。烈风何轰豗，深木腾霹雳。远吹湖中白，来蔽江南碧。巉岩千峰玉，变化不可测。恐是时向晚，鬼神任胸臆。烛龙衔长耀，来集昆岭侧。又疑吴王兵，如荼压上国。勇气吞中原，晶光洞江北。久望生悸栗，嗟我问津客。横流岂难制，路险未可得。吾道固当然，滔滔欲谁易。

伏波喜功名，南伐终不返。死余薏苡谤，生恨鹪鸟晚。干戈非一方，智勇易谋显。富贵谁不然，枯荣子何反。冥冥炎州隔，杳杳天道远。荆楚犹古风，招魂动哀挽。从人除忧谤，不得志者罕。

丛石浮水中，峻堤缺复连。往往为深潭，波流自回环。秋山未摇落，碧树皆参天。仰观积水痕，仍在高树巅。里人半巢居，出入随乌鸢。令尹亦菜色，市楼寂无烟。皇天不纯命，百姓何震愆。苦云耕织废，租税尚未蠲。赤子向漂荡，所存皆偶然。虽知负官输，未忍更弃捐。奈何唐尧世，复见昏垫年。何以救汝饥，朝廷急忧边。

今日寒颇甚，淮南似京土。江风既落木，山雪亦带雨。幽居自无聊，病卧亦寡侣。壮心顾牢落，出门孔多阻。古人戏枭卢，志气本尚武。胜来在快意，百万不足数。恨无酒如渑，杯盂空屡举。开颜强隐几，岂必叹贫窭。

暂会复远别，惆怅终无极。人生非神仙，岂有头不白。维舟相邀宿，淮水风浪黑。辗转不复眠，四听人尽息。丈夫非怀安，少壮宜努力。况子行多欢，自怪情不怿。谁言冬宵永，达旦才顷刻。鸡鸣日光出，握手各南北。仰谢云中雁，群飞接羽翼。何以纾我怀，作诗寄相忆。

人生如浮云，聚散苦不定。向来诗酒欢，虽唱谁与应。蟋蟀鸣在户，玉衡逼冬孟。悠悠千里思，寂寂中夜静。岂曰无他人，不如我同姓。吁嗟繋名利，有若置机阱。窘然尘埃中，耻无六翮劲。访戴舟已惭，攀嵇驾难命。临觞置不饮，引领起独咏。莽莽天地昏，谁知我心怲。

携手常苦难，倾盖不易得。今宵四面坐，明日异乡客。秋风楚怀悲，出处各努力。

鳯凰起北海，少留南岳巅。梧桐有余音，乌鹊相回旋。耳闻和声乐，目怪文采鲜。虽知非俦匹，慕用亦欣然。祥飇卷层云，迅羽凌九天。卑飞忽如絷，绝迹不可攀。徘徊故林下，叹息高风前。愿及夔作韶，率舞如舜年。

闻君异乡客，岁暮江淮间。山雪夜多兴，桂枝春可攀。南风玩啙窳，浮俗矜游闲。安所弹长铗，何当问刀环。天伦眉最白，子舍衣仍斑。勿学髠接舆，佯狂因不还。

朝晖散浮阴，天气清且佳。春城足行乐，况此公侯家。珍馆深窈窕，茂林扬芬葩。幽禽啭新声，宿草含芳芽。览物曲池平，置酒白日斜。因歌雍门诗，四座皆叹嗟。平生布衣愿，不过东陵瓜。致求多嬴余，竟是迷纷华。一醉称日富，此风独可嘉。安能拘浮俗，局若井底蛙。客有章与何，高冠耀文緺。方为二千石，会促别且赊。他日还相思，当在天一涯。欢极情难忘，愿君尽流霞。

行寻残雪远，暖就梅阴坐。悟彼寒气消，识此春景破。留僧迨日暮，听鸟忘巾堕。从此到芬芳，应须数来过。

兹心厌嚣冗，幸与上清邻。上清何崔嵬，高静违飙尘。珍林散玲珑，宝气浮氤氲。绿华未及衰，绛蘂忽复新。闲馆宾列仙，秘殿朝众真。浓香无停期，艳彩惊幽人。顾谢武陵子，四时长见春。

吏退簿书敛，日落风景凉。偶无事物累，真得逍遥乡。疏花媚空园，修竹荫广坐。浊酒不难醉，磐石可径卧。何必凌江汉，乃能濯埃尘。何必潜山林，乃能寄隐沦。人多笑此言，此言未易笑。非君契心赏，谁肯过蓬藋。

城下春池深，潜鱼时复跃。高台可以望，暇日从尔乐。散怀混飞沈，适意宜丘壑。始悟濠梁翁，荒唐谢名爵。

煌煌南极星，粲粲北维斗。禀龄瑞明时，运柄燮万有。降神非寻常，希世曾一偶。积善如公家，于今见纯佑。安车告归日，三府升平久。万石均禄秩，鲁公拜前后。茫茫周汉来，此事复闻否。黄金铸大印，绿丝绾长绶。方为累世荥，况多后来秀。戏禽试强弩，劝客满春酒。贱子敢再拜，愿公更眉寿。

浮云初无心，已南复更北。萧萧清风急，忽忽白日匿。时逝物稍变，感集意鲜适。玄蝉号庭树，蟋蟀吟四壁。自古共此悲，岂伊越乡客。

南方信卑湿，风雨无时节。春风仍晚寒，阳和恐中绝。蛟龙乘江湖，云雾欺日月。驱除怀熏风，悒悒生内热。

七月鸣在野，八月鸣在宇。九月登我堂，十月入床下。滔滔岁方晏，促促声亦苦。悲秋不悲己，终夜如独语。时俗有新声，谁能一听汝。

穷通盖有命，富贵不能早。君侯希世珍，三十未为老。栖迟升斗禄，奔走周秦道。及亲固为荣，捧檄岂辞小。北风正凝霜，千里径无草。人生贵感激，岂以外物扰。当为昂藏驹，勿自使枯槁。

长啸振林木，半空鸾鹤声。清风蘋末来，孤月海上生。坐久物色改，如有神仙迎。

婵娟巫峡女，秀色倾阳台。昔为一片云，飞入汉宫来。明镜徒自妍，幽兰谁为媒。丹青固难恃，远嫁委尘埃。十步一反顾，百步一徘徊。出门如万里，泪下成霰摧。左右相娱乐，丝竹声正哀。岂不强言笑，郁郁不可开。黄河入东海，还从天上回。嗟尔独抱恨，一往掷蒿莱。

昭君信绝世，窈窕秘瑶台。岁华坐将晚，玉辇何当来。一以画为赏，有如鸩为媒。含悲下紫殿，即路指黄埃。光艳动左右，君心再徘徊。白水不可变，孤芳从此摧。盛时能几何，千载独余哀。至今青冢傍，积怨昏不开。掖庭用色选，丹青以利回。寄语闺中子，何憾处蒿莱。

松阴何婆娑，松盖何偃蹇。松香不堪折，松色无可选。旦暮青松间，吟怀未尝远。严霜百木死，高秀初欲展。泠泠海风飘，辉辉甘露泫。去矣混尘滓，怀哉邈林𪩘。谅无刀斧忧，千载行可践。辇毂念山海，谁期共攀搴。独有风入声，琴中尚悠衍。

张良韩孺子，夙昔志未伸。授书黄石公，问礼仓海君。契合见神助，济时效经纶。指挥转雷电，顾盻定楚秦。以伋三寸舌，抗兹百万军。一为帝王师，晚就赤松宾。富贵心不屑，功名谅谁论。出处何昭昭，贤哉古之人。

麟趾感素文，跃鱼赴鸣琴。殊类岂自识，至和动其心。济世有先觉，铸人不铸金。删诗在正始，好乐非好音。万生依陶冶，一气谐飞沈。贱子晚及门，独学谬知今。趋隅诵所志，踊跃不自任。救渇而饮河，栖枝以巢林。量微志复小，俛仰感高深。

平生实善交，厚薄等新故。觧骖济越石，调禄谓车御。犹称礼偪下，未免俭则固。高风往既息，颓迹后方骛。陈妾轻绮纨，贤士敝襦袴。若人不重得，遗论今始布。吾亦太史徒，执鞭所欣慕。

自昔周旦死，珍鳯閟空峦。民斯未尝见，犹取图象观。况彼圣人没，众说纷无端。能言拒杨墨，岂秪均遗鸾。念我生苦后，读书乐瓢箪。潜精探遗文，仿象良云难。犹如琢圭玉，考法求所安。虽无绳与矩，我知不为丸。凝诚矢弗变，势利非攸欢。譬于寸木微，积久能巑岏。有羽必怀耸，有声必希弹。方期沐清德，敢不振斯冠。

人生若浮云，聚散不自知。昔与子相逢，彩衣汝水湄。两家贺羊酒，道路生光辉。变故一朝革，各在天一涯。我病陈蔡间，固穷莫自持。君为周南居，流涕极所思。日月忽已改，旧游不可追。岂悟群玉峰，携手如素期。感怆从中来，当欢反成悲。求友聆嘉音，喟然见新诗。废学老将落，积忧志益衰。俛仰诸公间，嘿嘿惭见嗤。子我平生交，夙昔聆箴规。相爱当见朂，勿同众人为。

忆在京辇居，相与巷南北。幸非势利合，同有春秋癖。往来熟杖屦，假借通经籍。谁谓数斯疏，要云谅且直。别离淹日月，寤寐见颜色。惠我以好音，欣然对真迹。微官事如毛，徇俗头欲白。庸知尚可教，愿子更良食。

我醉阙门外，卧备东藩臣。君从天上来，秀色落青云。留连三日语，多得所未闻。僻陋不自知，喟予久离群。南风吹白沙，六月天昼昏。送行不尽境，引望空复勤。相识何必旧，白头或如新。有信当寄书，毋遗倾盖人。

今旦风凄冷，始觉阴气繁。白日无光彩，未敢启前轩。卜居止容膝，他时用为叹。及此殊觉胜，闭塞有余温。拨弃当世虑，纵观上古言。禹稷称栉风，孔颜乐闭门。穷通或相背，劳逸足自论。优游盖卒岁，达者尝有言。

车马何赫奕，观者更叹息。冨贵归故乡，任州二千石。赐金为亲寿，衣锦供子职。里闬纳华驷，公堂列严戟。地兼百城会，众有万户籍。指㧑吏奔走，宣布民悦怿。丈夫虽非通，岂负稽古力。怀章过故人，笑别见颜色。吾徒若匏瓜，长繋惭不食。赠君当何言，有信勉相忆。

苍鹰怀风云，六月不忘习。寒蛟待雷雨，深水聊自蛰。多君起江湖，力学如不及。择师视洙泗，履奥窥所立。翰飞自兹远，变化谁能絷。孤剑屡感激，四方慎翔集。公子诚爱客，相门许长揖。结辔因北游，挥手谢朋执。藏书就史氏，观国荣天邑。藉甚诸公间，青紫亦可拾。宁复悲归来，眷眷儿女泣。

虫潦败耕耘，西成绝人望。乡农吁天意，守阙书屡上。忧民圣天子，择吏贤宰相。王畿盖根本，岁赋在寛放。曰君往行田，究彼荒稔状。一当薄其租，用以息民谤。朝廷慎指使，推择无与让。非君精明姿，曷以致忠谅。忧公剧私为，即夕治行仗。怀悲念其弟，卜日不果葬。乃知体纯粹，世士难以尚。德泽既敷宣，风谣还历访。归来悟明主，自致谁云妄。

鲁人有林类，底春独被裘。沿畦拾遗穗，带索仍长讴。知命忘其老，乐天固不忧。既惊端木赐，复感东家丘。夫翁何为者，岁暮亦远游。北风吹白发，萧飒田陇头。此意如昔贤，世人知尔不。

山林自微尚，轩冕非所营。每及逍遥趣，欣然得吾生。春塘漾绿水，珍树啼黄莺。心远忘外喧，境幽适人情。垂钓如有求，而无得失惊。临局非期胜，聊为白黑争。得意物可遗，忘言赏逾精。此理俗鲜悟，固当属渊明。

秋物足悲咤，丘园良考槃。翺翔摅结虑，徙倚纵遐观。爽气使心厉，凄风令自单。酸念无迳托，那使百忧寛。鸟下见人寂，螀啼知露寒。夕烟起城际，反照映林端。伫立不能返，迷怀增屡叹。

三闾虽已死，郢人独见思。五月江水深，遶城碧逦迤。轻舟烂龙鳞，利楫剧鸟飞。箫鼓骇蛟龟，鹰隼乱旌旗。争先爱中流，观者被水湄。漠漠怀沙魂，一去不可追。千载万岁后，儿女以为嬉。已矣国无人，终焉莫子知。

空庭众嚣息，风叶独纷纷。秋期此时改，感叹坐黄昏。远怀灵均子，著书为平分。念尔刚直心，吐兹清丽文。上嘉唐虞世，下悼商周君。能与日月争，不能却浮云。浮云蔽日月，岁暮奈忧勤。精诚谁谓远，恍惚若相闻。

不复池上游，秋意忽已繁。卧柳半死生，枯荷自翩翻。忆昔载后车，逍遥临中园。观鱼有纵辨，运斤契忘言。岂独岁月晚，正伤离别魂。人遐室空迩，幽兴谁与论。

子真神仙吏，不识伤别离。忽逢旧交叹，始悟人间悲。岁月流水逝，富贵浮云驰。徘徊抚往事，感激吐新诗。流水难以追，浮云难以推。百年半如此，万事从可知。且欲拂衣行，聊及鲈鱼期。君若变名姓，相逢复何时。

上岭惟恐迟，下岭惧颠覆。一岭但数里，思虑千盈腹。不闻二大夫，致身未尝辱。

轻舟何翩翩，斵冰浮清川。问之亦奚乐，岁宴道且邅。云我大梁客，游说万乘前。画策不见收，故乡复言旋。薄禄及吾亲，就官若归田。名实两有适，远近谁间然。忆昔都门别，尔来弥十年。苍苍豫章质，更觉摩青天。语旧或涕流，举觞愧留连。相从且未果，使我心劳悁。

君已头髪白，犹著五彩衣。出门我意失，赠别双涕挥。自古不泽禄，念公早旋归。天欢固为乐，外物焉足希。达矣老莱子，千年见余辉。

吾衰不梦周，知我在春秋。斯道宜未坠，夫公能见求。相看头可白，感别岁空遒。念子期鸡黍，母怀汗漫游。

希声未易合，皇华众方笑。与子东西人，相逢偶同调。亿年寄神觧，万里在心照。此间岂容言，吾得安蓬藋。煌煌千金珠，举世矜赏好。安知纬萧翁，弃置久高蹈。盛论山水趣，局促恨未到。江湖且相望，送子一长啸。

朝日升屋梁，喧禽鸣树巅。东风不相期，自与春意旋。振衣起前庭，天色绿窅然。非烟飏微和，目极相绵绵。行寻林间步，荑英已可攀。万物在阳舒，胡为惨不欢。幸有二三子，采芳玩华年。不及古之人，幽怀聊复蠲。

幽鸟何所托，高栖众林端。风巢雏鷇危，露叶毛羽寒。半夜吐明月，惊鸣递嚣讙。迎光怪焚巢，顾影疑飞丸。何为贪择木，通夕不自安。乘高非尔谋，宜下易所观。不见丹穴鳯，深居全彩翰。

谁凿八角井，不方亦不圆。此地饶美水，此井独苦泉。泉甘常早竭，泉苦更永年。浪得世上名，对之还慨然。

禀生本迂阔，习性益疏懒。遇境賸欲留，得人辄迷返。先生老乡曲，素髪颇樗散。相遇年已忘，心亲礼逾简。幸无富贵忧，时可青白眼。惊呵左右人，邂逅以缱绻。初随朝阳出，忽报山雨晚。天路良幽艰，归途失平坦。

昔贤避言色，先觉如观火。作者有七人，清风缅遗我。浮俗滋鈌鈌，羁人畏琐琐。知言岂易值，卷迹恨莫果。所愿学孔子，无可无不可。寡过知未能，同声赖铭左。

圣神绍先古，述作备新书。微生滥中秘，重赐等诸儒。日月明天文，龟龙粲河图。精神骇耳目，黼藻贲泥涂。发挥箧中藏，更得神宗初。光华混新旧，笔墨肖锱铢。幸生尧禹间，而见典与谟。上为四方贺，善继古所无。下窃私室荣，搢绅谁与俱。汉史探会稽，周臣览昆墟。萧条千万里，筋力固已劬。而我独何人，荷宠安厥居。受学庶无负，传家既多余。愿从二三子，讲诵无时虚。

鬓髪今日白，山林未能往。每逢负郭趣，嘿有归田想。置酒松柏间，当春更萧爽。欣欣二三子，相与留一赏。早花何娟娟，秀色倾宿莽。驯禽声喧呼，永不忌罗网。物情乐于适，未必在深广。育育井中鱼，胡然困偃佒。佳哉主人翁，示我以天壤。放怀寓一醉，益愧鸣佩响。

汝颍多奇士，磊落布方册。先进存古风，若人复令德。诗书秀英华，鹰鹘勇排击。曩者从军行，早闻平戎策。纵横志未展，慷慨意更激。坐惊齿牙脱，忽使头髪白。颇与嵇阮同，闭关以藏迹。老骥甘道路，黄鹄羞斥泽。复持一麾去，坚取万里役。旌旗暗长亭，已想蜀山碧。鼓吹喧前除，稍知楚风易。专城自足贵，远览固多适。胡为结离愁，恨此晚同得。

控弦谁家子，驰射落名翚。倾城绝代女，巧笑扬修眉。览古按图画，怅然增我唏。壮士不击贼，顾从儿女嬉。威弧无用世，反事禽荒为。嘿嘿千岁后，正为来者嗤。

筑山必使高，凿井必使深。百工戒浅近，盛德羞浮沈。焉有尺寸枝，能栖垂天禽。焉有升斗泉，能容横江鲟。借兹喻物理，足以开君心。隘在容不足，弱在力不任。大道如路然，固无古与今。

孟公多胜诣，故在杯酒间。虽非菊花时，辄复寻龙山。平明骑马出，日暮倒帻还。若人难重得，此风犹可攀。问我亦何为，翛然方闭关。忘言在得意，独往路已难。

蛟龙居池中，仰活数掬水。虎豹离山林，求食辄摇尾。张君宜大用，亦是龙虎比。何得图小官，折腰五斗米。屈伸盖时命，隐显乃君子。譬由合抱材，当自毫末起。昔为青云高，今落尘土里。可喭复可惊，谁能叩天耳。

西风豁愁阴，天水两涵泳。微波荡寒日，极目万里浄。离披蒹葭老，萧瑟原野迥。物容惊客怀，橹声动归兴。倦游髪恐白，多虑身复病。缅慕苍梧云，无心自辉映。

重山抱城起，清川带野回。深严古佛寺，嵽嵲耸高台。此地宜眺览，冠绝都城隈。远近见千里，令人心目开。忆在七月中，丞相自魏来。百官迎道傍，休骑兹徘徊。衣冠相胜凌，尘土如炎灰。我随众人趋，出入再历阶。不得及此时，披襟濯氛埃。至今意耿耿，负愧不可裁。迩来读君诗，足慰平生怀。忽如升其巅，四顾心悠哉。往者不可及，信陵久已颓。来者不可见，孔侯与孙崔。古今殊茫茫，慨叹成欢哀。会复从君游，于焉谢崔嵬。

华星烂长天，明月被清池。良景岂易得，佳宾共在兹。形骸久相忘，卮酒安足辞。高歌激风飙，宜笑散春晖。中置浩长叹，民生信多为。非无逍遥乡，固在闲暇时。及尔不快饮，岁月忽欲驰。世事纷悠悠，放言为吾师。

吾昔读汉书，远嘉马文渊。慷慨有大志，不辞走穷边。尝言功名期，当及少壮年。生图万里勋，死裹马革还。此语颇豪荡，书之在青编。其人虽已亡，其意犹凛焉。羌戎未伏诛，王旅多丧偏。安得如此人，西行陇与汧。借筹资方略，还为天子言。海上惟叹息，今时岂无贤。忽闻张公子，奋起殊欣然。历览泾渭旁，究观敌根源。宁复谢古人，正堪豁忧煎。卫青出行伍，去病幸有天。相继取封侯，有若翻手间。男儿谁不如，可得甘弃捐。读书反三黜，何用师孔宣。我岂少游徒，规规守乡田。力弱非志弱，送君心长悬。

一死复一生，一虚复一盈。犹悲门易轨，况乃谷为陵。曲池久芜没，高屋尚峥嵘。自古若传舍，毋为方叹惊。

君家颍川上，时论数八龙。声华自照映，远与高阳同。季慈又青出，秀气凌秋空。安步可远到，何为菰芦中。会稽自禹来，山水天下雄。古人每独往，胜事殊未穷。聊欲因弦歌，登临极江东。超然语高迈，令人愧樊笼。我昔更此邑，稚年尚儿童。迩来成梦寐，自笑成秃翁。安得方寸金，换君腰下铜。越吟不自然，极目南飞鸿。

汲汲书弥短，悠悠夜增长。贫家不具烛，坐须明月光。隐几四寂默，阴虫鸣我傍。天时有推敚，物性随悲伤。感彼忽自惊，喟然发心狂。壮年何所成，忧患攒中肠。咄嗟牛衣叟，妇女知激昂。国耻吾亦羞，如何埽封疆。譬如笼中禽，左右不得翔。知音古亦稀，谁谓歌中商。

花影不可埽，纵横月明中。光芒裛新露，香气生微风。夜永兴不浅，幽人与谁同。

相别才一月，相忆如一年。岂无白首游，不及夫子贤。邂逅发寤寐，奋飞绝由缘。忽闻乘春浪，千里下归船。鸡黍可以具，班荆畅幽悁。

晨起风雨交，萧萧秋意寒。出门无所诣，行道如此难。思我平生游，相得他日欢。兴来未尝约，趣合不待言。浊酒有与醉，孤琴能一弹。时时商声歌，磊落千琅玕。浮云归无期，宿草秋向残。独咏鸡鸣诗，一唱三四叹。

昨日过君家，双瞳偶清刮。非无尘俗累，喜见秋阴豁。注瑟请新声，瑶音邈超越。神惊自束躅，不为天寒发。

岂无栋梁材，为君构明堂。岂无调羹资，为君致烹鬺。独使限荒鄙，委之道路旁。岁晏吐奇秀，芬芬有余香。疾风见松柏，众秽知蕙芳。譬彼君子质，幽沈道逾彰。安得假神术，徙根俪长杨。辽哉计不果，我心不能忘。

人生期百龄，子适四之一。人仕期万石，子适升斗秩。禀灵甚纯粹，守道复贞吉。无负于神明，如何有仓猝。虽登爵一命，亦治邑千室。名竟未达君，泽亦不被物。鬼神莽无状，天道眇难诘。冥冥九原深，永与颜贾匹。

大均运元和，万物分一气。相杂以成文，自然故为贵。道衰三王末，议出百家沸。仲尼日月也，薄日为之既。春秋曰笔削，天地复经纬。大法初粲然，乱臣以为畏。微言迨秦汉，变雅从晋魏。逐末竞锥刀，浇淳玩花卉。安知作述本，庸识文章意。中间马与班，二子称仿佛。犹云崇货力，尚或排刚毅。才难乃其然，可以长歔欷。退之不为史，于道其犹未。胡为体明哲，曾是回怨诽。国典竟芜杂，唐风亦隐厞。陵夷九易姓，祸乱森如猬。儒术骇中绝，斯民迟攸塈。纷纭混朱紫，清浊谁泾渭。龙飞真人出，虎变斯文蔚。天意晚有属，先生拔乎彚。是非原正始，简古斥辞费。哀善伤获麟，疾邪记有蜚。处心必至公，拨乱岂多讳。何必藏名山，端如避罗罻。曰余仰炉治，有意自勍剕。踵门投耒耜，假荫亲蔽芾。所望窥册府，无宁辱赒饩。狂者实进取，日中固必熭。饮河虽非量，满腹尚自慰。演孔幸受经，居斋窃忘味。

楚人少眉寿，此翁七十余。剕士多轻扬，此翁乃好书。世医悦肤浅，此翁识古初。习俗争锥刀，此翁尚玄虚。数欲见此翁，为其亦起予。责人必求备，尧舜犹病诸。渔者公阅休，逸人狂接舆。有之幸见告，我且从彼居。

栉栉裁修竹，荧荧粲寒光。浮筠凝烟雾，疏节留雪霜。甘寝百疾觧，侧身夏日长。此时四海波，亦已如探汤。嗟我智虑短，苟为安一床。

士为知己死，女为悦己容。咄嗟彼三良，杀身徇穆公。丹青怀信誓，夙昔哀乐同。人命要有讫，奈何爱厥躬。国人悲且歌，黄鸟存古风。死复不食言，生宁废其忠。存为百夫防，逝为万鬼雄。岂与小丈夫，事君谬始终。

士贫谋国拙，安得辞泥涂。马生负长剑，叹曰归来乎。尺薪等芳桂，斗粟兼明珠。王门不见容，憔悴如枯鱼。我无升斗水，慰子朝夕须。亦有西江涛，疏远不可图。相劝早旋归，诗书自为娱。男儿患无术，余事从卷舒。时至当奋飞，翩如巢中雏。微物尚变化，况君七尺躯。

主父希世者，画策妙纵横。指麾一言用，震动诸侯惊。日暮临远涂，中道方倒行。不忍藜藿食，意从五鼎烹。宁知鹿门翁，白首长躬耕。天下非所保，功名安足营。

此江自岷山，浩瀚浮西极。中为三峡束，壅阏气愤激。崩腾得平地，千里怒未息。虽投洞庭阔，争道犹逼窄。触岸皆倒流，势兼万牛力。浑黄不可鉴，咫尺瞢玄白。颇似昆仑流，泄源下积石。逶迤屡屈折，九曲乃大直。始信枉渚歌，至今犹凄恻。中流忽沙沸，惨惨半江黑。俄顷成丘陵，方舟渡安得。坤仪理专静，何故辄损益。多异真穷乡，所逢岂中国。墨生忍黔突，孔子不暖席。贤圣亦远游，吾宁倦行役。

四时急相乘，五月大火中。天地为炽炉，万物皆沸铜。吁嗟望云汉，长啸怀清风。覆载虽高厚，跼蹐似不容。蚩蚩道旁子，奔走劳厥躬。外以尘土伤，内为利害攻。狂酲无由濯，势与群物终。安知逍遥游，采真得所从。宝宇豁高严，剧谈叩真空。虚白从中来，清凉脱樊笼。惜哉但独乐，不与斯人同。作诗寄妙赏，藐若凌青穹。依隐或玩世，诡时在不逢。三复金玉音，旷然已发蒙。

刘生大梁客，五十耻独醒。观书泛为通，不肯明一经。壮岁怀慷慨，边游忍伶仃。担簦售白璧，垂蒯提青萍。归来面朝士，口写山川形。公侯尽高意，礼数争分庭。落魄破小节，浮游谢尘冥。诙谐若流輠，捷胜如建瓴。荏苒混朝市，缤纷迈年龄。有云致官爵，百说无一听。二子才剑吷，众豪固螟蛉。以兹滞玉帛，亦不羞岩坰。太尉辟开府，中丞请居廷。拂衣东南走，高揖千岩青。禹穴发穷宝，雷门叩惊霆。邦侯万人杰，忧国心无宁。得善辄觧榻，发奇肖开硎。抽辞肯听莹，宴旧方淹停。箬下进醇酎，鉴中结飞铃。高哉鸿鹄心，去矣穷沧溟。

少不学为吏，僶俛亦非良。终日簿书间，忽疑鬓髪苍。无闻畏后生，素习成兼忘。吾子岂独迷，相从道文章。上论圣贤心，下救世俗荒。磊落古人风，粲然在我旁。精莩眩日月，爰居惑铿锵。置此但为好，切磋非所望。

自古皆有死，岂惟直如弦。鲁公既中夭，狂宼不独延。兹寺数经乱，丛林废为烟。若人昔所居，故老广其传。直气触白日，沈忧凌青天。悠悠穹壤间，肯与蛛蚁捐。事往理冥漠，悲来涕潺湲。作诗识其处，尚想音容全。

武帝固英雄，总擥皆轶材。南并桂林地，北守单于台。军费累万金，马迹穷九垓。时独卜大夫，规规输其财。忠义岂不然，告缗自此开。茫茫文景后，田野卒污莱。孰谓将相谋，竟贻黔首哀。晚悟富民侯，后时信悠哉。

洪波漏金堤，河伯独不仁。不有封禅行，安知愁吾民。翩翩海滨子，自以通鬼神。黄金成虚言，鸿飞邈无因。武安玩天时，独秉万国钧。怆似宣房诗，郎吏终负薪。寂寞千载间，真伪共沉沦。何乃忘谤书，世固无直言。

三楚多秀士，从古谓之然。接舆既髠首，三闾复沈渊。大屈备时玩，白珩为世传。秕糠凤鸟歌，瓦砾离骚篇。已矣德既隐，孔车为回旋。

严严章华宫，灼灼高唐观。庆吊随俯仰，离合异昏旦。人生讵能几，物化毎交乱。千秋万岁后，寂寞江与汉。

宜僚乐市肆，叔敖荣寝丘。不恶渔钓卑，吾闻公阅休。颠冥天地间，世与我悠悠。岂悟多种橘，可齐千户侯。

唐侯两骕骦，夙昔困多难。蔡国双狐白，岂知反为患。世衰道为遹，服美自取间。敝缊可终身，鸿飞谅何篡。

今年四十一，髪白牙齿脱。未能游逍遥，意毎不自豁。偶寻乐天诗，往在江州日。年几与我同，哀疾与我埒。伊人了无生，外物均寂灭。而且于形骸，变化难自适。况我狭中者，万缘日相伐。力小觉任重，忧多使内热。安能保平和，但有就衰竭。贤哉香山翁，精诚妙前哲。悬车未六十，鼓缶终大耋。以兹揆损益，亦似有与夺。至理何心得，吾其守兹说。

雨止天大风，草木皆怒号。居人不得寐，起见星月高。鸟兽群悲鸣，空虚如波涛。行子今安至，怆怆我心劳。山川幸非远，岁月亦未滔。自伤下泽车，不及乡里豪。衮衮随飞蓬，悲歌撃长刀。丈夫寒如此，何愧儿女曹。无由托飞云，更寄身上袍。

空桐倚不周，近戴北斗魁。上天限夷夏，自古常风霾。我行迫隆冬，周览穷荒回。魑魅丑正直，共工负其材。初如百万兵，鸣鼓天上来。日月惨不光，星辰为之颓。又如海水翻，洪洞奔天台。四顾无复人，但听万壑雷。摇山堕危石，略野荒纤荄。鸟雀失食悲，虎豹忘群哀。大叫不自闻，却行尚欲摧。而我仗汉节，何由脱氛埃。先王外荒服，赤子弃草莱。阴奸窃号令，天网殊恢恢。我车伤崔嵬，我马劳虺隤。感彼鸡鸣诗，聊以慰永怀。

往为名山客，浩荡多奇观。六月湖海卧，飘飘生羽翰。悮升紫垣籍，草野非所安。金火三伏交，束带愁衣冠。飞尘变形骸，内热焦肺肝。岂惟天有时，人事亦可叹。适有凉风来，萧骚庭叶干。感之意飞动，忽若骖龙鸾。银汉水可涉，枯槎去无难。洞庭鱼正肥，游子行足欢。饮酒读离骚，睥睨天壤寛。要当以乐死，日月谁控抟。夫子文章伯，已在青云端。且方济一世，讵肯哀盘桓。作诗破冥烦，磊落冰雪颜。懔懔屈宋词，千秋剧椒兰。

春旱天多风，十步不见人。自非势利役，谁肯轻出门。我亦闭户居，寂寞卧晏温。叹息中庭花，散随扶摇翻。百芳半摧折，白日或翳昏。安得超尘埃，高乘云雷奔。壮心更激烈，中热生肺肝。愧君忧陋巷，眷眷迂轻轩。高论清我怀，忽然失冥烦。

吕梁信天险，鱼鳖不可游。引棹出丛石，一𫄠用百牛。汹涌含风电，蜿蜒喷蛟虬。世自有畏涂，吾仍耻随流。侧见百仞奔，俯窥千丈幽。自非跂达观，未易寛百忧。夙昔涉老庄，纵心会虚舟。忠信犹足恃，放言礼门由。

山深行易迷，南麓偶清旷。鸡犬鸣谷中，樵童戏岩上。茅茨肖浮居，牖户相背向。竹径通往来，清阴亦弥望。白头三四老，相见语欢畅。心疑避世子，形迹一何放。行将从之游，自恨苦羁鞅。不能问姓名，聊作招隐唱。

少有王子癖，长怜此君雅。常嫌地喧窄，不敢谋潇洒。昨日山客来，劝我栽砌下。感荷知我心，遂得移遶舍。其中置磐石，可以措尊斚。于此更一座，以待违名者。山禽时复来，清啭如郊野。其余即无见，不辨春与夏。吾惟厌时俗，人亦来者寡。顺然两无议，外誉焉足假。新笋渐盈尺，新枝已铺瓦。燕雀勿相惊，深沈似隆夏。

世皆笑幽独，何不少自贬。种竹南轩间，亦足以相检。况兹岁华晚，众卉日凋敛。清节良自如，栽培匪为谄。岂知窗户侧，秀色窥荏苒。会兹东南美，相对情不慊。楚人昔颂橘，行比伯夷忝。此君最孤高，坚直难外掩。凛气有精粹，筠光射圭琰。他时雪中客，往往疑清剡。

壮年志慷慨，结交慕英雄。大梁多长者，燕赵有古风。千金起为寿，一诺不顾躬。自谓松与柏，忽为萍与蓬。市道今乃知，利穷非义穷。

别长会时稀，乐少忧日多。邂逅非素期，悲欢奈君何。明灯照空窗，风雪满天地。此时坐相对，达旦终不寐。少年慕结交，徒以此方寸。危生始自感，来日安可问。意气久已夺，形髪亦已衰。如何切磋意，不废平生时。惊禽坠虚弦，病叶陨轻露。一闻伤心奏，涕下已如注。

少年有佳趣，老夫意独驩。常恨离别久，忽忘会聚难。殷勤置杯杓，萧散遗衣冠。诚知惜短夜，为我强盘桓。

外事已波涛，回首已陈迹。独有云间月，相见不改色。慰我平生怀，故在中秋夕。我髪见二毛，羁旅多所历。毎逢桂花秋，兴发劝更剧。江湖与山林，所至得真适。今年都城游，日与贱事逼。得闲辄昏醉，向晦专寝默。觉醒忽天明，不见千里白。谁令心赏违，坐使歳华隔。徘徊不自惬，怅望空叹息。见君新诗章，暂若对寒魄。清光动人目，讽咏当自释。

践霜脚如脱，知我血气衰。况复齿牙落，鬓边亦有丝。人生会当老，何计迟速为。但愿多美酒，忧来忽如遗。

阮公有大度，于世无所营。顾独好饮酒，而欣为步兵。未尝语是非，举俗骇且惊。夫岂知胸中，磥磈独不平。西登广武原，咄嗟竖子明。朅来蓬池上，咏怀激哀声。此风久不闻，寥落成千龄。邻几颇其流，贫贱能忘形。校书天禄阁，不忍游公卿。时从好事饮，傲兀人间情。髪白不自疑，归来卧前楹。顾是壁上书，始知歳月倾。喟然感旧交，因欲东南行。黄鹄真去矣，白云远冥冥。吾闻至人语，大块劳我生。天地一毫间，出处何重轻。但使樽有酒，长醉不用醒。君当觧此意，独往何必清。

凤凰信高远，矰缴安得羁。非君九韶奏，讵肯一来仪。王子美无度，孤飞绝云霓。常恐浊一世，斯人莫见之。天子蹈轩虞，公卿聚皋夔。孰言阿阁下，定有朝阳诗。愿得调律吕，聆音辨雄雌。毋空着图象，但取夸童儿。

用儒沐休运，抚俗奉明诏。虽愧文翁治，犹非武城笑。兹堂丞相规，颇尽泮宫妙。高阁横青冥，长廊骛{穴叫}窱。春秋大复古，修旧非所诮。庭坛一已新，丹垩欻相照。迂疏赖众才，简默希坐啸。况多都邑贤，历讲道术要。藩篱可目涉，弦诵或耳剽。泛乡亦何人，千载名独劭。

紫极开天门，庆云丽皇居。卜郊定九鼎，悬阙观宝书。德泽浸无疆，风俗返华胥。冠盖百万家，车马十二衢。轻肥耀朝日，富庶极中区。游侠信陵后，节义大梁余。顾盼生光辉，吹拂动萎枯。贵贱且贸迁，高陵忽为墟。变化若有神，升沉岂尝拘。咄嗟邹鲁士，何用空踌躇。

予指老无力，不能苦多书。书苟过百字，便觉筋挛拘。京都多豪英，往往在石渠。作书不可周，寄声亦已疏。后园植佳果，远赠当鲤鱼。中虽无尺素，加餐意何如。

曩别百里近，愁心乱清秋。今别百里遥，秋色萦远愁。我飞乏羽翰，我居怅淹留。忽如辕下马，局足难自谋。古人有先觉，不愿往诸侯。我乃今知之，曰归邈无由。朝吟南陵篇，暮弦梁山讴。离魂如明月，昔昔西南流。

羁旅淹歳改，江皋属春早。幽村屡独往，胜事时默讨。深竹尚残雪，阳崖已芳草。茅茨忽连接，邻里自相保。人犹安道族，景是山阴道。徘徊问耆旧，或遇栖真老。

吾生拙用大，江海思远适。岂独为瓠瓜，长系取不食。漆园有遗意，放荡豁心臆。树此无何乡，近身见多益。五日拙一旬，十日成百尺。累蔓更相引，甘实行可摘。因之浮汗漫，去矣笑跼蹐。从我其谁与，由也不可得。

与君一城居，其实跬步间。慊慊不相从，十日俄忽然。一城岂为远，十日岂为短。客子局人事，心与迹相反。而况各异乡，茫茫隔山陂。岁时若奔车，过去谁复推。伊昔厌幽独，愿子东西邻。虽邻尚不觌，何似南北人。人间实如此，千别能一会。兴来即上马，埽塌聊相对。

淮海南国冲，冠盖结浮云。面交固不数，白首犹若新。之子天际来，各自东西人。一语旦连夕，欢如平生亲。岂伊名闻久，固以意气均。驰骛诗书间，博哉醇乎醇。我昔病俗学，莫明圣与仁。常恐遂至地，岂期晚有邻。君还觐清光，一二席上珍。贤者任必重，勉旃觉斯民。

鸡骛守樊笼，鸿鹄游四溟。羡君一麾去，不负人间名。孤帆西北风，海日东南明。回首笑富贵，浮云亦何轻。我忆童子时，彩衣戏五亭。离怀重自感，堕泪沾长缨。

沧海有蓬莱，去人初不远。舟车有难到，方士曾空返。闻子骑鲸鱼，姓名已金简。谁云路幽险，但怪波清浅。俯窥紫贝阙，洞视白玉版。神仙岂学致，变化绝微显。乃知淮南药，力可及鸡犬。相望云雾深，冥冥白日晚。

驱车太山下，过憩任与樊。此地昔建侯，邈哉羲皇孙。市朝非一世，茂草空平原。三十余万岁，忽如飞鸿奔。毁墓骨已销，但有石椁存。纵横委路隅，冥漠游岱魂。古今一邱貉，成败谁复论。区区东家翁，乃复哀玙璠。牛山顾千驷，涕下何由谖。忠义独不朽，庶几长者言。

柔远在无外，饮冰宁顾家。旌麾辞北阙，原隰生光华。水涸雨亦收，劲风卷惊沙。送车何其多，高盖垂文緺。张侯平生亲，情义固所加。哀我志慷慨，眷我天一涯。出宿水上亭，暮谈见晨霞。百里亦已远，心乎不云遐。我自东西人，岂能守蓬麻。周爰愧靡及，敢不重拜嘉。

日夕风雪佳，相念思乘兴。忽忆君在远，离忧纷难定。入门对新诗，满眼冰玉莹。因疑君居侧，恍惚不自胜。别来虽无几，日月稍已迸。一苇悲河广，况乃山川迥。远游殊风土，孤响谬群听。常恐吊原宪，夫子叹何病。幸传丞相篇，复见仁者赠。悬知惬真赏，有以夸历聘。何用慰索居，一朝再三咏。

回面簿领役，终岁无一欣。思君阻晤语，坐想如古人。百里非遐方，书疏绝相闻。亦知平生怀，未为疏数分。昔君幸见怜，约礼博以文。今也知不及，瞠然已绝尘。裹饭更欲驰，漭漭风雪晨。高会汝颍间，千秋愧荀陈。

我诗持寄君，宛在汝水浔。君诗欲寄我，苍茫烟浪深。寒水争赴壑，驶流激清音。扁舟溯游往，寂寞嗟独寻。颍烟稍塞望，淮月初清心。恨无知赏同，樽酒谁献斟。相思意不极，宛抑诉鸣琴。晓灯半明灭，抱膝成苦吟。

相逢偶相识，相识竟相离。会知别情苦，宁作未相知。相见如梦中，梦中还相见。薄帷鉴明月，恍惚仍对面。

主父昔未仕，颇为乡人轻。上书虽晚达，称说何纵横。不忍脱粟饭，甘为五鼎烹。岂不爱厥身，徒为丧其生。吾闻南山翁，轩冕不得荣。

柳下不违俗，独耻伐国言。三黜何尝忧，一问遂惨然。世衰狙诈用，贤者防其源。孟轲不言利，顾有仁义存。何乃百世后，功名为时敦。

阴虫鸣空阶，危叶堕高树。秋风虽昨日，所遇已如故。悠悠岁方晏，采采行多露。芳香日可闵，宛彼兰与杜。

鸿雁起海滨，凌风自翺翔。冥冥清云间，矰缴安可望。千里一悲鸣，一里一徬徨。时变感自深，岂伊恨越乡。

鷾鸸信多智，出处能自谋。非无人间畏，而袭人间游。微风动高林，梁栋生早秋。敛翼从所愿，落实安得留。

翻翻林间藿，昔惟桃李华。飘飖终焉薄，江海无津涯。荣华寄须臾，憔悴空泥沙。良无凌霜节，安得复叹嗟。

沈阴天气昏，忽霁景物好。墙阴且残雪，池岸已芳草。愁怀无端涯，强出慰枯槁。白日当青天，所至豁如埽。山僧一饭毕，钟鼓不复考。庭宇若无人，窗轩照丹藻。徒行不知远，适兴惬所祷。如觉逍遥游，颇堪谢烦恼。诸子吾宗秀，张生一经老。相顾能不言，欢然屡绝倒。

翩翩南飞雁，契阔万里道。朔雪常逼秋，知几谅宜早。敌兵盛西北，弓矢断飞鸟。侧翅锋镝间，悲鸣触怀抱。往时商山翁，自放亦忘老。避地吾所师，相望戒轻矫。

冬夜何漫漫，北风扇凄恻。始闻南飞羽，稍稍过我侧。来宾无乃后，恐非岁时忒。朔方稽常贡，物性随变易。哀音一何厉，路远霜雪积。就阳既云归，感义宁自默。胡为堂上士，抚剑重叹激。

丁年仕辕门，欲食万里肉。敌兵方强梁，边境日局缩。是时十月交，转战大河曲。落日天地昏，风尘蔽川陆。我师自凭陵，虏骑出深谷。路穷矢交坠，壮士同僇辱。投身致网罟，南向长恸哭。忠义安可论，功名亦已覆。悠悠捐岁序，忽忽抱心曲。每生悔为祸，致死倘还福。夜渡黄河冰，独依荒榛宿。狐狸鸣我旁，虎豹相驰逐。脱身仅毫毛，夜动昼必伏。肌肤存空骨，性命半鬼箓。十月到亭堠，门人识风俗。回头复长望，慷慨泪盈目。忆昔万人出，今还一身复。可怜同时辈，视我犹鸿鹄。永弃绝域中，几时脱臣仆。叩门谒主帅，长跪向人哭。可汗甚桀黠，其下亦辑睦。弩力思长策，勿轻用人属。

君居白玉堂，我在红药署。出处岂不同，咫尺限相遇。风雨闻鸡鸣，节物惊岁暮。思君正展转，梦中亦知路。

君居近城市，每独厌嚣烦。积雪成高卧，故人来在门。埽除更爽垲，谈笑寂无喧。开窗延寒月，拂席置清樽。真得酒中趣，安知狐白温。

长安虽大雪，车马无休时。穷巷有高士，闭门独何为。朝烟不黔突，弹琴方赋诗。逍遥无忤色，慷慨多逸辞。适有感同好，寄声赠所思。调高当和寡，无以答君知。

茅茨一亩宫，生理备委曲。鸡豚自古昔，豢养随世俗。凿垣安其栖，幼长何碌碌。旦出四散飞，暮还相从宿。颇哀鸿鹄辈，饮啄不充腹。何事万里游，羁旅伤局促。衣冠相妩媚，庭庑更追逐。未悟粪土非，岂知稻粱辱。物理常有此，人情苦不足。安见避世翁，颓然卧空谷。

南山厌清流，春光满上头。怀人不胜意，乘兴去扁舟。静吟日光午，孤棹正修修。固当见安道，曷若王子猷。

世往人物非，古今共滔滔。闻君寝邱客，因忆孙叔敖。脱身田野间，功业青云高。忧国不顾家，子孙负薪劳。苟无滑稽士，亦已埋蓬蒿。嗟来千户封，晚受侯王褒。贤卿尚遗忘，反慕贪与饕。况彼里闾人，安能厌糠糟。伊昔方断蛇，许身轻鸿毛。阴德尚有报，天宁绐吾曹。努力道路勤，我心良郁陶。

汝颍纪南国，星极丽中州。多奇兆两汉，粹气兼九邱。里巷含古风，文章耀前修。上恩荣计偕，博选充诏求。杂沓会骏骨，轩昂出骅骝。日余瞢深识，有司属同忧。攻玉固以石，妍媸岂云侔。登龟但投饵，美恶非其俦。堂上歌鹿鸣，樽前亲献酬。有功幸九锡，与祭为诸侯。

平生笑山涛，非隐复非吏。今更欲似之，颠瞑老将至。羡君负清识，于世寡所求。能从魏阙下，径取江湖游。扁舟驾长风，千里破高浪。倚樯一清啸，佚气横云上。醲碧箬下酒，红鳞苕溪鱼。彩衣起为寿，此乐天下无。谁不慕轩冕，顾多困朝市。人生难自谐，禄仕当若此。

利交势相营，义交气相得。千岁若旦暮，万里犹咫尺。昔我相闻声，但嫌未相识。今我相同游，又恨莫相益。同时复同道，同官又同籍。平生重结交，然诺亦自惜。子为太守丞，我为里中客。虽复戒疏数，不应事形迹。

潭树老垂叶，荫兹千百寻。蛟潜伏遗剑，鱼跃应鸣琴。远客何所羡，神渊涵净心。

吾昔评橄榄，不在百果后。其材中栋梁，其实过橙楱。俗人多未识，至美或莫售。材以远见遗，实以苦为诟。华堂娱嘉宾，甘脆陈左右。此物万里来，真味宁免陋。欲观绝伦效，宜与危事遘。江鱼肆潜毒，顷刻辄僵仆。昔酒发狂醒，千日尚沈瞀。性命如危弦，一绝不可救。幸能服刀圭，咄嗟反其旧。此亦天下奇，能使夭者寿。岂殊鲁连子，谈笑解纷鬭。功成归海滨，不愿千乘富。

西师又失律，将帅各颠覆。流血丹川原，积尸委山谷。咄嗟仁寿域，短夭生理促。王命有不行，国威为之衄。鄙夫无忧责，感慨祗恸哭。况闻哀痛诏，辍食想颇牧。朝廷足名卿，多垒各含辱。谋议宜深长，疮痍待湔浴。使乎非常任，天子意所属。百万气未苏，吾民且局缩。贤人勤功名，报国忍劳笃。往者博望侯，昔时来君叔。再三持汉节，白髪走川陆。岂不久憔悴，事业光简牍。关河据上游，郡国同心腹。征膳向五年，强宗亦单独。君乘赤轮车，一一询比屋。唐虞升平风，惆怅难再沐。

陈平少负郭，亦回长者车。贫贱虽足羞，犹问道何如。此风固宜少，未谓今便无。所望台阁贤，尚能念古初。左轓涂朱漆，长绶要银鱼。化我不少留，始知心见疏。弥年寄禄仕，竟日劳簿书。相与同笑言，俱幸逃空虚。春秋期知我，雅颂诲起予。兹意未可忘，君宜诵权舆。

剥候凋群阳，幽阴肆腾涌。清霜飞云初，大雪吁不凶。缤纷舞鸿鹄，细碎翻蠛蠓。北风故相资，冻雨仍更纵。泥涂绝行道，珠璧弃郊垄。峩峩九重高，兀兀双玉耸。寒光坐辉映，凛气弥冲拥。壮士歌慷慨，儒生议刑宠。长年昔未逢，噤语空多悚。皇天无私尤，德惠答虔巩。岂伊伤时和，盖亦遵顺动。况兹秋方高，民麦皆在陇。龙蛇蛰既坯，鸟兽毛亦氄。农夫乐休役，天子寛垂拱。信此丰年祥，尔曹何必恐。

三年海水旁，卑湿厌歊热。都城幸相从，比岁秋逢雪。秦吴乖风土，南北异时节。惟君岁寒姿，一致乃欲别。出门顾道路，冰霰埋车辙。咫尺阻相过，谁当慰寥泬。

新晴彊人意，步上西城楼。云烟开井邑，绮绣错田畴。离离麦就熟，翳翳桑尚柔。怀归感初服，览物怅淹留。

智短多不堪，冗官略自保。念非拨烦用，犹觊赵魏老。故人紫微仙，自致青云早。回首记平昔，露章慰枯槁。先容轮囷木，进取万里道。妄意巉岩石，庶几千金宝。过听为君羞，贪名怯阴讨。人亦谓我何，自笑方绝倒。

玉以二献珍，金以百炼精。钱侯困踬时，讵免时俗轻。感激生愤勇，辛勤就功名。居然取高第，自此凌诸生。谏官近冕旒，地望临公卿。报国须荐贤，致君在举能。萧朱尚结绶，张杜犹提衡。小雅纪伐木，微禽识同声。此风久已无，贤者当肯行。念子早治装，复令世人惊。

三年守一官，五年调一职。选门万余人，过半头髪白。贤愚必待次，先后各循格。相与为波流，其谁辨白黑。子今特招起，方与尘土隔。翰林诚知人，中丞亦好德。古来御史属，自与二府敌。于今任虽卑，其实名不易。必将寄纪纲，岂独亲簿籍。鸿鹄须远飞，骐骥无近迹。往矣勿自疑，天方佑正直。

昔者岩穴客，多随辟书起。荣名耀山泽，高阁下闾里。此道不复振，此时竟已矣。不图廷中贤，有意及之子。十年困乡书，三黜竟不仕。一朝遘知音，籍籍到天耳。穷通谅有数，自古多若此。年华犹未晚，富良方自治。伐木情所深，弹冠坐增喜。请歌反招隐，以激南州士。

自吾卧家巷，幽独谢邻里。顾怜庭中桧，常以比君子。春秋色不变，朝夕影双峙。谁言冰霰繁，稍乱蒹葭毁。始知岁寒甚，惨惨不自喜。怅然对之叹，尔复那至此。陈蔡称愠见，由也德可鄙。天损吾能违，放歌有焱氏。

百花乘春辉，红白相妩媚。暂开已半落，过眼如梦寐。繁奢能几时，寂寞都埽地。儿童惜徘徊，妇女瞻歔欷。中庭两桧树，百尺浮云际。芳意不玩俗，秀色亦自喜。绿烟凝参差，金粟点细碎。霏霏堕疏香，袅袅隔清吹。足明后凋节，不与众草类。忽思折瑶花，自放天宇外。

蹇浅暗闻道，螴蜳自焚和。负兹岁阴改，闭阁秋风过。浓露变园草，号蝉翳庭柯。览时怅颓暮，顾影惊婆娑。平生江湖尚，薄游不愿多。奚为役外物，况乃淹旧疴。徂西识艽野，采菽聆悲歌。今昔容不同，情感殆靡他。劳生共逆旅，驰景均腾波。行矣自免归，息阴安薜萝。

薄薄云蔽日，凄凄寒中人。飞飞燕归蛰，漠漠雁来宾。送子独无友，悲秋空病身。登山复临水，便觉二毛新。

羁鸟能择木，游鱼知赴渊。飞沈岂异意，行止私自怜。玩世本无术，辟人庸得贤。卜居幸乐国，负廓依良田。心与地俱远，我徒共熙然。生涯亦何有，聊以忘吾年。

虚舟却烦暑，初旦更清和。尘襟暂轩豁，幽兴亦滋多。黄鸟啭深树，良鱼跃层波。岸花间红紫，村叟杂笑歌。稍忘溯洄力，未悟岁时过。侧肩市朝客，偃蹇奈予何。

群鸟飞朝日，鸣鹤响晴空。宿雪乍消释，滞阴反冲融。幽居亦可爱，老圃愿与同。负暄空林下，游目故城东。世事见流水，岁华指飞蓬。酣歌用自适，贫贱何必终。

朝廷入忘返，山林往不还。念无高世姿，聊处可否间。筑基仿崔巍，鞭石轻险艰。群玉相磊落，万峰正孱颜。种树亦苍苍，激流复潺潺。湡浯歘在眼，崐阆若可攀。自我婴世网，迩来须毛斑。丘壑成弱丧，簿书常自环。及尔灭闻见，旷如远尘寰。岂敢同避世，庶几善闭关。子牟困怀魏，谢傅悲徂山。兹焉可遗老，讵厌终岁闲。

回舟武昌郭，暂往樊水上。樊水何清冷，樊山亦孤壮。寿藤验百岁，乔木过十丈。绝俗殊崎岖，攀缘幸可傍。林端见渔舍，户牖相背向。鸡犬鸣云中，神仙岂殊状。昔闻元次山，于焉寄荒浪。邻里俱已非，陵谷平得丧。茅茨固微物，芜灭不可访。向乏数卷书，终随众人葬。清时易直道，末俗摈高尚。陈迹成渺茫，孤吟屡惆怅。

翩翩河中船，一西复一东。相逢且不留，相别何时逢。黄鹄安稻粱，有时顾池笼。一为沧浪去，不复思樊中。哀君苍髪白，扰扰悲途穷。努力千万乘，寄声谢醉翁。

公提史臣笔，记注天子侧。日成唐虞风，噩噩在典策。家声继纯粹，论著多切直。周南未成书，流涕尝感激。忽从东溟飞，上拱宸斗极。清淮净无波，归马闲且奕。帝宫青冥间，白日升晓色。儒人相庆语，文道宜久职。公归演纶诰，制度期能觌。

过事与日多，欢忧两如梦。安知盈樽酒，此国今宵共。寸心不如昔，感遇每易动。孤笑破群愁，强颜不为用。天河转屋角，缺月照梁栋。烬落屡缤纷，良时亦倥偬。骊驹晨在门，十里起相送。暂醉醒不迟，旧愁来更重。

君乘使者车，我为列郡守。地理秦与越，天文井兼斗。梦寐且不通，言笑安得同。忽传咫尺书，远愧西南风。衰老容貌迁，忧患志气落。闻君白纷如，我亦不如昨。舍书计离别，忽忽三四年。一日成九秋，此语犹信然。天地大逆旅，外物不可必。出处多舛驰，相逢定何日。尚禽晚且游，沮溺长耦耕。此意虽未合，且当勤寄声。

归客江南来，迢迢数千里。故人遗我书，细字三四纸。上言平生怀，伐木义所倚。下道相知心，结绶方独喜。宁知淮阳翁，弃外甘卧理。不预朝廷议，何由发吾子。

病起时节改，遶池飞脊令。宾交绝来往，门户常昼扄。朔风捭阊阖，冻雨翻沧溟。泥涂垫后土，气象昏圆灵。局促久增欷，据梧目思瞑。窅然顾环堵，嗒若忘我形。夫子亦何事，羁旅复伶仃。孔怀在接淅，过我不遑宁。岁晏绝晤语，谁当慰长醒。

忽忽衡门下，几希田舍翁。有时寄一笑，目送南飞鸿。今旦天正佳，草树摇春容。忽惊枝上花，飘落随西风。偶然幽兴展，思乐古人同。尘埃比殊深，杖屡亦可通。谁谓车马多，澹如初不逢。

宿心慕邹鲁，寤寐泰山杪。慷慨念遐观，滞留想轻矫。人寰何鼎鼎，群动困扰扰。安知有神灵，独立万物表。圆天似车盖，沧海称池沼。丹梯无留迹，绝壑通过鸟。古今更废兴，万事论莽眇。七十二家旧，永兴耳目窅。羡君能自力，穷览谢烦湫。超然昔贤趣，处觉兹世少。吐诗状奇丽，思与云缥缈。忽如按图画，所向得了了。悠哉仲尼意，信彼天下小。

东门杨柳深，下有还乡路。之子千里行，春风三月暮。旅心常草草，飘忽不可驻。居者空徘徊，行者亦反顾。丈夫方贫贱，四海无所遇。不如辙中鱼，犹以沫相喣。悠悠大江水，日夕自东注。何当激风雷，慰尔饥渴慕。

嘉集常苦难，送归岂辞远。檥舟故相逐，携手行自挽。古寺何崔巍，深林象岩𪩘。幽寻取乘兴，造适非素选。寒泉冰深池，衰草被长坂。岁穷景萧条，僧老意缱绻。胜赏竟谁同，相知幸非晚。离怀自无极，日暮仍忘返。

岁晚节物变，会难羁旅悲。疏灯照四座，残菊醉空卮。歌阕风雨起，舞余冠佩攲。天明念陈迹，忽忽丛予思。

梧台有沈璞，由来非一春。时无司南驾，自比连城珍。宁如昆邱叟，相与笑缁磷。勿以名夸世，而将暗投人。

逾望月弥晚，宵分在东窗。随风漏疏隙，散彩夺寒釭。留玩坐忘寐，启书对空缸。惜哉皆陈迹，谁为足经邦。

读书与博簺，亡羊信多岐。何以消烦忧，谢墅观奕棋。寓物多欢适，吾道有张弛。谁能长刺促，屈首就鞅羁。陈遵嗜杯酒，柏松见诮嗤。袁丝沈里闾，剧孟相追随。君方总府事，吏牍正纷披。走见固所愿，清闲在他时。

昔吾临汝南，休骑思俊贤。此邦号多士，今世犹依然。奉诏选计偕，至者皆比肩。子时避逃我，常独怀悁悁。岂我非其人，长鲸隘蹄泉。将由求之失，黄鹄去不还。察廉未塞责，负课终弥年。解印归卧家，百忧正纒绵。闻子来仕门，华裾灿云烟。手携一卷书，金碧纷蝉联。慰我平生怀，意好何深坚。始知向难进，非以相弃捐。乡评让父兄，观国气无前。翰飞果自致，大笑诸老先。毫末为豫章，众流成深渊。物常积于久，念子亦勉旃。令名百世荣，文学贵本元。爱至相期深，愧无长者言。

盛阳烁微阴，五月气蕴隆。天地为大炉，万物皆废铜。俯欲濯江汉，仰思凌苍穹。缩身投蜗角，救暍号天公。天亦哀人谋，玄云送雷风。须臾雨如泻，一埽万里空。有似脱炮烙，又如逃祖龙。大哉造化力，因见王霸功。

日永虽徂暑，虚堂自清幽。主人意未展，改席兹城楼。嘉树远近合，清川纵横流。好风万里至，浩荡开客愁。长啸欲飞动，劳生局远游。眇然不自惬，目极孤云浮。

羁旅怀江湖，氛埃愿皋壤。及兹已俱适，初意恨独往。楼观涌参差，轩棂豁高爽。清光见毛髪，众影兼俯仰。昔者廊庙客，于兹濯尘网。疏源不惮远，胜事日以广。美矣流水意，当为知音赏。

日暮无与适，缓带此逍遥。湖光悦我心，步上西城桥。远烟被林莽，楼阁隐岧嶤。归鸟先后飞，夕风正飘飘。怅然念远渚，兴尽复行谣。

日午更稍休，池上逍遥眠。水木澹相映，庭户清无喧。时有山中禽，来鸣高树巅。微风拂径过，会意成翛然。有生滞形役，万物安静便。愧无淮阳绩，高卧亦终年。

谁谓山水秀，忽登君子堂。乃知仁智乐，不与冠盖妨。浓霭万叠碧，悬流百寻长。列峰映落落，遶溜含苍苍。气爽变衡霍，声幽激潇湘。意真景自远，趣逸累已忘。鸣玉无时续，翠屏终日张。赏音得虚寂，寓兴成轩昂。夙昔慕丘壑，迩来倦簪裳。欣符洗耳愿，遽有寻源狂。纵目寄历览，挟琴写铿锵。但疑主人厌，应接殊未央。

五岳神仙境，可闻不可攀。安知采真游，近在都城间。楼观横飞云，虎豹司重关。车马自兹止，始觉非人寰。层波涨沧溟，参差出三山。金银丽宫阙，日月相循环。东来复几时，花草纷斑斑。长杨垂轻丝，若委千髻鬟。氛埃无由及，鱼鸟相与闲。造适不自知，忽如脱沈瘝。那得窥壶中，逍遥去尘阛。主人自瑶杯，劝客流霞殷。此中可遗老，岂独聊忘还。嗟嗟二三子，世路迷险艰。流光竞奔走，俯仰移朱颜。谁肯委俗纷，相从解朝班。濯君冠与缨，春谷水潺潺。

滴沥松下雨，清微萍际风。欣然此时赏，我与斯人同。倦鸟堕水上，游鱼翔鉴中。不言阅群动，未觉幽兴穷。

虚馆含微风，高梧散层阴。逍遥敞户牖，旷荡披烦襟。云光压孤城，火气连千岑。四海俱探汤，独清亦何心。愿倾西湖水，起就三日霖。落落抱寸诚，此志谁能任。

庭柯结浮阴，深竹听鸣鵙。晚凉爱轩宇，默念得佳客。适有南逝鸟，堕君一封帛。眷予方幽独，慰我正相忆。洛中轻肥地，子复憔悴色。富贵若可求，吾从执鞭役。

炎晖若探汤，周道行倭迟。之子忍重跰，斯人方病痱。上书苍龙阙，移副鼎足司。卓跞动群听，谓言即张弛。虞卿万乘相，子房帝王师。古事可仿佛，世涂实参差。天阍虎豹深，弃我忽若遗。却走国西门，素衣化为缁。行行屡回首，未忍从此辞。贤者爱其君，肯如悻悻为。吾闻先达语，进退自有时。版筑不为辱，饭牛岂嫌迟。男儿建功名，或与老大期。努力梁甫吟，古人不予欺。

生理厌漂荡，三年若栖苴。春深感松柏，流涕望京华。谁言数舍近，局滞成天涯。鬓色新二毛，怅然空复嗟。明侯平生意，虽远不云遐。叩君金玉音，眷我需于沙。旭日明清川，扁舟问贫家。虽非方外游，此亦海上槎。尽日庇短篷，不惭负舍蜗。愧君济川才，引领隔云霞。何由一乘兴，世累纷如麻。

窥镜见二毛，自怜忧患余。岂惟壮心尽，方与功名疏。终岁不捉笔，历时长束书。顾常念绝学，正复伤离居。忽忽莫自聊，悠悠空岁除。过壮而无闻，我其众人欤。故人来江南，丹毂映隼旟。尚持平生意，期我相得初。殷勤作新诗，烂漫联琼琚。溢美及儿曹，伻来问起予。虽知非其实，但愧情相于。矧乃笔力雄，骎骎逼曹徐。一读必三叹，何由望储胥。故人昔流落，襟抱久不摅。乃者始再迁，通直承明庐。苍龙脱韝绁，快马从轻车。神至气自豪，心广体亦舒。渊源未易测，变化天池鱼。宁独扬子云，其工似相如。苟能哀憔悴，有似慰空虗。月寄三四幅，穷愁直见祛。

金华神仙境，山川天下无。之子复清发，自与常人殊。问学当世贤，不违智如愚。归来守桑梓，寂寞安故庐。此风足蛎俗，有以光吾儒。如何卧空谷，自乐诗与书。我辱廷中臣，一麾寄江湖。荐贤力不足，相望空长吁。

此酒自足饮，胡为坐无欢。念我意中人，四顾用长叹。平生交游少，而复聚会难。万古胶漆姿，各在天一端。用兵轻文儒，诸子俱小官。物生系所逢，穷达何足言。但恨适有酒，共醉乃无缘。

桓桓良家子，趫趫羽林儿。恩雠久未报，感激气拂霓。无用丈二组，不须一丸泥。独身斩胡颈，手揽封侯圭。

丈夫不惧死，所惧潜阘茸。出身义许国，桀石贾余勇。岂无亲戚怜，决去甘登陇。人生在奋发，将相宁有种。

茫茫郊塞远，木落原野空。鼓鼙湿前雨，笳吹悲后风。山州行无极，敌窟未可穷。生当取荣名，死当为鬼雄。

萧萧江上苇，夏老丛已深。悠悠文王死，常惧牛羊侵。迁根横污池，慰我江湖心。清风日夕过，白鹭时见临。疏响拂琴瑟，绿华旷衣襟。处卑节不改，习静情足钦。炎晖已堪爱，秋景坐可寻。愿及构明堂，甘心辞故林。

河决钜野溢，此时吾山平。百川会两泽，千里围孤城。桑野就芜漫，石桥尚峥嵘。往往有白鹤，飞来群悲鸣。我欲览风土，因之省民耕。谁能同我乐，谁肯从我行。楚人哀江南，倚沼而畦瀛。临高诵斯语，正复伤人情。当筑十丈台，偶浯为之名。上可容宴豆，下堪列旆旌。棹歌出中流，箫鼓会前楹。浮云来东山，落日隐北溟。此乐或难忘，请公为我评。

楚子志方盛，筑台临章华。度高累百寻，计产逾万家。参差蔽日月，焕烂生烟霞。侍酒皆列侯，佐欢尽名娃。嬉游未云乐，荆棘纷已芽。奈何竭民力，用此为盗夸。蔓草匿颓基，长风卷飞沙。废兴若纠纒，故老犹咨嗟。

杖履不能远，逍遥池上林。微风起众响，炎日隔繁阴。斐亹激流泉，间关语鸣禽。放怀在离人，寄赏欣会心。既谢朝市喧，亦忘山谷深。虽知非吾室，犹以开烦襟。

垂杨欲吐花，芳草遍抽芽。低风动帘幕，细雨湿堤沙。暖景荡愁思，一城千万家。

江上朝来雨，城中起寒色。凄凄湿尘土，漠漠蔽空碧。筑场看已晚，及物怅无益。苞蓍怨下泉，客子长太息。

豫章有儒者，读书三十年。但识上古风，不知时俗迁。一闻西戎叛，有意摧群顽。诣阙上封章，臣知用兵权。不在劳士卒，不须役戈鋋。要先正其本，本正末自安。臣观朝廷中，或有可废员。臣观草泽中，或有可用贤。国家既失此，奸吏随矫虔。吏奸万事隳，外患随因缘。所以子玉存，文公积愁颜。所以汲黯亡，淮南为无难。天子览表叹，当朝常拳拳。回头谓群公，可付史馆编。可使靡好爵，以补风化源。岂知贵臣忌，投尔南海壖。不得面指陈，胸襟曷由宣。卒走驱使行，行行酌贪泉。名与囚隶俱，位乃胥校联。九重竟不知，犹谓列王官。奈何乐尧舜，乃是取危颠。谁云遇明主，未免遭弃捐。遂令天下士，齚舌戒勿言。宁有死壑中，安有议君前。浮云蔽白日，自古同所叹。岂为此生悲，我歌愿胪传。

年来方苦兵，蛮夷久滑夏。西陲亭障尽，人骨蔽荒野。汉家飞将多，程李相上下。试问谁董之，王朝大司马。分廷授斧钺，号令从此把。主忧臣当辱，开府纳儒雅。堂堂蒙山旧，乃是谪仙者。谋画当代无，胸襟一朝写。诚知铄铅矿，不合烦大冶。要使借前筹，非公谅谁假。鹰饥肯择肉，骥逸始流赭。由来抱轩昂，可得不脱洒。昨闻赋刍粟，中户困楚槚。此事已大急，哀哉动鳏寡。兵家尚神速，世务忌苟且。愿公更深谋，郤敌如破瓦。{鱼畺}鲵埽封境，疲瘵沐纯嘏。岂令鲁仲尼，独赞王孙贾。

远思意而子，因作鷾鸸中。虑世本遗物，全生翻近人。轻凉便肌髪，潇洒外埃尘。山林有独往，此亦陶唐民。

洞庭七百里，浩荡敌溟渤。云梦开其胸，巴陵束喉舌。东流汇群川，盛涨五六月。飘飖浮乾坤，倚盖低兀臲。吾行寰海间，未见此水阔。峡流下衣带，岛屿尽毫末。高秋卷氛翳，两涯浴日月。何得径寸珠，晦明互出没。苍茫蛟龙宅，溷杂鱼鳖窟。太古到于今，沈潜孰分别。风帆引北极，波浪限百越。国绝南顾忧，献琛各通达。山川非一险，此实辅明哲。俯笑三苗愚，竟为独夫灭。远游世俗隘，偶此耳目豁。淅沥临清风，滂沱濯炎热。萧萧霜林暮，蔼蔼芳草歇。壮观激我怀，当歌意复咽。寂寥轩辕乐，万古逸响绝。惨淡虞帝魂，九疑莽嵽嵲。况闻屈贾辈，各赐楚汉玦。至德无复还，后王寝衰缺。滔滔更南征，郁郁抱忉怛。太湖虽云深，未救怀古渴。

我虽游都城，心亦无所住。误得世俗偿，形骸寓冠屦。少时侍吾亲，游览爱北顾。至今颇思之，想见江上鹜。白头昙道人，夙昔竟未遇。闻其最安禅，无念无作故。劳生有喧寂，得意无早暮。尘埃未易厌，皋壤固多趣。若复乘桴行，从君款幽素。

羁旅头髪白，寤寐君山青。远游负雅志，举俗笑独醒。西风吹新秋，幽兴浮洞庭。忽见九疑峰，如列枕上屏。辽辽伯牙意，寂然谁为听。归客适我愿，欢然叩柴扃。振锡循东道，泛槎问南星。潇湘落君手，去矣鸿冥冥。橘柚雨初熟，杜兰晚更馨。上方试回顾，笑指江汉萍。

连山何丛丛，相背复相向。盘溪殆千曲，险石弥万状。或疑天地翻，斗起渤碣浪。蹙沓更腾凌，变化倏奇壮。舟车未为用，夷夏永觖望。凿空伊谁氏，重译肇霸王。茫茫千万岁，冉冉道交丧。薄伐策已卑，割据事逾妄。衣冠惨分裂，玉帛敝辞让。至仁有柔服，远驭耻惩创。非无一丸泥，不乏万人将。齐雠纾九世，鲁锦轻百两。羊肠劳跻攀，鱼齿困沿并。彼岐亦云岨，易简德固旷。大哉天作诗，因见圣者量。

旱久沟畎废，忽雨浸我庐。晨兴不及屦，出门自手锄。一直复一曲，水流若江湖。蚯蚓为蛟龙，蚁封即丘墟。生理避燥湿，一室足有余。人事戒偷安，未能轻须臾。岂恨规摹小，所伤筋力劬。衰疾实使然，不胜一匹雏。伊昔论五帝，毎嫌尽信书。及兹始欲叹，微禹吾其鱼。

拂衣趋长道，抚剑独叹息。并岁不易衣，期旦曾一食。悠悠风俗薄，顾我若异域。积金要能笑，弹铗轻下客。岂辞蓬蒿居，未与尘世隔。黄鹄非池禽，东南举六翮。出门尚徘徊，悲鸣念旧国。何日复来还，为君涕沾臆。

秋至久独醒，今旦始一醉。非公爱宾客，何以强兹意。清风与人期，萧瑟万里至。落日高城西，参差数间地。顾兹景方夕，悟彼岁亦逝。造适常若希，开怀欲谁忌。畅然就酩酊，更尽酒中味。

春阳转为旱，惠泽积不泄。稼穑亦已晚，泉涌为之竭。吁嗟叫苍天，阊阖不可越。精诚凭土龙，神化空恍惚。今旦微风来，朝阴度城阙。霏霏堕疏润，稍稍漏白日。尘埃暂埽地，草树才沐发。终宜云汉枯，尚喜雷电发。帝方复威令，世莫患妖魃。宁作成汤时，弥年困饥渴。

海风吹微云，载雨淮上来。洒埽区宇间，削然无尘埃。四月虽徂暑，幽襟为之开。思我同心人，閟兹千里怀。悠悠日巳远，勤勤首屡回。安得乘轻飇，相从孝王台。

小雨满前轩，浓阴不时卷。随风气潜润，竟日花微泫。池光惨淡昏，楼危依微辨。寒添夕景长，坐逼秋容晚。楚客歌泬寥，吟怀孰云浅。

三山凌波涛，云汉邈氛埃。世无乘槎客，安得穷昭回。天门洞阊阖，海池含风雷。渊沦蛟龙室，焜炫金银台。西颢何萧条，百芳日已摧。谁能莹心赏，喟子怀仙才。时变感所思，驻车载徘徊。已秋孰愿夏，览物弥欢哀。韩生肆爽言，观变均齐谐。而我拘俗者，俊游日已乖。欲濯缨上尘，何时与君偕。

长日无与语，聊及齐谐书。纷纭六合外，莽眇三皇初。近既难必有，远亦非必无。古今梦寐间，过事蚊虻如。达生齐万物，曲士拘一隅。苟以忘吾忧，焉能识其余。

禀性实无用，干名谬所望。中为禄仕逼，误有世俗偿。组绶见羁縻，簿书正抢攘。语言畏时忌，谈笑忧事妨。往者托山林，未能下羲皇。迩来失吾真，终日几发狂。期会非本务，米盐岂大方。洒心赖篇籍，发兴依松篁。朋友素所畏，道路阻且长。怨极倘见思，寄声慰离肠。

明灯一编书，往古千岁事。值欢辄孤笑，触愤还累欷。四旁寂无声，童仆正熟寐。欢愤虽不同，均非平和气。可怜自戕伐，忽忽老将至。反爱童仆愚，冥然不识字。

昔与江翁别，酣歌国门道。黄花落酒樽，白发藉霜草。本谓此行远，定知此乐难。岂意二三子，复为今夕欢。主人文章伯，谈道辄忘倦。每至绝倒处，恨不使君见。鸟迹上古书，龙头冢中器。其人骨已朽，感此相与醉。呼问西飞云，游子何当返。寒风吟枯梧，岁月益已晚。吾闻太华峰，乃有神仙居。莫逐秦时人，独结山中庐。

秋气迎节至，凉雨乘高风。车马散北阙，冠盖会南宫。从吏殆成隐，玩岁复将穷。簿书幸无他，谈笑偶多同。郎选冠一时，史才映群公。著书骇深妙，闻道惴颛蒙。但愿窃余论，常此樽不空。寄迹三署老，不惭颜与冯。

秋云乐邂逅，拂我榻上尘。江侯旧多信，今作叵信人。我求江侯意，因得江侯真。乘兴本当出，兴尽便回轮。已诺虽可嘉，将非俗中伦。弃言似不诚，未害方外群。江侯不为名，名者实之宾。江侯不为貌，貌疏意自亲。作诗解江侯，饥渴夜复晨。

晚下渠石阁，方辔得倾盖。天寒畏干人，卮酒自相对。裴侯非宿约，来预心赏会。吾季方家居，四坐客解帯。献酬杂嘲谑，欢笑以为快。幸无俗中士，形迹一不怪。蟋蟀鸣高堂，岁月聿已迈。于今鲜吏责，无所忧其外。但当勤来顾，数醉此庭内。良无德与汝，聊足纾慷慨。

江介多悲风，川广不可越。畏涂非吾土，游子怆明发。群山起楚蜀，众水会溟渤。地险自适然，天衷岂端设。凭陵三国际，偃蹇五胡末。非无英雄姿，于此智勇竭。疑城尚虎踞，虏马余饮窟。人谋虽工拙，神物有予夺。请陈真人朔，颇事丹浦伐。风云埽氛埃，雷雨救焚暍。禹功东渐海，汉使南诮越。太平自兹始，盛德信贻厥。

旦上天禄阁，暮直承明庐。避喧虽足慰，取适固已疏。佳雨及我暇，兹晨殊晏如。紾𫄨委冠帯，高枕睨庭除。熏风散微凉，润气浮郊墟。沸声涌江瀬，暝色晦绮疏。惊电时烁目，疾雷不废书。商歌勤金石，尘谷盈蛙鱼。此乐不可改，古人良起予。惜无同音赏，幽独成离居。闻君达亹亹，樽酒会朋裾。高贤卧家巷，固多长者车。宁无寂寞者，闭关讲玄虚。

忆昔常好饮，非以酒多味。亲友惠兹适，笑语坦无畏。不知天地广，岂问岁月逝。尔来顾可怜，自觉不如意。秋风正萧骚，万物尽憔悴。颇欲濯旅怀，无人共昏醉。独游何时欢，白眼向兹世。

石头非人力，翠壁百仞高。上盘巉岩云，下激涌涌涛。攀跻猿猱苦，游涌鱼鳖劳。乃知百万师，未易损一毛。混茫有开凿，形势岂一朝。太古至德世，斯民各逍遥。艰难非所婴，秦汉仍寂寥。发挥自孙氏，力控刘与曹。基业何崔巍，谋谟亦雄豪。龙蟠与虎踞，势足万古牢。德义苟不修，忽焉亡其操。缤纷不一姓，气象何萧条。往者游猎区，尽为黍稷苗。前事不可忘，后来鉴孔昭。客行倦烦促，胜槩惬所遭。眇然抱幽想，慷慨成郁陶。古人若腾波，逝者日已滔。壮观谁与论，悠悠背行舠。

校雠中秘书，闻子宴城隅。大第丞相府，主人执金吾。浮云驻清唱，回雪舞妖姝。金罍溢醇液，犀箸厌鲜腴。高谈郁不发，应接固已劬。我从四五公，置酒此石渠。开窗埽残雪，列俎焚枯鱼。谹言规姚姒，小说本虞初。不知敝缊寒，未觉膏粱殊。从容忽竟日，此乐亦谁如。长安事交游，贫富固有徒。不恨我失君，恨子不顾予。回头成陈迹，万事与化俱。题诗寄余欢，毋乃笑其迂。

积雨不出门，局促如井蛙。初晴强人意，今日来君家。下马笑握手，埽阶去尘沙。银瓶拨醅酒，紫碗双井茶。黄雀随素鲂，安榴杂木瓜。举非一方物，远或万里遐。不知王侯宅，此味何以加。扶疏庭下槐，灿烂盘中花。春事岂不多，游览何必赊。与公平生亲，总角见髪华。饮当外形骸，语当恕喧哗。纵心倒所诣，相对白日斜。江韩亦我徒，但恨宿约差。愿使公多财，此乐宁有涯。

前日俱远别，梦中毎难期。何言一堂上，相与同宴嬉。幸勿卑陋巷，陋巷何独卑。幸勿辞樽酒，樽酒安足辞。君看笼中禽，亦有山林思。习习不如意，焉用文章为。君寻古人物，信有陵谷悲。扰扰不自适，会为后世嗤。促节无窄袖，缓歌逐鸣丝。自美亦自恶，贵贱吾不知。纵谈剧虚舟，快饮若漏卮。人生但如此，为乐自一时。谁言冬夜长，俛仰星汉移。念无千金寿，愧子勤称诗。

紫薇异众木，名与星垣同。应是天上花，偶然落尘中。艳色丽朝日，繁香散清风。{女便}娟虽自喜，幽寂逝将终。主人谪仙籍，浩歌沧浪翁。卜居抗静节，搴秀怜芳丛。猗狔庭中华，固为悦已容。如何又将去，含意默忡忡。青苔侵履綦，摇落知岁穷。独赖君子德，庶几甘棠封。

海滨寂寥地，送别何须频。数上曲阳亭，自然愁旅人。晴日排寒色，清光湛奫沦。微风海上来，满目飞鱼鳞。孤云去无所，野鸟鸣相驯。信美非吾土，送目倦南津。

劲云翔空林，积雨荒茂草。哀鸣闻离兽，惊栖见羁鸟。时逝运自颓，物壮势还老。感至境寥怆，悲来色枯槁。玩此岂有极，辨之苦不早。如何复伤别，咫尺成远道。

四海无风涛，五年再相逢。会合如此难，况我罹百凶。悲端素填膺，触事涙满胸。欲言不能语，岂知涕所从。良久得仰视，恍忽如梦中。非复平昔游，岂复平昔容。危生若霜叶，懔懔待烈风。不有亲戚欢，其如忧患攻。破啼强为笑，意气徒衰翁。慰尔友于情，急难义所隆。

秦地天下险，秦兵天下强。曩在景祐末，叛国正陆梁。渡河窥中原，不见飞鸟翔。汉将虽城守，覆没犹相望。时秦独高枕，毫髪无所伤。岂惟形势然，固亦任使良。近者敌已弱，旄头灭无光。尚须得猛士，分命修封疆。陆子吴中贤，英英富文章。作人易感激，遇事殊轩昂。旧知军中乐，复爱边地凉。不忍京尘间，著书鬓毛苍。拜疏如终军，请缨督群羌。大笑朱买臣，衣锦怜故乡。旌旗导前车，丝竹呜后房。指呼百夫走，谈笑千里康。虽云半刺史，其实专一方。古来成功名，奇偶不可常。得时或幸会，微贱升庙堂。况君阅诗书，智策未易量。协心得元帅，展意输所长。朝廷酹勋阀，曾不矜银黄。他日重见君，非复东观郎。

向晦月消魄，楚涛为之衰。坳堂无深涉，客子缓归期。吟遶沙步阔，眺赏秋山奇。大川涨南岛，落日明西垂。登高既易赋，怀古岂难诗。喟彼一带阻，积此三岁思。何当命海若，利涉慰调饥。

陕郊古云重，雄胜地所该。群山左右顾，大河西北来。府署凭中高，一日万景开。是时八九月，秋色清池台。樽酒雨余酌，笙歌云际回。追欢缅前会，真乐非昔陪。宾客虽日过，礼俗多嫌猜。于焉备厨传，安得忘形骸。神交与心赏，怀旧何悠哉。

风土乐荆楚，尘埃倦都洛。东游欣邂逅，勿复惊离索。尚悔不同舟，令人惭李郭。

欲折杨柳枝，赠言别所思。日落飞鸟息，孤帆奔何之。行人乐前途，何以寛我怀。还将别离思，吹示横笛儿。

日没昆丘峰，月出沧海波。区区三万里，相望能几何。一出仍一处，一合复一离。正尔人间世，无复欢笑时。子行何匆匆，将老思所试。恨我无羽翰，不能省君治。黄河从天来，太华出云上。登临若相思，寄声问无恙。

苍苍南山桂，岁暮独华滋。非无栋梁用，道远莫致之。黄雀巢其巅，蝼蚁穴其卑。全生亦以遂，匠石空复悲。两唐迈青节，千岁接光辉。珪璋固特达，鸿鹄佳羽仪。庶几朝廷老，出入王者师。何事江湖间，浮沈众人为。我实牛马走，不能强絷维。欲往路苦艰，怆兹四愁诗。

终军西入关，弃𦈡笑路旁。丈夫贵成名，用此还故乡。虽无鲁儒操，意气殊激昂。稚龄如颓波，讵忍鬓髪苍。古人汝南秀，契阔升我堂。宿昔梦生翼，已排九门翔。未尽复来归，帝阍隔微茫。高卧三年喑，忽随南风扬。万里快超诣，岂知道路长。努力戒后时，相劝不可忘。

遭遇爵位轻，治平进取难。不见明经士，白首成一官。怜尔吾家驹，学问知所安。得名万众中，奋迅生羽翰。天子临广廷，公卿肃衣冠。传呼署甲乙，谁不倾目观。我时忝陪侍，趋拜玉座前。鄂秀莩亦荣，不自知欣懽。勿言势尚卑，无以地固寒。鸾鳯曾棘栖，蛟龙亦泥蟠。孟轲称三乐，富贵不与焉。恨我不如尔，千锺益悲叹。奈何方远别，浩荡江湖间。临分岂自胜，流涕空汍澜。

寡欲求易给，縦心居常安。一为淮阳卧，及再芳岁单。处事非事事，居官岂官官。念以拙者效，而为朝责寛。故人怀英迈，抚辔辱盘桓。心期谢外奖，谈笑用为欢。淹泊遂将永，望舒毁其团。别君感匏系，更欲愁且叹。

功名世所济，时节不可迟。夙昔闻斯语，至今良独疑。筋力与时背，进取将愿违。譬如宝燕石，无用于重赀。不恨岁月晚，畏为豪俊嗤。见君复感叹，吾道其如台。古之英贤人，隐显亦不齐。出处各努力，悠悠慰我思。

南师鼓琴者，余力推步精。千里求知音，徒步入王城。能高颇自负，一一游公卿。朝廷富贵人，宠辱心若惊。闻至必解榻，招邀剧生平。以兹禄命术，独得当时名。朱弦与素徽，弃置莫为听。往往默自抚，或疑非断声。红尘车马中，随俗翻营营。振衣忽长叹，吾已知时情。卷槖郤东下，野风萧然清。且赍山水意，永待锺期生。

山梁鸣雌雉，节物春已深。故花稍辞枝，新叶渐成阴。流光不可挽，四序密相寻。今晨已非昔，明日岂复今。自我惬幽独，放言冥此心。胡为复屡叹，孔圣有遗音。

相如忽将老，推挽竟无力。如何羁旅后，弃我复远适。贫病束我身，送子恨不得。时登高丘望，尘土蔽西北。山河绕秦陇，关陕入胸臆。形胜悬眼前，顾盼生感激。指陈出图像，踊跃效功绩。朝廷厌兵久，勉上平戎策。

昔在西省直，常有中园思。今来非吾室，犹称宣城诗。芳郊后摇落，秋初尚华滋。丹宝何纂纂，黄花复离离。俯见渊鱼翔，仰观云鸟嬉。物性附所适，吾生亦尔期。置酒得同好，追胜不知疲。和歌凉风起，看舞白日移。兴言想丘壑，弱丧惭旌麾。负郭如办此，怀金宁足为。

微月翳西林，繁星灿如锦。欢言恋清景，展席不遑寝。凉风能相期，沆瀣若可饮。劳生伤局促，徂岁急苒荏。为君捐万虑，高卧且安枕。

山野宜独往，出郭愧宾从。终为吏事役，犹与贤者共。平湖色清浅，霜落冰始冻。远郊气氤氲，腊近春稍动。鸟飞甚闲暇，兽起或惊纵。爱此去人远，相劝解君鞚。崇冈象崤阪，宿莽似云梦。游目际天地，褰裳凌菰葑。吟非骚人怨，赏及舞雩诵。涂远意逾适，笑彼阮籍恸。

夏至无与适，驱马出东城。渐去市井喧，稍增耳目明。风劲山瘦高，露寒水澄清。造景不及言，畅然得此生。姓名谢朝隐，出处与物冥。岂伊渔樵合，鸟兽亦不惊。待此用卒岁，优游谐我情。

翰林气英发，博学起徒步。初射东堂策，巳称济时具。出入三千岁，差池千一遇。青云得自致，白眼与俗迕。劲节凌秋旻，玄文匿深雾。尺璧可令毁，坚石难使铸。董生胶西相，贾子长沙傅。终疑希世才，良用制作误。衔悲去修门，觖望动行路。落落长松姿，岁晏悴霜露。平生慕高名，邂逅隔清晤。心许千金剑，无由挂君墓。

端居亦无赖，幽赏每多违。扁舟试独泛，鸥鸟肯相依。日暮无所诣，兴尽复还归。

闭关予非用，适野子能谋。勿言雅俗异，卒岁共优游。清诗状景物，秀气豁霜秋。篇终寄一笑，因以缓心忧。

独夜一卷史，上寻千岁间。咄嗟兴废更，俯仰朝市迁。古人病无闻，愚智矜后先。共乐无穷中，正如朝露然。向观功名际，自以皆万年。迩来令人悲，蚊蚋过目前。安得谢浮俗，高举凌九天。捐书以绝学，寄心崆峒仙。

海风水群飞，中夜满城雪。闻鸡倒衣起，犹谓庭下月。出门望天地，高下同莹洁。念非汗漫期，驱马正迷辙。我本江湖人，云端想华阙。今来恍自失，旅唱空愁绝。

微霜下芳草，日月逝逾迈。青青松与柏，岁暮两相对。念我平生游，孤怀用慷慨。谁言干里近，引领若海外。清颍流东南，浮云向吴会。临风意莫展，将子多自爱。

达人视天下，轻重如浮云。震雷不经听，虫飞宁足分。吾慕庞德公，谷口自耕耘。身世两相弃，放言麋鹿群。此风久难尚，之子今复闻。我亦问津者，滔滔远惭君。

鲜鲜秋菊花，粲粲黄金钱。采掇时苦晚，弃遗情所怜。道人教为枕，示可以延年。早昧摄生术，恐为多病纒。又从省俗事，视听苦不便。往往发昏愦，未知所除蠲。但使寐无觉，不谓药可痊。今者诚有遇，秘之慎其传。愈风得难老，高卧齐古贤。作诗叙终始，物薄戒轻捐。

忧患使志衰，羁旅哀年迈。夙昔仰高山，迩来得倾盖。孤游幸无恨，三益良有待。惠我金玉音，醒如濯聋瞆。怅然反自感，久矣病昏惫。微君念气臭，谁与振菅蒯。聆弦感英韶，观海惮珍怪。内省终悬罄，无由报杂佩。

江表山水区，南昌神仙宅。固宜生贤俊，邈与尘土隔。昔在君伯氏，实为万夫特。文采何辉煌，声名盛赫奕。差池中道夭，冥漠神理默。德业谁与伦，天伦自准的。龙蟠岂终潜，鸟伏必远击。君今锺其美，远到未可测。

边兵未云备，竞矜弓弩强。斯人久衔恩，献力固所当。上山伐檀栾，入林候飞翔。岂无解网心，大义须勤王。安得会稽岭，集居共工旁。安得解羽泽，在君礼义乡。剪翎副之箭，一一坚且良。朝发摧西戎，夕发毙东羌。不烦天下民，万里坐宁康。

平日日在檐，今日日在堂。西风稍已急，百草不复芳。蟋蟀何独悲，戚戚鸣四墙。客子多所感，中夕起徬徨。贫病自早衰，何必秋气凉。心忧不能眠，非惟寒夜长。

孤轩遶危桐，飒飒闻闹雨。惊起视前除，飞花乱如舞。轻香密伊席，晚景容当户。玉粉散游蜂，珠华溅高宇。纷纷绿苔上，半已随泥土。邈彼丹穴鸟，何年翥文羽。芳时不可骤，岁晏聊容与。

孤鸾方北游，威凤复南翔。邂逅中道遇，其音何锵锵。太平向百年，此固多美祥。扰扰都人士，争先觌辉光。虽无醴泉流，江水清且长。虽无朝阳桐，翠树茂且芳。念将万里逝，愿得少徬徨。为君赋卷阿，因以谢楚狂。

浮飙解重阴，白日丽青天。凛凛秋气肃，萧萧风景鲜。脂车驾我马，览物往于田。幽兴未能尽，中途复来旋。古人不可及，独往只自怜。岂若偃吾室，优游以忘年。

朝光出屋角，鸟雀声正喧。天寒未能起，缊袍有余温。智士困朝市，勇士敝中原。自古贵高卧，岂嫌长闭门。

功名贵早达，时俗轻小官。念子两未适，出门何独欢。古贤有禄仕，先圣戒色难。义慊固为美，势卑岂足叹。采兰岁云暮，接淅心不安。宛转腰间丝，崔嵬头上冠。车马有光辉，里闾有耸观。勉旃爱玉体，自致青云端。

裴侯江海士，往者未相识。但闻太学生，素号万人敌。群雄会南宫，精鉴动宗伯。先鸣气轩昂，一日声烜赫。青云开岐路，黄鹄张羽翮。多幸旅后陈，同时被亲策。指縦听高论，洒落骇余力。不意沈下僚，于予有愧色。兰台校中书，幕府赞婉画。起家固多荣，负米轻远役。此心古人少，于义吾子得。秋风感羁旅，道远思自适。

昔在谷子云，语妙气縦横。遨游五侯间，谈笑临公卿。丈夫伸知己，未必老一经。怀宝迷其邦，古人谁谓平。杨侯东州客，三岁不飞鸣。杂沓二府书，缤纷委弓旌。结靷西入关，长揖谢诸生。风霜岂不永，意气故自轻。伊昔惟一剑，蒯缑吐悲声。当令代舍长，见我珠履荣。

暮归欲投息，明月强我行。越陌复度阡，古人知此情。叩门童奴走，升堂儿女惊。呼酒径就醉，益复招友生。不可不与饮，子真胜公荣。顾闻四壁间，丝竹金石声。此非孔子居，那得尔铿轰。夜阑兴不尽，积云解我醒。噫嘻王子猷，浪得千载名。

微言昔废绝，大道随荒榛。上下千岁间，天将复斯文。若人实命世，述作参鬼神。横制万里波，不为流俗珍。大音破昏聋，有若雷霆震。惜乎世莫用，竟以奇怪闻。哀哉揭阳贬，势屈道则伸。孔子亦有言，求仁而得仁。我昔读其书，固常见其人。迩来观遗像，忽若平生亲。轮扁不言巧，丹青岂复真。尚存高山意，俯仰冀日新。

平生交一臂，观化此山川。俯仰成陈迹，高低俱绝弦。浮云杳何处，衰病兀萧然。扰扰红尘合，谁予慰目前。

高枕北窗下，柴门昼仍关。偶有微风至，欣然解人颜。瞑目恣远想，超遥出尘寰。自昔太古来，几人得此闲。读书取适心，名誉非所攀。尧跖本不辨，况乃章句间。牛羊死牢䇲，麋鹿安深山。物性有不齐，何知智与顽。

相去不在远，百里若异方。相别不在久，一日如岁长。我昔不愿仕，会知出处妨。因循竟不免，密勿犹自强。默默抱远志，悠悠视流光。岂知豢鸡鹜，止欲归稻粱。飞鸟呼其俦，羁马忆故乡。况兹平生怀，奔走非所望。朝吟在子边，夕梦居子旁。岁暮菽可采，云谁助倾筐。桑落酒当熟，谁复共称觞。忽忽无一欢，昏昏坐中堂。拂衣告言归，念彼穉且狂。作此聊自娱，我思不能忘。

谬为天官属，得与选事亲。略计三百州，绿衣九千人。较材迷长短，守法愧因循。救末知不足，澄源力难伸。诸君备乡老，多士竞国宾。鉴形肖止水，播物参洪钧。解论皆造微，详延必逢真。仰成寛吏责，端本慰吾民。功则太平始，任非百职伦。聚精会冠剑，重钥閟埃尘。寄重地必禁，问迹疏无因。风雨何萧萧，鸡鸣夜将晨。一日如三月，况兹别累旬。

前日君远游，相怜每独悲。宁知君未返，自笑还若兹。贤者易姓逃，圣者微服驰。圣贤不必容，吾道其如饴。浮舟颍水清，远与尘嚣违。卜邻西郊郭，得近樵渔期。主人文章伯，声望高一时。平生莫往还，见我如旧知。势与年俱忘，胸中坦无疑。人当意气展，何有忧寒饥。反思万类情，紏纒未易推。向者虽定居，睽孤常不怡。迩来暂奔走，师友足自持。物或损而益，吾又何怨为。且苟无陈人，吾岂能至斯。岁穷景萧条，多感令志衰。须君济其弱，嗟子何当来。

积雨不自已，季秋闻惊雷。行子方远道，憔悴感我怀。流潦纷纵横，高冈蔚崔嵬。左右无所睹，出入蒿与莱。百步一踯躅，十步一徘徊。村墟断人烟，沈灶或产蛙。日月悬一隅，云雾安得开。天远人事迩，劳生使心哀。独不如凫鹄，奋翼超高飞。相望空长叹，抚襟泣如颓。

城东与城西，相去咫尺耳。不得同朝夕，譬如隔山水。况兹历三秋，正复累百里。念我谁与游，怅然岂能已。古人称莫逆，未必居密迩。自嫌感豫深，更失笑谈理。寡陋使心忧，空虚见人喜。观过而知仁，且当谢君子。

走马平舒道，初日明三峰。岚光共淡荡，千丈青芙蓉。伊昔临画图，但爱神仙踪。安知复壮丽，翰墨难为工。我行天地间，异景曾此逢。至今想见之，秀气常冲融。世事劳人生，壮年成老翁。山中定见佳，恨未与君同。

俱持强汉节，共下承明殿。相从不相及，相望不相见。平生慕俦侣，宿昔异乡县。展转多远怀，恍惚犹对面。桑干北风度，冰雪卷飞练。古来战伐地，惨淡气不变。赠君貂襜褕，努力犯霜霰。一尺握中策，无由奉深眷。

昨日非今日，今吾非故吾。蛊鸣知岁晚，须变哀年徂。万事异俯仰，达者与化俱。故人千里外，高义独何如。眷眷尺素书，湛湛双酒壶。劝我加餐食，示我长相于。可怜平生好，不异东西居。我今心如结，那得从公舒。

长安风尘地，见子若旧交。意气何激昂，骨干真蒲梢。戎胡扰边封，杀气连二崤。丈人国长城，多垒忧四郊。劲兵向海西，千里沸鼓铙。共传校尉印，勇略如虎虓。功业系感激，念当覆妖巢。秋风日夜清，敌人知折胶。努力张国家，寄声慰衡茅。

贫别书信阔，接壤如天涯。沉忧心肠窄，少日如岁时。食荼苦在味，集蓼辛在外。百感従中生，通夕不遑寐。世路岂飘风，游子常转蓬。镜中见二毛，何啻非老翁。晚慕马少游，结庐守乡井。简略或易足，长当并形影。

张君于福乐，先进野人也。曩者吾见之，大惊彼何者。须眉交苍白，被服必儒雅。故善殷周间，不居王郑下。诸士多及门，之子独在野。食有脱粟饭，出无款段马。乡闾行虽高，时俗知亦寡。昨闻修庠序，造士系陶冶。斯人宜聘起，可以专楚槚。养贤须勤渠，风教随用舍。望君万里余，谁谓我心写。

我昔居宋都，潜有伐树忧。不期得君子，卒岁同优游。杨生旧相知，情分故绸缪。阮公出倾盖，而肯如白头。古人有忘年，嗟我非此俦。譬如羔袖微，岂可参狐裘。知人视其友，孔圣称焉廋。所以梁楚间，亦闻东家丘。相从未云厌，相别难自留。赠我数百言，精神露蛟虬。杨子期我用，谓当佐王侯。阮公推我文，云可齐尹欧。斯言岂易当，斯道岂易求。奈何千金珠，中夜而暗投。书绅愿自勗，杂佩非可酬。欲知相忆心，淮水清悠悠。

中堂明华灯，宥坐湛清酒。笔砚居我前，史籍在我后。君知我不乐，我念平生友。强醉谁与欢，怅然夜将久。

后皇富佳树，柑实掩群众。磊落骊珠圆，参差金壶重。剖丹琼瑶碎，蓄润霜雪冻。封苞万里险，照耀高堂供。忆昔伯禹籍，苍茫阙斯贡。及乎骚人赋，流落遗尔颂。反登橘柚辈，海物随错综。图谍迷万世，不平竟谁讼。颇疑古未有，彼故得豪縦。溟海通蓬莱，近由仙者种。又疑美过绝，谗口斥不用。寂寥三王时，此理弥可痛。安得举其族，北迁越岩洞。岁比万户封，蠲烦与人共。

贫病不出门，趣与时俗乖。高卧谢宾客，秋叶忽满阶。今旦为谁埽，释子远见怀。问我平安否，旷然外形骸。貌疏意如真，语淡情反谐。旅人非一感，及尔能安排。闻道常愧晚，智也岂有涯。他日更解榻，虚谈慰心斋。

师虽支离流，于道乃全人。未尝事感豫，来者自欲亲。时时平是非，往往动精神。纵横及万事，慷慨惊四邻。乃知全一身，不必山野民。乃知忧当世，不必朝廷臣。语默两有适，动静皆可循。彼哉小丈夫，孰能识吾真。

积阴向十日，不见江南山。何意浮云尽，依然庭户间。芳草晚已歇，瑶华初可攀。故人在远道，怅望凋朱颜。

我求一州牧，竟至无津涯。相看佩铜虎，似欲凌青霞。分陕本相事，憩棠成棣华。优游山河胜，肯厌多风沙。

人远地形旷，气收天宇高。不辞乘兴出，直恐应接劳。送雁时挥弦，羡鱼复临濠。君知适意乐，未悟生二毛。

岁晚农事毕，里闾竞欢然。相见有余情，独游颇忘年。上怀羲皇世，下感沮溺贤。岂以六金印，而轻二顷田。

许生擅丘壑，融结随毫端。醉埽堂上壁，参差皆可观。飞雪暗连峰，对之中夏寒。吾能捐万事，于此聊盘桓。

澄澄春波深，中有鲂与鲤。无人收潜隐，好生得吾子。投竿坐孤石，尽日倦未起。既失常若惊，有逢忽然喜。子心岂残物，子道岂娱己。人谁辨子意，我请尽其理。垂钓须得鲜，治国须得贤。所以不惮勤，岂在虾鱼间。君子爱其君，讽谕以为先。詹何臧丈人，古事皆已然。谁将子之术，更诵吾君前。

歳晚天地闭，积阴冻乾坤。大钧止亭育，群鬼私自尊。窃弄造化柄，擅令众阴存。幽奸发玄漠，死气蒸黎元。朋党渐相蔽，大辰诉其冤。帝惟百物忧，恐不见阳春。敕使拘众鬼，朝曦送微温。大明焕幽郁，和气迥昆仑。初晓尚余禀，渐高遂增暄。烦冥避穷朔，玉烛调中原。众蛰久僵俘，今来更腾鶱。微禽鷃与雀，弄影势飞翻。草木反生意，益思擢鲜繁。潜鱼离冰穴，无数游清源。嗟我同此庆，兀然坐朝昏。缊袍幸可赖，卒歳无复论。稍稍出辞气，仰天荷公恩。始知过狐白，愿得陈至尊。昔宋有愚叟，亦能款君门。况今事西讨，十万罗櫜鞬。烽火通警急，鐡衣遶夷蕃。幸悲堕指魄，少慰无衣魂。诚使胜挟纩，岂在衣便蕃。斯言出感激，忠信非诈谖。何由露天听，虎豹守天阍。

南极无永昼，北方多苦寒。负暄意颇适，容膝居亦安。啸傲长者辙，崔嵬切云冠。道书异俗味，稚子同大欢。不觉老将至，安知利害端。

被褐暖不足，负暄温有余。内惭意气狭，婉娈在庭除。清晨倚西楹，夕暮守东隅。常恐浮云起，冰雪不须臾。靳靳怀薄愿，安得留飞乌。

日出东南隅，晨光散瞳昽。山形西北去，暖气浮冲融。天地大逆旅，客身一飘蓬。胡雏啼朝霜，边马嘶朔风。独怀负暄乐，未许斯人同。归当献天子，无乃笑愚忠。

焦明忌常处，蟪蛄愁永年。浅俗更相訾，旷怀自邈然。我从造化游，夐立万物先。四海固咫尺，大椿不独延。日月为我驾，昏明相回旋。超遥无终薄，浩荡遗拘蛮。岂与功明士，姝姝以暖暖。智极蜗角下，形敝阳荣间。

种萱不种兰，自谓忧易忘。绿叶何萋萋，春愁更茫茫。古人有虚语，名实未必当。南箕与北斗，灿烂空成章。

箫韶岂不美，爰居终自悲。俛仰鲁城上，惊顾不能怡。伊昔舜廷内，鸣鳯为来仪。和声讵中变，众听邈难齐。浇淳悬异代，聪昧未殊施。咄嗟播鼗武，永乏沧海归。

汉阴灌园叟，抱瓮力难任。规为一何拙，机事自伤心。赐也不受命，愧之汗沾襟。至言与世邈，幽操非俗寻。以此高宇宙，岂知倦山林。彼哉夸夺子，佩服烂朱金。

商丘有奇树，厥生非一朝。修根走灵社，腾干拏赤霄。拳局无大用，液𣗊不可雕。谁谓非世器，终焉托逍遥。致身适有遇，松桂宁免樵。

百谷驰东南，三江浇吴会。积阴漏云汉，涌水翻积块。斯民既昏垫，我稼堕颠沛。鱼鳖有余粮，郊原靡遗穗。糊口窃自恕，矜寡将何赖。天道有盈虚，吾宁罪于歳。救饥苦谋拙，禹稷不可待。行矣帆长风，因之浮海外。

固国不须险，用兵不须强。域民在所守，威敌在所良。由余仕诸戎，秦穆警封疆。晏子犹在齐，范昭识难亡。小国有其人，大国岂易当。奈何亿万师，牧野遂煌煌。

天马出西极，由来中国用。楩楠秀荆楚，乃作晋梁栋。遗材彼兴忧，得宝此以重。伍员楚亡命，一旦摧郢众。世薄事有然，申胥得无恸。

织女有耻羞，歳一过牵牛。暂来已遽往，光景不少留。会合一何亟，离别一何修。不知灵匹意，正使今人愁。河汉清且广，风波无时休。蹇修古不存，乌鹊相为谋。理拙心莫同，谁令结绸缪。蛾眉坐自老，纨扇空悲秋。

荧煌昭回章，婉娈灵匹燕。薄雾垂絪衣，明星缀华瑱。洁身奉君子，所幸常顾眷。风浪既多艰，歳时剧飞箭。会赊别堪疑，那能鬒不变。愿构虹蜺梁，与君常相见。

楚山积阴霖，百谷盛号怒。虎豹亡其曹，蛟龙失所据。势排苍崖列，力与巨石注。顷刻浮青天，微茫浸高树。兹城依平原，自古北悬瓠。垫溢安敢辞，漂浮实所惧。禹功不可及，河伯欲谁恶。宁以蛙龟欢，姑为下民蠧。筑防力不足，疏泻志犹慕。安得鞭冯蠵，从兹万里骛。

海上雨初至，中庭树交翻。幽人整冠帯，喜见雷电存。积润泻河汉，余滋被邱原。鱼龙倘可活，蛙黾谁嫌喧。稍稍秋欲变，微凉入前轩。古人致亹亹，吾亦开吾樽。御叔小丈夫，颇知笑臧孙。贤愚定谁是，兴尽忽忘言。

旷野凉气早，八月风已寒。遥云结层阴，白云被芳兰。徬徨步高隰，怵惕伤肺肝。奈何远别离，涕下若波澜。

听讼吾犹人，安得终曰间。从吏已可知，拂衣未能还。逍遥及余暇，苟且寛心颜。洒扫延清𩙪，空凉辟重关。古人有所处，才与不才间。持此以自娱，将非真隐然。

伊堂早颓挫，松柏亦憔悴。常惟摧为薪，中涂失苍翠。昨来始营葺，榱桷复高丽。萧萧青云干，始有百大意。神明顿来还，故老咸歔欷。朝燕得所常，问谁救其敝。吾家渥洼驹，颇有超绝气。好事能复古，爱奇趣起废。后凋甚明白，来者思仿佛。此实贤智谋，古人贵岂弟。仲尼颂子产，其养民也惠。召公憩甘棠，后世歌蔽芾。勉旃崇其业，事足伯父继。令名与佳树，自可俱亿歳。

我祖学芦山，潜光玩诗书。君家独先觉，一见矜里闾。固有如陈平，长贫贱者乎。青云果自致，远鉴惊群愚。鸣风兆有妫，懿占信不诬。粲然诸子贤，仕各列大夫。号称万石君，盛事衣冠无。声华辉图史，岂独荣枌榆。外族继清高，耻为事物拘。未尝入城府，奕世风不渝。宜有羔雁求，怪其久阙如。君来就乡赋，信足光庆馀。郡守劝驾行，紫庭与计俱。努力事学问，豫章擢扶疏。游子怀故乡，矧伊接葭莩。勉率为歌诗，尚能念起予。

南方酒如渑，醉倒本容易。蔡姬缓声歌，清响动云际。惜哉知音稀，此辈自难值。曩者东山游，一日已三歳。人遐成陈迹，兴尽失超诣。寥寥方外欢，独数嵇阮辈。冻云临寒空，掩郁迈往气。引杯乱愁思，击节还拊髀。

凿井不及水，虽劳乃无功。耕田舍终亩，歳暮安俟丰。人当少年时，耳目明以聪。所为患不能，所学患不通。患之不自勉，老去逾颛蒙。虽复欲自力，歳时已飘蓬。譬彼陟大水，不能晓西东。谕尔安可忘，我尝梦周公。

朝乘日车出，暮戴星影还。颠冥朝暮中，出入咫尺间。已觉素志非，更知人理艰。小利专欲速，大德不逾闲。

楚塞常闵雪，穷冬未为晚。欣看朔风过，想自万里远。崩腾龙沙飞，浩荡北溟卷。势排炎荒瘴，力救南国旱。悲雁飞何之，蛰龙卧终偃。至神亦憔悴，尔辈何缱绻。歳阴倏将改，天运有必反。慷慨吾何言，短衣数自挽。

十日三雨雪，同阴坐朝昏。幽人感歳晚，更觉日月奔。劲风西北来，轰哮动乾坤。中州山昆墟，四彻皆玙璠。鸿雁游可哀，竹柏生仅存。念此使心悲，何时见阳春。志士则憔悴，薄俗安足论。乡里狐狢儿，反怪天正温。

前夕盛雷电，谓言春和发。典衣买春酒，歳事亦可悦。不知天难谌，信宿更凝冽。朝来雪盈尺，初计顿乖越。吾庐甘重塞，敝褐忍百结。岂敢咨祁寒，又非慕炎热。阴阳相交错，万一成灾孽。忆昔鲁隐公，九年春三月。癸酉雨震电，庚辰大雨雪。春秋书为法，其事何照晰。曾经圣人笔，下学而上达。况此四月间，又当季春末。愿排阊阖戟，一献春秋说。路远泥阻深，愁哉卧岩穴。

客身困旅人，未如负舍蜗。滚滚荆吴间，所居不常家。宴安非吾事，但恐髪早华。且复一日葺，随时具生涯。白盛烂四壁，茔净磨疵瑕。虚明豁心府，永使思无邪。愁来莫与语，起就书龙蛇。亦足写方寸，放歌快咨嗟。苦嫌中庭窄，所生野草花。故须种松竹，反忆日月遐。歳寒与谁共，惆怅终无他。

繁阴乘炎夏，晦色竟朝暮。蛟龙困云雷，虎豹病氛雾。过时畏昏垫，推分纵所遇。闭阁空自愁，救饥眇无素。江侯卧闾里，本自济时具。方与造物游，昔同斯人虑。作诗破幽愤，极笔纡远慕。磊落三贤人，千秋如面晤。道同义相契，未必形影附。长谣鸡鸣篇，因见君子度。

幸从大夫后，而无吏事忧。出沐风雨夕，闭门松菊秋。素交辱见过，意气何绸缪。车骑皆雨立，富贵若浮云。围棋纾壮心，酌茗当献酬。岂惟邻里好，足慰平生游。书籍可许通，水火得所求。独恨鸡黍薄，无以充淹留。我穷若匏瓜，于世良悠悠。寂寞守一隅，非君谁见收。庶几除三径，玩此歳方遒。莫令子衿诗，更作商声讴。

东风破穷阴，农者亦望歳。宿雪滋巳消，骄阳更为沴。玑衡运元化，律吕导和气。四序宜平分，斯人尚憔悴。关中大兵后，所向半凋敝。荆棘独至今，眷言可涕泣。忆昨辞紫宸，从容画民事。焦劳见颜色，旷荡洒恩惠。开仓出其陈，履亩夺浮议。乃知圣神心，独在舜禹际。所忧吏不称，未足效兼济。安得三日雨，滂沱泽厚地。百昌奋皆作，吾亦免于戾。吁嗟望云汉，冥漠想萍翳。交泰及此时，群生岂终否。

富贵抱忧患，贫贱苦煎熬。居此二者间，幸无终歳劳。养生赖裘葛，卜隐开蓬蒿。既不碌碌冗，又不巍巍高。炎凉纵所遇，寒暑俱可逃。竭力供子职，大欢对儿曹。至人贵真乐，名位岂所饕。咄嗟路傍子，生死堪悲号。

燕雀赴广厦，鸡鹜就卑栖。我生共有托，生理与汝齐。忧患历险艰，转徙疲东西。常慕蛮与触，所居能自赍。哀吟蹈楚郊，主人欲招携。卜筑烦里旅，妇姑免勃谿。此邦非故乡，习俗素所迷。颇以羁见忌，得安糁与藜。下见贤相仁，恤隐逾天倪。阴德少阳报，眉寿至介圭。已当受一廛，终身活灌畦。

清波照荜门，垂柳拂危轩。静境偏相慰，鸣禽时一喧。羡鱼还结网，引水自疏源。啸傲陶唐世，幽忧不可谖。

吾山会雨泽，汗漫千里秋。不如芦泉水，来入城中流。经营万余家，澄澈去无际。我乐与众同，泉能起人意。泉旁宜嘉林，时多桐与梓。泉间宜美鱼，时有鲂与鲤。谁能捐万事，来我泉上居。我欲解章绶，从之泉上渔。

先生方独往，逝与一世辞。虽未超云霞，岂尝顾喧卑。事亲止于适，接物能不为。谷中虎豹多，往往行自随。此是真人风，何必太古时。吾欲从之游，自嫌迹尚非。寄心逍遥间，聊可以相期。

少服逢掖衣，又为梁甫吟。谬膺东藩守，似慰畸人心。宣布祗上恩，浚明肃官箴。治醇俗易美，事半功反深。嘉雨苏旱苗，庆云结重阴。天将假民乐，我以开烦襟。钜野会百川，东山凌众岑。庶几缓吾带，一一穷登临。

秋阴蔽阳光，雨潦如昏垫。居人郁无聊，游子行可念。方携一樽酒，欲别情不厌。虽无车马赠，篇赋私敢占。人生远图在，离索安足慊。愿为东南风，刮日豁长熖。取觞醉车轨，千里由此渐。

山野不事事，未尝中绳墨。得官笔砚间，懒与慢成癖。前日承君乏，始亲薄领役。捶钩校毫芒，简髪差寸尺。自知非其任，良有不可力。君诚神仙人，那得头不白。繇兹谢睎跂，依隐就闲寂。

一株青玉立，千叶绿云委。亭亭五丈余，高意犹未已。仙僧年九十，清净老不死。自云手种时，一颗青桐子。

真人西度关，乃祖独知之。强著五千言，竦身弃喧卑。灵光无时没，人世自超忽。上下千歳间，裔孙亦清出。论兵复击剑，远与道同符。功名不如意，白髪笑桑榆。藏书天禄阁，卜居天柱山。此职无吏责，去去何时还。山中醉白云，山下弄流水。吾已了损益，未知生死耳。聊登千仞巅，下视寰中尘。更因长风来，挥手谢世人。

幽兰晚已秀，新竹直且疏。朴樕亦巢禽，坳堂自容鱼。长日肆炎赫，周轩正清虚。适心不贵多，一亩觉有余。理会遣孤笑，兴来味群书。彼何扰扰尔，我独欣欣欤。人臣无怀安，吏治犹蘧芦。幸及三年淹，庶几闲燕居。

当时鸳鸯梦，飞入魏宫来。崇构灭余香，碧瓦空在哉。磨砻变新砚，洗刷涤故苔。但取圭角全，何必琼与瑰。

中庭两佳树，密叶如翠帷。擢干一何高，铺阴被前墀。清风自翩翻，正昼无炎曦。拱揖在我前，我常往参之。隐几旦复暮，卷书坐忘疲。安知非华屋，聊以庇荫为。瑶室陨帝辛，璧台丧周姬。由来灭亡祸，不为草野施。偃仰更何顾，欣欢方在兹。

召公爱小棠，百歳俾勿拔。仲尼憩大树，一宿辄已伐。圣贤岂殊途，人事有穷达。出处何可常，我身固微末。上无燕伯遇，下无宋人孽。从容圣贤间，得此亦已窃。

中庭无多树，花尽自成阴。熏风吹清和，午影还萧森。上有出谷鸟，间关鸣好音。下有放言人，寂寞卧机心。人鸟各相忘，语默不见侵。吾庐此最好，岂意在山林。

宦情重居内，世论轻守藩。出处苟自得，重轻安足原。昔常怪萧傅，耻乘太守幡。颇独多严生，厌直金马门。优游树风迹，宣布流上恩。何负廷中臣，而贬千乘尊。石侯古人风，自令薄夫敦。平日不汲汲，左迁更轩轩。轻舟趣行装，合符去天阍。高卧可以治，簿书岂所烦。我亦羁旅人，不堪市朝喧。又无适时用，坐自悲素餐。愿为江湖长，聊复育元元。子若未北归，相过识吾言。

卜隐谢林薮，考槃寄闾里。嘉树为我徒，清风濯尘耳。手披漆园书，身拟长梧子。穷秋忽感悲，埽榻且欢喜。

客游已昨日，已复歳月改。流光一如此，故物纷晦在。忽使中心悲，悠悠若浮海。相思间何阔，此意君当解。

出门逢一士，抱书向南山。问其何为尔，欲语辄复叹。少小贵诗书，志业觊孔颜。尔来三十载，鬓髪倏已斑。唐虞不可待，世誉亦耻干。宁赴岩谷老，行行未遽还。其言乃可感，使我再凄然。人生归有命，穷达何足言。劝尔饮此酒，唐虞在其间。

分表难强营，俗中弥不堪。始觉懒亦真，功名焉可贪。婆婆玩流光，幽寂信所谙。束带愁逢迎，燕处倦交谈。碌碌史隐间，将为兹世惭。

香清自足爱，味厚非所伦。如何缺缺徒，反以花为真。花奇不可见，举世皆忌辛。谁将擢仙骨，愿比芝苗珍。

时事如不闻，烦襟尚郁怫。高亭一何壮，俾我遗外物。是时夏景初，竹树雨飘拂。燕雀飞檐楹，喧争互强倔。世纷类如此，小大何得失。始知绝群动，方外真有佛。此地可终隐，不惟谢炎郁。逍遥鞭其后，岂恨久蟠屈。

广陵春欲归，九曲池先暖。积雪未全消，流波已全满。宫城落乔木，岸竹排纤簳。古事无足悲，登临苦日短。

众人于五音，丑正不丑随。所以匣中琴，寂寂少人知。淳和太平风，简淡邃古时。得意亦忘言，居然见无为。非公蕴真乐，此道谁复期。

知音古亦少，况乃今人乎。至和动殊类，此则今世无。舜韶舞百兽，事可观于书。但非耳目接，便自疑其虚。谁谓今之人，反不如兽欤。大音盖希声，聋俗或万殊。中孚有不化，嗟嗟乎豚鱼。

驱马涉长碛，千里径无草。天寒日光淡，积雪常杲杲。劲风裂肌肤，狐狢甚鲁缟。况我被甲铠，寝迟起常早。崔嵬陟高山，日落尚远道。人生各有命，岂惮事遐讨。饮冰伤心骨，重研如巨枣。义深自最励，身贱宁要好。亲戚何可逢，功名未自保。少年慕壮健，我独贵疏老。

吾闻欧公客，必皆当世贤。众中一见子，始信斯言然。彩衣得意归，笑语春风前。轻赍尚方履，去影袅翩翩。百里不足仕，桂枝淹华年。故须多种秫，烂醉挥鸣弦。

闭门委余事，久矣卧幽寂。忽枉临濠篇，如逮问鱼客。山川尽写仿，人物多在昔。形倨游自远，善行固无迹。吁嗟相知晚，起予遽多益。乃悟文字工，足兼造化力。荧煌淮夷珠，磊落荆山璧。他人竭泽求，吾子希世得。禽微戒轻弹，路暗慎虚掷。如何忽在此，咏叹生感激。

兹年见二毛，秋至独多悲。况乃霜露繁，悟彼歳月驰。衡门静无辙，幽径荒不治。眷眷武夷翁，倾盖成旧知。每枉林下步，笑言辄移时。目击良已久，鳯歌复见诒。谅君徜徉意，当以振其衰。

苒苒庭下槐，苍苍山中桧。臭味久矣殊，荣枯莫相待。胡为寓形生，曾不异风概。擢干初无根，交阴忽成籁。死生诣胶漆，幼壮姿姿态。本同非不佳，末异终恐害。吾意造化巧，淫乐为狡狯。玩此三公才，比之女萝辈。不然世俗薄，苟合耻刚介。妄彼特立姿，乐附柔弱类。谁能极物理，且以嘲大块。陶冶如吾言，庸庸亦何怪。

东风吹陈根，万木含芳华。客愁独不改，浩荡津无涯。朝光破浮隐，暄鸟声交加。樱桃此时盛，满树纷彤霞。当户仍拂帘，参差自相遮。日高卧未起，顾见惊且嗟。此复几日繁，譬如空中花。非无一樽酒，玩之到景斜。多虑使意衰，怅然奈尔何。

此花前日时，素雪摇东风。已惊变浓绿，忽更垂繁红。俛仰物三换，歳华终无穷。因笑树下人，未悟成老翁。磊落火齐珠，参差珊瑚丛。赠远限道路，成蹊纵儿童。

朝日送风光，宿云浓不卷。微阴助惆怅，旅思增婉婉。新花秀且含，芳草绿更远。乐赏及融怡，春晖未应晚。

昔歳有壮气，耻事一室中。独愿埽万里，指麾走群雄。少壮意更衰，弃书学老农。羁旅无田园，飘如野间蓬。徘徊陈蔡间，呰窳见楚风。托足不期广，所存一亩宫。秋草日芜没，荷锄事儿童。叹息念变化，古人颇固穷。

中庭不逾亩，百草何荒芜。绿叶间紫茎，薫莸互相渝。所怜薄筋力，岂爱不埽除。贤者曾蒿莱，吾徒亦何如。公侵藩垣出，蔓也自难图。下床值蛇蟒，依隐行郁纡。至使蚊蚋多，不堪匝肌肤。古人遗我言，芳兰戒必锄。努力蔑小惠，作诗感踌躇。

鸟啼斋前树，促驾吾当西。朝从良友别，夕赴幽人期。方以会合喜，敢曰道路疲。予戆昧时利，百事弃不为。惟有好贤心，未愧缁衣诗。

徒咢无与同，徒歌无与和。徒行莫之友，徒语无所破。慷慨一无徒，始觉从君过。欣闻酒新酿，堂有佳客座。欢从尊罍罄，醉听冠巾堕。庶可效名士，因君读楚些。

犀首从横时，无事犹饮酒。我生太平际，日醉亦何有。太平多贤才，台阁固其薮。济世图功名，汲汲常恐后。我宁乐自放，甘与物俱朽。顾惟人间迹，澶漫独已久。智谋乏施设，筋力倦奔走。幸为朝廷知，而免职事守。人当自量度，快意安所受。何能强绳检，希世视自负。晶荧流霞波，泔淡白玉斗。欢来无虚席，嘲笑命宾友。残冬虽余几，自足数开口。浩歌迎春风，安用独醒叟。

虽居江上城，不识江边路。故移芦苇丛，粗慰江湖趣。翠华侵砚席，疏影入牖户。歳寒待尔共，好尚与时迕。勿以比蒹葭，苍苍瘁白露。

富贵信多士，况乃主恩深。京洛多风尘，冠盖自成阴。片言代拱璧，一顾溢千金。嗟我固贫贱，处俗谬浮沈。咄咄人间世，俯仰愧山林。

信陵贵公子，仁义不挂口。犹有三千客，名声极高厚。而况贤者门，四方所奔走。岂无青云士，磊落照前后。我虽非其人，慕用意殊久。差池混出处，百望乖一隅。羁旅陈蔡间，忙如丧家狗。担簦始自致，倾盖许白首。中堂陈诗书，高会置樽酒。岂惟听余论，复喜识宾友。魏侯希世珍，颇为平生旧。他时恨契阔，并生喜邂逅。危冠切浮云，长剑挂南斗。同志此莫逆，孤游信无负。切磋变新巧，彩绘饰余丑。自谓当穷年，如何复分手。士生得所师，文学致不朽。吾衰莫自力，子壮谅何有。当取天下名，还为生人寿。

孟公乘兴出，必造龙山头。回望默不言，夕阳始还辀。千年虽悠远，此意故风流。咄嗟无知者，寂寞空荆州。霜风萧骚晚，楚水荒凉愁。安得款段马，往来时独游。

上天赋尔才，若不受羁绁。失身偶见获，羞与家禽列。秋风半夜起，鸿鹄两飘瞥。物生各自适，听尔归寥泬。白云入双眸，尺地肯自屑。慎勿逐鷃爵，□□不足绝。不过仓廪中，朋党为偷窃。鴂𫛸最堪憎，擅使芳草歇。勉力霜霰期，方为鸟中杰。

芳草久已歇，星火奄向中。日暮玄鸣蝉，歳华坐将空。轻举尘壤外，逍遥神仙同。岂伊感时节，悲啸临长风。夕露鲜余润，炎𩙪成蕴隆。清虚浪自足，高饿亦云穷。

处世诚碌碌，白髪生满头。所以不自惭，数从长者游。醉翁名世者，事业晞孔周。独立千歳外，邈然已难俦。韩范青云姿，奋飞起西州。徘徊霄汉间，下视轻蜩鸠。诗老最前辈，名声三十秋。篇章被海表，岂独鲁与邹。今我亲见之，执鞭乃所求。何况登其堂，举觞预献酬。清谈破群疑，嘲笑寛百忧。以此捐歳月，吾生同悠悠。

云昏江水阔，两淮不可测。山丘望亦迷，马牛岂易识。高帆乘长风，俄倾屡欹仄。未知所趣向，稍稍万宇黑。近津见芦苇，其外水正白。操舟投其间，宿鸟俱辟易。水深不可缆，丛梗以为力。蚊蚋秋尚繁，不眠坐通夕。中宵风逾厉，潮水相荡击。安得似人者，謦欬在我侧。天明启牖户，愿见白日色。莽苍旸谷间，竟为雾雨隔。追观宵征处，波恶生悸惕。绝粮非陈蔡，从者亦凄恻。

冷冷清池水，泛泛不系舟。兴来可独往，兴尽自难留。留无淹回责，往无进取忧。世人共扰扰，真赏空悠悠。章华楚人困，姑苏麋鹿游。君看如意台，乃知贤者谋。

长夏炎气隆，高田剧焚烧。惜哉淮海卑，无力能沃焦。起顾郊野间，离离悉苞萧。日夕多狂风，飞尘蔽招摇。谁能起蛟龙，雷雨苏宿苗。眇然坐自想，幽意增烦歊。

子真王济徒，爱马有马癖。毎嫌驽骀众，未睹千里格。朅来飞龙厩，一一数白黑。始惊麒麟骨，秀出无与敌。旗旄乱云霞，鼓吹喧霹雳。从容看回旋，感激私叹息。此当逝昆仑，上与天无极。奈何局轩陛，终歳老羁靮。主人贵公子，埽榻多命客。聊欲寛其意，无为稍戚戚。珍羞杂水陆，清酒漾金碧。嘲笑心目开，留连日已夕。归来兴不尽，驻马问所适。知我方会友，投鞭遽登席。贫家竟何如，脯醢乏余力。歌舞复无素，儿童强敦逼。多君平生怀，不与贫富隔。欢来亦酩酊，俛仰愧三益。

雨息风亦止，落月犹在天。舟人相呼起，稍出芦苇间。暗中各纷拏，四听声正讙。开户视所从，大江自漫漫。众星若连珠，累累浮深渊。津涯杳难知，势与天地寛。俯见舟楫微，万牛一毛然。虎豹嗥岸傍，蛟龙浮其涎。兢兢抱危惧，忽忽忘食眠。人生诚多忧，况乃行路难。

歳晚见黄菊，悲秋空复情。故人岂知我，朋酒适平生。举杯远相属，目尽归鸿声。醉眠东篱下，此亦渊明情。

我惟一逢掖，入为二千石。声迹不相同，礼貎谓谁敌。既许游藩篱，又喜升宴席。酌酒浇磥魁，赋诗听警策。朋从常苦少，佳节古所惜。既醉忘形骸，笑言俱莫逆。使公贵且寿，富有贫贱客。

会短别日长，愁多欢情少。古来人间世，于道同扰扰。我髪日已苍，我颜日已槁。离忧固如此，四十未应老。谁能跨浮云，相与成莽眇。吾子心莫逆，庶当悟意表。

繁霜堕众木，朝光破初寒。游子侵旦发，隐忍行旅艰。走马东郊门，别愁莽无端。川长不可厉，泛舟触波澜。相及墟落远，解骖请盘桓。班荆道路侧，酌酒还据鞍。殊乡阅人多，浮俗见子难。结交形骸外，生计出处间。江湖天一涯，冰雪歳欲阑。昔贤往不反，子陵与伯鸾。东游信不恶，相望终永叹。

烂漫十日饮，未快远别情。醉魂几时醒，直见颍水清。前欢绝莫寻，离念纷更盈。车骑暂休汝，赏晤得时英。披襟两相照，话言仆屡更。论史既衮衮，说经亦铿铿。一觞亦一咏，乐事真相并。会合固难常，我独嗟南行。回首念前好，感物非嘤鸣。明发成寤歌，勉勉趣遥程。

王乔一双凫，乃是尚方履。误逐阊阖风，飘然太湖水。湖水连天涯，茫茫湛清辉。秋来兴不尽，似欲都忘归。玉叠鲙如雪，碧壶酒若渑。醉辄问左右，何如张季鹰。君乃蓬邱人，神仙有名籍。不应自放浪，久为尘中客。我顷卧广陵，西风见白髪。八月观海涛，壮心谢超越。因欲解印绶，从君五湖游。功名非所及，为具鸱夷舟。

龙兴幽泉中，溶云自潜飞。气还大渊下，灰籥先察微。气应不必迩，至诚神与归。嗟予接休德，志合无纤讥。譬诸死灰然，安事旦夕违。胡为久相越，书问月增稀。

终日相与居，岂知相得懽。出门一分袂，乃觉携手难。西风过浮云，急雨生早寒。清秋令人悲，兹游何当还。歳月游将晚，念君尚加餐。

往卜颍上居，徒爱颍上人。巢由节并世，管鲍必相亲。而我与夫子，阡陌东西邻。正可白首游，岂计中道分。人生莫自必，一别俄六春。入践西掖垣，出乘两朱轮。佐时乏明略，来往徒纷纷。上愧洗耳翁，下惭图霸臣。念欲投劾去，结茅复从君。摅我宿昔意，寄声谢水滨。

君有湖海气，沆砀凌斗牛。远持一卷书，濯我千歳忧。大音不众合，至宝非暗投。感激移人心，汍澜使涕流。俗讥陈元龙，世乏刘豫州。安得排群儿，卧君百尺楼。

北风吹飞雨，中夏变早寒。浮云满天地，坎井成波澜。秋兴集我怀，旅愁散无端。阳光旦自匿，后土何得干。嗟君贫非病，所寄瓢与箪。陋巷无杂宾，商歌激清弹。甚愿裹薄饭，相从餍朝餐。亦思造旸谷，相与晞朝冠。力弱泥潦深，乃知行路难。

张陈父子游，乃为白刃仇。萧曹平生欢，亦作睚眦雠。交合名利间，安得无后忧。商山有四人，衰老俱白首。但食岩谷芝，终身不相尤。未必能独贤，苟云无他求。古称结交难，成败视此由。作诗告同心，市义诚足羞。

北轩属秋霁，晓见风叶零。置觞命宾友，环坐飞渌醽。遇适辄献笑，放言豁中扃。兀然不省醉，起见天上星。勉强相劝引，我谣子宜听。幸无兵农忧，稔歳蒙休宁。读书业文外，惟有醉不醒。世途若波涛，富贵乃浮萍。置之无可称，视彼鸿冥冥。

洪涛翻金堤，冀州变泥涂。哀哉百万室，所忧半为鱼。流穴接道路，呻吟交里闾。若无慈仁长，安使疲疹苏。子在新密时，治声溢西都。大水无麦禾，闵然若疾痛。不忍使者求，建言解其粗。邦人喜更生，老幼欢以呼。绳墨制奸吏，弦歌训诸儒。复新卓侯庙，慕用已不诬。今者河朔行，岂其易然乎。彼将誉所试，况子材有余。但恨治者小，百里为区区。割鸡用牛刀，孔圣所叹吁。贤者必爱民，民活心乃愉。幼学长行之，固为圣人徒。位下非所恤，勉哉宁君躯。

鷾鸸一何智，俯仰人间游。落实不给视，去之畏少留。高贤在天下，富贵如云浮。得失不概怀，损益宁所忧。若人古巳亡，今复得徐侯。词科二十载，朝籍方见收。四海厌名声，庙堂多軰俦。后时不自失，观化君悠悠。入辞未央廷，远牧荒山陬。去矣成独往，岂嫌时俗羞。

卜居非卜邻，适幸邻花发。照曜东轩东，暄然二三月。露香送清吹，晨艳开繁雪。稚子戏墙根，鸣鸡出林樾。我来奔羁旅，疑及武陵歇。欲访竟无从，空观对寥寂。为人懵俗事，邻里多谢绝。独尔可相亲，芬芳未应灭。

少年慷慨轻远行，岀入楚越多所经。每令百川尽衣带，独忆岳阳观洞庭。方舆沈潜似无地，倚盖回还徒见星。始疑上帝限南北，恐有漏泽连青冥。西风八月氛雾收，旷宇千里令人醒。苦为外境相诱掖，欲弃尘世浮沧溟。当时发狂颇自怪，真拟乘兴携湘灵。至今局促不如意，坐视岁月无时停。凉秋满眼更多感，回首尚觉君山青。

去年闻雁江湖边，尔时异乡望白云。今年雁南身更北，可怜送目怀居人。我生羁旅自南北，雁飞何为亦远役。浮云满天我无翼，相与因风寄消息。

中庭长楸百尺余，翠叶晻蔼当四隅。晨霞夕日自相翳，并坐可得千人俱。忆昔河决钜野溢，定之方中作宫室。当时鲁人始种此，还赋卫风伐琴瑟。春华亹亹六十年，高干错落摧寒烟。怅望空随众木老，中舍至音无与宣。

秋风驾流溪水急，君帆胡为破烟入。仙人近约武夷会，汉祀山头羽旄立。群山丛丛野波绿，君缨无尘见心曲。江淹梦笔灵有余，君归何时伫盈轴。

栖乌未动清漏残，寥寥空堂生早寒。相重树色如泼墨，欲落月采成渥丹。市声嘈嘈入人耳，自笑带星还若此。

秋霜折胶胡马壮，边马窥边怒边将。游骑夜入烧回中，烽火朝传过陇上。关东行客关西来，欲说兵形先啜哀。长戈不能断右臂，壮士无过委黄埃。岁输缯帛顾何益，匈奴反以驰荆棘。安得连山如长城，遍限中原郤蛮貊。

南人登鱼作𦝼腊，清潭数里奔舟檝。层冰始解川气和，百尺分明见鬐鬛。大网如云遮要津，须臾牵网回水滨。地高势蹙渐逼窄，忽复逸出黄金鳞。钓叟篙师共惊骇，失声夺气俱逡巡。素鲂赤鲤不足数，弃掷千万如埃尘。岂知异物通变化，暂网中还有神戏。

育育水满湖，中有千金鱼。浮沈得意似太古，不畏网罟畏鹈鹕。绿蒲欲齐藻初密，红尾差差映朝日。疾雷骤雨人莫知，潜有蛟龙取之逸。

凿池不容数斛水，养鱼才胜十余尾。可怜出没萍藻间，还如泛澹江湖里。君勿笑坳堂坎井无远期，假有神物君不知。风云变化在倏忽，随众幽潜聊尔为。

岁丰饮酒众同醉，岁饥散糟民亦济。乃知酒酤在官为长策，上可足财下均利。黄头稚子白髪翁，哺糟相随尘土中。岂嫌身居犬彘后，还喜生值恩施丰。翰林仙伯屈主诺，忧民之忧乐民乐。祸阶六筦不易救，恵及连城自云薄。周公以来千百年，希世俗儒玩糟粕。排斥酒诰终莫用，感激长谣岂虚作。恨公未为富民侯，此等区区岂所忧。

白头老翁披败蓑，求鱼终日罩淮波。波深水阔望不绝，网目虽繁能几何。大鱼鳣鱏入渊底，小鱼魂鲵登网里。手皲足趼吁可怜，何不为网大如天。

东风十日不肯回，浓云猛雨无时开。纷然万瓦垂组练，忽变百里吹尘埃。河鱼无翼蹈平陆，水鸟哺子升高台。羲和送日不竟夜，阳乌翅湿方摧颓。腐薪数吹不堪湿，灵井已满无用汲。大衢泥潦安得出，败瓦漏缺端愁入。街头红粟更腾踊，岁晏敝裘方缀缉。黄花荧荧独不忧，怅然为尔临风立。

麻侯昔为莱子国，海滨渔人献文石。云是秦始皇帝东巡碑，二十一字李斯迹。桑田变海岸为谷，此石亦沈沧海侧。浪翻水转石段空，偶存数尺非人力。文章虽传失首尾，犹与史记无差忒。字形讹缺非昔时，蛰龙病虺相排迮。念昔属车八十一，气如虎狼食中国。方士献策通神仙，谀臣奋笔夸功德。始皇未死名已灭，秦地初分石皆泐。迩来似觉天意然，欲令后世羞其惑。君不见夏禹九鼎传三王，末年乃随殷社亡。时平往往暂一见，龙文玉铉曾无伤。圣贤作事宜万代，事非圣贤多立坏。

周南草虫但书兴，尔雅虫鱼浪多证。岂如纨扇裂冰霜，画出肖翘皆绝胜。蝇谗蝶轻螗螂狷，同类殊名悉相应。毗陵老匠含天真，独得于心非气孕。牸牛落笔殊偶然，秦女骖鸾不相称。因君笔力尤天下，一借微躯闻万乘。

长安贫客食无鱼，浩歌弹铗归来乎。主人聆歌知客意，酌酒买鱼相与醉。一鱼百金不可偿，操刀作鲙挥雪霜。鳞分骨解珠玉光，举盘引箸丝线长。楚饭雕胡香且洁，吴羮入口如沃雪。主欢赋诗客称寿，裂简摇毫落寒月。我亦羁旅秋萧条，思鲈回首江汉遥。过门大嚼取快意，咏诗忘味如闻韶。君若乘风驾沧海，更鲙长鲸且相待。

冥冥同云昼如墨，十日江城雪三尺。骐骥长鸣向朔风，鸿雁悲飞困双翼。此时穷巷多泥涂，念子衰年少筋力。时俗反称少壮贤，丈夫动与饥寒逼。乘兴能枝笻竹来，煮鱼温酒浇胸臆。

积雪冥冥春不淹，流光骤去十之三。根拳枝折物可念，衣敝履穿吾自堪。天枢回环错寒燠，地轴开阖差朔南。乾坤密移世莫测，安得辨士能剧谈。

高楼鼓绝昏鸦宿，疏帘暗幕开明烛。雪风振海夜未央，酒池无冰春更绿。迎年送腊醉莫辞，回环四序长相续。

一日朔风三日雪，冬来严凝春复结。不知长此终安穷，芳物差池且三月。雷公怒号何淬嗟，欲起草木呼龙蛇。可怜惨栗夺气意，正复惟悴哀泥沙。紫宸放朝车马息，邻里谢交门径寂。解龟换酒聊自乐，浮云蔽日殊未极。

楚越祅氛杂炎瘴，凭陵中州冬益壮。天兵横厉江湖间，杀气冥冥逐飞将。南风不竞寒律回，暮雪远从阊阖来。云崩涛涌天地闭，埽洒万里空尘埃。公卿入贺陛下圣，海神来朝军事定。

阴风触物生晚劲，积雪经旬戏春令。气排水国吁可骇，势覆山城力谁竞。缤纷乍逐飞霰夺，惨淡仰见浮云定。稍并日夜明相续，欲乱玄黄色交映。丘陵迤逦增更高，市井喧卑听逾静。包荒含垢似天德，履素居纯近民性。可怜佳境浩无极，非有雄辞岂能咏。匆忆避地歌其雱，携手驱车及寛政。迩来盈尺亦何有，高卧闭门方自庆。矧占丰岁宜九糓，重抑骄阳驱百病。龙蛇在蛰莺在谷，与我俱欣四时正。新诗翩翩摧古人，汝阴太守明廷臣。侔色揣称笑流俗，与民乐赓阳春曲。由来曲高和必寡，况我才居郢人下。

去年对雪本忆梅，今年看梅更忆雪。繁香浩色他日时，谁为年年剧胡越。乃知古来人间世，十常八九不如意。况我与君羁旅人，别多会少谁复计。闲来看梅取一笑，对雪更作明年调。

清风卷云天雨霜，众星灭没月腾光。纷纭六幕含苍苍，莹如冰壶察毫芒。太虚真人河汉旁，攀援桂枝曳霓裳。紫贝为阙白玉堂，珠筵瑶席罗羽觞。倚风微吟声抑扬，揖我起游谓我臧。左骖蛟螭左鳯凰，倏忽万里天路长。尘埃下土殊茫茫，乐如何其乐未央。

骊驹在门且勿喧，主人留客姑进酒。一时转盼巳陈迹，千里相望更何有。祖侯声名二十年，天下英豪共奔走。谁云白髪寄郎曹，更喜朱轓入吾手。扬雄天禄就寂寞，召伯甘棠变枯朽。乃知人事不如意，自古十常有八九。男儿何曾计出处，时运由来有奇偶。莫嫌青云晚着鞭，会取黄金大如斗。君能食饮和天倪，余事无可付庄叟。

赤云烧天天欲焚，深堂如炮井如饙。肴干不食酒具陈，君胡愁嗟念南熏。主人白羽奇且新，捷逾輠膏机有神。飞廉舒御旋相奔，晻蔼翕霍娱坐宾。衣襟飘飘恍凌云，何用御风绝埃尘。主人顾嗟颜色颦，安得救暍通下民。羊角扶摇非敢珍，愿使大鹏离隐沦。上客捧觞起为贺，君宜千年位卿佐。

江南羁客怀乡墅，晓起前轩对零雨。清波满目如鉴中，遶岸高松十余树。砌旁芳草似汀洲，巉岩殿角飞红楼。沈光倒影入浪底，宛是若邪溪上头。薄雾疏烟迷近远，水色谁能辨深浅。忽惊谢去尘中游，不知正自居京辇。何人草服倚长松，回头误问钓鱼翁。眼前景致偶相同，岂异仙术游壶中。

待诏先生穷巷居，箪瓢屡空方晏如。自操井臼秣羸马，郤整衣冠迎赐书。王人驻车久叹息，天子闻知动颜色。饱死曾不及侏儒，牧民会肯输筋力。诏书朝出蓬莱宫，绣衣还乡由上衷。君今已作二千石，亦复将为第五公。

层栏压湖春水碧，日照高穹同一色。东风引浪飞鱼鳞，极目伤心如楚泽。茫茫白芷连芰荷，倚沼畦瀛遥望多。官贤与众共其乐，渔樵日暮常经过。君家德祖吴门子，弃职从仙如脱屣。此中吏隐人不知，且濯君缨洗君耳。

吴儿歈，郑女舞，彩衣姣服垂楚楚。姑苏台高春日迟，急节新声闹钟鼓。美人欢醉捧瑶爵，君王万寿长如许。吴宫四面尽山川，越兵那得到城下。

种玉不满畦，种花易满枝。玉生寄石自有处，花飞随风那得知。婵娟翠髪阴山女，能为汉装说汉语。春心未知向谁是，夜弹琵琶涙如雨。赤车使者过鳯凰，暗中一闻先断肠。碧窗锁烟未容去，侍儿密献江南珰。鹊飞上天星沈海，人心不同事随改。翦环洗妆许君老，百年如梦情终在。妾乘油壁郎乘骢，西陵松柏墨色浓。新欢未已旧愁起，水流曲曲山重重。周周衔羽鹣比翼，天生相亲人岂识。虽不及清路尘，犹当作山上石。

伏波将军昔征南，功业虽壮身不还。曾出封疆铸铜柱，竟留种族依荒山。君不见如今圣天子，埽荡妖巢悉内徙。雕题来作冠带民，鼻饮翻宜伊洛水。此功一成万世宁，五岭三苗长坦平。

鸿飞辄上天，鱼跃还入渊。故人去我百里余，我欲附书无由缘。俗间离合谁得免，心虽欲近身逾远。少壮相欢长年悲，自恨今为丈夫浅。

同居汴水上，自与君居隔。月出城头人尽归，思君携手独不得。兴来狂歌无与赓，白云时向望中生。城外明月未应减，期君对举黄金觥。

晴鸠讙求雌，雨鸠闹逐妇。天地有晴阴，嗟尔何欣复何怒。柔桑如云春暮时，吴蚕半眠紫葚肥。食不过数粒，寝不过一枝。妇子相安可以老，何用汲汲合且离。雷公号呼风伯舞，天借之权作霖雨。可怜汝愚终不省，反室于怒谁哀汝。昔人恶尔巧，今人笑尔拙。巧不得近瑶台，拙不能保家室。尔巧尔拙非汝情，天机回阖难自平，世人假尔推阴晴。

促即复促即，秋蛩一何力。不见机杼巧，但闻日夜织。霜陨木落天下寒，嗟我妇子衣裳单。大钧万物各有在，尔独憔悴使人欢。一鸣复一飞，秋堂燕将归。四时自兴叹，天道不得违。忆昔春风和且柔，畏人来入人间游。鹰隼横厉自兹始，索寞分散还可愁。

甘露被草，朝阳易晞。池莲并蒂，及秋变衰。独有长松连理老益壮，十年百年仍附枝。昔来一物足为瑞，何况三异俱称奇。吴中衣冠不胜数，天意自与宁馨儿。露干莲死不复见，正以青松并验之。凯风孝子尝悲思，三荆兄弟伤分离。此家遗风五十慕，物理推类谁能欺，到客为尔俱题诗。

辘轳复辘轳，日夜声相续。长绠无已时，深泉变空谷。君不见开辟至今千万年，斗枢坤轴相回旋。河汉西流亦不息，见尔沧海成桑田。

出城问穷僻，负郭正潇洒。主人著书长闭关，佳树当门宜系马。下马上堂还读书，新诗古琴双起予。昏鸦栖鸡欲敛翼，兴尽将去犹须臾。徒见城中轩冕客，不如吾人一缝掖。安得茅茨同里居，子在东阡我南陌。

我不识醉翁亭，又不闻醉翁吟。但见醉翁诗，爱彼绝境逢良琴。上多高峰下流泉，后有芳草前茂林。玄猿黄鹄翩翻共悲鸣兮，白云翠霭倏忽而阳阴。此间真意不可尽，未遇知者犹荒岑。醉翁昔时逃世纷，恋此酩酊遗朝簪。心虽独醒迹弥晦，举俗莫得窥浮沈。迩来十年定谁觉，独沈夫子明其心。写之丝桐寄逸赏，曲度寥落含高深。绝调众耳多不省，醉翁一闻能别音。乃知精识自有合，何必相与凌崎嵚。伯牙锺子期，目击意已歆。蓬莱三山荡析不可见，惟有水仙之操传至今。安知后世万千岁，此地不为水火侵。但存君诗与君曲，虽远犹可期登临。沈夫子，与醉翁，斯言至悲君更寻。

热不就恶木枝，渇不近盗泉水。自古有成言，念我还如此。爱君井源百尺深，爱君庭树千里阴。相知岂计一饭报，长啸聊为猛虎吟。

吾家千里驹，气与齿俱壮。去年射策雄东堂，今年调官在越上。指挥小吏遣簿书，笑语不废才有余。清酒肥鱼宴宾客，时时骑马临湘湖。湖波无风百里平，人道官心如此清。居民爱尹氏为字，令尹生儿湖作名。家家祝君多男子，越中更有余山水。

凉风天际来，拂我阶前树。稍惊枝上禽，复堕叶间露。儿童畏我逢秋悲，刻叶作花矜岁时。祝我宜秋劝使插，未能免俗复尔为。鬓边二毛殊不恶，淮南何须伤木落。

十里一反顾，五里一徘徊。悠悠三千里，莫知我心哀。客愁纷无涯，岁月忽如掷。人生莫自料，皓首岂易测。节旄未落归去来，天遣春风随我回。入朝宁食建业水，还家郤赋南山雷。妇能秦声妾赵舞，稚子可使行酒杯。急须为乐娱日夜，何事憔悴淹尘埃。行矣乎，归去来。

阮公青云器，寓意必豪纵。西临广武寄一笑，英雄纷纷竞如梦。有时不能平，途穷即长恸。仕哉咏怀篇，千载共悲讽。金陵昔为帝王居，气象萧索无复余。长江连天水东注，台城仿佛存邱墟。主人文章谪仙老，感古能无激怀抱。作亭正得山水胜，登临更值风月好。宾客满堂丝竹悲，古今风流自一时。君家夷吾虽有慷慨语，快意未必如君诗。淮水东流千万年，此亭方与淮共传。念君归老庙堂上，未负赓歌留北山。

古城何巍巍，古墓何累累。生游市朝死田野，从古到今无免者。城荒郤为狐兔宅，墓在他人种松柏。伏羲以来三万年，此城此墓几变易。谁人听唱野田诗，能令君悲亦不悲。

抚剑欲远适，舍旃辄复息。四海广大身正孤，东西南北颇同役。筑室种树反开门，闾里小人哀王孙。丈夫委顺故在俗，余事悠悠何足论。

风花不自知，高下逐风飞。故有多情处，时来点客衣。仙源应在晴溪侧，弄雪吹香不忍归。

雨余池上清且满，浮萍漂漂绿蒲短。主人惜此芳意薄，移藕丁宁不辞远。南陂芙蓉少人识，叠蘂重房无俗格。托根得地今始逢，西风白露为君容。

志士不忘弃沟壑，勇士不忘丧其元。伏鸡搏狸狗袭虎，感激只在精神存。汉朝陵替外戚盛，五岳振荡三辰昏。臣强主弱上不悟，庭中唯唯谁能言。朱生节义迈金石，面劾不避师傅尊。愿求上方斩马剑，诛一厉百清其源。天威震怒不我受，利刃接颈雷霆奔。当前折槛色不变，命在顷刻谁扳援。昔时仲尼鲁司寇，七日行戮端乾坤。嗟我此生心不就，冥冥后土埋其冤。汉家社稷变王氏，张禹虚蒙师保恩。卓然先见在物表，佞臣败国谁复论。我愿乘云款天阍，巫阳掌梦招其魂。立朝蹇蹇辨邪正，无复奸谀开幸门。

门前松响乱头上，壁上江图流眼前。松声水响两不辨，似有疑非心悠然，安得乘兴浮轻船。

上清宫中老道士，曾从先皇去封祀。山头侯夜窥火轮，汾上掊钩出金耳。云成龙虎当翠华，丰隆前导清泥沙。万灵扶驾百神护，杂沓仙侣堆云霞。黄衣羽客十有余，多能引说轩辕初。汉廷儒士议迂阔，天子自用申公书。金绳玉策埋石壤，神光夜见连空虚。天心报贶宸意喜，白茅玉印旌其徒。帷宫赐席接虎幄，待之如宾尽诚悫。中书秘术使之观，神动精摇易飞跃。鼎湖龙去何超越，日月茫茫自奄忽。龙髯堕地秋草生，人世霜华满头髪。

秦王好神仙，东上琅琊台。蛾眉绿髪五千辈，去乘长风款蓬莱。此时秦人海旁立，生别死分不敢泣。但见高帆云中没，野鸟悲鸣为翔集。过海舟，何时还，火焚荆棘空骊山。

陆不辞虎豹怒，水不避蛟龙争。众人亦有命，大贤岂虚生。千岁犹须臾，四野如户庭。解弓挂扶桑，脱剑倚太清。腾身骑日月，万事如蚊{虫民}。贫贱有固穷，慷慨激中情。炎火燎昆邱，乃知白璧精。雪霜没众草，高松独青青。宁生歌车下，戚促儿女声。时至乘化迁，运颓与物冥。震雷不经听，芥蒂何足婴。君不见贾竖竞锥刀，蚍蜉利膻腥。何如乘云御气游咸池，长啸濯我冠与缨。

君不见江都宫，昔时何崔嵬。下临雷陂水，前踞吴王台。台倾无余级，水竭空尘埃。隋人已曾顾此长叹息，今世更为隋人哀。乃知天地间，一盛亦一衰。但从伏羲已来三十余万岁，未有书契胜言哉。尧桀是非可两忘，我欲劝人辟草莱。种稻水一方，艺麻陵四颓。爽鸠之乐非我有，聊独玩此田莓莓。未知百世间，更复谁当来。且欲及闲从宾客，省耕访此时徘徊。

苕溪之水摇空山，霅溪波流无日闲。上有高堂荫华宇，苍翠凌乱轩楹间。异时客心乐真旷，白鸟䴔䴖期往还。解缨敧枕便所适，焉能复问居夷蛮。岚光棱棱耸屏幌，水响滥滥摇琼环。正如明鉴发尘匣，万象聚眼醒容颜。秋风已高白芷老，编荷制蕙文斓斑。魂清魄爽弄明月，洞庭跬步寻非艰。神仙有无未可信，物色但讶非人寰。瑶宫紫府竟何若，茫然远想令人潸。长竿独茧可以老，安用驰猎卢重镮。况复邦人讲文墨，风雅不待仲尼删。丞相词章状元笔，荦荦神裁无由攀。嗟我胡然陷尘滓，不能追逐鸥白鹇。发狂醉问二三子，吴溪钓碣何如顽。

梁人犹为濉阳歌，隋人水调能相和。梁人池台已平地，隋人岸树空嵯峨。梁人隋人去如水，水声日夜流不已。张巡庙前春草生，里人尚识将军名。国雠已灭心不死，愤气半夜凌欃枪。丈夫节义岂在下，愿为长剑刳长鲸。

巴巫之山足奇石，气含秋云如黛色。君家宝砚安所得，圆为马蹄萤为璧。宛城路阻流沙长，中国久绝真乘黄。惜哉逸足世不识，所存一迹犹形相。鄙夫虽非伯乐比，偶见袅蹄识千里。愿君不惜勤示人，倘有骅骝免空死。

兹山陂陀但盈尺，其下盘根乃无极。勇如共工莫可触，力敌愚父无能役。开辟以来传至今，形势虽小当天心。斗极回旋未易测，日影短长犹可寻。石旁阴穴穿洞府，中有神物为之主。祷祠往往见光景，暵旱时时作霖雨。由来丘山贵灵不贵大，正复陂陀亦何怪。

沧洲老树生几秋，干如墨龙根紫虬。雨水摧激势突兀，夭矫出饮沧江流。危不见持颠不扶，萧萧生意令人愁。岂无耕夫与过客，暂时憩尔行则休。西风八月海水飞，枯槎昔曾凌斗牛。恐尔漂零未终极，挂帆欲去仍回头。

君家井泉深百尺，上有高桐十寻碧。鳯鸟不至独何忧，蛟龙深潜莫能识。迅雷烈风来击时，地轴翻倒海水飞。正直摧伤岂天意，爨下成琴殊未迟。

鹰隼羞逐巢上雏，骐骝耻随厩中驹。由来俊迈恶羁絷，子独三年留上都。江南秋风鲈鱼美，庖鲙炊粳东入吴。腰间兰佩垂左右，船若神仙人不如。会稽古来好风俗，严助买臣相继驱。近来太守廷中臣，拔贤好善当朝无。子今东去怀自许，解榻非君尚谁与。克日飞声动洛阳，听君如听雷门鼓。

中庭郤埽无余地，怜君种树还有意。重阴覆屋千尺时，徙坐读书殊可喜。似君秀骨不易攀，当援桂枝星汉间。岂能玩此便自老，尘俗纷纷聊闭关。

结绳既亡书契出，文字变化尤倏忽。太山七十有二代，遗事昏昏万无一。岐阳石鼓起晚周，宣王之诗史籀笔。天下金石凡几存，此当为甲彼皆乙。体势鸟迹杂蝌蚪，词章车攻与吉日。六书既废小雅缺，能使兼存此其实。韩公昔尝歌感激，若弦周诗播琴瑟。雷生今复隶古定，如破鲁璧传简帙。道之难行乃若兹，二千年间能事毕。先王亲用必贵本，流俗玩文因丧质。此虽于今似不急，岂不班班见儒术。藏之天府自其所，大训河图亦何物。会稽群玉久冥寞，漆简韦编尚仿佛。昔人虽死名不朽，智者能为巧当述。太学先生事起废，诵此勤勤救埋没。会令永与天壌传，不比酒诰俄然失。

城头月出天正白，众乌惊飞啼夜色。枝高风多露新滴，畏声恶影不能息。愁人感之援鸣琴，拂弦成声泪沾襟。嗟尔一生八九雏，游翔不过东西林。白头反哺无所恨，桓山分飞独何心。

北林风多丹叶稀，栖乌畏月夜中飞。哀音乱发不自得，孤影履翻无所依。作巢欲高避弹射，谁道通宵不能息。山深林远去冥冥，清露寒霜损毛翼。

江东梅树江西客，僻地相逢眼俱白。杂花乱草鬭青春，玉树琼枝比颜色。轻阴漠漠寒不返，清雨高风旦连夕。惜无白日照芳菲，决云之剑那能得。忽忆曾过上林苑，五柞长杨心所识。结根擢秀皆寻常，得地翻宜帝王侧。后皇嘉树无远迩，尔生自合居南国。勉留佳实和君羮，丁宁妇女无所摘。

蒲萄本自凉州域，汉使移根植中国。凉州路绝无遗民，蒲萄更为中国珍。九月肃霜初熟时，宝珰碌碌珠累累。冻如玉醴甘如饴，江南萍实聊等夷。汉时曾用酒一斛，便能用得凉州牧。汉薄凉州绝可怪，今看凉州若天外。

去岁探花烦两郎，今年逢春情更长。广文主人似知我，一首新诗能发狂。载酒可以过扬子，肩舆不嫌干辟彊。东风老去甚容易，百日醉倒我无妨。

洞庭清波一千里，城中酿酒常无水。泥涂远汲人共悲，缾缶屡空罍亦耻。凿井引竿高下流，清泉泠泠六物修。邦人巳息汉阴拙，楚酒无复邯郸忧。谁谓机心有机械，大贤事业终除害。

六朝文物江南多，江南君臣玉树歌。擘笺弄翰春风里，斵冰析玉作宫纸。当时百金售一幅，澄心堂中千万轴。摛辞欲卷东海波，乘兴未尽南山竹。楼船夜济降幡出，龙骧将军数军实。舳舻衔尾献天子，流落人间万无一。我从故府得百枚，忆昔繁丽今尘埃。秘藏箧笥自矜玩，亦恐岁久空成灰。后人闻名宁复得，就令得之当不识。君能赋此哀江南，写示千秋永无极。

梁王兔园三百里，不闻有与雪霜比。今公畜此安取之，莹若寒玉无磷缁。春秋书瑞不常有，历年旷世曾一偶。宁知彼非太阴魄，鳯凰麒麟亦郊薮。周南之人公腹心，张罝肃肃横中林。献全不损一毫末，顾直肯计千钧金。雕笼密槛回君宠，初不惊人有时拱。由来文采绝世必见羁，岂能随众碌碌自放原野为。

三清殿前木槿树，朝繁夜暗自相催。晨光始出洛水上，暮雨又下云阳台。仙姬神女衣服丽，紫玉杂佩垂玫瑰。春余众木苦寥落，况乃渐逼清秋来。繁花满目真可惜，稍稍万户铺苍苔。黄冠道士情意薄，见似不见年年开。清风满席车马少，莫与共赏倾金罍。尝疑壶中有仙术，安得升天系白日。

汉家初成长乐宫，亦以十月朝百工。武夫崛起少仪节，秦制苟简非王风。犹云始知天子贵，此甚可笑田舍翁。圣朝礼乐百年备，文物寖盛兼羲农。月正元日古所用，数岁一讲宾王公。东至日出西太蒙，南极丹穴北崆峒。重译款关惟恐后，奉琛荐币无不恭。太常调乐辨韶武，少府拭璧差桓躬。旗常卷舒王路肃，干羽出没顽民从。协风入律效朔易，瑞雪盈尺迎年丰。阴惨阳舒变顷刻，天决地辟含冲融。君看此等圣人事，岂得复顾叔孙通。道旁撃壤九龄叟，校室受书三尺童。惯习升平不自觉，岂悟帝力高无穷。赖君作诗播英实，如以鸣鼓祛昏聋。吾知朝廷亿万载，与地侔富天比崇。

都卢小儿歌且舞，口吹鸣笛手击鼓。日落群游尘土中，噭咷不分巴与楚。年年送腊迎春光，家家相随夜开户。嗟汝儿曹舞更歌，及尔不为如老何。

古来画工著名者，吴氏鬼神韩氏马。鬼神既伪不足称，狗马空难亦多假。显师幼年独写人，至今精绝疑有神。洒毫便觉面如面，后素倏讶身观身。高冠长剑天子侧，他时金声复玉色。师皆对之槃礴裸，众谓十常八九得。诸公固为廊庙贤，麒麟未画宜私传。一邱一壑吾亦可，烦仗丹青无间然。

君不见枯槎去时八月风，海水自与天河通。飘飘反出扶桑上，恍惚遍历群仙宫。宫旁佳人莹如玉，邂逅相聚欢不足。诈言物外日月长，正苦归来光景促。回头稍与烟霞隔，世人空辨支矶石。伯劳燕子东西飞，惆怅中间断消息。

天王城西金明池，三月欲尽花菲菲。游人白马黄金羁，騑骖结驷来金堤。禁城恩波无远迩，清光面面均流水。

仆本山野之生民，不堪刺促拘冠绅。江湖自放老将至，岂悟岁月如驰轮。谬随多士贡王府，浪得虚名通紫宸。遽从下列居第一，当时颇似称平津。感激更恩报天子，僶俛从事希涓尘。滥书闺籍比朝旧，骤上天禄均儒臣。肖躬顾影每自愧，譬如蒿艾参松筠。未能引分拂衣往，正用饱食惭悬鹑。太平中外虽少事，贤哲驰骛犹辛勤。幸无官守逃吏责，自可昏醉穷青春。夭桃花繁高倚楼，似若有意娱佳宾。浩歌大笑忘检局，座客欢倒知吾真。东风瞥来能几时，况子东西南北人。人间会合常苦少，撃鲜举白毋羞贫。林端啼鴂风雨夕，异方相忆空酸辛。

立春自昔为土牛，古人设象今人愁。岂有笵泥作头角，便可代天熙九畴。村夫田妇初不知，缤纷围遶争相祈。皆云宜蚕又宜谷，拜跪满前同致词。由来人事常反复，久立要津宁尔福。请看今者拜跪徒，少选分张取其肉。牛实无知何用祭，牛能有情岂不愧。化育万物非尔才，世人资尔聊为戏。

书契已来有绘事，画牛著牛今始二。胡生戴氏虽异时，形似之间实兄弟。鬼神易写狗马难，古人旧语乃信然。不尔寥寥千万年，笔墨旷绝无比肩。胡生曾画百一牛，变态曲尽称为尤。翰林主人题辞古，四海文士歌赋优。俗情护前喜排后，此事戴嵩未曾有。会知诵玩无已时，画与胡生俱不朽。

宋公好古天下闻，法书奇画多求真。独将文雅遗后世，官虽贵达家尤贫。近自唐室远及秦，上下略数千余春。丹青翰墨著名者，一二收拾忘辛勤。象贤济美声不坠，手泽钜细皆如新。朝廷交游累千百，未尝肯示寻常人。蔡侯江翁与梅伯，于今磊落称绝伦。退朝相从得尽见，更觉清门无杂宾。鉴微赏异极毫髪，四座若获千金珍。往往发狂或大叫，咏诗落笔争纷纶。我随众人久碌碌，学殖欲落衣生尘。愿登群玉探禹穴，不惮山海驰舟轮。此君家近未宜后，率然欲往怀逡巡。淹留只觉岁月老，复恐异物潜通神。但传妙唱想绝迹，诵叹慷慨书搢绅。

吾闻圣人之兵有不战，不战之胜善之善。况复良将握天威，西戎虽强安得擅。忆昔属国羽书闻，中宴彻酒诏图勋。丞相陈谋御史请，独可遣将诛其君。吏民诖误不足治，我以威德周无垠。尚书侍郎尽明哲，秉钺载旆如火烈。羽林积卒眀号令，贼兵蹙戚忧巢穴。方春缓诛已偷息，天不假易行剿绝。太常请献象功舞，史臣愿勒西山岊。悬头藁街敕狂慢，积粟金城抚疲苶。西戎行，告尔勿逆果自坑，百蛮来威天下平。

文翁昔时理蜀土，能令蜀人似邹鲁。范公今者镇江东，亦云教化似文翁。文翁范公本同志，蜀人吴人有殊异。蜀人之先自鱼凫，不闻道德能过吴。吴前泰伯后季札，礼让继为天下师。迄今遗风未全灭，得逢贤侯益昭晰。本之旧俗已相百，况乃磨砻皆俊杰。当时文翁化蜀者，独有扬雄及司马。后生可畏不可诬，安知不在吴公下。吴人于今歌且仰，我公去矣安所仿。愿公上佐天王明，姬文孔术从兹行。

狂鲸荡海海逆潮，巨鳌抃山山动摇。疾雷劲风自相薄，潜鳞伏介俱不聊。我无巨麹复藉糟，无思远人心忉忉。

刘侯之弓三百斤，壮气可以摧浮云。不忍区区事狐兔，自请治郡当胡尘。天子外家异恩礼，秋庙旧鼎多功勋。少虽侍中贵省士，匈奴宜避飞将军。忆昔汝南始相得，十年见君我髪白。可怜日月如过翼，我诚儒生犹恨惜。腰间宝刀手中策，驰骛万里须努力。

东园方树盈百株，四桐晚种皆丈余。不缘桃李斗颜色，不为琴瑟养肌肤。霜秋要成万叶子，他日与致丹山雏。野人此意真不诬，凤鸟不至吾已夫。

蟋蟀在堂岁云除，今我不乐郁以纡。岂不怀归畏简书。

蟋蟀在堂岁云逝，今我不乐濡以滞。岂不怀归朋友畏。

忆昔秭归之山崩，震惊千里如雷霆。江水逆流洞庭竭，至今蓄怒犹腾凌。洄渊沈沈色如墨，仿佛半露峰峦形。悬波一泻三百仞，鱼鳖蛟龙俱不宁。天公高居漏天隔，无故设险忧群生。时无伯禹真已矣，坐念疏凿何由能。

野人独爱灵椿馆，馆前灵椿耸危干。风柔雨练三月余，奕奕中庭荫华伞。清阴及物不自惜，赤日当天损炎旱。危檐密牖清有余，翠竹猗桐何足算。南山白虎啸狂飇，孤根易动枝条散。芳华寂寞未及衰，萎迟遂比沟中断。君不见月中紫桂天上榆，有名无实安自如。天河均涧易生植，甘露洒叶长扶疏。结根得所应自贵，庇荫虽远真徒虚。灵椿乎，庄子浪叟诚尔徒。尔当自取八千岁，今颠蹶矣人谁扶。

若昔文命熙帝虞，大龟浮洛出元谟。翍山泻泽魑魅走，四海砥定由天扶。周摧嬴仆乱疆理，壁中但得司空书。先生始病学者惑，为画盈尺山川图。职方舆地在眼下，地势天文高下殊。始惊六合可舒卷，吾道指掌何难乎。先生当时持此艺，欲以稽古开天意。命乖时背竟何为，于今传者为张宜。宜生五十头已白，连蹇不为州郡辟。朝廷何时举行河，合笑平当未精赜。

昨日风，今日雨，门前泥坑昨夜土。秋怀凄怆谁最多，江南秀才洛下旅。十年麻衣走南北，饥寒不比仓中鼠。悠悠暖日庇重云，举头看天不得语。

汉家离宫三十六，宫中美女皆胜玉。昭君更是第一人，自知等辈非其伦。耻捐黄金买图画，不道丹青能乱真。别君上马空反顾，朔风吹沙暗长路。此时一见还动人，可怜怏怏使之去。早知倾国难再得，不信傍人端自误。黄河入海难郤来，昭君一去不复回。青冡消摧人迹绝，惟有琵琶声正哀。

王孙少年敏于笔，壮如骅骝勇鹯鹘。摇毫裂简殊多端，因事陈词不专一。春风吹空花满眼，秋霜缩物寒吹骨。元气回复无常形，四时变化岂定律。斯文法天亦自然，古来达者犹识偏。今君始冠便如此，后日更老当谁先。忆昔孟轲有遗语，取之左右逢其源。乃知述作繋根本，根本苟盛枝条繁。君能致身取不朽，得世知吾得贤友。

明公双鹤未易知，志在赤霄万里外。低头啄泥不自聊，拊翼向人几可爱。北风崩云三尺雪，侧睨天池颇愁绝。不忍凫雁争稻梁，误讥燕雀附炎热。答公厚意终一飞，万人仰首公看之。

嘈嘈大风起朔方，白日不没天苍苍。洞庭彭蠡半飞洒，厚地圆天俱抑扬。鹍鹏变化不可测，风云感会生羽翼。方春杀气何时极，生物悲愁少颜色。

子真之后千余年，人物寥落无几传。圣俞晚出江海壖，眉目自觉真神仙。气如阳秋和以妍，文若河汉清且渊。大钧匠物岂强镌，飞黄绝尘宁俟鞭。名为实宾道所捐，才与时逆行苦邅。起草建礼衰可怜，掌教国子寒无毡。谁不富贵君重迁，谁不耄期君疾蹎。长松摧壑芝焚烟，谁其尸之当问天。遗草大小三千篇，白玉落落珠联联。此自可敌当世权，物莫两大犹信然。我家江南再世前，与君通家情有连。见君总角今华颠，于我莫逆好已偏。今也已矣嗟绝弦，涙如翻波正沦涟。翰林文章日月悬，凿石铭德埋九泉。上书立后禄绍先，分宅恤穷祭有田。呜呼岂非天下贤。义不背死而苟焉，念子可以无悁悁。

太山之云朝触石，清阴油油丽空碧。尘生东田禾麦槁，季女呼嗟待膏泽。北风吹空不成雨，中道无复见形迹。呜呼天高谁问天，人今相说谗风伯。

新甫之柏徂徕松，枯根高齐千仞峰。天令尔生禀刚直，寿比王乔谁与同。惊霆何时发岩底，坚节青姿化为毁。君不见蟠木但以左右为先容，能令人意尚奇诡。

吾闻苏侯不及识，内嘉孤雄世难得。文如翻波气龙虎，风云晦明在顷刻。中间流落似天意，今虽暂困当永适。忽传长逝既巳矣，知与不知同叹息。曩者避地金马门，献书著论惊上国。材豪志剧少所有，倏忽变化不可测。结交必皆天下士，朝廷见人退自斥。指挥功名力可取，城郭披露曾不惜。庙堂诸公交口荐，天子亦称万人敌。中道龃龉空归来，扁州东浮问损益。登临姑苏睨沧海，愤叹始觉区中窄。徉狂烂醉遗日月，欲乘长风挂危席。安期洪厓殊仿佛，蓬莱方壶定可陟。浩歌秀句凌斗牛，至今紫气犹融奕。若人不应逐物化，吴中好事先巳惑。迩来安知非形解，世上蜉蝣限畛域。遗编逸藁尚多有，但恐灵物随变匿。君当收拾藏永久，毋以交情死生易。

日中骤雨海上来，悬流滂沱正奔猛。坳堂旧干不濡足，回头穿凿成方井。炎凉更代如恍惚，明晦回环不俄顷。地形天事无久长，何况人情足驰骋。君不见张耳陈余刎颈交，中道相捐岂终永。

金霞卷风漾清碧，翠藻玉沙相历历。旌旗不动蛟龙眠，空蒙锦绣张春色。五纹婉转沈吟香，时时飞出双鸳鸯。笑窥贝阙倚瑶瑟，金华射天高下光。海近蓬莱郤清浅，星客浮槎莫轻返。斋房几日餍华芝，瑶席香残舞燕归。锦绣溪边春几许，欲寻清浅醉芳菲。

蓬莱谪仙头半白，摇摇去为江南客。长风醉送浮海航，宿雨自蜡登山屐。山海使人行易迷，君虽吏隐归何时。若攀琪树亦相忆，三鸟飞来寄消息。

广州奇禽鸿鹄群，劲羽长翼飞蔽云。啸俦命侣自其职，饮水栖林余不闻。今年飞蝗起东国，所过田畴畏蚕食。神假之手天诱衷，此鸟乃能去螟贼。数十百千如合围，搜原剔薮无孑遗。历寻古记未曾有，细察物理尤应稀。忆昔虞舜德动天，象为耕地鸟耘田。圣时多瑞亦宜尔，请学春秋书有年。

满城明月中宵白，淮南唱歌如淮北。春风忽起高入云，余声却下盘阡陌。南音俚曲自相知，时复一笑情熙熙。谁道幽兰白雪好，只见独谣应独悲。

高冠长剑非一贤，子独困穷情可怜。差池早为后曹掾，坎砢复就东山眠。昔者结交期白首，迩来倾盖凡几年。穷辙决江竟寥阔，缊袍共敝无由缘。人生如处不如意，自古富贵皆由天。天门九重不可问，咄嗟拊髀心拳拳。

君毋走马君竟走，走马蹶块伤君手。蹭蹬翻成折臂翁，世间肯要三公否。西郊虏骑非常壮，年年犯边杀边将。劲弓长剑如君徒，始堪追逐青海上。功名弃置时未可，意气激昂人所望。侧身万里风雪寒，无由赠子黄金丹。

李侯宝砚刘侯得，上有刺史李元刻。云是天宝八年冬，端州东溪灵卵石。我语二客此不然，天宝称载不称年。刺史为守州为郡，此独云尔奚所传。两君卢胡为绝倒，嗟尔于人几为宝。万事售伪必眩真，此固区区无足道。

吾宗宝刀清如水，东夷昔时献天子。孤光昼射沧海寒，杀声夜吼蛟龙起。上为镣琫下珧珌，粲如珠玑耀朝日。制度还存三代风，精神未是尘中物。秘藏武库人莫窥，外家将军独得之。四方升平竟未试，流落功名翻可悲。时无薛烛谁赏异，庙堂宗工诗绝世。丈夫要取万里侯，肯令神兵负诗意。

君不见九府圜法倾东邻，齐公大刀又日新。君不见黄牛白腹荡沧海，亡新错刀忽遽改。一盈一虚更贸迁，势如流波不复还。迩来上下各千岁，何异俛仰须臾间。王伯之事百存一，况此钱刀握中物。愚智共尽令人悲，兴废相寻空史笔。前有一樽酒，浩歌为君寿。君能识此当日醉，身世悠悠复何有。

赫连宝刀利且坚，霜鳞错落龙雀环。当时铸作妙一世，赫赫似与天相连。雷公祝融借光彩，蓬飞中原鲸振海。神物羞为不义屈，一去人间向千载。蛟蟠虎化自有时，气如投蜺世莫知。力能提携倚天外，一埽云雾君看之。

屏风画山皆任假，寒林石屏自然者。苍纹绀脉乱交加，短树高枝自潇洒。观者宁分画与非，但怪奇妙非人为。又疑古苔著石瘦，何得本末无纤遗。桑田变海松柏死，寒暑不及荣枯期。佳哉大钧育群类，埏镕精巧无巨细。天真通貎皆生成，俗师笔墨那形似。居人幽独最相宜，朴厚远谢雕镂姿。城中云母屏更好，慎勿浪示豪家儿。

空园过霜无余绿，上有梧楸下兰菊。疏阴虽存不自蔽，残香已断谁更续。忆昔繁华今九秋，天时人事略相侔。放怀未能惊物化，烂醉聊可为君谋。

都城广陌如绮分，绿槐左右结浮云。火轮东升又西没，倒影参差朝复曛。轻车重马谁家子，侧肩相逢密如蚁。共看择荫须臾间，可怜争道寻常里。下有沟水日夜流，年华视此俱悠悠。

楚山春阴谁复数，朝朝出云暮暮雨。高唐恍惚信有神，晦明代谢今犹古。蜀江渺渺水东流，苦雾凄雨翻似秋。日月高悬不可遇，眼看卑湿令人愁。

武陵谿水清无尘，武陵桃树花长春。会买渔舟谢宾客，来作武陵山下人。秦人洞府晋人谿，碧草红桃处处迷。流水至今堪怅望，问津从古失端倪。山川非复壸中见，鸡犬犹传云外啼。頋视人间真敝屣，为烦仙子托幽栖。

爱公犹爱屋上乌，何况公家手种菊。忆昔重阳醉共赏，已落纱帽欢不足。谁令繁霜逼芳意，坐使严风卷余馥。主人于此情不浅，上客方来强令束。马声玲珑摇玉环，屦綦参差破苔绿。重寻荒径忆五柳，因咏东篱憩茅屋。巳怜归鸟有真意，更觉晨风伤局促。引杯大釂倾玉壶，击节应非响乔木。物华瞬息暂入梦，世事蚊虻一过目。浮邱接袂当凤举，俗士歌骊真狗曲。衣冠顷来尘土变，形貌今者毛髪秃。公诗乃使我忘老，逸调何由能继属。

共城稻秧如黍禾，共城木少种竹多。熟闻迩来风土美，贫无置锥知奈何。百门苍翠太行麓，百泉清泠淇水澳。长安宦游跬步到，隐居鸡黍终年足。人生早念少游言，燕领莫矜飞食肉。即今囊空未果归，且为黎侯歌式微。寄声好在久良苦，异时自檝来迎汝。

春耕高原不辞苦，晚岁离离满百亩。岂知输稻如输金，始信种田虚种黍。持黍易金入市行，粳稻踊贵黍价轻。十锺一石亦不惮，三时力农空自惊。去年岁荒食丰菽，今年岁丰弥不足。物理悠悠难豫谋，谁谓丰荒略相覆。

大农弃田避征役，小农挈家就兵籍。良田茫茫少耕者，秋来雨止生荆棘。县官募兵有着令，募兵如率官有庆。从今无复官劝农，还逐鱼盐作亡命。

蓝田仙人采寒玉，蓝光照人莹如烛。蟾肪淬刀昆吾石，信手镌花何委曲。蒙蒙夜气清且嫮，玉缕喷香如紫雾。天明人起朝云飞，仿佛疑成此中去。

晨晖照屋清露晞，樱桃花房开欲齐。繁花先得造物巧，不与众卉争高低。参差萼萼相照耀，恍惚满眼令人迷。鸟惊风过若无意，云起雪飞空满蹊。仰攀浓香俯玩影，应接不暇昏鸦栖。流光易失动壮士，斗酒相劳和天倪。浩歌直欲并日夜，醉耳不能分鼓鼙。人间出处未尝定，暂虽会合终当暌。子今跃马至万里，脱略尘土排云霓。豫知明年花复发，怅望君子无由携。少年且作后日意，更使封植惊淮西。

白头书生南国贤，读书万卷夜忘眠。陋巷箪瓢未曾饱，苦心独行竟谁怜。翻经遍穷十二等，陈力夐过三千年。莫笑青袍学士老，太平能颂连中弦。

重阳去寥落，小雪碧苍茫。兽起骇枯草，鸟归横夕阳。薄云低引白，衰菊暗消黄。伫立何为久，怆人非故乡。

幽寻古城上，秋景日凄凄。落照映原没，阴虫当路啼。隋宫变芜蔓，楚分失端倪。自是伤亡国，非关醉眼迷。

春草忽更绿，荒城阴雾滋。风存鲍昭赋，秋益宋生悲。慨想秦兵出，传闻羽檄驰。江湖岁将晚，空羡逐鸱夷。

闰余时侯早，夏晚似新秋。月出空堂静，蝉鸣深树幽。健逢鹰学习，喜见火倾流。早晚凉飚起，重修白罽裘。

陋巷客回辙，夕阳钟送秋。寒声满空谷，暝色下高楼。陡逐悲风起，微兼远角收。旅怀伤急景，听此愧淹留。

江水不可越，扁舟浮夕阳。高秋露寥落，远树出毫芒。涧水清兼浊，山苗绿映黄。渔翁岂招隐，何待唱沧浪。

箫鼓军中乐，旌旗岁晚过。激昂双剑舞，慷慨万人歌。睥睨荆衡小，腾凌虎兕多。北风随杀气，横绝洞庭波。

亲老不择禄，此心如古人。戴星捐吏事，戏彩过乡邻。若下开新酌，汀边咏白蘋。醉吟俱入手，亦未负青春。

西域请都护，崆峒献凯歌。两阶增羽籥，万里肃山河。甲第旃裘少，春宫苜蓿多。雌雄双匣剑，弃置欲如何。

御戎传上策，不战屈人兵。遂断匈奴臂，何须万里城。出车非远略，高枕得升平。战骨翻空死，吁嗟壮士名。

单于贪汉物，中国避天骄。赐予金银贵，行来玉帛遥。悲伤贾太傅，慷慨霍嫖姚。恸哭辞新第，英雄未可招。

雪带郊原阔，城横碧玉齐。夕阳寒似落，远树望如迷。旅雁情更急，栖鸟饥乱啼。强歌非郢客，竟日恋危梯。

翠竹生无数，萧萧一径新。阴繁催短日，地僻断飞尘。磐石兼容客，幽禽不避人。君能烂漫醉，当及七贤真。

瘴海三年别，巴山万里迷。相逢忻邂逅，即事恨睽携。梦减清江外，愁寛太白西。知君偃乡墅，已忘子规啼。

耄期吏隐倦，归去上恩荣。国子瞻师保，乡人庆父兄。挥金慰游旧，击壤傲升平。远笑吴门叟，何为变姓名。

忽忆南轩树，春风空复来。陈亡韶已矣，孔老凤悠哉。不作沟中断，应随爨下灰。旧居阡陌并，君到为徘徊。

水国非人境，芙蕖五月秋。乱香清宿醉，浓艳破征愁。鱼戏都堪数，鸥飞绝自由。会须穷一赏，诘曲任扁舟。

西风入庭树，天气飒然秋。细雨才成润，高云淡不流。平分感一叶，远兴忆扁舟。蟋蟀何须急，羁人始欲留。

皇天不爱物，风雨害秋成。未恨泥涂辱，端忧柱石倾。淹留惊岁宴，坚卧怅鸡鸣。吾道还如此，商歌天未明。

采萧逼晚岁，飞雨度高云。暝色空窗见，秋声坠叶闻。过萤低似灭，远岫望如分。蟋蟀悲虚织，轻丝竞欲棼。

北风吹过雨，晚景留新秋。高卧来一笑，如焚寛百忧。精神露鹰隼，意气激骅骝。自觉亦飞动，江湖思远游。

骚骚北风急，杳杳白云飞。江汉波新起，蒹葭露欲睎。狂歌闻凤鸟，楚制见荷衣。历历先贤趣，南浮亦庶几。

徘徊远林下，幽草为谁芳。前日同游客，今朝俱异郷。东风虽淡荡，陈迹似凄凉。何用江千里，春心故易伤。

世德缁衣美，天伦玉树温。于君如旧识，赠子欲奚言。东里贤能宅，成皋战伐原。从容访耆老，遗迹尚多存。

穷谷回看尽，孤城平望遥。市声衙日集，海盖午时消。冠带才通汉，山川更入辽。春风觧冰雪，最觉马蹄骄。

疏钟不隔雨，迢递入重城。倦客未能寐，归禽初不惊。霏微通暮色，飒沓隐秋声。帘幕鲜风起，明朝应早晴。

珍簟平铺水，珠帘半卷风。劳生高枕里，多事剧棋中。性僻非朝隐，民淳赖岁丰。翛然对松菊，但觉讼庭空。

微躯定谁恨，清啸不知劳。屈宋悲秋苦，夷齐卧隐高。风林含咽绝，露叶动萧骚。何必催摇落，人今已二毛。

秋至感人思，登临成惘然。浮云帝乡外，落日古城边。归雁声相别，幽花色可怜。名山负独往，触物见徂年。

陶公一亩宅，尤爱北窗风。心远地成僻，客来樽不空。观书太史氏，全性市门翁。予亦何为者，于兹清赏同。

伏波志慷慨，南涉武溪深。铜柱功一跌，壶倾悲至今。吾闻威四海，亦有失前禽。试察两阶舞，应如丹浦心。

四十万里外，孤舟天与邻。应夸王母使，更遇越裳人。素质宜姑射，黄冠即羽民。那将笼禽比，萧洒绝埃尘。

他时伤远别，渭北遽成悲。今作终天恨，悠悠奈我思。平生华屋处，回首不胜悲。寂寞西州路，何堪再到时。

是月佳游胜，兹辰旧俗同。会须陶一醉，相与送诸穷。江柳参差绿，林花点染红。春期犹大半，作意竞东风。

五月微阴始，鸣蝉高树幽。倚风偏送晓，迎露欲先秋。孤管清兼浊，幺弦断复留。年华自当尔，羁客浪多愁。

微阴变潜律，浓雾引疏音。时化能无感，清吟独有心。萧条映落日，断续响中林。秋风忽满眼，叹息岁华深。

避人非故土，带郭喜幽居。浅俗情多畏，新知意尚疏。负暄胜构火，汲井足滋疏。二物関身外，悠悠谢里闾。

巫峡行云外，春江落日边。隔年鸡黍具，万里孝廉船。远道比何若，相思长渺然。郢中轻白雪，逸响待君传。

吾子世罕识，他时醒亦狂。由来韵高逸，固自得轩昂。阮籍哭道路，接舆歌凤凰。之人亦岂病，相叹不能忘。

累累烦书札，悠悠感别离。平生义缱绻，相忆路逶迤。羁旅老将至，江湖天一涯。佯狂人事绝，乘兴尔难期。

西风入帘幕，游子念江湖。丹橘垂珠实，肥鱼荐玉腴。他时肯招隐，快意欲乘桴。物色烦相候，佯狂兴不无。

俱为异乡客，似伴老僧禅。虚室矜生白，时流笑草玄。岁寒差自若，生理直翛然。无术能乘兴，苍茫欲雪天。

缔交从若水，百里绝相过。平日相离索，期年见揣摩。从容席上客，清绝郢中歌。拟属阳春和，伊予独在薖。

闻道新安尉，清羸只自如。归来陶令赋，养性子真书。情在交游厚，心于仕进疏。人忧弃妻子，独入剡中居。

范子三年别，长安北望深。相知非势利，寄信各浮沉。勇锐百夫敌，轩昂万里心。何时杀群贼，自取肘边金。

县与吴门近，居家识旧游。山回江表尽，水入鉴中流。胜事皆高古，诗怀易满眸。春风花又发，能寄北人不。

秋风生眼前，客子思悠然。羁旅独无友，别离私自怜。赋甘伧父诮，诗许俗人传。他日梁王客，偏怀太子贤。

昔别大梁下，至今三岁余。岂无万里使，不寄一行书。风俗与时薄，交游于义疏。知君淡如水，非是故忘予。

张也真吾友，今年见老成。自彊虽不息，积习亦诸兄。曲讲闻师泛，题诗使客惊。莫如班定远，投笔笑诸生。

急雨逐云过，微风吹月生。寥寥天宇阔，粲粲葛衣轻。展转漏将永，昭回河正横。秋槎旧有信，忽忆泛沧瀛。

春草碧将歇，江南莺乱飞。王孙去有适，彩服粲生辉。古郡富山水，斯人歌海沂。惟应布寛诏，谈笑树风徽。

简拙违时好，丹青谢尔工。坐看居士室，想见古人风。当户月常入，过春霜未融。物情忌太白，少自晦尘中。

高楼新雪后，春意已端倪。遶石泉声急，围城柳色齐。滞流贪适兴，幽僻懒招携。旧种桃千树，春游豫恐迷。

待诏勤穿履，承明厌直庐。一麾从此去，千骑上头居。岁事畬田早，风谣鴂舌余。班春急乘传，知不为鲈鱼。

野色行行远，春辉树树繁。看花频落帽，听鸟久忘言。遣兴惟诗句，开怀独酒樽。谁能顾名利，终岁不窥园。

三径向松菊，始疑元亮居。但多柳五树，复对隼双旟。相识是倾盖，剧谈能起予。樵苏不用爨，耳目且清虚。

节物重阳晚，风云万里阴。君来慰孤愤，语次豁愁心。名下如旧识，人间仍陆沈。独醒感庭菊，萧索万黄金。

不知商洛道，空慕紫芝歌。从事老将至，送君情独多。双凫尚方去，驷马故乡过。想见挥弦乐，春风初扇和。

百越谁生祸，南宜遂不师。干戈伤耋老，守尉死城陴。荒泂招魂远，官军请救迟。弱妻携稚子，嗟尔欲何之。

厉俗侵王略，祅冤积楚氛。民荒谁念乱，功败失图勋。天子忧南土，戈船促大军。何时收尔骨，委祭越江𣸣。

知音不恨远，异代忽同声。灵魂自识路，幽遇亦含情。{氵往}记属扬子，临渊悲贾生。鬲文激颓俗，会使众人清。

防秋未得还，战士出长安。地利山河险，天时关塞寒。羌夷避飞将，天子倚良翰。见说成功近，秦中意似寛。

载酒怜春尽，寻芳到翠微。绵绵芳草远，飏飏杂花飞。俯仰悲陈迹，淹留恨落晖。青枫千里目，那复送将归。

尚有高台在，遗名幸未空。不时嗟眼白，失所念途穷。已矣先生意，萧然烈士风。清芬定谁嗣，漫啸白云中。

幽居巷南北，鸡犬略相闻。乘兴偶有适，杖藜聊复勤。高城秋草落，密树夕光曛。微尔开三径，悠悠麋鹿群。

爱水都成癖，浮舟不厌频。寒泉清见底，刳木略容人。故故乘流往，飘飘得意真。槎头尺许地，鸥鸟欲相驯。

摇落偏悲客，清寒昜中人。寂寥那自守，淡泊亦殊真。浮俗仍皆醉，虚谈浪饮醇。高歌傲燕市，忽忆重千钧。

南国传消息，西戎送好音。怀柔知帝力，启佑亦天心。御酒葡萄远，离宫苜蓿深。仍闻编旧里，五岳望君临。

白隰见层峰，巉岩倚碧空。上多千岁木，下有百年翁。栎社不材永，东陵非义终。吾闻仁且寿，故在太平中。

野竹檀栾翠，孤峰杳霭青。山楼随诘曲，石路上青冥。云色移时合，钟声隔水听。似闻堪避世，游子未尝经。

乘兴随所适，出郊聊泛然。青波能照发，白鹭巧迎船。老树悲秋雨，高风急暮蝉。孤城隐不见，落日暝浮烟。

不踏城南陌，从春及素秋。萧条非复昔，顾眄莾堪愁。白露蒹葭老，清风兰杜幽。佯狂惊楚俗，应识棹夷犹。

高岸看为谷，通波几覆城。橧巢非太古，野俗竞偷生。雨逐行云过，山依返照明。楚歌摇落际，更动北归情。

三年不相见，万里比何如。闻道词曹掾，新承选部书。弓裘传习在，簪笏抗尘初。努力人间世，毋为薄诏除。

春秋黄子国，楚越穆陵关。比屋皆编竹，孤城半践山。岸泥观虎迹，云水暗荆蛮。三入承明客，那能鬓不斑。

山晚云雾合，江秋风雨多。凭夷何事舞，楚水忽翻波。黯黯夕阳尽，翩翩暮鸟过。轻舟送两桨，闻唱石城歌。

炎日大冶沸，清风愁意苏。黑云过山岳，白雨覆江湖。仿佛鬼神战，腾凌车骑趋。森然异气象，真复慰泥涂。

大暑积炎夏，沈阴昏楚天。疾雷五河裂，飞电万星悬。涨泽通南国，孤城斗百川。似传黄鸟语，欲反濯龙渊。

祇忆风回雪，俄惊地出雷。沈阴连甲子，春事总归来。湖水寒侵夜，江云去复回。开年厌卑湿，不待熟黄梅。

江雨黄梅实，湖云起蛰龙。寒生夜床簟，声绝暮山钟。药裹添新粉，书编坼旧缝。虽知恨卑湿，凉夜尚吾容。

颇忆家居日，朝眠一事无。迩来趋幕府，曙雨踏泥涂。城郭飞鸣鹤，阶除戏浴凫。秋风殊不远，行欲问江鲈。

海上相逢少，山中别恨多。浮云自向阙，秋水更增波。携手意不尽，班荆情若何。徘徊强一醉，且勿奏骊歌。

识心非识面，常恨不相从。那作经年别，曾无一日逢。兴来清剡雪，吟出暮山峰。浄埽门前路，期君马系松。

城郭临湖尽，楼台此地偏。动摇浮积水，高绝近诸天。应接都无暇，虚空足悟禅。尘中故易厌，兴尽惜回船。

风伯会何憾，高云不少留。声如鬼神过，势卷日星浮。河汉漠无象，鱼龙方自忧。古书难尽信，雩舞竟悠悠。

清霜石上干，孤响耳中酸。岁逼秋芳尽，风量板屋寒。君行自悠远，妾意亦艰难。此夜关山月，应知带日寛。

数闻伏阁议，屡上荐贤书。任重道空远，名荣身反疏。异乡悲𫛳鸟，清诏隔公车。招隐真虚语，江湖万里余。

报国念推毂，逢忧甘噬脐。孤鸣一垂翅，举俗竞吹斋。山鬼离居远，灵魂失路迷。天高不可问，愁意日凄凄。

识理未曾误，疾邪惟过深。岂忘事反复，不忍俗浮沈。去国尚回顾，埋名方自今。异时山水意，恻恻吊鸣琴。

市朝非故日，年代属传闻。始兆滕公室，来观季子坟。埋名书故事，编简属遗文。苦恨相如赋，俱随谏草焚。

西晋登贤日，东堂第一人。竞推天下士，争辟幕中宾。故国无乔木，流风及搢绅。新阡广陵上，荒草欲含春。

闭门吾自足，况亦近墙东。滴滴阶鸣雨，梢梢竹过风。绿苔侵杖屦，秋色近梧桐。高卧殊多兴，诗成寂寞中。

诗书谋国体，谈笑却边尘。已矣今成昔，归来悲故人。余忠焚谏草，遗恨画麒麟。禁角闻鼙鼓，能无忆虎臣。

枕上万峰合，苍苍惊梦魂。如浮武林水，卧向桃花源。杖屦几时士，茅茨何处村。悠然独往意，欲问复忘言。

远水全无地，高城略近天。龙吟忽半见，虹饮竞相鲜。鱼鳖争乘渚，儿童狭济川。秋风只昨日，物意已萧然。

楚剑炟照地，梅真从吏乡。簿书非急务，鸿雁试高翔。狸品牛尾贵，茶牙鹰瓜长。因君访风土，游子不能忘。

逃暑涓涓酒，开襟细细风。过云催急雨，落日澹秋空。树影经行熟，泉声笑语通。少年兴不浅，宁与老人同。

丹成人已去，泉在月空沉。轻举非吾事，泓澄似客心。饮虽资一腹，贪不近千金。更爱双桐好，曾非恶木阴。

野塘春水平，间客自扬舲。鸥鹭时相近，波涛亦俯听。榜歌渔父曲，醉读屈平经。便欲从兹去，秋河泛客星。

泱漭东流白，微茫远屿青。风飚万里浪，性命一浮萍。飞鸟戢倦翼，潜蛟浮暗腥。由来限南北，天意亦冥冥。

摇落客愁乱，登临秋色空。溪流寒更碧，霜树晚增红。旷野驻残日，虚轩来朔风。怀归复感别，不语向征鸿。

高楼望不极，野兴远相宜。宇宙一长啸，山川多所思。薄寒才胜酒，短景不禁棋。俯仰哀群动，辽辽见尔为。

君去炎方远，行行万里余。渐惊南瘴酷，益见北人疏。山谷藏雄虺，谿潭养鳄鱼。秋风雁不到，何处俟归书。

积水动微吹，高楼浮薄阴。登临倦非土，潇洒劝披襟。涤涤原野旷，熹熹城郭深。浮云空蔽日，无意欲为霖。

风雨惊春老，山川入梦遥。此时看破镜，何处正吹箫。旧种萱丛碧，新归燕语娇。佳期漫自笑，不似浙江潮。

汉廷用五饵，无复请长缨。犹是輶轩使，时通绝域情。山川资览眺，战伐想纵横。不负四方志，那辞万里行。

应怀折腰辱，复作弃官行。颇似陶彭泽，兼疑尚子平。兵戈未消散，盗贼苦纵横。余亦存丘壑，相期作耦耕。

翩翩岂自知，历历眩群飞。故作穿疏牖，时来鉴薄帷。助明清夜永，除害一身微。秋草隋宫路，茫茫旧赏非。

我有幕中士，名高天下闻。方从玉堂召，欲就子虚文。相得已非早，送归宁易分。期君望此府，急自致青云。

定水涵空碧，群山凝远岚。渊鱼颇易得，菱实最余甘。旷野应人语，凉风快酒酣。谁云陵谷换，自此识南潭。

此地去人近，向来幽赏违。使君留隼旆，烟水浄鱼矶。秋入冷蛩急，波明白鹭飞。异时江汉兴，抚事更怀归。

索米东方朔，端居陆士衡。书仍闻北阙，赋亦让南伧。感激秋风起，提携夜剑横。南军败王略，谁事请长缨。

岱阴宿雨霁，汶北秋风过。独往予所慕，躬耕人谓何。林间鸡黍具，日慕渔樵歌。郤望青山郭，应知惆怅多。

不及西京盛，空知鄠杜间。衣冠为我累，丘壑羡君还。陇麦逢春秀，林花着雨斑。鸡豚社下醉，多与谢南山。

将军乐射雕，壮士挟乌号。影捩重云静，声翻一箭高。猎酣生鼻火，空阔散风毛。快意中原捷，何辞汗马劳。

佳雨云龙会，高堂河汉声。驱除三伏过，埽荡九衢清。造物不无意，为霖真有情。怜君独高卧，亹亹向群生。

明暗变窗色，萧骚翻树声。闭门无所诣，高枕有余清。枥马正局迹，韝鹰多远情。分明动秋兴，似欲恼潘生。

小径入村坞，风帘拂暮霞。桃源还可宿，樽酒亦容赊。举眼青山秀，随松白露斜。寻常出郊少，未醉莫还家。

秋风埽飞叶，客子鬓垂斑。好事烦携酒，怀情惬闭关。坐看凉月堕，醉送暮鸿还。后日相思意，萧萧丛菊间。

朱桥柳映潭，忽见似江南。风物依然是，登临昔所谙。犬声寒隔水，山气晚成岚。留恨无人境，幽奇不尽探。

良闰百年逢，佳辰献岁同。春应随北斗，天与缓东风。柳帯参差翠，花英点染红。韶华供醉眼，未负黑头翁。

嘉月重非常，芳期及载阳。却因春意晚，得见岁华长。余雪留寒色，新梅著早香。祗应勤一醉，持以答风光。

晦日疑春晚，佳辰强客游。放船无用楫，置酒不惊鸥。牵率忘多病，登临乱百忧。繁阴欺白日，容易暮云浮。

逢时志万里，非为稻粱谋。眇眇江汉阻，萧萧霜露秋。知机自有素，侧翅莫多愁。风起浮云暮，空看片影流。

万里南飞雁，今年复此逢。自难随燕雀，非不病秋冬。风急声高下，云深影叠重。江湖虽异土，泛泛尔能容。

白河见归雁，顾我影徘徊。忆昔从此逝，相看经岁回。春生聊自乐，乡近不须哀。为问经南国，能无尺素来。

万里羽毛弱，经时霰雪纷。江湖更何取，天地正同云。影困低如落，声悲远似闻。识时端北向，送目感离群。

寒灯不及邻，花艳竞争新。重叠芝三秀，分明桂半轮。东风谁变律，芳意自惊春。流玩堪通夕，长眉莫效颦。

相逢暂相会，又向睢阳行。险梦尚存蜀，缁衣空厌京。故园见树喜，旧友出郊迎。幸去君家近，飞鸿时寄声。

把臂犹昨日，如何长不归。宾天亦有似，招隐固疑非。玉折谢庭树，彩余莱子衣。永怀想平昔，涕下不能挥。

暑兼流火逝，秋共北风回。岁晏蒹葭色，宵征蟀蟋哀。平分感摇落，留滞怅徘徊。知负沧洲约，枯槎八月来。

秋色忽已改，旅程殊未央。水云含变态，山雨送凄凉。杳杳青枫暮，菲菲白芷香。多才悲宋屈，摇落近沧浪。

王国推多士，闻名二十年。白头倾敝盖，珠履尚宾筵。礼乐期先进，功名望昔贤。激昂知己晚，意气歘飘然。

枥马常嘶北，边鸿郤愿南。一时秋气感，两地物情谙。俗怪玄尚白，自疑青出蓝。何当鹿门隐，数就德公谈。

长风送羽翼，千里逐阳和。朔漠应飞雪，江湖始见波。识时机不浅，愁旅叫空多。勿以稻梁故，早飞乘网罗。

落日含明艶，轻风袭煖香。传闻乱人意，相见弄春光。醉里岁空晏，愁中夜未央。异时惊丽绝，秉烛正难忘。

绿树浮萍合，青山画障开。登临共今古，壮观杂欢哀。长日消棋局，微风引酒杯。浮云满西北，容易雨飞来。

醉里春空尽，江边客未归。可怜鸣晛晥，似欲诉芳菲。珍树移时语，残花入眼稀。离居亦幽独，求友莫相违。

迎年椒献颂，驻腊雪留寒。偏坐春华早，微增暮景寛。琼瑶九城阙，玉帛万衣冠。欲书甘泉会，他时盛暑看。

高举慕求友，翩然辞谷中。那知改春序，又复到秋风。节物感归燕，异声嗟远鸿。归非今正好，霜露脱梧桐。

风露清相袭，银河湛不流。澄辉亦终夕，爽气特先秋。高卧自微尚，冥烦嗟倦游。不眠计万事，出处竟悠悠。

持钩非有钓，吾犹臧丈人。何知引纤茧，忽复得潜鳞。独乐意逾适，傥来情亦真。君看渭旁叟，八十老垂纶。

蟾光莹碧墀，天色冻琉璃。市响新晴后，风和欲暖时。杉松冷岑寂，楼殿黑参差。静者非无趣，长吹遗所思。

月出浮云尽，风生中夜清。星辰竞摇动，河汉湛虚明。老树稀疏影，惊禽断续声。秋怀先已乱，蟋蟀更宵征。

凉月含秋色，江天复雨晴。风雪异明灭，河汉亦凄清。惊鹊时翻树，悲笳远过城。不眠看列宿，磊落背人倾。

同日大梁客，共登青云梯。逢时方跃马，从政暂驱鸡。万水会东海，干岩开郯溪。远游观益壮，肯为簿书迷。

园林自有主，风雨苦无情。密叶枝枝绿，飞花片片轻。眼看春不住，醉任酒频倾。何处莺求友，时闻啭一声。

从我陈蔡者，怜君不及门。青云期自致，鸣鹤果孤鶱。仕道半纶重，及亲三釜尊。因声谢汝士，为喜月告存。

残春亦无几，短夜不须眠。翠幕深灯烛，清风引管弦。诙谐玩兹世，醉倒忘吾年。不作方外趣，安知濠上贤。

湖海青云士，元龙如古人。草书到圣地，词学洎天伦。零落风流尽，平生意气亲。空存华屋处，寂寞已埃尘。

爱客毎倾盖，传家能象贤。犹多嫌白眼，自不废青毡。吏隐如他日，郎潜遂几年。人琴俱已矣，情至一潸然。

交游日零落，之子复云亡。常恨神锋隽，端成中道伤。文章不用世，词赐仅为郎。名士如君辈，风流岂易忘。

高第贤良策，朝廷擢季功。固疑多直諌，不得久居中。长啸临边月，孤飞避远鸿。盘桓周召际，重见二南风。

临汝休车骑，治中愧后门。平生一倾盖，谈笑极忘言。契阔声尘远，差池岁月奔。匣中宝刀赠，知辱故交恩。

卜居先卜邻，相望成相亲。无复羁旅恨，况逢性情真。食薇亦自足，倾盖不为新。杖屦通阡陌，谁能倦角巾。

胡兵绝当路，戍卒下河源。烽火飞狐口，旌旗积雁门。和亲固下策，薄伐本中原。谁断匈奴臂，非无国士恩。

冷雨欲成雪，高风催过云。流光随衮衮，吹萚共纷纷。此去天地闭，向来金石焚。敝貂宁独恨，四序欲平分。

亭亭高未足，玩玩意空深。颇似少陵叟，能留一院阴。幸今长勿翦，无用晚知音。莫作吴侬态，翻从爨下寻。

西风木叶下，远想洞庭秋。物色摧年老，天时助客愁。李衡千树橘，张翰一渔舟。亦自人间乐，功名安足谋。

北风动江海，飞雨湿清秋。蝉噪曾何急，猿啼不自愁。冥冥高叶下，莽莽乱云浮。正复开人意，披襟百尺楼。

村落枹鼓起，城楼刁斗频。畏涂深虎豹，行路入荆榛。故老人人怨，烽烟处处新。桃源容客棹，属意武陵春。

春光从此半，无复强淹留。风雨仍何急，莺花各自愁。登临非故土，摇落自清秋。物物惊人眼，应须与醉谋。

一片苍山石，遥怜巧匠心。能存辟雍法，宛是袅啼金。气夺秋云湿，光含墨海深。鱼龙随醉笔，变化出幽岑。

小郡缘山腹，孤城暗夕枫。蛟龙戏雾雨，鼓角乱西东。江汉浮南纪，秋冬拟绪风。离骚楚人恨，过半夕阳中。

阳光转南极，渐喜入吾庐。物色经霜后，云容欲雪初。严风动枯槁，凛气益萧疏。何日阳春筦，潜兴冰下鱼。

去事驹过隙，此身江载萍。赤墀容再谒，清涕忽双零。海鸟眩韶舞，天潢愁客星。平生鸿鹄志，独有去冥冥。

衰病淹岁晚，分飞愁远行。能回长者辙，因见故人情。后会知何地，相看疑此生。不为习凿齿，应作左丘明。

衡门入秋草，幽独得栖迟。车马来何屡，樵苏不自期。书成玄尚白，衣敝素为缁。予亦贫非病，君应信所为。

两君共羁旅，三径肯淹留。秀色映凉月，清风生早秋。樵苏亦不爨，樽酒自相酬。欢然夜遂永，河汉西南流。

无奈春还老，秪看燕复来。凌风舞轻健，尽日语徘徊。久客宜相识，重帘为尔开。畏人俱混俗，出处免沈猜。

非无鹰隼虑，自识主人归。立语移窗日，翻飞试羽衣。江湖万里阔，天地一身微。不作惊鸥别，何须强察机。

东野宜独往，此中如旧溪。好风凉送雨，流水碧循堤。树密扶行盖，沙平印马啼。城楼隔云雾，归路欲全迷。

少濯沧浪水，成君真隐高。虚舟姿上下，樽酒寄游遨。静境惬外奨，缓歌忘我劳。兴余可迳返，落日丽平皋。

黑云连海面，急雨涨淮潮。稍稍州渚没，昏昏城郭遥。畏涂仗忠信，高举幸扶摇。不作图南兴，谁当慰寂寥。

屯云望如墨，万里横空浮。白日变玄夜，朱明成素秋。疾风动屋瓦，急雨落河流。俯仰骇神化，精微难与谋。

已矣梅公异，乡庠漫贡生。竟无杨得意，终失马相如。道德生何负，心怀死不摅。新坟帝城外，赠泪独沾裾。

刻苦身常病，忧愁寿易侵。空令武子死，谁听伯牙琴。寥落书盈箧，肃条风满林。惟应都下士，能记洛生吟。

知心不易得，此别定终天。自古皆有死，夫君独少年。论文真已矣，挥涕默澘然。会有清琴在，祗应永绝弦。

肤寸无时合，昭回此夜逢。春秋还闵雨，郡国共忧农。词欲谗风伯，书将诘乱龙。关西兵税急，惧失万余锺。

分手如昨日，清秋独异乡。长年悲落木，短髪怯初凉。归燕自有适，幽兰谁为芳。裁书寄鸿雁，相与访沧浪。

却埽与人绝，悲秋惊岁徂。山川举俗异，宇宙此身孤。吊影临清月，书空向瞑乌。怀归属吾党，浮海待乘桴。

兹亭四时好，秀色映长松。静境非千亩，幽人如素封。吹声偏洗耳，暑昼亦成冬。暂到还忘返，心知叔夜慵。

险固非天意，承平怪主忧。三年劳将帅，万里问旃裘。尚记安西道，空悲定远侯。大河知所向，日夜正东流。

忆昨传消息，羌来渭水旁。信知秦地险，未觉汉兵强。青海通西域，长城起朔方。分明见地里，怅望隔要荒。

将漕烦明府，东游慰越吟。斲冰虽楚水，乘兴即山阴。去去陶嘉月，悠悠见子衿。因君倚城关，送目乱愁心。

著书非白首，待诏已公车。试吏何用喜，慰亲聊自如。还从近关出，稍与京尘疏。岂谓三年久，君方就子虚。

范叔贫如此，谁当与敝袍。哀歌困牛角，异味笑乡豪。相得空长铗，徒归欲二毛。多惭访夷节，无以慰滔滔。

久客意无赖，送归私自怜。悠悠想行路，苒苒背流年。雪过兔园少，春归楚泽偏。君应解冠冕，笑傲辟人贤。

淇奥文雅地，相门英妙才。春风万人喜，都城千骑来。啸激鸾鳯响，歌传松柏哀。怀贤复访古，处处为徘徊。

间代唐丞相，当时太史公。白麻存旧物，青简见遗风。鸣玉蓬丘峻，专城楚泽雄。由来稽古力，肯效一经穷。

此心除国雠，安得借前筹。未报将军捷，空增壮士忧。谁能占太白，试为上高楼。自恐匣中剑，精光犯斗牛。

细雨春城暗，空郊草色微。峡云朝复暮，沙燕语还飞。柳帯柔堪结，梅香冷渐稀。旅游时畏失，数醉得忘归。

微风载云起，好雨与风俱。暝色经时合，凉声入夜疏。炎蒸暂洒埽，天事有驱除。倦客倚危枕，明灯照旧书。

泱漭轻云湿，飘潇昼雨来。稍霑飞絮重，竞逼柳花开。江面春阴阔，天涯暮色催。郢中词客意，最识楚王台。

漠漠云蒸柱，萧萧雨过城。不时变炎景，竟日度秋声。洒濯林光净，归飞燕羽轻。野夫学为圃，因欲事躬耕。

春城频过雨，一望一增新。欲晓云成锦，初晴草似茵。和声散喧鸟，芳意属游人。向晚车马息，东风吹暗尘。

曾作东都赋，无人与共论。欣逢京辇客，仍是鹡鸰原。耳接天韶盛，尘栖素袂昏。秋风江海上，归梦入夷门。

清风卷氛翳，广野露秋毫。木落山觉瘦，雨晴天似高。开窗置樽酒，看月涌江涛。高卧淹湖海，非关气独豪。

春流抱城郭，暖色媚楼台。麦秀闻雉雊，鹳鸣知雨来。浮烟著垂柳，晴雪落新梅。此地春愁阔，无人共一杯。

跃鱼依暖景，归雁逐轻风。隔水麦苗绿，入檐花萼红。郊原共欎欎，云日故融融。醉眼伤千里，非关江上风。

举眼醉向晚，甘心醒似狂。形骸随酩酊，谈笑助轩昂。舞袖翻宜窄，歌声不厌长。高城涌明月，风景正虚凉。

朝阳送微暖，晴霭入寒空。负暄春盎盎，探策乐融融。松下坐忘返，树端遥见红。喟然感时节，举酒属邻翁。

江上浮云聚，城中暮景兼。东风酒味溢，小雨客愁添。寒色端侵牖，斜阳不满帘。滞留成楚老，卑湿意无嫌。

疏雨才能润，微风未肯凉。低松无限碧，白芷可怜香。埽榻从高卧，归禽不乱行。悠悠对老圃，几与尔俱忘。

逍遥方外禅，宴坐不知年。合抱平生柏，成区社长莲。公卿尽随喜，语默两忘筌。闻有诗三百，无由一一弦。

徂岁曾何急，清宵不复长。蹉跎问甲子，愁寂看灯光。峡雨萧萧冷，江云澹澹黄。殷勤故人别，容易二年彊。

历国向七十，滔滔何日还。轻赍一剑在，壮节二毛斑。浮俗风波里，高情天地间。滞留多愠见，送远愧登山。

冥冥梅送雨，椮椮麦迎秋。四月应徂暑，南方复重裘。昆仑摇地轴，渤海涨河流。天事无端错，民生若许愁。

阴老疑龙战，风高怯海飞。枯蓬不自息，归鸟竞相依。时节惊流水，生涯托墐扉。哀歌向妻子，吾道亦牛衣。

风定水逾静，雨收天倍高。分明写冰鉴，深浅露秋毫。车马情颇厌，山林心正劳。观鱼近至乐，相与更临濠。

役役轻日月，回回分簿书。怅然面止水，乐矣羡游鱼。鸥鸟舞迎客，江湖兴起予。顾邀二三子，退食未宜疏。

闻名自夙昔，已作旧相知。倾盖成邂逅，如何还别离。军声咽鼓角，行色满旌麾。莫怪樽前醉，亲邻心所期。

十年幕中客，万里海南州。命服仍朱绂，夸乡未白头。山城时昼黑，岭水或西流。问道林多桂，王孙莫自留。

逍遥不期远，趣足外嚣尘。谁谓持斧客，翻同高卧人。江芦烟叶重，岩菊露香匀。爱惜凌寒意，留欢过小春。

专城空岁月，报国愧纤毫。幸及农功暇，初成壁垒高。飞翚邻雉堞，萦帯俯鱼濠。与听舆人诵，无令板筑劳。

江海一远别，见君金马门。先鸣二三子，强著五千言。清望开中秘，英辞动至尊。荐贤受上赏，时论重西垣。

红蕖千顷合，碧树百年藤。长日宜沿溯，清风破欎蒸。别离情易恶，衰老醉那能。还望邯郸道，悲歌不自胜。

宿雨原野润，朝云宫殿明。东风未半日，佳气满重城。涣涣泉披冻，欣欣木向荣。江头景如此，公起探春晴。

表里山河险，成皋广武间。仕贫宁自佚，待次复空还。寿酒千秋祝，儿衣五彩斑。人生此乐少，何事惨离颜。

溪流向人急，野色背人偏。轻浪仍堪鉴，虚舟不费牵。柳长勤拂面，鸥戏巧随船。幽兴终难尽，禽鱼莫间然。

惨惨霜天迥，纷纷风叶黄。须倾一樽酒，少浣九回肠。世事浑无定，秋容毎自伤。登高何必赋，会使鬓毛苍。

懰栗看秋尽，差池感岁穷。薄寒侵白罽，危叶陨青枫。零落茱萸佩，淹留桂树丛。年光不可玩，生意羡冥鸿。

举酒惜春尽，缓歌伤别离。江山空发兴，鸡黍若为期。醉起疑千日，愁来独五噫。皋桥羁旅客，惆怅不同时。

春日怀吾子，羁游各异方。况逢青眼绝，早识白眉良。树逐相思老，江回去路长。感时惟尚寐，终日醉无妨。

朱轓垂丝旒，千里下扬州。本郡荣何甚，治中望最优。高人孙绰贵，节妇孟光尤。问俗应宾礼，清风远镇浮。

幽池旧徒涉，春涨得新桥。自恨济川小，欣忘渡水遥。中流横䗖蝀，别径会渔樵。更爱凭栏处，东风柳万条。

晨兴事朝谒，星汉已阑干。云薄露犹湿，风高天正寒。尘衣先改素，蓬鬓强弹冠。兴在江湖永，空歌行路难。

霜落月更白，云开天正青。卷帘邀玉兔，引酒劝天星。起舞凭相属，高歌愿共听。春宵谁谓短，罍罄适添缾。

明暗云移影，萧骚雨送凉。远林寒起雾，清簟润浮霜。小隐交游绝，微吟杖履妨。奕棋还偃几，幽趣亦难忘。

鹡鸽飞砌下，广莫起寒风。感物念游子，赋诗同召公。楚歌还落木，淮月更虚弓。羁旅伤离别，如何岁亦穷。

遥想登高处，姑苏秋草多。那无万古恨，少作五噫歌。野菊萧萧晚，江鸿叠叠过。尺书不可托，送目奈愁何。

红叶迎霜陨，高楼近日暄。送归仍暮节，极望正平原。容易风吹帽，殷勤菊满樽。岂嫌径先醉，当识别销魂。

采采黄花菊，飘飘阊阖风。醉从纱帽落，兴与古人同。北岳烽烟隔，甘泉侯骑通。悲歌伤远目，不独为青枫。

宫中万年树，天上紫薇垣。此地飞尘隔，经时绛雪翻。幽香通复阁，密影半层轩。已后阳春节，无辞白露繁。

远身适荆楚，苦掾寄书题。他日相思甚，终年引望迷。销忧岘山醉，招隐鹿门楼。勿以徒劳故，全家自此携。

山中招隐地，江上未归人。那可连年别，俱逢欲暮春。乱飞莺恋友，北向雁辞宾。自觉双蓬鬓，萧萧日更新。

丹绂双纹绶，朱轓左画轮。平生固自负，归去亦荣亲。美俗余分陕，悲歌激在陈。别离俱未易，因目二毛新。

闻道双飞舄，看来万里流。传声淮口渡，审侯越侬讴。霜蟹人人得，春醪盎盎浮。襄贲差不恶，须汝共销忧。

弱弱纤纤柳，朱朱白白花。春风最无赖，客鬓亦空华。草色明深径，泉声落浅沙。江枫千里思，醉眼向天涯。

海邑近蟠桃，铜章肯许劳。公田都种秫，霜蟹餍持螯。宫庙比洙泗，弦歌通掾曹。想多记石柱，非复笑牛刀。

扰扰嗟何急，营营若有侵。由来穴知雨，非尔旱为霖。王霸强并弱，兴亡古到今。愿君推达观，安得异机心。

清笳转不极，碧水望偏多。醲酒春先醉，晴阳晚更和。起提如意舞，自击唾壶歌。芳树知多少，春游奈汝何。

筑榭因高柳，疏泉激浅沙。登临容展席，游泛足浮槎。露碗涵醇醴，冰盘饷美瓜。爱君难兴尽，未醉惜还家。

菡萏千枝发，池塘五月秋。香繁初过雨，影密欲藏舟。鱼跃知琴乐，鸥飞为客留。江湖未成往，愧此意悠悠。

吏隐由来事，郊居故自宜。池台随意定，泉石象天为。珍树移时语，清风竟日棋。市朝情久厌，野老不相疑。

早悟出处际，同归羁旅间。从军差复乐，捧檄莫思还。百仞磻溪水，千岩大白山。异时曾想见，乘兴辄跻攀。

百里异形影，况今殊楚秦。陇云虚引领，江月漫随人。愁恨西山雪，惊心绝塞尘。寄书悬胜梦，雁足莫嫌频。

尔门大父行，俱是云霄人。诸孙自骏骨，高第复青春。试吏小山下，还家芳桂新。当成我宅相，宁肯滞埃尘。

田庐非一处，微径自相通。日下耕钓息，林边言笑同。此虽人问俗，独有方外风。吾亦毕婚嫁，还从击壤翁。

尚有危楼在，犹传羽驾归。悲歌城郭是，故老姓名非。积水浮天宇，孤云遶翠微。远游悲世俗，思见菊花衣。

白露参差晚，丹枫点染深。高楼延远恨，嘶马动归心。留客小山桂，愁人思妇砧。昏鸦稍欲集，堑黑倒城阴。

展步乘幽兴，登临当远游。凉轩不用扇，高树自知秋。月出潮声涌，云生岳色浮。旅怀虽易失，无奈角声愁。

积水吾山溢，轻风汶筿秋。微凉禁鲁酒，清唱发齐讴。小雨何须急，高云更肯留。知公兴不浅，能醉月边楼。

小雨车马息，微风窗户虚。尘埃顷洒埽，蝇蚋一讴除。高枕华胥梦，忘言藏室书。不知吾丧我，安更问其余。

草树朱明晚，云霓白日颓。幽居谁与适，山鸟独无猜。蠧实危将堕，衰花冷自开。秋光殊不意，顿入眼前来。

西郊逢故人，倾盖暂相亲。车马有行色，衣裳栖洛尘。问笻出冉筰，询道自峨岷。却话别时意，悠然已四春。

清秋望不极，凉月夜还新。河汉初无际，山川共绝尘。举杯光可挹，起舞影相亲。此兴何曾浅，风流忆古人。

南山半云雨，天气杂暄寒。野兴宜独往，春愁无定端。鸟声来静听，柳色入遥看。却谢芳樽酒，悠悠谁与欢。

独持子房计，欲伴赤松仙。犹行少傅事，更觉大夫贤。诏策容就问，子孙随拜前。顾嫌越相国，远泛五湖船。

朱轩映粉堞，遥出夕阳中。云雨通巫峡，江山入楚宫。登临余壮观，潇洒向雄风。万事随陵谷，滔滔水向东。

一年再远别，尘世令人嗟。况复江湖永，空惊鬓髪华。青山浮海上，远水即天涯。出处俱萍泛，悬知后会賖。

万里亘东西，连峰隐朔陲。气纒冰雪惨，险极鬼神为。偪仄单车度，盘桓壮士悲。今朝识天意，正欲限华夷。

阴山天下险，鸟道上棱层。抱石千年树，悬崖万丈冰。悲歌愁倚剑，侧步怯扶绳。更觉长安远，朝光午未升。

小雨何曾湿，轻云苦易开。蛟龙自喣沬，江汉欲飞埃。碧草寒仍短，喧禽去不回。楚山长对日，未信有阳台。

白日丽江上，初晴风景饶。春愁来集眼，暖气起连宵。旷野苍茫合，饥鸢上下飘。长亭送行处，稍复柳垂条。

巫峡空多雨，江南自有春。瘴排寒色早，晴发岁华新。地暖仍余湿，风和欲起尘。旧伤千里目，巳复觉愁人。

昔钓城下水，今来十八年。居人几能在，里巷独依然。手种成乔木，躬耕有废田。悲歌顾千骑，不觉涕沦涟。

安得生羽翼，超然成远游。探书下禹穴，问礼适东周。贤圣有遗迹，江山俱早秋。西风日夜急，无事独淹留。

水面尘土少，山头炎景微。蛟龙能护法，鱼鸟各忘机。空寂见佛事，幽闲滞客归。蓬莱似咫尺，拟纵海帆飞。

君归湖上山，寄傲白云间。岩树定未改，春条应可攀。曾随太守荐，近揖上公还。知子不贪贵，令人思闭关。

天清北风厉，日落乱鸦栖。望远影如叠，听长声渐低。月中惊不定，城上暗仍啼。出处乘朝夕，应无失旦迷。

紫禁过从密，青云步武通。文章一朝盛，兄弟两家同。结绶轻萧育，忘年似孔融。相看各相喜，安得恨途穷。

南服已卑湿，隆冬方晏温。夏虫轻火伏，葛履易霜繁。谁复谋吹律，吾真笑负暄。爰居或避地，亦慰异乡魂。

通谷近中原，初阳生旧年。欣欣林动色，漠漠野浮烟。鸣雉飞朝日，新芽发暖泉。东风彊人意，车马亦翩翩。

惊浪乘风疾，浮云映水低。卷帆高卧熟，看鹢退飞迷。山远微分树，村深略辨鸡。蒹葭萦客恨，极望正萋萋。

玄蝉无所营，风露正凄清。执翳机何密，当车勇自轻。将迷黄雀患，已变玉琴声。得丧还相召，南华所以惊。

简书无暇日，风雨送残秋。车马常侵旦，泥涂空自愁。平生本迂拙，岁暮强淹留。会将投劾去，偃息谢交游。

尘垢厌淟涊，风雨为驱除。稍稍烦襟尽，萧萧秋气初。堪忧忘陋巷，匡坐读群书。半夜梁山操，悲歌问起予。

萧萧过轩雨，物色送春归。树绿初成盖，垣青半长衣。吟怀空扰扰，愁思动依依。想似江南景，草长莺乱飞。

泄云霏栋宇，危叶堕霜枝。忽忽时空晚，萧萧坐自悲。竟无高枕兴，还有闭关宜。生事安蓬藋，商歌恣所为。

相思恨不见，今子去长沙。幸有国百里，可怜天一涯。春风洞庭水，殊俗楚人家。回首伤卑湿，知君髪易华。

汉恩隆四世，商历盛三宗。与子孙能继，宁民户可封。云归疑厌代，鼎就莫攀龙。庙乐兼韶武，应传盛德容。

措刑文武后，四十有余年。几与华胥比，宁知帝力然。占龄无协梦，弃躧趣登山。后世称稽古，应参尧舜篇。

不阵威逾远，无为俗自柔。诗书通月窟，箫勺靖炎陬。毕陌宫车晚，苍梧草露秋。定知千岁后，民尚是轩丘。

讴歌归命启，遏密罄宗尧。陵寝略依汉，衣冠深葬桥。空看同轨至，非复总章朝。西望新宫柏，悲风亦后凋。

适野性所喜，采真今更谙。地偏尘土少，人远井泉甘。长日眠高枕，微风酒半酣。从来天尺五，信有此城南。

高秋变摇落，远水露澄明。飞鸟江中堕，孤帆木末征。逆风吹帽侧，疏雨逐云行。兴尽聊当反，涂穷眼自惊。

开窗一杯酒，独酌静无言。明蟾不可驻，流水自东奔。野犬迎虚吠，舟人争渡喧。怅然此时意，不醉已消魂。

昔闻小旻戒，今践薄冰行。涌水怒愁裂，寒蛟蟠畏惊。迟迟但觉远，战战尚思轻。谁断孤疑志，穷源更北征。

古树荒祠侧，他年雷震余。蛟龙从此逝，蝼蚁至今居。错节摧犀甲，烧痕蠧漆书。会看妨要路，终胜断沟渠。

吾庐双好树，簇簇近浮烟。急雨仍堪倚，斜阳不废眠。山童勤扫叶，稚子莫惊蝉。俗态轻幽寂，柴门赖素偏。

深巷山桃树，无人亦自芳。青苔何限地，红萼可怜香。俗眼轻幽僻，阴天逼艶阳。殷勤谋一醉，容易送春光。

天下苍生望，朝端百辟师。辞荣如弃躧，得道去乘箕。无复临雍问，空余罢市悲。会书廊庙语，世世奉萧规。

第五廉莫比，留侯功不居。遗风何峻极，雅尚得冲虚。平昔常开阁，深惭晚曳裾。千金论一字，永慨袖中书。

逢人问嵩少，千里驾征轩。倦马夜未寝，鸣蝉秋尚烦。风烟新洛邑，冠盖上东门。合有西宾问，归时许共论。

知兵心自许，见谓百夫雄。上马常慷慨，堕车宁困穷。诚非代大匠，疑欲作三公。匹似陈汤病，犹成绝域功。

齐秦谁谓远，烽火自相通。消息雌雄国，关防百二同。流光下沧海，飞焰避惊鸿。不及承平日，空悲垂白翁。

别离常作恶，衰老异他时。望望风波苦，悠悠见女悲。江空人迹绝，天迥鸟飞迟。若复无双鲤，何由慰我思。

藏书不满万，幽蠧亦时除。上有朝廷副，多从秦汉余。山川迷禹穴，云海隔崐墟。持此遗清白，归为林下居。

湖海青云器，朝廷白首郎。蹉跎遇已晚，零落意仍伤。屡拥行台节，频腰太守章。东南满遗爱，不独一桐乡。

广柳非高盖，空山异昔归。善人天不与，行道涕交挥。髣髴音容在，留连义故违。安居自传世，闾里尚光辉。

筑坛辞将钺，分土继缁衣。忌满名犹误，宜年报尚非。离鸿哀断续，埋玉想光辉。冥漠金貂赠，空看卤簿归。

扶阳诗礼学，世世有知名。玉树芳荣早，金华地望清。川沈终合剑，风折欲分荆。萧瑟乌衣巷，偏伤道路情。

古亦苗民患，今仍禁旅过。祅氛半翼轸，杀气覆山河。御史暴公子，将军马伏波。不应淹日月，频献凯旋歌。

肃肃卷征甲，萧萧出郢门。蛟螭雄步骤，鹰隼急飞翻。数有蛮夷警，遥怜赋税烦。唐虞两阶舞，帝肯用昌言。

再历三公府，终崇万乘师。优游迩臣表，简淡古人为。爱士常推毂，传家不遗危。平生赤松愿，犹复白驹悲。

司籍归良史，调钟待一夔。遽闻麟掩袂，犹觖凤来仪。绝笔流风在，遗音后世知。春原国人送，黄鸟寄哀诗。

屡闻戎马入，辄有国殇诗。多垒非吾责，亡民痛尔为。请缨惭肉食，无敌怪王师。闻道临洮野，天阴战骨悲。

落日孤城闭，高风暮角愁。边声乱归马，物色向新秋。尚有单于怨，仍传出塞忧。时平翻感激，不语看层楼。

谁人画素屏，中座对沧溟。云气随蛟蜃，波涛涌户庭。风高鹏解羽，天近客浮星。会有汤汤意，无琴亦自听。

粉墨势回环，沧波入座间。溟茫朝百谷，迢递隔三山。怪兽有时化，孤槎何日还。乘桴古人勇，向壁毎惭颜。

清川百里余，净渌照空虚。落日金波荡，微风雾縠舒。茔心看白石，明目数游鱼。洗耳非吾事，兹身与世疏。

出塞二千里，荒亭无四邻。贪乌饥攫肉，狡兔急投人。短短西隅日，冥冥北路尘。腰间丈二组，空愧汉廷臣。

短夜催微月，流云湿太空。潇潇鸣竹雨，飒飒舞松风。形影明灯里，欢娱隐几中。吾衰傥未甚，正复梦周公。

芳菲不少住，白日定空长。庭树暗新绿，春衣生晚凉。悠悠向时节，细细到壸觞。谁使风前絮，来参醉后狂。

稍出卢龙塞，回看万壑青。旷原开碛口，别道入松亭。虏马寒随草，奚车夕戴星。忽悲田子泰，寂寞向千龄。

晚雨萧萧急，秋阴处处高。风云愁宇宙，淮海怒波涛。贫有匣中剑，饥余井上桃。谁能散积霭，万里度鸿毛。

天地初开泰，云雷未厌屯。泥深长闭户，谋拙苦忧贫。狼籍千株雪，空亡一半春。仍愁三径里，草色断幽人。

孤垒敞新观，层轩临暮霞。分明鱼意乐，徙倚客愁賖。远近见百里，高低有万家。春风甚不远，更种满城花。

落日含古意，高台多远心。鱼龙潜冻水，蟋蟀有哀音。江汉南浮远，关山北望深。张衡四愁意，历历起登临。

连日风且曀，端居突不黔。西南人殆绝，甲子雨还兼。巫峡云屡起，洞庭波正添。谁能诛屏翳，试使后飞廉。

江外五年别，斋中三日留。何能慰衰疾，正足乱羁愁。泽国瓜时雨，淮山桂树秋。思归欲招隐，一一谢交游。

朔雪似迎春，霏霏散玉尘。稍看人迹绝，坐对物华新。地暖消还疾，风高舞正频。郊扉聊自卧，误怪洛城人。

淅淅度窗竹，纷纷缀馆梅。怕消愁寂寞，看舞爱徘徊。寡和思吾友，相望共酒杯。时披白鹤氅，西北上高台。

不减冰轮满，微增玉漏长。过云收薄润，重露湿清光。历历素娥影，菲菲丹桂芳。枯槎容客载，醉过羽人傍。

明蟾此夜新，伫立爽精神。几夕隔霖雨，相看如故人。风生疑折桂，云过欲埋轮。应有关山客，长歌泪满巾。

昔年闻子虚，上国重相如。老厌诸侯客，晚陪东观书。弦歌鲁儒习，风俗楚人余。感激青云气，功名亦未疏。

自念复远适，与君仍解携。天文鹑首尾，地势陕东西。江汉饶风雨，关山盛鼓鼙。离忧各易老，秋意欲凄凄。

徂岁嗟无奈，新花笑自如。雪魂消去未，春色复归初。欲折意空远，少留香有余。一枝寄驿使，浪语故愁予。

漂泊愁多病，差池岁复阑。老惊时月疾，贫畏雪霜寒。外物关身足，空堂寓膝寛。敢希王佐略，聊取一枝安。

不见张公子，春游分寂寥。独行愁楚泽，何处榜吴桡。芳树皆宜笑，垂杨总细腰。一樽成强醉，四望欲魂销。

园林过新雪，草木散芳华。物色皆疑似，春归亦有涯。迳泥生沮洳，冻乳滴楂枒。所适从吾乐，淹留见暮霞。

榻移随树影，杯侧见山岑。白鸟渇求水，玄蝉清噪林。道书无近语，天籁有遗音。向北新开迳，行苔过竹阴。

蚕鱼山迤逦，济汶水交流。信羙终非土，思乡更倚楼。露滋黄菊晚，风起白云秋。长啸澄潭上，谁怜公子牟。

敌兵得汉巧，五月战西河。壮士平原死，孤城杀气多。犹闻疏勒守，无复鲁阳戈。不反东流水，滔滔奈尔何。

今日王朝士，多称贤大夫。恩荣随几杖，官职上蓬壸。行路叹或泣，都城画有图。他时辟雍问，惇史记訏谟。

遥想行舟处，春江花正繁。殊方更回首，不语独销魂。寡和愁郢客，雅游思兔园。吾能事应聘，见尔大梁门。

小郡横山外，居民半岛夷。路偏逢客少，地湿见秋迟。铜鼓侵城角，蛮旌接使麾。平生闻义勇，好祭伏波祠。

潮汐通城下，东南仍上游。怀章趋便道，叠鼓送华舟。卷旆鹰隼急，落帆江汉秋。心知恋魏阙，频上庾家楼。

南极日差永，幽人喜不胜。阳生渐堙郁，阴老尚凭陵。风解吴山雪，江流蜀地冰。冲寒彊乘兴，屣履过邻僧。

望苑牧英隽，岩廊奉德音。功如四支重，化以二南深。安仰嗟维石，能传赖碎金。浮云送哀挽，惨淡更为霖。

简易能容士，精诚乐与贤。如何五湖上，非复赤松年。几几空遗舄，悠悠不问天。独应春辍相，令望故依然。

衮韨三司旧，笳箫一品荣。独伤去国意，仍以抚封行。落日白驹影，空林黄鸟声。公归那不复，凄怆国人情。

那知一樽酒，流涕寝门前。非复平生日，空看东逝川。诗书遗素业，山水閟空弦。人物陈留古，当凭耆旧传。

忘年一倾盖，适意两虚舟。老去翻相失，人生固若浮。萧条蒿里饯，零落竹林游。知与不知者，同时俱涕流。

孤宦众人后，空名三十年。交游一时绝，诗笔四方传。归旐江湖永，藏书日月边。应封史通子，他日慰穷泉。

舍侧万竿绿，萧萧终岁佳。翠深疑魍魉，根老畏龙蛇。翦剔扶霜节，分张及马挝。世无嵇阮辈，竟负野人家。

节物随时俗，端忧见旅情。土风犹记楚，辞赋谩讥伧。烈火琅玕碎，深堂霹雳鸣。但令休鬼瞰，非敢愿高明。

岁穷浩长叹，心事如波澜。高卧老将至，相思天正寒。浮云纷霰雪，陋巷独瓢箪。里饭非无意，悠悠行路难。

梁山风与雪，岁暮自峥嵘。误逐沧浪叟，飞来白玉京。屯云紫微阁，叠壁九重城。更挹浮丘袂，端令俗眼惊。

泽国春还早，山梅腊竞花。缤纷迷雪意，浩荡逼年华。驿使红尘远，江风短日斜。芳菲恐易失，愁思乱悲笳。

冰解泉应动，云寒雪更飞。谷中知律变，林下觉春归。风物如游蜀，衣冠似浴沂。瑶林与碧树，处处竞芳菲。

羁游念此君，子墨慰幽人。洒落不经思，苍筤如出尘。交加月下影，浓澹雾中筠。试作吴山想，萧萧意亦真。

过雨风景好，斜阳林下明。倦游宜几杖，却埽称柴荆。宿蝶依花静，归禽触叶惊。逍遥共兹世，聊复得吾生。

公子爱客意，高山流水间。清波无断续，翠斝自回还。野兴四时得，棠阴终日间。何当竹林赏，醉耳听潺潺。

空行万里塞，不见六花飞。今日传清唱，端来点客衣。度关迷马色，拂树散春晖。不减山阴兴，从军中夜归。

飞尘暂消冻，春意亦冲融。野水涓涓绿，林梢靡靡红。跃鱼轻泮冻，鸣鹤舞和风。出处惊时节，悠悠看岁穷。

万古关山月，遥怜此夜看。蛾眉空自妩，丛桂不胜寒。他日刀头问，何时客寝安。因之千里梦，共下白云端。

花外惊新月，春残复满弓。余香轻坠露，疏影细寒风。火禁通方俗，年华思老翁。清光堪半夜，稍醉玉壸空。

病失千峰雪，晴开万影新。雁飞天欲暖，风起野无尘。弱柳悲羌笛，辛夷思楚人。攀条复顾影，颇似去年春。

久思废耳目，乃复困观瞻。默坐但凭几，幽居长下帘。玄黄迷宇宙，明晦错乌蟾。万事形骸外，人将不汝嫌。

雨余春更好，日出望还新。暄鸟啼惊客，林花笑向人。年华如过雁，世事剧飞尘。置酒陶嘉月，滔滔醉任真。

薄云开早景，宿润减飞尘。好在松筠色，依然鸟雀驯。避人深却埽，炙背暖生春。未得献天子，潜书报近邻。

旧熟秦淮水，今浮万里船。泬寥明月夜，淡泊始秋天。静境他时绝，清光度晓圆。无人漫咏史，回首忆先贤。

川光晚都白，岸色远全青。明月随孤剑，浮槎送客星。南飞鹊扰扰，北向雁冥冥。谁谓悲歌短，能吟酒易醒。

欲雪天地闭，积云江海昏。著书成寂寞，玩岁觉崩奔。鸿雁自啸侣，鹡鸰常在原。离忧纷满眼，浪作种庭萱。

三日风振海，中宵雪覆城。已看秋落漠，更逼岁峥嵘。原隰龙沙碛，楼台白玉京。知谁错吹律，物物骤堪惊。

积素不可卷，潜阳方未苏。劲风吹强起，明月照全无。封蛰龙蛇病，伤根竹柏枯。谁能开白日，后土正泥涂。

朔风何处雪，径度江南山。半出青天外，犹临庭户间。崔嵬海潮涌，泱漭暮云还。壮观感人意，长谣如可攀。

骠骑门下士，蹉跎已白头。知人家监误，弹剑起吹愁。忽逐侏儒饱，遥闻禄仕优。还乡问耆旧，当忆负薪讴。

老挂朝冠息故园，国人同叹仲翁贤。心惭白首恋三署，意与赤松均大年。玉树承风荣紫闼，史臣书美耀青编。他时就问朝廷策，还见公卿语邓先。

讲业儒林璧水开，望亲云下想徘徊。平原日暖歌鸰在，横陇风高听雁来。隐几郡斋闲主诺，荐羞家府乐循陔。何时乞得归宁告，对袭班衣捧庆杯。

苍龙大火明堂分，原庙离宫万乘居。五帝遗声在名颂，三公出使用安车。去思尚想多耆老，条教祇烦读旧书。复道平台弥百里，邹阳何处曳长裾。

四十宾兴七十归，清风远与古人稀。未如彭祖犹为天，颇似桐乡得所依。何路可能奔远日，此生无复待乌衣。故寻庭树丁宁诲，东望吴门涕自挥。

环城密筿旧檀栾，春笋新成几万竿。池上龙蛇惊蛰起，军中矛戟绕营看。乌啼窈窈千重碧，风过萧萧五月寒。缓带轻裘容自暇，屦綦多向此林端。

腊前芳树暑前开，笑忆周南摽有梅。玉色还如雪中见，天香不减岭头来。黄莺未识休频顾，粉蝶初逢亦自猜。应与灵芝竞三秀，碧城瑶圃隔尘埃。

禁中颇牧去临戎，属国归来敌垒空。闻道诗书今绝幕，复看天马亦从东。醉倾床酒留边月，歌倚鹍弦舞朔风。犹忆平生欢一笑，莫忘书札寄宾鸿。

萧萧归骑历崔嵬，一见尘中耳目开。授玉同为万里使，望云先识二星回。北荒鹏跃南溟去，西极马循东道来。世上应无此别远，留连彊尽手中杯。

怪来原隰满光华，不意相逢天一涯。久别班荆情未易，少留倾盖日空斜。山连木叶千峰雪，地逼龙城万里沙。深愧壮心轻远适，自嫌憔悴听悲笳。

孤城死地尚睢盱，智勇俱当竭蹶趋。贫且贱焉真耻也，壮之良者盍行乎。料无豪杰同吴反，阴有神灵助汉诛。深怪先登少瑕叔，不应时论惜蝥弧。

长廊复阁接天居，炎日清风蠧宝书。乍到似迷群玉近，餍观疑及羽陵余。俊游真与尘埃隔，逸赏空惊应接疏。石室会须归史笔，周南宁复滞君车。

黄花欲落晓霜浓，极目秦川一望中。节物还如去年好，懽游不与故人同。接{罒离}自恣风前落，羽檄宁妨席上通。还畏简书归未得，寄诗黄阁付征鸿。

曲岸重重植浅莎，雨余初觉长微波。水纹满屋浮清簟，风力冲阶折芰荷。境静自宜诗兴远，夜空应见月明多。从来著述希扬子，为羡幽人载酒过。

绝域逢君水暂留，举杯相属问刀头。久持汉节旄空尽，独拜穹庐死可羞。醉里岁华惊易老，愁边沟水怆分流。玉关生入知无恨，不愿张骞博望侯。

汉帝迎年十二楼，明廷朝计万诸侯。真仙降集钧天乐，云旆回翔驷玉虬。物色遥占紫气入，香烟不隔曙光浮。秘祠非为神君语，自饬衣冠渭北游。

云气卷舒东复西，月华明晦晓兼迷。正怜盛服坐假寐，何处苍蝇来误鸡。高卧山林劳梦想，出门冠带混涂泥。人间气味故易厌，岂若从容归治畦。

午日风光复晏阴，轩昂未许岁华侵。楚魂招后宜皆醉，春酝来时且献斟。高枕洞庭看鸟度，卷帘衡岳听猿吟。郢中寡和由来事，应喜新诗有嗣音。

水国冰销天欲春，山城日出景还新。可怜物色曾非土，亦复穷愁不放人。碌碌流年转车毂，悠悠生意厌风尘。草茅不必开三径，杖履何尝及四邻。

泌水衡门野老居，彤幨丹毂使君舆。固惊北海犹知备，曾谓西河尚起予。高卧穷愁述岁晚，立谈襟抱为公摅。浪传方伯中和颂，讵有虚仪讲德书。

北雁南凫不自期，异乡交臂复分飞。壮心巳折霜侵鬓，徂岁相看涙满衣。绝幕阴多逢日少，滞林行苦见人稀。子牟意绪君谙识，况乃登临远送归。

淮阳高卧彊逾时，洛水嵩峰入梦思。霖雨徒深旱岁望，白云自与帝乡期。功名摆落人间世，出处优游万乘师。坐视天民应未可，似公当就太平基。

王侯功业等山河，谢傅风流倦燮和。治第由来处穷僻，赏心曾是极酣歌。岁寒松竹孙枝在，诗罢池塘宿草多。闻道将军亦爱客，春游不问主人过。

落蘂漂香思碧莲，嫩芳成实澹晴烟。玉杯侧露参差重，麟趾模金约略圆。撷秀乍闻回急桨，荐新还许备加笾。涉江不限刍荛往，志服深希百疾蠲。

水衡钱朽太仓陈，均逸于藩布上仁。期月政声归卧理，旧邦风物变车邻。怀章昔别江湖永，辞剧由来意气真。召伯甘棠大山赋，去思留得与邦人。

华阁昭回云汉间，侍臣高选奉清闲。曹刘共许同时贵，楚粤初看报政还。邂逅相逢惊远别，从君一笑发愁颜。莫教铙鼓催行色，更益春风雨鬓斑。

小砌圆阴覆暝霞，曲轩疏牖称相遮。已成嘉实诚无用，未遇知音勿遽嗟。得地岂须矜露井，随流方共笑枯槎。明年冠者成春服，重看纷纷满树花。

仙山不记鳯鸣时，碧筿空含玉润姿。海外虽传有嶰谷，人间似未悟孙枚。道家正贵知音少，野处还于静节宜。千岁重寻乐毅传，悠悠更觉使心悲。

御苑初晴暖景微，侍臣还许宴春辉。鸣禽试羽交交啭，落叶迎风冉冉飞。执法在前容款曲，大官先置尽膏肥。和平自是欢娱日，未醉春醪未可归。

早闻幽谷未曾窥，翠壁清泉入梦思。到眼惜无名手画，醒心欣得醉翁诗。种花旧比甘棠树，刻石今成岘首碑。使我一麾从此逝，胜游当不减君时。

深居忽忽春空过，积雨潇潇夏欲交。近砌梧桐新有荫，衔泥燕子总成巢。此邦卑湿酒长醉，随事文章亦解嘲。心远地偏人迹绝，漫劳三迳数诛茅。

都城一别远相望，楚水秦山各异方。毎颂中和传四子，重闻京兆得三王。执经误接金华袐，卧阁惊看鬓色苍。逃暑肯为千日饮，能无歌舞荐清觞。

朝光初上九门开，贝阙珠宫白玉台。真有烛龙浮渤澥，却占云气认蓬莱。斗回暖景开鸣鹤，稍借新芳入早梅。更觉年华无限赏，履綦重叠遶苍苔。

龙池柳色锁春烟，故国风光此地偏。高下楼台浑浸水，往来车马自随船。举杯醉舞时相属，倚瑟悲歌忽怆然。安敢为文敌金谷，误烦求友赋新篇。

蓬蒿一亩亦蘧庐，终岁纷纷三徙居。客耳欣沾颍川水，儿谣积厌武昌鱼。宁知代舍悲长铗，忽幸侯门埽敝裾。虽信师金讥数昧，未甘莱子勤捐书。

虎符龙节镇方州，天禄先生尚黑头。南纪山川殊壮丽，高阳宾客故风流。沈碑几处书遗爱，非土他时恨倚楼。想咏五君夸屡荐，为凭三鸟寄绸缪。

将女随郎过渭城，正如前曰武陵行。当时底事伤离别，今日安知隔死生。渺渺平波侵汉苑，累累高冢厌秦京。登临感慨寻常事，何况衰年父子情。

暂辞金鼎拥朱旛，注意虽殊体貌存。摆落功名如脱屣，招携宾客许游藩。东人愁咏鸿遵渚，北海欣看酒满樽。无以公归君幸识，鳯池深隔九重阍。

闭门高枕避春霖，眼见群芳稍见侵。独醒不如终日醉，暂晴那似断年阴。老惊岁月都无用，兴在江湖特更深。正想青枫千里外，草长波阔乱愁心。

楚山终日雨霏霏，寥落村花入眼稀。可惜东风变酒味，无端宿霭破春晖。屈原渔父谁清浊，御叔臧孙交是非。倒著接{罒离}惊道路，悠悠判与世相违。

琅琊山侧白云溪，石壁何年李监题。翰墨一时称妙绝，尘埃数字尚端倪。惊看龙虎潜光彩，恨使莓苔损角圭。大叫发狂心未足，竹林幽赏负招携。

孤城西北起高楼，天半昆仑入寸眸。碧树参差见平圃，屯云重叠辨轩丘。百年礼乐逢休运，千里江山极胜游。那似鲍昭空写恨，不为王粲独销忧。

红颜翠髪夺春辉，繁手哀弦逐羽卮。正使千觞无复醉，谁令中曲不胜悲。留连起舞惊残夜，仿写遗音入怨诗。我识东山安石意，沾襟应自属桓伊。

尚平故有五山期，独许迎年太液池。贝阙碧城相绚烂，石林琪树共参差。玉杯醽好经时醉，冰簟风多尽日棋。正想火龙劳陟降，更烦佳句寄相思。

琳馆经春瑞气浮，当时曾约相车游。仙花又向庭中落，宫水还萦苑外流。云路空思攀去鹤，沙堤犹忆问行牛。明年三月芳菲在，须把兰亭褉事修。

繁阴欲闭凯风来，一埽穷荒万里开。日色葱昽浮渤澥，云容舒卷映蓬莱。旅情更觉光华远，暖意何妨节物催。醉眼却思山雪好，腊前容可当新梅。

江边腊破东风起，舍侧栽花遶四邻。要似桃源堪避世，会令桂树默留人。即看红叶娟娟秀，豫想喧蜂处处新。庾宅荒凉宋亭古，应须大占郢中春。

劲风萧飒结冲波，飞雪奔腾万里过。亦未妨人洛阳卧，还闻有客郢中歌。壮心可念哀鸿远，正色遥怜翠竹多。会卜豊年慰羁旅，敢辞荒迳重张罗。

朔风千里动高帘，雷起龙山昼拥檐。属国请缨谋巳拙，屠苏浇酒岁空添。翦幡春事宜人日，破鉴归期见玉蟾。聊欲为君留薄具，{火鼎}蠡床酒水精盐。

正惜蟾蜍沈夕霭，忽传钟鼓送秋晴。浮云四卷无余迹，斜汉西流亦自明。危槛钩帘吟独久，薄帷高枕梦逾清。幽兰佳菊漙新露，的历珠华满翠茎。

綘阙迎年侯执期，羽衣通夕侍严祠。神光映月开璇室，香雾含风拂桂旗。路遶城南天最近，地非人境日偏迟。还闻增授无穷䇲，驰奏中宸对受厘。

葱葱气象瞻峣阙，肃肃行装造近畿。钧奏昔年曾梦到，玉关今日是生归。茂林病久迷朝序，宣室人疏慑帝晖。簪履未忘恩再造，不然何路谒彤闱。

五月齐侯报政时，衮章英节照西畿。昔看高雁冥冥去，今喜长魂婉婉归。诏使相望拥冠盖，都人倾倒迟光晖。师臣固有三公拜，岂独优游奉讲闱。

回车欲度幕南庭，此地那知眼界清。老觉鬓毛俱种种，醉看风物尽冥冥。平时恸哭休论事，远别悲歌更忍听。且共春风同入塞，忆君时计短长亭。

许浑诗后三百年，长啸空堂览旧篇。落日孤城曾不改，曲池高榭复依然。尘埃暂憩道路客，文雅相追今昔贤。鱼跃鸢飞殊有意，卜居仍欲近湖边。

倾盖相亲成白头，离怀终日敌三秋。可怜鸡黍虚朋好，应用弦歌乱旅愁。太史成书自留滞，石城通信已沈浮。王孙可恨山中久，旧令曾为褒德侯。

从吏相望千里余，蓬蒿无以避空虚。岂惟论议沈时俗，更觉精神耗簿书。惭愧故人存雅素，殷勤佳句慰离居。周南会是弦歌地，莫忘寻盟一起予。

昭回云汉丽清秋，曾看星槎历斗牛。归去还为竹林会，相望宁减赤松游。达人轩冕都如梦，尘世功名不自谋。闻道东山多逸赏，从君欲具五湖舟。

冯公白首敞长裾，莱子斑衣乐有余。金马门前歌避世，水精宫里奉安舆。万重岩岫高藏日，百丈溪前俯见鱼。去去春风称行乐，京尘回首忆离居。

勾吴半在海山中，闻道驱车更向东。旧治空传汉都尉，遗民无复楚诸熊。文章老去轻时辈，势利恬来付觉雄。卧理便应长闭阁，一方还见古人风。

婉婉柔条万虺蟠，累累佳实紫金寒。甘泉渗液秋香重，瑞露凝膏晓色干。鲛室珠盘惊不定，蓬莱金体恨微酸。贵人宁借凉州牧，暂负衡门报一餐。

关东少年西入都，诸老先生惊不如。射策遂为天下选，限年郤就里中居。豫章固起秋毫末，千里方从跬步初。会见高明成伟器，不忧綘灌毁新书。

汉与匈奴如弟兄，犹传敌骑向边城。数烦卿士亲持节，始恨儒生妄请缨。形势倒悬方舛逆，计谋无益是纵横。古来贤哲多屠钓，公试咨询策太平。

脊令原隰晓霜清，季子嗟行不自宁。归梦时环北斗极，相辉犹隔太微星。源流淮水占何远，羽翼西山药最灵。接武禁严多故事，共看兰玉出阶庭。

至日应添一线长，汉仪忆奉万年觞。鸣珂列炬随丞相，长剑高冠满未央。法从此时瞻玉座，侍臣独许近清光。輶轩今出荒山外，厌见尘沙万里黄。

殊方喜及固阴消，积雪层冰意亦聊。就日稍欣南极永，观云尚恨帝乡遥。闭关自信天心复，吹律应知玉琯调。留滞能无越乡恋，甘泉受计万神朝。

玉帛雍容万国来，帝城如斗挹春回。旗常影乱三辰象，钟鼓声喧百里雷。北极正临丹鳯扆，南山遥入万年杯。诸神受计明堂定，留滞江滨志已摧。

修竹高松无俗尘，全然不似近城闉。黄冠习静多藏客，野鸟忘机郤傍人。高阁切云衔落日，广庭霏雨湿清珉。北窗固有逍遥地，来读离骚戴角巾。

汲黯廉平汉主知，淮阳移病苦情羸。偃藩政事应无及，伏阁精神定未衰。天欲期人身必乏，帝疑飞将数多奇。何当半夜开宣室，独使雍容对受厘。

少陵诗笔捷悬河，乱后流传简策讹。乐自戴公全废坏，书从鲁壁幸增多。斯文未丧微而显，吾道犹存啸也歌。病肺悲愁情自失，苦吟时复望江沱。

周城百雉拥中军，阿阁三间丽白云。燕雀总知依盛德，山河相与助雄文。轻裘缓带居多暇，旨酒嘉肴客易醺。还识魏牟怀北醺，正逢长日扇南熏。

红芳过尽绿阴多，索寞无如长日何。午影迟留成蕴暑，熏风飘荡作清和。梦余欲验松生腹，棋罢真知斧烂柯。还想高吟酬美景，讼庭岑寂长青莎。

上府爱才天下闻，两君素出将军门。欲正大冶慰民望，豫排寒风作春温。不烦束缊资游说，聊复游贤报国恩。自笑野人卧穷巷，负暄方拟献天阍。

谈笑从容宫漏稀，高轩去尽掩重屝。风含玉宇霜威劲，月上疏窗烛影微。周卫相望諠夕警，炉香不断护朝衣。尘躯更觉仙山峻，旅梦端从江海归。

半夜北风天反寒，倒衣惊问紫宸班。云容不辨阴晴际，月色犹迷爽晦间。独喜鸣鸡应钟漏，正怜残梦识江山。濯缨簪笔初无补，空愧纷纷数往还。

少壮去人如水流，似君那作待祠侯。高谈毎及功名际，出守真寛圣主忧。麾下百城包海岱，道旁千骑拥貔貅。家声时论俱辉赫，世将宁为好畤羞。

灵光芜灭泮宫平，三百年中独此亭。无复乔林见连理，尚传高栋出穷溟。疏帘清簟宜炎日，菀柳长梧半广庭。卧向汶篁惭蓟植，燕山都欲负刋铭。

黄门献赋接群贤，上国知名独累年。不谓招徕从隗始，至今惭愧在卢前。簿书几废三余学，绳墨空勤一割铅。还喜迁乔友声近，高山流水入清弦。

离肠易感岁华催，更席龙沙望紫台。持节不眠宵自永，听笳无事泪空摧。扁舟何处山阴雪，驿使他年岭上梅。欲寄一书愁已乱，天边应候客星回。

载驱冬岁极河源，状奏今朝款帝阍。目断白云浮魏阙，心先飞骑向中原。揣摩讵试衡人术，感激空衔国士恩。犹使匈奴戴黄屋，南归惭吊陆公魂。

月缺雪残云乱飞，千灯相照续长辉。寒欺短夜禁杯酒，春入东风试舞衣。老惜佳辰经岁得，醉惊陈迹出门非。渔阳鼓节尤悲壮，知我新从万里飞。

东风万木竞纷华，天下无双独此花。那有灵霙凌暖日，不为琪树隔流沙。祠城寂寂春空老，江雨冥冥日易斜。仙品国香俱绝妙，少倾高兴尽流霞。

淮海由来草木夭，春工殊复自娇娆。始知隋苑多佳丽，未觉吴宫久寂寥。冰雪肌肤明绰约，云霞衣服润飘萧。一枝漫取堪谁赠，老去风情不自聊。

树色禽声相与闲，吾庐仍共一枝安。浮云蔽日绵绵雨，积水婴城惨惨寒。还恐百芳从此歇，不知后土几时干。闭关高枕交游绝，一梦江湖意绪寛。

翠条红蘂映贫家，笑倚熏风拂露华。重疉火云烧落日，浅深金鼎矗丹砂。多情强自含春恨，不语那能学馆娃。但寄一枝共醉赏，试将颜色比裙纱。

城西陵谷几推移，仍有中亭玉树枝。从政真同傲吏隐，赏心能与古人期。诛茅改筑成芳榭，引水交流涨曲池。闻道小山多丽句，还因春草梦新诗。

屋边高树绿云阴，堂下清池碧玉深。卧想溪山迷远近，梦为鱼鸟或飞沉。治逢平日如无事，老觉衰容稍见侵。聊取南华寄齐物，不为东武极悲吟。

急雨连宵昼不收，草堂晨起似新秋。山歌倚瑟清无赖，野馔随樽特自优。追古最宜真浑沌，旁骚仍有畔牟愁。纶巾搭脑醒还醉，得此尧民已甚休。

汝颍相从弥十年，江楼今日迟归船。自惊物役还如昔，但觉诗情更爽然。寥落莺花千骑里，苍茫烟雨万山前。未知后会仍何地，彊醉春风酒似泉。

夕光郤射戍楼红，野色遥瞻百里中。玉帐坐休铃下卫，春衣行试舞雩风。招携直许威仪略，戏笑深矜意气融。流水高山俱在眼，知公令望共无穷。

薄云疏雨湿风枝，衡岳猿啼忆此时。回首那无万里感，向人时作一声悲。锺仪故有南冠恨，荘舄犹多旧国思。车马纷纷九域客，路傍翻笑断肠为。

山下回溪溪上峰，清辉相映几千重。游鱼出没穿青荇，断蝀蜿蜒奔白龙。尽日浮云横暗谷，有时喧鸟语高松。欲忘旅思行行远，无奈春愁处处浓。

绿杨芳草旧无蹊，竹坞花源敌剡溪。水影时翻高槛动，天形略抱曲城低。逢迎野兴鸥双下，点缀春愁莺乱啼。宿雨楚山云正满，高楼莫上使人迷。

南极微阳中夜新，碧池风物晓来春。鼓鼙似动鱼龙伏，旌旆不惊鸥鹭驯。东阁于今待贤士，西曹不意吐车茵。博阳气度平津学，虽贱犹堪颂得人。

三科妙选汉台臣，君去分符牧远人。富贵须为千骑长，中和好布万家春。山川阳羡由来胜，谣俗延陵自古淳。曾是倦游覉旅地，送行增羡两朱轮。

金马宿儒当世贤，著书天禄自忘年。中和屡以乐职用，九次方为耆老迁。何恨一回仍出守，会须千室看鸣弦。祗因闭阁江湖上，正想遥心象魏前。

始上蓬邱肃羽仪，旧更台省著清规。怀章又下芙蓉阙，候骑先瞻鸟隼旗。楚泽潦收腾驾远，广陵涛起渡江迟。吴中事事皆奇胜，还见风流太守诗。

笑持符印下瀛州，真得千岩万壑游。父老为郎无自苦，鉴中行乐不知秋。居人旧俗多姚姒，幕府连城半斗牛。太守会兼四千石，玺书宁复久淹留。

倦簪华笔直承明，自请分符江外行。真得蓬莱为治所，径从云汉濯尘缨。山游访古穷书穴，春事劭农见象耕。若向鉴中望明月，会吟还肯寄新声。

锦帐郎官锦里贤，皂衣休直彩衣还。怀章过邸惊群吏，建节乘春感旧关。道侧壶浆积遗爱，里中牛酒庆承颜。朝廷孝治君先布，更听传歌太学间。

赵北燕南如掌平，定知台选寄长城。雅歌不废军中乐，缓带能令塞外清。倾盖由来欣意气，着鞭从此想功名。灞池送目邯郸道，倚瑟空多惜别声。

江南太守水斋居，残雪层冰正满渠。忽忆山阴乘兴往，可怜心抱向人摅。放歌浩荡惊狂客，换酒从容解佩鱼。四座欢衷两倾倒，归鞍欲犯夕钟初。

通塞由来自有期，奏书未上莫嗟咨。锥藏勉后三千客，舌在须强百万师。固有青云堪自致，暂虚丹桂不为迟。如今相府闻名甚，应以雄文荐赤墀。

清川如带屡回环，信宿犹居百里间。敢恨淹留同桂渚，正怜风雨似梁山。月残虚魄无由共，云映高楼不可攀。郤怪梦中翻识路，化为蝴蝶一飞还。

疉鼓鸣笳太守船，都人倾注似登仙。旧游俯仰成陈迹，离思纷纭遶别弦。愁目青枫空自极，素书双鲤不忘传。恐君未得江湖乐，追诏方将急用贤。

汉设重关斥塞垣，诏移飞将护秋屯。胡人无复窥南牧，燕客时应祭北门。清酒肥牛宴长日，轻车精骑猎平原。少年真得军中乐，况复诗书盛讨论。

江汉相思山万里，君家少室定西东。年华过去如流水，心事差池似老翁。一世共争蜗角上，微生多付酒杯中。穷途何必多垂涕，吾更冥冥笑阮公。

昔借君家杜甫集，无端卧疾不曾编。近从霅上吴员外，复得遗文数百篇。夫子删诗吾岂敢，古人同疾意相怜。新书不惜传将去，怅望秦城北斗边。

诛茅负郭楚人居，泌水衡门自有余。数困米盐希辟谷，素轻农圃重捐书。绝粮尼父期先进，画卦羲皇序古初。千世风流尚在眼，百年贫病不欺予。

贾谊求为典属国，终军愿得使匈奴。和亲不及当时策，慷慨犹为大丈夫。百年强敌轻中国，一世奇功悲腐儒。闻道边民尚严警，异时回首恨江湖。

雨中无复故人居，寂寞闭门三日余。郤信袁安似有道，未知原宪定何如。浮云极目无由卷，积藓侵阶不易除。正赖高眠堪自遣，时时纷乱满床书。

谁信专城千骑居，空斋图籍两三厨。销忧尽付鸱夷酒，乘兴兼忘阮籍涂。爱客谁先魏公子，长贫郤爱范莱芜。归轩仍有东门饯，显父还须至百壶。

南上湘潭谁记初，北还宣室受厘余。共怜贾傅才无敌，真作扬雄老著书。调笑群驺饥欲死，去来千骑乐何如。洞庭木下鲈鱼熟，三叹新诗重起予。

明府功名期壮年，滞留中路鬓成斑。岂知汲黯轻为郡，真为刘伶善闭关。归梦未尝离帝所，谪仙宁久混人间。会看使者持三节，缓带轻裘且自闲。

吾丘不乐直承明，固请分符关外行。赐册最荣批鳯尾，离群独恨出龙城。壮谋欲负腰间组，愁思空摇塞外旌。尘土满衫头半白，一闻班马不胜情。

晚云蒸雨泻惊湍，积水浮城五月寒。卑湿向人如楚泽，风尘回首忆长安。岁华徂暑参差尽，旅馆怀归去就难。自昔梁山有遗操，试凭繁手一清弹。

三岁重过二华间，衰年弥觉厌尘喧。自知碌碌初无补，正是纷纷不惮烦。江壁向来忧郑客，鼎湖今日望轩辕。修门渐近翻鸣咽，满面风埃涕泪痕。

归鞍蹀躞弄轻尘，满眼韶光破宿云。去国几愁歌白纻，上天真喜望缇群。华林雪尽莺先啭，广陌风多草竞熏。我欲还家千日饮，益须酿酒张吾军。

眼暗头昏逾十旬，涔涔终岁发华新。幽如羑里迷天路，醉似中山与鬼邻。闭阁郤怜廷掾力，废书弥信道家淳。修门已后君无恙，试枉招魂慰满身。

江外三峰倚碧天，古来相续几神仙。自无飞骨何由到，赖有新诗尚许传。饵术始知堪度世，听松真得自忘年。会驱鸡犬从君隐，与择华阳数亩田。

前岁登城日几回，去年犹记隔辰来。老侵筋力铢铢减，慵坏心情寸寸灰。幸有风光相挽引，那无宾友共追陪。北台好在中秋月，便是重阳菊蘂开。

休汝曾更月旦评，几年漂泊倦尘冥。神峰好在岩岩石，符采依然两两星。天禄自嫌书尚白，绛帷犹喜眼犹青。召南风什知多少，一一亲弦更许听。

舍南舍北柳阴阴，竟日啼莺不自禁。羁旅可怜还择木，间关似欲向知音。鴂𫛸无事催芳草，燕雀相喧守旧林。幽独闭门惊岁晚，固烦求友慰愁心。

城南风物似江湖，卜筑尤宜近水隅。俗薄容垂真钓否，庭闲得种此君无。关身调度惟存剑，适意图书略满厨。心远地偏俱可喜，免逢甲马与尘涂。

虞书纪典上稽唐，鲁史传经近属商。刻玉春山瞻气象，积星东壁聚钩芒。朝思膏饫懽情洽，天令中和尽刻长。虽引客卿讥子墨，翰林还许望清光。

世路相逢难自期，江城三岁想琼枝。宁知邂逅驱千骑，亦复东南寄一麾。把酒聊同醉乡乐，看花欲后麦秋时。旧都红药犹堪赏，不负风流谢客诗。

承明持槖倦徂年，自陕分符得近关。人物风流二南后，山河形势两周间。莫嗟落魄书犹白，共许优游鬓未斑。数醉申湖好风月，传车行且趣君还。

弃捐不预朝廷议，落莫真成老秃翁。放眼能寛蜀郡礼，高贤信有古人风。都门倏忽三年别，樽酒淹留一笑同。还有野歌随拙舞，肯教庭炬彻明红。

禁垣清切近云霓，楚客逢秋意亦悲。拙学由来玄尚白，敝裘何意素成缁。解嘲郤笑朱丹毂，迕俗兼惩百一诗。短景正须棋玩岁，薄寒宁厌酒盈卮。

池水无波清照心，庭柯交让绿成阴。游鱼自与江湖阔，翔鸟不期山谷深。身外悠悠日复夜，世间扰扰古犹今。寄愁天上从吾乐，高卧聊为招隐吟。

辟疆园圃厌城闉，闻道池台事事新。自置一樽消永日，别留槃石待幽人。雨添草色迷三径，风散花香入四邻。亦欲肩舆乘兴去，主人何必旧相亲。

华髪星郎七十余，碧山遥访羽人居。白石不为天上药，淮南欲试枕中书。长缨自濯沧浪水，高盖仍瞻驷马车。福地神仙应易致，几时南岳侯乘舆。

四照繁英拂槛开，九重芝盖赏春来。卿云共和光华旦，瑞雾偏凝沆瀣杯。池藻跃鱼波淡荡，林光倾日景徘徊。淮阳闭阁头今白，梦达钧天惜未陪。

微霜欲堕木叶脱，积潦已收天宇清。皎皎日华映林莽，潇潇风色闭柴荆。正怜戎马秋防塞，何处悲笳暮绕城。回首浮云满西北，七哀还见古人情。

五柳先生厌俗纷，拂衣归去卧江滨。松菊还同昔人好，山川复似向时新。瀑泉飞雪千岩晚，仙杏蒸霞万树春。亦欲扁舟乘兴往，沧浪借取濯埃尘。

冯公郎隐髪苍苍，拨弃尘烦得醉乡。富贵两行安用圣，沧浪独醒讵非狂。顾惭宿酿能千日，远愧深衷颂短章。当就天公借北斗，更倾东海益君觞。

肃承朝命谒穹庐，郤卧空床涕满裾。不敢复论天下事，更能重读箧中书。男儿战死自无恨，国势倒悬谁为摅。我本不来人强我，百年空使愧相如。

阴阴老树连村路，羃羃轻烟过雨天。长爱禽声能永日，似于莺友欲忘年。朱缨紫椹看齐熟，深巷荒城得屡迁。朗咏谢公池上作，勿惊春物变熏弦。

桂酒椒盘共发春，山川虽旧物华新。仲尼鲁史王正月，泰帝河图岁甲寅。玉殿耸闻斟白兽，火城想见接清尘。应怜二使星安在，北斗杓端析木津。

韦杜胜游谁可寻，相君旧隐对云岑。水渠婉转蛟蛇活，霜竹参差孔翠深。故老能言卧龙地，儿童不用满籯金。郡斋殊负青山郭，空挹芳樽慰客心。

南极阳生天地新，高楼气色已含春。得无鸿雁翻归翼，应有龙蛇动蛰鳞。亦复书云占楚歳，不辞为寿引湘醇。甘泉从祀虽能赋，怅望钩陈拥北辰。

长至须臾二月来，朔云零雨未尝开。阴藏昼景长绣线，寒夺阳和潜律灰。宿翼困冰多后雁，暗香漂水惜残梅。撩晴召暖无他术，安得凉风一夜回。

苏子佯狂不自疑，汉庭籍甚莫言非。放歌金马居常醉，穷老沧洲不更归。浮世功名均梦寐，平生翰墨独光辉。壁间数字龙蛇动，神物通神亦恐飞。

腊去春归意可怜，久为羁客海西偏。温风泛泛生卮酒，和气融融媚管弦。剪彩直为儿女戏，土牛向自国家传。事情争爱新翻掷，还道今年胜去年。

蓬莱佳气旧无时，春物迎新特更宜。燕识玉箱来自早，漏随宫线报还迟。沟声破冻才通苑，酒力含风易满卮。蓬鬓不堪双彩胜，懒随君向习家池。

寂寞三年倦一飞，知音不限向来希。虽然主簿非高士，犹喜分曹近太微。吏部铨中超俗状，京官班首望天威。汉儒多有司空掾，努力新书更发挥。

武夷曾孙尘外仙，手携桂枝归故山。夸乡始信一经是，衣锦不须三组还。蓬莱观书聊复尔，枳棘栖鸾殊未然。野人放荡辱先进，惭愧竹林诸阮间。

金华劝讲愧通经，铜虎分忧强请行。千骑亦知翁子贵，一麾谁觉仲容轻。西宾落莫空遗俗，北斗阑干有旧城。欲作过秦无与语，故人高论忆盱衡。

汗血龙文千里驹，长楸未试跼庭隅。一麾几老诸侯相，五日初还建礼趋。独得鳯毛惊众目，相望花萼照亨衢。白头漫感悲秋赋，自笑妨贤此禁涂。

宝轴牙签三万余，中园华宇荫清渠。风流复见郊居赋，荣观归乘使者车。俯仰江山乐无有，优游文籍昔谁如。何当去此从君语，尽得平生未见书。

苏侠遗懽小洞庭，高堂殊恨曲池平。山川满目仍非昔，鱼鸟依人自不惊。琐细幽花相妩媚，回环流水共澄清。秋风初足江湖意，不作鲈莼万里情。

君向江湖领一麾，亲欢自与宿心期。腰间紫绶新光彩，都内青钱厚宠私。厩吏莫催乘传去，诏恩方许戌瓜时。碧澜堂上青山下，烂醉寻春亦未迟。

仙子分根白鹿檀，定知高峭出岩端。浓云借色曾无变，初日移阴渐可观。风外共成苍鹤舞，夜深齐作翠幢看。人今俟尔为梁栋，慎勿轮囷取自安。

七月荆人亦具裘，朔风飒飒动昭丘。巫峡出云杳无定，洞庭飞月绝堪愁。长歌濯足沧浪水，回首开襟西北楼。宇宙歊蒸暂潇洒，小山青桂与淹留。

玉殿鸣鞘辟寝闱，银台归骑蹀霜蹄。楼光已映朝霞动，树色犹衔宿霭迷。身贵承明翻厌直，岁穷樽酒幸招携。太常几日休斋禁，亦欲从公醉似泥。

芜城此地远人寰，尽借江南万疉山。水汽横浮飞鸟外，岚光平堕酒杯间。主人寄赏来何暮，游子销忧醉不还。无限秋风桂枝老，淮王先去可能攀。

背城历历才十里，经岁悠悠能一来。可惜薄书捐白日，强从宾客宴平台。暮云自与千山合，醉眼时令万宇开。老子谁怜兴不浅，黄花欲落更添杯。

开远故城长乐坡，三年从此送君过。宦游不道相逢少，愁病何堪惨别多。强敌犹知奉威信，巴童莫忘习中和。庙堂应趋缁衣拜，少缓离亭白玉珂。

凉月破云涵碧霄，暂怜庭宇断尘嚣。露翻高树光明灭，风度疏篁影动摇。惊鹊似投人处息，暗虫如恨歳华凋。短歌薄酒清辉里，百感先秋不自聊。

泥涂后土未曾干，骑马相过行路难。卧听鸡鸣知景晦，起逢花谢惜春残。银台幸阕连宵直，樽酒能谋尽日懽。红药苍苔虽寂寞，多情肯作旧游看。

长夏淮天郤似秋，居人未解白貂裘。云起岱山时涨雨，风迎沧海欲横流。日边渇问长安使，天际频瞻贾客舟。自是七哀宜写望，不关非土故登楼。

华清宫殿映春晖，未醉三晡莫遽归。人事废兴犹可记，风光流转不相违。歌临灞岸朱弦脆，走度章台汗马肥。自是秦川贵公子，城隅相望不能飞。

吴墟秦烬灭遗踪，谁见千岩锁梵宫。化出楼台双树外，密移天地一壶中。石形虎踞森相向，剑气龙盘冷射空。羁宦无由蜡山屐，因君诗句梦江束。

鳌翻溟涨折灵山，漂落尘区莽眇间。自有神仙护真境，故令林木断人寰。碧城万玉重重合，琪树三株寂寂间。安得长风破高浪，拂衣东去一跻攀。

天台赋后世多贤，复在君家雁荡篇。气逸还令人耸动，境幽初许俗流传。万峰林立浮云外，一径梯横绝海边。闻道归艎从此逝，秋风招隐特依然。

勾稽严密不通宾，因见楸花忆去春。当日同僚尝把酒，于今邑子远思人。临安草木皆蒙锦，金谷池塘各斗茵。自笑痴儿了公事，经年不识酒沾唇。

天涯毕昴隔烟尘，风雪梁山忆侍亲。行记简书聊接淅，去怀印绶正逢春。评依月旦情增恋，诗感兰陔意重陈。先向沙堤侯归骑，郤瞻霖雨作伊晨。

高阁遥依日月光，苍苔重疉紫微芳。蝉声已觉迎秋急，云物还惊过午凉。独往山林非复昔，梦为鱼鸟不能忘。芝泥封诏鸡栖树，半落宫槐满地黄。

斗城烟雾隔金銮，日破轻阴玉滴寒。捷笔补天凌造化，高文惊世涌波澜。梦成白鳯飞鸣远，功就丹梯步武寛。回首蓬莱笑清浅，春风前后发芝兰。

不嫌腊过催人老，直恐春归恼客愁。柳眼梅心俱次苐，云容雪意与淹留。岁穷楚俗依稀古，冰解巴江汹涌流。遣兴长须一樽酒，呼儿径典敝貂裘。

一岁还随一岁来，立春人日竞相催。细细谷风能破冻，熙熙习俗似登台。初阳弄色明高柳，残雪留寒伴落梅。淮北风光元自好，壮心摧谢不胜哀。

朝罢章台日几竿，遥闻走马试雕鞍。春风自发游人意，宿雪偏留下省寒。坐久独知宫漏永，诗成谁尽玉堂懽。会须一办如泥醉，从笑归来笔向干。

白髪衰翁双涕零，曾随诸将战咸平。一捐左衽迷归路，郤问中华似隔生。思报汉恩身已朽，耻埋胡壤死无名。今朝纵观非他意，得见官仪眼自明。

西州判袂忽三年，梦想城南尺五天。谢病归来真老矣，伤春刻意益茫然。受降塞外威名远，足食关中寄注专。北顾邯郸复临灞，更能一醉促哀弦。

重冈斗上半浮云，行绕芳丛日已曛。蒙顶川原眼中见，扬州歌吹竹西闻。梵王重壁台先毁，古佛双林火亦焚。会看旃檀重满地，莫悲糜鹿向成群。

主人朝隐望谁先，卜筑城南地复偏。服食早知仁者寿，退休前惜大夫贤。封千户比苍苍竹，亩一锺金上上田。从此去天才尺五，几时鸡犬亦登仙。

丹鳯何年此地栖，苍山流水入岩扉。主人早逐长离去，邑子先期驷马归。修竹万竿终岁碧，蹲鸱千亩入秋肥。已闻父老酾牛酒，会看夸乡画锦衣。

未曾相见已相知，自许闻弦可识微。毎信白头于义得，岂将青眼向君违。坳堂仍滞三年蛰，寥廓方看万里飞。谁谓夜光投道路，莫因长铗起思归。

寒波略傍曲城流，彩鹢遥兼翠盖浮。努力济川天下望，暂时乘兴鉴中游。蓬莱清浅迷沧海，河汉昭回隔斗牛。君看龙门盛宾客，世间还自有仙舟。

泾原非远略，韩范各名卿。地尽三秦国，身当万里城。指麾沙漠静，谈笑铁山轻。报国心如日，忧民病若酲。终军材冠世，汲黯直知名。风雪随车骑，鹰鹯起旆旌。年年战频衄，事事泪堪横。会刷苍生耻，重看铸剑耕。

全齐七十城，表海寄名卿。开府驰羔雁，除书得俊英。借筹心感激，凭轼气纵横。浩荡军中乐，从容稷下生。士由知己用，禄以及亲荣。送别羞长铗，能无归去声。

冬令三农毕，时巡万乘行。川源分壁垒，貔虎望麾旌。王气云成殿，天光日绕营。风随鼓桴急，尘绝马蹄轻。发石机投短，抨弦火激眀。响振摧列缺，影堕落欃枪。令下凝霜肃，恩加挟纩平。搴旗轻俯仰，夺槊妙纵横。壮士前歌勇，儒生从观荣。炙行熢燧举，觞溢海涛倾。清道遥传警，鸣鞭夕向城。欲知威略远，区外詟天声。

婉婉丹山凤，飘飘万里飞。识时翻羽翼，览德下光辉。逸势凌云起，和声遂吹微。层霄犹降顾，治世独知归。缯缴初无虑，梧桐正可依。愿分阿阁地，永谢楚狂讥。

长郊被山泽，积雪浄林皋。杀物天时武，从禽士气豪。飚尘遂车骑，鹰隼乱旌旄。壮节排苍极，欢声激怒涛。兴余生鼻火，空阔散风毛。狡穴无遗噍，穷巢或暗嗥。中原遂除害，汗马敢辞劳。劝赏车行炙，均恩士籍醩。归涂喧鼓吹，余勇属鞬櫜。快意当如此，君看岁月淊。

九日情何极，三门望特高。大河横日夜，砥柱析毫毛。眺览兴亡古，登临意气豪。穷源悲绝域，微禹叹容刀。万事浮云去，前贤逝水滔。秋阴生远塞，杀气起临洮。努力追游晚，逢人应接劳。黄花满酌酒，白鹭看惊涛。醉舞相倾倚，商歌散欎陶。别离怀病友，书礼谕绨袍。俗态随伧父，愁吟困楚骚。飞车傥可得，携手恣游遨。

仆本时名薄，君胡雅顾偏。闻弦赏流水，望气觅龙泉。谈笑心相得，逢迎礼率然。樵苏从不爨，诗赋许深传。墨石巴山砚，鱼鳞蜀客笺。宠分通缟带，慕用比先贤。知我春秋贵，论交金石坚。谁能惮先进，自古有忘年。

山河晋表里，方伯陕西东。昔重诸侯选，今烦太史公。固疑多直谏，不得久居中。时论讥忧半，天心待考功。旌麾都护道，谣俗召南风。偃息甘棠下，知君简易同。

分陕间何阔，期年迨有成。去思仍旧俗，来暮已新声。父老壶浆远，儿童竹马轻。图书还洛奥，礼乐命春卿。继出甘棠什，流传大雅情。正风瞻岂弟，旧观复神眀。露鹤九秋警，霜蝉千里清。知音非季子，犹识二南并。

都门一分袂，覉旅两如何。薄宦贫病久，畏涂忧惧多。几成哭寝户，幸免葬江波。弥有三秋感，谁杭一苇过。新愁添素髪，幽境长青莎。安得携君手，开怀醉且歌。

闻昔轩辕帝，时巡临洞庭。咸池备广乐，南极燀威灵。至乐均夷夏，希声入窈冥。江湖乱鱼鸟，宇宙激雷霆。会有冯夷舞，还令楚客醒。遗音不可学，逝近向东溟。

空山高不极，喧鸟自相求。永日曾一哢，深林疑更幽。遗音散虚谷，习响动岑楼。寂寂千峰暝，苍苍万木稠。居成境外趣，真慰静中游。谁强骚人赋，王孙不可留。

春色池上好，公来朝日初。栋梁归喜燕，霖雨跃潜鱼。云气随歌妓，林光暗碧车。心闲簿领暇，兴适酒杯余。言志吾与点，论诗商起予。定知金谷集，不比右军书。

谏官上耳目，河北今股肱。出处谁与并，功名方见称。钩陈虚侍从，天路逼飞腾。急病忍濡足，忧民先饮冰。万人瞻使表，百县慑风棱。雅意本朝在，规摹方面凭。寒荄待暖律，狡兔避秋鹰。慷慨都亭语，无嫌力未能。

醉翁手种菊，呼我宴西斋。落日有余兴，穷秋多所怀。缓歌挥白羽，趣舞堕金钗。乌帽何胜落，黄花故自佳。念离还作恶，处世亦安排。苍鬓聊相对，青云岂易阶。母容烛见跋，能尽酒如淮。少作三年别，人生定鲜谐。

王甸雄三辅，侯邦重百城。公虽纵谈笑，人自服神明。烹干元和正，陶镕庶物精。优游破余地，洒落动高情。讼比甘棠息，居无吠犬惊。勤追頖宫学，继出汝南评。风雅移方俗，弦歌溢颂声。忘年及晚辈，与进绝诸生。预列登堂拜，陪参别乘行。襟怀向客尽，风彩照人清。弧矢亲观德，沧浪并濯缨。宴余花烂漫，猎罢雪纵横。末节形骸外，良辰乐赏并。西曹寛吏谪，东阁借宾荣。密席眀金炬，佳人出玉笙。听歌浓黛敛，看舞小腰轻。敢谓招携讯，由来许与诚。会知私坎井，未可屈长鲸。凤尾腾中诏，麟符寄别京。去思邈已远，陈迹浩难平。叩叩烦书礼，悠悠想旆旌。何时命霖雨，举世望阿衡。逸唱回春藻，深衷释吝萌。自然心醉久，那在酒如饧。

菏泽元通济，陶邱已近齐。身纡会稽绶，诏圻武都泥。求瘼初无术，端居愧择栖。万家严壁垒，五雉耸楼梯。版筑人同欲，经营事不迷。峻防谁敢慢，隆栋可言低。兵卫森旗戟，军声叠鼓鼙。论诗讥自郐，肄士取诸暌。物境晨昏异，宾朋步武跻。远烟春漠漠，残雪昼凄凄。华发欢同籍，他年恨解携。琼瑰何足报，埽壁为君题。

元化陶钧外，中枢斗极边。济时俱陟降，均逸暂蕃宣。近辅城连十，东方骑累千。亲欢主于适，时论老而传。养志古何有，承颜能浩然。君羮鼎味在，彩服衮衣聫。德表真希世，天伦略比肩。名今万石最，学肯一经专。相戒南陔养，赓歌棠树篇。埙箎盛迭奏，金玉烂相鲜。锡类迂深眷，怀归私自怜。一闻诗礼意，特悟昔人贤。

灵液涵秋色，仙花露夕香。交阴分擢秀，并蒂烂齐芳。回复天锺气，深沈地献祥。宝灯辉四照，文羽势双翔。飞盖宸游密，披图秘牒光。重华与同本，并此祝无疆。

中秘收图籍，清衷访古初。周爰驰使传，悉上得遗书。事有先秦旧，文多变隶余。千岩穷禹穴，四彻按昆{山虚}。高阁题天禄，群英议石渠。定知奎壁彩，从此丽云居。

传闻大河决，远与北溟通。汜滥蛟鼍怒，萧条郡国空。淇园方下竹，瓠子复修宫。世代文成术，民怀伯禹功。沈牲烦太史，负土困关东。封禅应知外，谁人秦矩公。

四海传烽急，长安亦响振。老儒稽变事，强敌暴生民。廷议衣冠客，书闻草野臣。诸公咸世杰，天子识平津。开府三司旧，提兵十万新。丹青大信着，明白睿谋伸。赐马飞龙亚，分衣宝带亲。貔貅帐下士，鹓鹄幕中宾。虎节关河雪，天街毕昴尘。朔方须筑郡，燕谷豫含春。策效曾无敌，师行辄有神。人心惟助顺，天道亦亲仁。执钺来刑虢，勾芒下赐秦。成功符屈指，默化剧陶钧。既已通西域，还应察珮珉。焉知充国颂，不足壮麒麟。

羁旅嗟无友，佯狂汉水阴。相逢幸倾盖，送别怅分襟。之子虽吏隐，高名何陆沈。蛟龙蟠学海，风雨润词林。寡和尝歌郢，传经雅属参。丈人今谕蜀，干誉尔劳心。接淅予征远，看云反顾深。旅怀兼去住，秋色怆登临。信有江山助，宜无雾露侵。相思见逸唱，清绝响寒砧。击节时孤笑，开樽忆共斟。歳华几向晚，客恨孰能禁。城阙愁回首，诗人诲嗣音。曾非青玉案，为愧洛生吟。

遥闻西域使，来献大明宫。故事三苗比，官仪敌国同。赐书深慰藉，锡命极优崇。含垢应王度，怀柔尚古风。苍生向来急，殊俗此时通。冠盖长城北，边关绝幕东。春秋大一统，吏事责三公。何有长沙客，题诗恸哭中。

渤澥来参首，西南入漏天。泄雪三峡壅，喷雨五河悬。雷电虚岩底，虹霓白日边。孤城危兽角，沈灶溢蛟涎。朐{月忍}愁巴俗，超腾怯羽仙。传闻吞梦泽，想见堕飞鸢。汉河星槎远，泥涂剑阁偏。空怀万里浪，兴尽阆风前。

农祥依帝力，钩盾即天田。览物秋成后，回舆铚艾前。膏塍众锦错，香穟万珠联。共赏仓箱富，初非雨露偏。铜池寒引溜，玉树晚含烟。纵观欣游豫，登尝庆吉蠲。执经纡顾问，拜赐滥周旋。不负春秋学，端逢大有年。

隋宫老荆棘，淮地阻山川。天子周王狩，诸侯楚社迁。宿军江水上，休甲古城边。清跸乃过此，高台亦宛然。殿空生影响，画古剥丹玄。缺甃惊跳鲋，遗碑失纪年。废兴真可感，耆旧毎多传。一咏芜城作，斜阳闻暮蝉。

望岁忧农事，为霖属柄臣。吁嗟动云汉，精祲验天人。霏雾凝空曲，雄风激水滨。驱除断炎燠，洒埽浄埃尘。势欲翻河海，声疑过鬼神。山川共秀发，穹壤划清新。庶物含生意，元和倚大钧。穴蛟深奋角，辙鲋默翻鳞。雷电天威远，耕桑帝力匀。依然四时正，好在万家春。会府开清旦，高堂引庆宾。沃焦心有待，濯热正无伦。蒸础遗占信，随轩旧史真。京师并福润，爻象在经纶。舞罢看佋服，谈余识垫巾。新诗追大雅，舆诵洽烝民。单袷寒仍薄，清和气已震。晴晖明旭日，霁色卷高旻。亹亹希前哲，凄凄幸及辰。阳秋书闵雨，一颂鲁公仁。

过更縻远戍，怀禄滞归休。一卧淮阳阁，三防塞外秋。伤时惟恸哭，谢病不幽忧。主画稀前辈，忘形赖隽游。韩棱才抗俗，枚叔赋无俦。感慨今如此，支离尚有瘳。凉风雁南去，清夜火西流。江海鲈鱼兴，何当泛斗牛。

破敌须多士，忧民赖九重。公车皆自荐，物议绝先容。骏骨何妨市，金台不易逢。处嚢争耀末，跃治要居镕。秋野腾鞲鹘，春雷起蛰龙。吾徒正高卧，欲老白云峰。

九河乘积雨，大水出平原。无复金堤固，空惊漏泽翻。蛟龙移窟宅，鱼鳖害黎元。直想昆仑圻，兼疑渤澥浑。三山屡漂荡，百谷互并吞。大惧彝伦斁，谁能谒帝阍。

屈指朝廷士，谁能望素风。贤良方正举，父子弟兄同。鄙谚黄金贵，愚儒白首穷。今看一战霸，信有万夫雄。官秩南宫峻，天文右掖通。埙篪谐大雅，鸿鹄起层空。帝予夸乡乐，民怀济物功。吴人真得虎，汉守去凭熊。山势端临北，江流正直东。遥知子牟意，故在九城中。

代北屯兵盛，渔阳突骑精。弃捐看异域，感激问苍生。尚识榆关路，仍存汉郡名。可怜成反拒，未见请横行。先帝曾亲伐，斯人昔徯征。大功危一跌，遗恨似平城。往者干戈役，因之玉帛盟。权宜缓中国，苟且就升平。名号于今错，恩威自此轻。奈何卑圣主，岂不负宗祊。事有违经合，功难与浴评。复雠宜百世，刷耻望诸卿。封畛唐虞旧，氛祲渤碣清。遗黎出涂炭，故老见簪缨。寒谷青阳及，幽都日月眀。此怀如万一，高揖谢纵横。

自古佳丽地，到今风物奇。群山尽回抱，绿水止逶迤。事体存都会，繁华盛昔时。秋声雄鼓角，晓色乱旌旗。楼观浑飞动，林峦互蔽亏。子鹅留客饮，白纻送歌词。太守贵如此，郎官清可知。虚投射堂策，深恨着鞭迟。

淮上称晨朝，晨光满丽谯。有怀空怅望，无和独行谣。水色全含鉴，林花半隐樵。云烟平宿莽，鸥鸟破春苗。野俗阳歌丽，游人白马骄。先生惟寂寞，至乐亦逍遥。洙泗风差远，川原景幸饶。思君不得见，何以助箪瓢。

百草迎年茂，群花逼夏零。天工感寥落，春事出丁宁。皓月雕寒魄，鲜风结暖馨。彩霞融缥缈，甘露洒清泠。照坐千枝烛，摇空九子铃。轻黄金缀缕，凝碧玉镌缾。烂漫辅鲛锦，褵褷聚鹤翎。问名惊竞秀，变态骇流形。锺美应成媪，储芳或景星。意真乘澹泊，气淑倚娉娗。浄影临雕槛，疏音隔后庭。瑶妃旦酣酒，玉女夜窥棂。时世妆浓澹，朝云梦窈冥。魂从攀处乱，醉任看余酲。禁籞曾迂幸，天歌独仰听。一时矜绝出，众卉谢晶荧。正尔生成巧，由来造化灵。属词劳比兴，图象费丹青。雨重碧油幕，灯昏云母屏。谪仙才不世，激赏为君聆。

盛德淳熙耀，丰规振后昆。降心徕俊杰，前席问黎元。嘉会真千载，休声聚一门。象贤俱秀出，济美并鸿鶱。性复朱绳直，书曾玉露繁。十年森气象，江海豁词源。心伏惊诸老，名闻动至尊。深严亲赐策，渊默静临轩。明白朝廷制，丹青教化原。屡闻呼万岁，争诵累千言。宜有非常遇，谁嫌不次恩。官仪推粉署，地望逼星垣。令闻人人得，风流善善存。春华照棠树，高韵溢箎埙。义辱交游接，欢心抃笑烦。空惭一枝小，当谢北溟鲲。

圣人千岁合，礼乐百年兴。律以声身效，功兼述作称。道将谐一变，天欲佑丕承。旧典周官在，遗音制氏增。献书嘉魏叟，博物待延陵。金石完新制，工师变旧能。英华融治世，淳古邈逾绳。纵观倾朝野，赓歌望股肱。和风动寥廓，协气散凌兢。帝所真疑梦，天阶自绝升。三雍汉未盛，九辩夏徒矜。珥笔欣摅颂，名山益望登。

故阴不自敛，飞霰一何骄。强妒春阳盛，那妨玉琯调。滔天初极望，见晛已全消。讵损朱华丽，只添绿野饶。泥涂穷道路，𫄨绤乱鼲貂。遂恐天时错，仍虞岁事枵。浮云犹苦结，燕贺乍惊飘。但使风从律，无嫌物反祅。初过元日社，又放紫宸朝。乘兴从君饮，孤音续郢谣。

终南全近蜀，春日得新梅。始信秦风是，非关越使来。雪霙眀自照，云叶薄谁裁。香重浮山露，肤清避俗埃。众芳知远矣，独秀亦悠哉。翦彩何胜妒，严妆莫自猜。差池鼎鼐味，旷绝栋梁材。把酒千山外，那令寂寞开。

荏苒江南村，芬菲腊后春。逾淮翻不变，映雪已争新。侠骨香惊俗，冰肤冷照邻。定非随驿使，直恐谪仙人。闻笛空含怨，看图恨失真。应为一时赏，莫与众芳伦。

备物崇宾飨，斯盐肖虎形。熬波烦巧匠，象武示君灵。天产参多品，秋严耸外庭。炳文随镂刻，毅气得仪型。服孟非同趣，昭文亦异经。碎身如见取，调鼎荐芳馨。

驱车凌灞岸，回顾望长安。北阙尘明灭，南山气郁盘。人来日远近，城转斗阑干。长乐钟声断，秦川树色残。听歌迷夏首，倚瑟想邯郸。鬒变惊游子，因知行路难。

捷报苍龙阙，书从白豹城。关河开地利，雷雨肃天兵。气摄千山动，威加万里平。献俘多宝玉，效首悉长鲸。社稷灵何远，岩廊策自精。余妖暂煦沫，壮士待龚行。天马来西域，貂裘实上京。遥知舞干羽，冠剑贺公卿。

天阁愁扬子，诸侯困仲舒。反为清浄误，竟以谤谗疏。开幕临濠水，怀章下石渠。塞翁轻失马，庄叟乐观鱼。倚杖曾何怪，逍遥直自如。贵为千骑长，富有万家居。卧理翻无事，高谈雅不虚。旧怜狂简性，遥想赋归欤。

惊飚卷白日，朔气逼寒门。已密何须急，虽多未觉繁。势轻飞有态，光洁莹无痕。磥砢封乔木，玲珑缀夕轩。迹深看敝躧，歌苦相车辕。测厚矜肤寸，愁消怯晏温。崩腾云将合，飒沓雨师屯。埽去蛟螭乱，堆成虎豹蹲。夜明休秉烛，诗兴助开樽。公若怜萱桂，那辞访小园。

非无负米志，复作退飞身。岂但龙蛇蛰，终惭鸿雁宾。萧条依陋巷，契阔问通津。长铗行焉往，悲歌夜复晨。交游青眼隔，世路白头新。意谢栖栖侫，情依恋恋仁。敢齐天下士，真愧辙中鳞。肯问三年学，壶飧及病亲。

集霰群阴结，飞霙万寓低。乾坤豁开辟，方域露端倪。广宇规茅藉，雕墙筑粉泥。山容包紫翠，壤色变玄黎。筒葛来従越，冰纨制自齐。游欢慰枚马，猎兴助良奚。饰貌沽珍粹，因方衒角圭。隙间巇可抵，行际道先迷。沾服惊游雾，临渊怪饮蜺。调元思暖津，跧伏悯灵蠵。几误乌成鹄，才分鹤处鸡。惨肤森若竖，堕指酷逾刲。泽国水还袭，焦原足易栖。贫儒欣夜诵，季女戚朝侪。舟楫胶藏壑，骅骝滑踠蹄。斵冰歌竞若，擿埴杖频携。景幸人人得，诗从物物题。长吟歌真乐，安羡舞前溪。

侵旦满城雪，从天万里风。阴沈朝日变，惨淡宿云同。径渡湖沙远，群飞海上空。崩腾兼上下，眩晃失西东。帝所银为阙，河滨贝作宫。瑶林高不极，璧水阔无穷。巨丽神仙境，精微造化工。霏花争烂漫，喷雾极溟蒙。埽洒埃尘豁，苞含物象充。牛衣愁病客，鹤髪思衰翁。侵冒貂余黑，凭凌火似红。厉威深刻轹，正色坦昭融。妒舞多珍鹭，迷群有断鸿。阳微怯频复，阴老恣骄雄。蔀屋贫奢等，辉窗昼夜通。岁华惊朔易，故老识年丰。占赋惭宾右，闻歌慕郢中。闭门徒自喜，乘兴力难崇。

冱寒凋暮节，大雪冒神州。气象昏千里，光芒混六幽。度前蚊过目，陨旷叶惊秋。烟素长谁引，云罗薄自浮。势轻低更起，影乱去还留。玉石均朝采，珠玑共暗投。围城眀组练，格野乱旗旒。模象群形富，牢笼众险周。履空谙曳纵，骋望快登楼。栖璧函珍带，装帘耀宝钩。润应何泽比，甘岂井泉侔。万物纷同态，繁阴惨共愁。波声增渤澥，原色借来麰。邀醉时吹面，欺贫屡洒裘。驱除夏蛊尽，排迮楚氛收。人谢泥涂辱，家成汗漫游。画图饶粉垩，比兴极歌讴。积久风逾厉，消迟岁聿遒。短才非子敌，秘思为君抽。高韵侵梁郢，烦言不可酬。

若人既羽化，伊树亦千年。委干龙蛇蛰，交阴孔翠鲜。流光驹过隙，浮世海成田。信有壶中药，能移物外天。真游藐何许，神理信茫然。会见辽东鹤，悲歌感市廛。

汉庭谋帅用诗书，丞相今来握虎符。帐下偏裨皆缓带，军中谈笑亦投壶。故开广榭宜高会，自有清泉入座隅。三辅衣冠献谣俗，五陵豪侠壮规模。椎牛酾酒捐长日，急管哀弦舞艳姝。射取天狼作干豆，莫推卫霍擅西都。

六朝形势会层轩，前俯苍洲却践山。二水中分鉴澄澈，万峰离立翠回环。古人遗赏兴亡外，良守来居仁智间。听讼遂同棠树爱，放怀真与海沤闲。啸余风雨知何处，望及云霞若可攀。乔木参天怆城郭，浮萍满地笑人寰。楚谣清绝酣秋兴，吴拂从容舞玉颜。象魏由来心自远，湡浯聊复乐忘还。掖垣幸许追遐躅，天禄仍欣接近班。尘土扬州头欲白，远从君借慰疏孱。

三辅衣冠多俊贤，迩来风物故依然。君家复在城南社，时望从知尺五天。韦氏训经门益大，酂侯治第世相传。雪残太一虚无里，尘涨重城苍莽边。修竹万竿迷暗谷，清渠百道散鸣泉。欣欣树色知春近，寂寂禽声觉地偏。使节归来同昼锦，扁舟浮去似登仙。禆谌适野非无兴，更挹逍遥池上篇。

自昔东郊择股肱，至今筦钥委名卿。官仪高出金华殿，地理雄专北斗城。宝带别兼天马赐，彩衣仍照玉符眀。正风鼓动周南什，和气销除武库兵。听讼甘棠从勿翦，攀辕旧吏不胜情。千年重得吴公守，门下无由望贾生。

青青水中蒲，根叶自勾带。今我不如彼，望君万里外。

青青水中蒲，秀色宜三春。常苦秋气早，飘飘悲路人。

青青水中蒲，谁能移之陆。妇人系所徇，憔悴甘独宿。

北山三千里，归来已近边。如何闻鼓角，晨坐更凄然。

耸节偶相并，雪霜终不迷。应将古人比，孤竹有夷齐。

流水应无极，东流向海城。殷勤嘱双鲤，为寄别离情。

海上春常早，相思正一涯。北风吹雪尽，遥想折梅花。

能怀望乡思，慎勿上东楼。海气常常雾，淮声故故愁。

丹成鸡犬去，鼎在陵谷迁。惟有千年鹤，时来浴水边。

高台映水末，极望有层轩。览物惟长啸，逢人未始言。

悠悠转小棹，漾漾逐浮萍。载酒和嘉月，投篇吊独醒。

浅水通渔艇，低花损帽檐。东风日夜起，幽兴此中添。

东池种莲子，红白间稀疏。夏木阴成后，君看锦不如。

陈渔何处好，层观倚高城。快意屠门嚼，安知万里鲸。

孤屿曲池中，芳菲四面同。春愁随雀舫，缭绕未曾穷。

绛节朝何所，白蜺空此堂。神仙讵学得，客到彊焚香。

清源秪数尺，知是炼丹余。安得栖真子，相邀肘后书。

层冈南面起，仰见檀栾姿。诘曲成幽洞，因堪象武夷。

长楸荫柏堂，小枝犹合抱。得地遂天年，斧斤安敢到。

红玉谁家女，双曈如水流。映花看汉使，不觉坠搔头。

红玉谁家女，眀艳夺青春。羞人不得语，含笑却成嚬。

翠霞金缕衣，独立翳斜晖。无奈春风荡，吹人只欲飞。

春风能吹衣，不能解人意。使我为朝云，与君从此逝。

留滞江南久，今来万里归。春风稍和暖，作意入云飞。

好去北归雁，凭将千里书。潼关何日到，送目故愁予。

月色初元夜，花香翦彩春。而公高阳客，翻作独醒人。

区脱逢归驿，作书凭寄声。那知梦识路，先入大梁城。

绿水池光冷，青苔砌色寒。竹深啼鸟乱，庭暗落花残。

跗萼晴相照，芳香暖竞飘。波翻蜀地锦，霞萃赤城标。

种萱不种兰，自谓忧可忘。绿叶何萋萋，春愁更茫茫。

图书如蘧庐，吏事累志意。招邀即逍遥，醉寐自弃置。

荒径惑东西，回环极翠微。空持征鸟意，长作准绳飞。

修竹仍封雪，交渠已泮冰。那知四时改，独有醉腾腾。

去去百忧集，回头归路迷。纷然万行泪，自逐水东西。

洒落烟纨薄，肖翘物象奇。坐愁冰鉴释，深恐夏虫疑。

沙漠惟逢雪，燕谿不见春。聊将曾折柳，留待未归人。

冰涧纵横水，风松高下声。远游应易老，跋马更凝情。

寒事欲无几，春归方有期。嘉辰正须醉，爱日为君迟。

香卷风飘幌，灯昏雨映帘。客愁浑不寐，更觉漏声添。

今夜闺中月，应怜破镜辉。南飞乌与鹊，为我报将归。

薄宦遭百舌，不如归去来。提壶沽美酒，泥滑滑如苔。

闻道珠履客，今朝黄绶归。定知高士贵，一府莫言非。

凉风千个竹，疏雨万枝莲。自是清无寐，非关醉不眠。

翠石琅玕色，长杨风雨声。不须醉剧饮，此地有余清。

春渡辽东海，星回幕北天。悠悠乡国别，明日便经年。

山尽寒随尽，春归客亦归。一杯分岁酒，送腊强依依。

无限荒山秪一家，竹园蔬圃寄生涯。老翁手种石楠树，三十余年看好花。

空城风雨晦如秋，漠漠长江天际流。故倚高楼望行色，南山不见使人愁。

江外群山如画图，轻烟残雪入荆吴。东风醉问春多少，远郭垂杨十万株。

春塘泉脉活龙鳞，宿雨花枝覆锦茵。薄俗不容白眼客，醉乡自有葛天民。

凄风白露堕清秋，月上江湖开客愁。世事纷纷欲如发，醉醒任意判悠悠。

绝壑参差半倚天，据鞍环顾一凄然。乱山不复知南北，惟记长安白日边。

千山雪遶帐庐寒，一半冰消塞井干。忆卧衡门甘泌水，可怜孤枕未曾安。

盘峰回栈几千层，径欲凌云揽玉绳。浪得虚名夸鄙俗，古来天险绝阶升。

波光柳色交相乱，野客沙禽特共闲。未醉那宜径归去，夕阳犹在杏花山。

轻车重马自相腾，横度长河百丈冰。贝阙珠宫应浪语，黄沙际海谷为陵。

云消归路暖无尘，试学章台走马身。塞柳关榆莫相恼，小园桃李解迎人。

城下清淮百丈深，楼前明月冷镕金。何似关山望处景，因人寄示陇头吟。

清秋千里梦相思，颍水沧浪各一涯。洗耳君方避尧舜，濯缨吾请学鸱夷。

跋马望君秋暮时，君来何后菊花期。斋中故有金铃酒，犹可篱边倒接{罒离}。

江上苍山百里国，鉴中明府校书郎。腊梅冬笋知时节，驿骑回时早寄将。

落日浓霞辉碧潭，淮南风物似江南。榜船载酒随凫雁，物色诗怀着意探。

西风满眼荻飞花，楚泽秋光一半差。庖鳖好期张仲友，卷帆应带海山槎。

举世几人歌渭城，流传江浦是新声。柳色青青人送别，可怜今古不胜情。

昆阆乘沙不可攀，蓬莱涉海去无还。宁知胜绝神仙境，近在青林绀宇间。

滔滔江湖万千顷，何为飞来入轩屏。大涝不增旱不减，静听无声视无影。

六月炎蒸百虑烦，举目一见心暂闲。市人悠悠那得识，此意高山流水间。

欲暖水流初泛泛，半闲人意正悠悠。清觞自可轻捐日，高管无端吹暮愁。

澹烟苍翠笼高树，密竹交加隐曲堤。水调向终人欲醉，夕阳稍近戍楼西。

潜鳞畏乐勿复跃，舒雁避船争乱飞。乘兴正须勤一到，会令鱼鸟见忘机。

主人宿望功名际，下客素心江海中。舟楫由来归傅说，沧浪元自属渔翁。

三百年中天下工，密移山水入号钟。世间会有孙枝在，自是知音不可逢。

雨过行寻旧履綦，江南山色远相随。池塘芳草新无限，还引新诗入梦思。

春寒天气似江南，闲倚高楼酒半酣。尽借前山作屏障，更烦佳雪洗烟岚。

莫倚春风烂漫游，姑苏台上特多愁。倾城人逐鸱夷去，惟有空江日夜流。

高轩送目万重山，不尽东西千里间。长啸何由生羽翼，径排云雾看人寰。

红妆翠盖出污涂，水面风吹醉欲扶。自是凌波有仙种，文君莫讶茂陵姝。

渐点青钱浮水面，犹将素节混泥沙。送君百顷风潭上，莫笑元非十丈花。

雪消冰解漏青春，醉眼惊看物物新。已识年华似飞鸟，直将身世委天均。

雪霁江城气色春，果园巷口静无尘。林间水上俱通马，径入谁能问主人。

洛城春酒碧霞光，东阁遥分东观郎。陈侠应嗤伯松拙，魏侯元惜次公狂。

众人皆醉屈原醒，天禄寥寥白发生。束缊君当游相国，那能我自胜公荣。

旌旗千里自天来，投策黄河饮马回。圣主醳兵方外服，东巡日观望蓬莱。

原庙衣冠渭北游，侍臣世世祀春秋。敌马何由向南牧，万神相与卫轩丘。

天下安危寄老臣，幄中谈笑静胡尘。丹青未备云台像，笳管犹悲道路人。

雨映寒空半有无，重楼闲上倚城隅。浅深山色高低树，一片江南水墨图。

日午风高新雨晴，残花飞絮两轻轻。垂鞭缓辔饶闲望，时复林间布谷鸣。

檐下渠泉朝暮声，楼头山色四时青。此中故有无穷意，正要悠悠醉复醒。

华髪仙翁共奕棋，樵柯烂尽忘归时。洞中日月迟如此，世上荣枯讵得知。

画舫欲随波上下，行人先似水西东。翠萍却是多情物，漂泊不离芳沼中。

习池几度共芳菲，烂醉池头到落晖。临去主人虽不召，山公能不少依依。

平原不尽对群峰，翠壁回环几万重。背日映云何所似，秋江千丈碧芙蓉。

伯劳东去燕西归，可惜春光相见稀。惟有歌声留别恨，画梁三日更尘飞。

平舒道上望诸峰，翠出浮云几万重。过客仍迷五里雾，真人与致二茅龙。

浊河清济坐中分，沙浪澄波两逼真。自画壁来多少日，能知清浊几何人。

西楼独上不能回，遶郭新花正盛开。谁信不曾骑马出，春光自到眼前来。

芙蕖满地水浮空，不意江湖入望中。独把一杯送归客，可怜羁思满秋风。

苍梧南岸碧嵯峨，直上云衢不甚多。天使九峰迷万世，可怜虞舜不悲歌。

海上忘机是白鸥，暂来非为稻梁谋。乘风又作沧浪别，怊怅居人浪得愁。

宫树阴阴翠盖成，熏风尽日语流莺。秪应欲助归田兴，故作林间旧友声。

七泽高秋霜叶红，龙山一望夕阳中。愁来乘兴时时往，楚老相疑是孟公。

水映朱扉树遶城，午天暄煦仆姑鸣。马蹄款魂春泥燕，自爱乘凉半日行。

江头明月琵琶亭，一曲悲歌万古情。欲识当时胁断处，只应江水是遗声。

北阙公卿如堵墙，谁持一语判兴亡。若知京兆人无及，正用春秋侍帝旁。

城头雪色连云色，池面冰光乱日光。泥滑应须劳杖履，幽期恐后野梅芳。

长江激水成飞电，苍石横波起疾雷。自觉心能仗忠信，布帆无恙御风来。

长安道侧风尘里，倾盖相逢许白头。误在卢前已深愧，莫随时态作沈浮。

自无金骨凌风相，心愧仙翁度世方。一听山中白云曲，已如挥手谢华阳。

淮上秋光凝客恨，城头暮色滞斜晖。独醒未必能胜醉，远望山来可当归。

西流不返日滔滔，陇上犹歌七尺刀。恸哭应知贾谊意，世人生死两鸿毛。

西风卷雪白如沙，索漠空林开白花。病僧迎客兴不浅，自启轩窗煎越茶。

相望不容三日行，多岐无奈百长亭。欲知河柳春来绿，正似山松雪后青。

林立众峰俱到天，传闻此地有神仙。名山三在蛮夷国，方土之书犹信然。

小径连村行几曲，垂杨未绿草成蹊。门前野水还如带，恐是仙源使客迷。

阴云着地无精光，细雨翳日看微茫。千里江山在何处，心怜社燕冲风翔。

而今四海虽休兵，犹有防秋在戌城。征妇裁衣欲寄远，时将蚁子侯阴晴。

春草更绿春林衰，长安游客未成衣。凄凄计欲变寒色，一夜无语看灯辉。

欲埽鹏翅还北溟，欲引羲辔来东瀛。从兹阴翳永绝灭，康衢不使泥涂生。

春草绵绵不可名，水边原上乱抽荣。似嫌车马繁华处，才入城门不见生。

忆醉离亭舞翠娥，举觞同听渭城歌。故人却出阳关见，愁问行云奈若何。

蟠桃浪占三千岁，琪树虚传十二城。争似此花常在眼，风吹日炙四时荣。

束马悬车北度燕，乱山重复水潺湲。本羞管仲令君霸，无用俞儿走马前。

阿阁三阶敌井干，宫墙十仞逼云端。故留残雪侵春事，欲伴孤篁老岁寒。

重叠空阶委玉尘，萧疏碧筿束浮筠。地寒自称孤高节，不共阳林竞早春。

原庙衣冠月出游，侍祠义比汉诸侯。应有海神朝绛阙，勿惊飞雪满昆丘。

长安积雪深三尺，穷巷相看共一樽。物色岁华还仿佛，异方回首重消魂。

微风送雨江南去，凉月衔云海上来。暑气顿除秋暗入，忽疑浮汉弄昭回。

兔园风物共追游，直自霜秋到麦秋。何故临岐犹有恨，未曾携手上商丘。

朝阳破雾水浮空，极目江湖一望中。三十六陂冰雪解，鱼龙鳞鬛动春风。

弱柳低花俱有意，浅沙深竹总无尘。从今不恨交游绝，还倚东风作主人。

力埽墙根通野径，少留林下访初春。魂翻眼眩看梅杏，几处攀条辄误人。

新年已觉有春光，宿雪无多映夕阳。竹箭晴来依旧碧，柳条暖去不胜黄。

台下井泉冰冷滑，城隅川色剑光铓。多惭簿领相寛假，全得南风一日凉。

莫怪黄河来积石，又疑弱水隔昆仑。若嫌古记难全信，他日君归与细言。

未甘海上乘桴去，犹托隆中竟日眠。努力英雄树功业，鄙夫洗耳太平年。

红旗白羽尚纷纷，渭北洮河十万军。历览山川穷胜负，朝廷肯弃奉春君。

满目烟芜蘸绿漪，江淹遗恨楚江湄。仁人四海皆兄弟，何必东风怅别离。

冥冥浓雪半空黑，烈烈北风吹日回。海水翻从九天落，龙沙却渡五湖来。

烂蒸香荠白鱼肥，碎点青蒿凉饼滑。宿酒初消春睡起，细履幽畦掇芳辣。

共醉江南日落春，悲歌一曲思离人。却寻陈迹愁先乱，况复青青柳色新。

刻成红玉万枝香，排出华灯四照光。闻道阆风有琪树，可能一二敌芬芳。

宫女妆花不必匀，浅红深紫自争新。已能含笑惊愁眼，枉是无言对暮春。

密密芳华乱夕晖，碧油幕下觉春迟。何时谢绝人间事，看尽东风烂漫时。

双树婆娑三百年，江南秀色上参天。不知昔日谁来种，正为道人开法缘。

淮南旧有于遮舞，隋俗今传水调声。白雪阳春长寡和，著书愁绝郢中生。

半夜暖风吹朔雪，东城南陌晓来春。郊光野气望不极，柳意梅香愁向人。

十二楼居五碧城，祠官多识汉名卿。蓬莱仙客飞升早，不向丹台稍刻名。

泛泛扁舟春水平，缘蘋白芷欲齐生。王孙自喜山中客，莫唱淮南招隐声。

万竿苍翠隔晴川，寂寞芜城三百年。此地重闻歌吹发，扬州风物故依然。

耆旧漂零汉汝南，长鸣独与古无惭。萧萧风雨思君子，欲倚空窗听尔谈。

年长渐难禁远别，宵长初信有相思。天寒展转不得寐，一夜风吹庭树枝。

玉色天香无与俦，猝风暴雨判多愁。君知大半春将过，初识人间第一流。

嵩少雨晴寒食时，年年驿使按瑶墀。尘埃落莫长安陌，笑倚春风不自知。

溪流婉转树蒙茏，复阁虚廊小径通。下马解鞍一长啸，便疑身已出尘中。

三十六陂秋水来，龙蛇奔走起风雷。老僧与置南轩地，会是凭栏心目开。

野客赏春怜物华，不将手觞新开花。且留林下引狂蝶，看舞东风倾绿霞。

独孤刺史提千骑，飞盖驩游向此中。高岸如今已成谷，还如岘首忆羊公。

春来百花次第发，红白无数竞芳菲。解向人间占五色，风流不尽是蔷薇。

绿叶黄花相映深，水边台畔结浮阴。何人解赏倾城态，一笑春风与万金。

已看秀色动高林，会见翛翛满翠岑。不学渭川千亩富，欲闻嶰谷凤凰音。

嫩红轻紫仙姿贵，合是山中寂寞开。九陌风尘肯相顾，可怜空使下山来。

常咏椅桐待高凤，忽经阿阁见孙枝。朝恩未放江湖去，更看亭亭百尺时。

欲种梧桐满碧轩，春风岑寂映琴樽。虽未能令丹凤至，要须长绝众禽喧。

醉中不记别君时，卧载征车南向驰。惊觉尚疑君在侧，满身眀月正相随。

梅靥稀疏无賸白，柳眉繁弱未全青。墙头红杏春多少，醉看愁吟意总醒。

洞庭木落风霜秋，兼葭处处使人愁。可怜一见京尘里，却忆孤槎天际浮。

世上年华似车毂，俗中形态若樊笼。解开绛帐陈红粉，何必通儒独马融。

雨催春意苦无多，柳色花香奈汝何。谁举一樽属明月，小垂手舞缓声歌。

秾李繁桃刮眼眀，东风先入九重城。黄花翠蔓无人顾，浪得迎春世上名。

沈沈华省锁红尘，忽地花枝觉岁新。为问名园最深处，不知迎得几多春。

东郊问俗拥征辕，天与为霖破郁烦。惭愧泰山云触石，误疑刺史雨随轩。

华封耆老望车尘，故以青松祝圣人。云去帝乡桑变海，旧枝重叠长龙鳞。

十月黄河冰未凘，柳条若若草离离。寒蛩逐马声相续，都似江南秋半时。

报政三年愧鲁公，将何归奏未央宫。便廷嘉谷知天意，因得从容贺岁丰。

长日熏风春欲回，啼莺鸣𫛞乱相催。不嫌柳絮都飞尽，惜许酴醾取次开。

白社不知天上乐，残芳可惜逐东风。谁家酴醾花正发，走马平明看醉翁。

粉萼朱华俱满丛，莺喧蝶舞乱春风。前年手种今年看，自觉淹留已老翁。

弱柳海棠虽晚栽，翠眉红脸已齐开。蜀姬艳色巴姬舞，并送春愁入眼来。

长爱武陵溪上人，种花无数碧溪滨。莫轻野客时情薄，看尽灵桃岁岁春。

行遶新芳不拟回，春光二月已全催。江南寒食饶风雨，未落应须日日来。

忆昔空园今作林，墙头枕上总成阴。废兴人事非天意，时暂纷华亦赏心。

两郎探花如顾山，红紫黄白俱可怜。春风过此即埽地，尔复碌碌慰眼前。

两郎放荡不自羁，春物寂寥宁得知。能读离骚饮美酒，头白江翁殊复奇。

春服始成天气新，沂水风起如鱼鳞。由来舞咏吾与点，童子与公凡几人。

眼昏头白老冯唐，三十余年离举场。春色年年在琼苑，曾经十榜探花郎。

溱洧芍药堂背萱，浓红柔绿相映繁。郑卫之风久寂寞，坐无诗翁谁使言。

酴醾蔷薇香最奇，古人不闻今始知。世间此辈复何限，零落深林方足悲。

牡丹开尽群芳少，红药丹萱亦可怜。眼看春事已如此，有酒不饮讵为贤。

消露浓霞满眼春，攀香弄影地无尘。仙源一入吾将老，不学武陵溪上人。

碧海仙山拂太微，春风蟠木发瑶池。人间日月知多少，坐见高花烂漫时。

小楼西望那人家，出屋香梢几树花。只恐东风能作恶，乱红如雨堕窗纱。

鹏欲图南鱼戴角，风云变化不逾时。谁知遁世聱牙者，翻覆西窗数局棋。

休文零落向千年，一世风流几许传。锦袋牙签二万卷，羡君能似昔人贤。

论从定约欲车回，笑领双鱼手自开。便觉长安近于日，不闻人自日边来。

流水回还萦雉堞，乱山苍翠拥层楼。会将绿蚁捐长日，幸有高风送麦秋。

重峦似欲学层城，上有帝宫人不行。访古寻幽复观化，垂杨生肘未曾惊。

风振苍山海逆流，扁舟未济使人愁。聊把钓竿消永日，溪翁沙鹭共悠悠。

雪霁苍山未有尘，阳崖气色已含春。不关南国年芳早，自有东藩欲贡新。

江涌岷山万里来，地蟠昆岭百寻开。故移蒙顶延年味，共献无穷甘露杯。

腊破春光逼眼来，暄风膏雨杂轻雷。黑貂已敝京尘里，兴发犹堪贳酒杯。

高士何须轻主簿，客星今欲上灵槎。题名趁取台中旧，前后龙头属当家。

叱驭勤王肯暂留，边沙朔雪犯貂裘。飞黄一日须千里，应笑迂儒骑土牛。

寂寞荒居草木深，商歌犹足玩愁霖。仰头笑问丰隆苦，亦未妨人倚柱吟。

纛影咤挲竿影直，雪中霜里伴松筠。可怜憔悴凌云色，还是昂藏独立人。

江南谁折一枝春，玉骨冰肤画不真。撩乱清香随驿使，尘埃满眼正愁人。

碧眼儿童夸绝伦，竞驰犇兔蹙飞尘。俯身捷下重冈去，空听弦歌不见人。

满目苍山宿草衰，雪残深谷正多岐。莫将弓箭穷飞走，笑杀黄须邺下儿。

我持汉节议和亲，北上边关极海滨。宜有鬼神阴受命，劲风来埽幕南尘。

绛阙碧城天与通，世间惟望气浑融。神仙定与尘埃隔，自怪来时亦驭风。

送腊迎年越岭梅，几时随驿过江来。上林桃杏矜颜色，已老东风寂寞开。

三月都城雪卷沙，幽芳偏恨杂群花。九衢何处江南客，一笑相知越女家。

东阡北陌竞春游，弄雪翻云为少留。落去能无怨羌笛，折来端是乱乡愁。

安得繁英种满园，风前月下共方樽。放歌起舞浓阴里，长使清香濯醉魂。

可怜风雨逼流阴，无奈芳菲恼客心。暂引江南春入眼，不辞多掷袖中金。

城头梅树花初发，每到花前忆剡中。白水碧山应不少，与谁携手过春风。

雪霜载涂春欲晞，江流水驻君北归。南方遐夐久共住，可怜不及双凫飞。

草色初新柳带长，宿烟清露湿朝阳。东山云起西山碧，南舍花开北舍香。

曲榭层台花木深，春风千骑盛登临。高山流水非无意，正得君来慰我心。

楼船旗鼓飏春风，曲水浮觞一醉同。穷巷谁怜车马绝，萧条相对两衰翁。

无穷云雾湿梅天，终日昏昏只欲眠。髀肉生圆头髪白，强寻高处望山川。

毛玠素屏非俗物，韩棱宝剑得龙渊。谟明敢与皋陶比，稽古虚参尧舜篇。

秋云欺日不得光，西风送雨寒苍茫。北来鸿雁翅羽湿，那能自致凌天翔。

如闻蛮服愚弄兵，凶酋恃险愁孤城。军书插羽惧不急，安得良术吹天晴。

穷秋未穷草木衰，里人过半单裳衣。谷中吹律不可待，上天爱日何时辉。

我欲乘桴渡南溟，手携水伯趋蓬瀛。秋来雨多蛟蜃喜，满目愁见风涛生。

安得独上昆仑巅，侧身常近清阳边。氛妖堕散昏垫解，使我目朗心萧然。

我似灵鲲初化鹏，径辞北海向南溟。可烦更借扶摇力，已度皋兰望紫庭。

梅花欲落樱桃盛，白雪彤霞各自愁。肠断黄峰与粉蝶，东园来去不知休。

饮马长城行且谣，雕鞍金勒映春朝。潞河正月冰都尽，不惜障泥走度桥。

伙涉矜豪欣据陈，力崇司过督群臣。欲将燕雀轻天下，自使侯王不复亲。

天上仙人月里栽，无端飘逐海风来。可能种作千寻树，岁看高花烂漫开。

白玉五城十二楼，还曾同作采真游。重来无复壶中景，惟见苍林锁碧流。

参差翠嶂坐中分，断续流泉尽日闻。何异高唐与巫峡，梦余真复有朝云。

大梁公子乐邯郸，爱士能从市井间。虽诧平原倾食客，鲁连犹蹈海滨还。

季长诞节薄拘儒，俳笑纷纭绛帐居。为问从来三辅士，几人门下撇衣裙。

天禄先生空白头，时时好事载书游。滑稽不及鸱夷辈，寂寞端成淑德侯。

青苔满地初晴后，绿树无人昼梦余。惟有南风旧相识，偷开门户又翻书。

清门早日映朝端，俊域于今有二难。虹气韫来徒想玉，国香闻处已知兰。

剑池夜久光芒紧，梦草春深景象寛。寄惠新诗仍过此，濡毫容易报琅玕。

渐知春意入城来，向午池冰已半开。和气满天真可望，凭君须上最高台。

熏风四月群芳歇，火玉烧枝拂露华。偶坐清阴人不到，白须道士进流霞。

碧树凋零满眼秋，黄鹂飞去使人愁。翰林仙老斋房客，犹恨人间岁月流。

宿雨初晴晓尚寒，土膏欲动未全干。碧萱红药饶情态，世漏春光已满栏。

尘世纷纷多别离，一攀庭树欲沾衣。不知何故壶中叟，能弃人间不复归。

空山日午东风起，积雪半消岩下池。逐胜不知芳草远，长谣石上失回期。

雪满春城幽兴长，放歌起舞尽君觞。幸怜犀首饮无事，不怪次公醒亦狂。

翠眉红袖拜尊前，撩弄春声入四弦。坐少车公还不乐，为君重奏醉思仙。

蟾蜍滴露侵石垣，松桧吟风如涧泉。夕梦未穷山路远，自疑乘月弄潺湲。

当日龙船校五兵，旋开池沼学昆眀。迩来封禅和平久，旧地分教百姓耕。

垂杨冉冉笼清籞，细草茸茸覆路沙。长闭园门人不入，禁渠流出雨残花。

盘姗不称三公位，掩抑空妨数亩庭。只有老僧偏爱惜，倩人图画作书屏。

早时风景爱东吴，一到京师兴益疏。偶向城南疑泽国，夹川垂柳带僧居。

绿华清盖满方塘，雨洒风吹着处香。浄埽钓矶双树下，醉攲凉枕弄秋光。

楚泽茫茫白芷生，春风红树语流莺。高楼不见千岩路，落日空含万里情。

风卷高花舞成雪，雨湿芳草绿侵云。层轩独立时惆怅，淮北春光过五分。

楚割淮西自不轻，元王宾客亦洪生。重捐醴酒迷高士，末路翻亡五千城。

横刀长揖紫廷中，健者宁须属董公。郿坞然脐直假手，始知天下有英雄。

江水由来一带横，魏文何事畏疑城。不应天意分南北，自是无人敢请缨。

武皇英气古无俦，解道平城遗朕忧。汗血龙媒十八万，单于台下猎清秋。

繁香簇簇三株树，冷艳飘飘六出霙。移植天中来几月，欲看憔悴老江城。

南北旅游三十年，相逢依旧孝廉船。千锺不洎今吾老，羡尔归安二顷田。

海内无双玉蘂花，异时来自八仙家。鲁人得此天中树，乞与春风赏物华。

江都治后徙胶西，衰老诸侯等弃之。为问平津相天下，尚开东阁欲宾谁。

白登计秘自堪羞，相印犹归曲逆侯。安用熊罴三十万，平城遗有子孙忧。

浮云不动月微眀，锦帐香寒梦易惊。犹觉春风花未发，独闻宫漏出重城。

北飞鸿雁南飞燕，扰扰俱非自在身。莫向孤亭南北望，野花江草最愁人。

羡君归著老莱衣，风雨纷纭欲别时。会是东堂许为友，自怜扶路不胜悲。

人生老去自多忧，索索逢春却似秋。过尽百花初不省，何须风雨更添愁。

隋家昔日歌舞地，荒草满庭烟雾深。犹有老松长百尺，悲风来动海潮音。

云鹏自合纵天池，蒿鷃宁嫌寄一枝。适往蚤闻仙老辨，解嘲聊慰俗人嗤。

玉螭阶侧凤池边，接武严徐愧昔贤。天骥绝尘方万里，知君不顾绕朝鞭。

天后天先隐姓名，曾闻注易动公卿。穷愁不得无编述，惭愧删诗取正声。

鸣鸠唤雨天色变，迟日烘云花意催。一日出游三日醉，自知惭负小桃开。

童稚闻君赋上林，校雠偏愧接华簪。朝廷礼乐推先进，莫叹郎潜佩肘金。

寂寞空堂欲暮时，钟声断续雨千丝。此中会有西来意，正复庭前柏树知。

本是昌家，又为非类。但有雄声，唯闻艾气。

涛翻鹭羽连天白，山叠屏峰到海青。客路浮生两如寄，万重波里一浮萍。

溱洧洵訏乐，维阳厥草夭。传闻多失实，看尽谩无聊。婉娩春阳谢，中开道路遥。谁移化工巧，忽是物华饶。跗萼晴相照，芳春暖并飘。波翻蜀江锦，霞萃赤城标。

琼林殿侧玉钩栏，雪覆新花四月闲。密影酡容千客坐，柔条何啻万龙蟠。

明红暗紫竞芬菲，送尽东风不自知。占得余香慰愁眼，百芳无得似荼蘼。

粉刺丛丛斗野芳，春风摇曳不成行。只因爱学宫妆样，分得梅花一半香。

华省当时绿鬓郎，金樽美酒醉红芳。今日对花不成饮，春愁已与草俱长。

晨晖照屋清露稀，樱桃花房欲开齐。繁华先得造物巧，不与众卉争高低。参差萼萼相照耀，恍惚满眼令人迷。

披沙百炼贵，济世五铢圜。侔色都疑似，颁行适自然。萧萧秋意早，采采露华鲜。贫谢侏儒甚，烦君慰眼前。

柏生如拳柳如把，同时移根种庭下。柏根未活柳已荣，春风飞飞意融冶。青条眼看千尺余，疏荫朦胧乃惊诧。

龙孙春吐一尺芽，紫锦包玉离泥沙。金刀璀璨截嫩节，铜钱不与大梁赊。

火中有芝，殊干连叶。顷刻三秀，烂其煜煜。孰为而生，孰为而滋。既富且寿，君子正之。

子欲富矣，何用为富。农不苦工，工不若贾。子欲贵矣，何用为贵。德不若名，名不若势。粹兮纯兮，三五之人兮。终窭且贫兮，孰知其珍兮。

齐有梁丘据，晋有乐王鲋。据能爱晏婴，鲋欲残叔誉。二臣嬖两朝，事君为悦豫。景有尚贤志，据逆以为助。平失宥善心，鲋乃速其去。毋以据为贤，易地则同趣。丈夫处世间，必有遇不遇。岂无觉者乎，正色君亦悟。区区嬖幸徒，何忍就朋附。

今日寝门侧，涕流予不堪。伊人竟长逝，回使返空函。如觉知音绝，深怀挂剑惭。仍闻身后事，生女不生男。

采采泽中蓝，制为金翠衣。春风为君舞，婉转有光辉。良辰古易失，丽色世云希。嗟嗟不盈掬，日暮空来归。

乘槎汉使者，聚米马将军。关塞他年阻，河山此座分。悠悠伤战骨，处处怒妖氛。未分儒生老，深希笔砚焚。

珠履幕中客，栖栖亦倦游。劳歌一长铗，历聘五诸侯。捧檄为亲喜，问津轻旅愁。谁怜在陈士，无友重悲秋。

新安好江水，往复似桐庐。吏隐应相称，官卑还自如。洛尘趋走里，周俗战争余。会自求知己，频飞一鹗书。

籍甚离骚后，芬芬楚泽滨。移根烦老圃，比兴得佳人。秀色谁与玩，清香不自珍。吾庐故可爱，况及物华春。

楚山何处雨，天气晚来凉。返照原野静，清风松桂香。高楼半云雾，远水入沧浪。幽意惊飞动，真凭酒散狂。

空林多风霜霰零，啄木朝饥悲长鸣。口虽能呼心不平，谁弹琵琶象其声。雌雄切直相丁嘤，欲飞未飞皆有情。琵琶八十有四调，此曲独得传玄妙。翠鬟小女眉目殊，能承主欢供客娱。转关挥拨意澹如，坐人虽多旁若无。醉翁引觞不汝余，歌诗弹铗归来乎。两君韵高尚如此，何况枥上之马渊中鱼。我生不晓世俗乐，顷卧江城更寂寞。园中有时闻啄木，虽有高下无宫角。木声梨然当人心，猋氏之风殆可学。渊明无弦非无意，白发秋来自少乐。得公新诗濯我愁，因问杨子更借不，我欲醉听江城楼。

锦车西去水东流，汉节何年送解忧。独上青山自惆怅，强歌黄鹄少淹留。遗踪不逐哀笳断，丽句空增北渚愁。君念平城三十万，谋臣奇计已堪羞。

和亲虽复用诸儒，圣德由来北服胡。天子今成大父行，匈奴自号儿单于。女真守燎羯圉马，渤海西道奚前驱。塞外始知汉使贵，留犁挠酒直区区。

珠宫银阙閟金銮，独得清辉尽夕看。冷夺雪霜深刺骨，莹分毫髪凛冲冠。通中梦觉炉香断，方底封余玉滴干。佳句冠传天上景，世人空仰白云端。

雪霁春容满旧都，寻春写鞚杜城隅。冰消流水相萦带，日出南山半有无。往事废兴悲故老，扁舟沿溯想江湖。路人应笑山公醉，此兴由来属我徒。

冠盖如云笑别时，亦知陈迹易伤悲。归来未似锺山醉，零落多于邺下诗。人事可怜驹过隙，秋风几许鬓成丝。何须更听山阳笛，欲近西州涕自垂。

雨余风露似清秋，灯烛愔愔十二楼。高枕江湖时独往，卷帘河汉正西流。人间浪逐颠冥客，物外初知汗漫游。拂露却趋青阁路，蓬莱回顾五云浮。

女奴能为马上曲，一弹一弹复一弹。我醉已眠都不醒，半天落月微霜寒。

翠叶金花刮眼明，薄霜浓露倍多情。谁人正苦山中醉，借与繁香醒宿酲。

仙家千载亦何长，人世空惊日月忙。洞里桃花莫相笑，刘郎今是老刘郎。

文章落笔有谁先，坐上诗成海外传。明日帝京应纸贵，开帘却扇有新编。

苍茫六合外，渺莽三皇初。近既未必有，远亦未必无。

入水作田，上山伐薪。人世几何，终岁苦贫。安有灵药，化为羽人。呼吸光景，为君外臣。

鸟飞不远，暮还其宅。我独匪人，去从兵籍。释弃耒耜，顾贪朝夕。转徙异方，终世为客。

阴阳失常度，水旱互为灾。岁暮不成耕，闾里自相哀。相哀竟何奈，田亩弃污莱。欲行关租急，欲居兵赋催。同知罗忧患，谁复念婴孩。往往遗渠沟，顾之泪如颓。国庾须积粟，国帑须羡财。大臣职富国，尔命自宜哉。

玳筵银烛彻宵明，白玉佳人唱渭城。更尽一杯须起舞，关河秋月不胜情。

朝离巴陵岸，暮投乌沙汀。大江屡回环，反顾犹洞庭。月色夺暗日，舟人各宵征。东南浮云际，极望都冥冥。不辨水与天，高低皆见星。分明银河流，来与江汉并。安得数尺槎，漂然向天庭。

五岳穷云霓，沧海不可游。玉台焜朝日，珠华媚飞虬。飘飖群仙子，来往何其稠。咫尺视千里，俯仰移九秋。潮波有时起，势若空中浮。禺彊受帝命，巨鳌举其头。迩来百万祀，无复迁播忧。龙伯何为者，修干曳长钩。不知意谁憾，似与鳌为仇。六鳞既潜举，二山忽飘流。众真失其常，荡析不自谋。孰云飞升乐，奔迫良可愁。盈虚诚难必，藏壑有亡舟。至人纵大观，夷险固悠悠。如闻帝凭怒，侵减龙伯俦。且欲招群仙，复还故时丘。勉哉凌云迹，永谢北极幽。

殿翼翔空直，楼阴蔽日宽。风声弥玉宇，仙术废冰丸。老桧频成籁，相乌不定竿。世人惊未到，六月尚清寒。

揽辔岁空尽，萧条万里间。向来貂已敝，此去鬓宜班。雪没前王帐，沙连右地山。星回阳气复，吾亦至几还。

羁旅关东来献书，还曾题柱宿匡庐。自知不及相如健，重到曾无驾驷车。

暂怀印绶过家庭，车马骖驔去路轻。自为彩衣生意气，敢将昼锦比光荣。

四山如画古端州，州在西江欲尽头。谩道江山解留客，老夫归思甚东流。

松菊壶山手自栽，二年羁宦客嵩台。无端却被东风误，又作恩平一梦回。

张也湖海士，心与迹并真。语默或不常，时以为狂人。蹉跎太仓史，奔走京华尘。颇如丧家狗，累累敝精神。虽游公卿间，望绝要路津。感激自上书，生当致青云。天光回日月，圣泽熙阳春。禁林给笔札，中府䌷典坟。群玉连帝居，东壁临北辰。飞腾怪清切，寓直怀珍群。慷慨气益遒，咏歌思逾新。昔贤稽古力，利禄不足云。登瀛以为荣，幞被宁厌频。君乃鸾凤姿，方当极逢辰。岂若杨执戟，白头专校文。

鹿儿峡未尽，松子岭相望。走险暇扫荫，摩空愁乱行。霜增头皓白，尘变马晒黄。不作还乡意，羁人应断肠。

壶公飞升向千岁，兹树悬壶今尚在。繁根郁屈蟠蛟龙，冗干呺嚎作天籁。樛枝入土又旁出，四面童童若车盖。大钧播物信容易，父老相传谩惊骇。孔明庙前千丈柏，老子庭中左纽桧。天资正直本当寿，地养坚强自宜大。嗟尔朽质名弗闻，虽能所生世何赖。雷霆不及斤斧遗，但恐狐狸假为怪。

恸器论时事，幽居祇杜门。自然忧未弭，那不眼潜昏。火齐终无颣，泉沙暂有浑。谁资上池水，洞视一方垣。

野客幽居何处寻，小园荒径似山林。雨足虾蟆何自喜，秋来蟋蟀竞悲吟。丹青果实同时熟，红白荷花相映深。可怨幽兰老堂下，无端柔蔓上城阴。微茫返照楼头出，萧索孤烟天际沉。楚泽偏伤千里目，西风自觉倦登临。

朝日出东北，青云散朱晖。坚金为之铄，信此庚气微。吾子善闭关，今何冒炎威。流汗正被面，飞尘常满衣。忆君若冰雪，无以慰渴饥。伏日万鬼行，至如早旋归。

菩萨号文殊，禅堂名曲讲。语默本同源，名实不相愯。

禹稷躬稼穑，春秋重麦禾。劝耕聊及暇，称力焉俟多。霜风虽凄紧，日晏更清和。轻裘颇自姿，扶杖勤来过。青青已布陇，芃芃在伐柯。农功欣嗣岁，节物嗟腾波。怅然念归田，自顾将婆娑。

白露清风催八月，紫兰红叶共凄凉。黄花冷淡无人看，独自倾心向太阳。

屡闻白雪题诗句，饱见黄花泛酒杯。岂是一枝能五色，相随次第雪中开。

翠柏高松雨后新，薄寒初起地无尘。自披鹤氅吟诗句，何必神仙更有人。

仕不至二千石，贾不至五百万。此事夸者忧，而非志士叹。君不见下邳少年受书起，幄中运筹制千里。功成不受二万户，拂衣归从赤松子。君不见计倪半策诛强吴，鸱夷扁舟游五湖。三致千金不自擅，至今籍籍宗陶朱。大贤富贵不为己，心事邈与常人殊。逢时致身如反手，云蒸龙变无时无。君勿爱上书献赋称贤豪，刺绣倚市相矜高。丈夫昔曾笑徒劳，商贾旦旦争锥刀。

羽觞泛中流，坐傍修竹里。右军期不来，白鸥自飞起。

因君古人风，更欲投吾簪。

江色明吴甸，山香落楚梅。

玺书几日来宣室。

倾家酿酒经年醉，不使春风负玉壶。

强挽春风留一醉，露香还可析朝酲。

城角日高人寂寞，小庭行遍拾桐花。

深林幽寂秋雨晦，丛兰猗猗无所佩。

薰风四月浓芳歇，火玉烧枝拂露华。

南宾佳实传名久，曾忆巴山寄楚人。

颂声骚客误，锡贡禹书迟。

江南碧木映霜秋，丹实清香破客愁。

不识日高眠起处，何如风定舞余时。

南墙双柏天生直，材虽未老心千尺。

美田钩盾里，躬稼麦秋余。

但见古河东，荞麦如铺雪。

廉吏今无刿，仁人古戒磏。

世乱颍水浊，世治颍水清。

说文黄葵常倾叶，向日不令照其根。

诗题：昼寝首句：井迳从芜漫。

诗题：鸭脚首句：魏帝昧远图。

