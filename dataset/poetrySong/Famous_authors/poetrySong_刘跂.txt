移居逼城阿，颇似山中住。当轩列佳石，绕舍纷高树。园林便为主，鱼鸟欣相聚。春来物物好，适意随所遇。是适本无因，亦复无定处。当有忘机人，知我此中趣。

忆昨去国初，置传史所监。季也行泣随，往舍都城南。沐我屡饭我，终此一日淹。明作分岭水，苦别心如惔。遄归护孥重，却挂东川帆。停桡憩汴泗，揽辔趋霍灊。间关又相对，共被栖穷檐。未毕十日懽，已复秣征骖。猗嗟季行役，曷日弛负担。长怀芳草句，未读衣已沾。先人门户事，驽力讵克堪。一朝奇祸发，炽甚烈火炎。顽迷得忧辱，自取非谤谗。危巢风雨漂，菅蒯不足芟。于时季来归，弃官不待占。收合败散余，赖此守独严。阖门数百指，一一恩意涵。辑睦乖迕情，牢不见隙纤。聚粮非短毂，千里均属厌。囊书动高听，恩环赐东渐。吾亲所奇贵，挺立故不凡。晚节就难冀，前非掩多惭。正如已躄人，欻起蒙针砭。衰颜积霜雪，幸亦解羁衔。昨从忧迫来，将复见安恬。西廊坐食菽，可以慰饥馋。渐欲亲酒盏，颇思疏药奁。愿季爱玉体，豢我及西崦。从今荷明时，欢乐百无嫌。酬恩无处所，香火供瞿聃。

渺渺孤舟逝，计日望旧居。万族各有托，吾亦爱吾庐。栖栖失群鸟，暂与田园疏。令日始复来，再喜见友于。缅然睇崇丘，负疴不获俱。试携子侄辈，且还读我书。亲戚共一处，过此奚所须。起晚眠常早，谁谓形迹拘。厚恩固难忘，慨然念黄虞。养真衡茅下，不乐复何如。

岁月如归鸿，秋至欻将翔。郊原带爽气，榆柳媚无光。客子抱幽独，耿耿谁与明。不辞青鞋贱，来蹑君子堂。君子松桧姿，劲不惨风霜。其交淡如水，众口未易尝。忘言默领会，此意却难忘。不饮知酒趣，聊复酌公浆。寒灯夜寥閴，一笑未渠央。谁令别离此，梦寐长相望。

我生非良材，顽矿不受砺。读书但渔猎，初不名一艺。形骸弱如柳，暑雨更疲曳。清风何时生，一扫去酷吏。

孙友太瘦生，相遇一何阔。途穷欲改操，冉冉在故辙。赠君七年艾，辄为儿女夺。养生有标本，姑息良已末。

我有好诗酒，端为舅氏作。陈遵见张竦，虽见不改乐。小官未朝谒，日日事饮博。书来托天真，笑我守糟粕。

二尹山东秀，一第安足贺。滕侯荐鹗书，极口良未过。青衫五斗米，所要脱饥饿。自重士当然，蓄积非为货。

前年郭法曹，寓直经略院。同时幕府归，独送两秋燕。新书满百帙，铅椠老不倦。他时淮南子，试为离骚传。

养志如养力，益峻在益砺。大方略畦畛，小智私才艺。古来要倔彊，槛折不可曳。何谓薛赣君，小生敢相吏。

择术患不终，未易笑迂阔。发轫三尺轮，不改万里辙。死生汉节共，巨猾气为夺。坐令李都尉，恸哭天壤末。

鸱夷笑井瓶，同是意匠作。拘方等归尽，放意差独乐。往时二千石，天子偿负博。彼视淑德侯，何堪贮糟粕。

歌词郢中来，未数白与贺。一斑昧全虎，端似隙中过。可怜光万丈，不救妻子饿。平生严郑公，皂隶有余货。

吏隠非山林，州府为道院。莫夸非食肉，虎头颔如燕。公田亦种秫，瞥去飞鸟倦。何用萧德施，先生自为传。

羸躯抱肺恶，喘甚剧奔豚。水饭辄短气，矧敢近酒尊。君亦谢嵇阮，力釂不盈分。相看但萧索，何以慰离群。往昔各少年，束带登桥门。白眼霄汉际，冥鸿注孤鶱。我髯今苍黄，君发亦翩翻。同吏一州县，冻萤彊相温。豗颓岁月去，此事更谁怨。愿君爱玉体，长使百忧谖。非关易斗粟，政恐耕耘烦。他时老相问，一笑坐忘言。

婵娟水边杨，宛是渭川竹。光翠相动摇，照我尊酒绿。松风含众籁，云月澹华烛。何必箫与鼓，清言媚幽独。当年妙风致，文采自膏沐。会逢百炼明，照此燕赵玉。晨风惜行色，车骑喧出宿。一笑如未忘，新诗寓归仆。

洞庭木叶下，衡阳鸿雁飞。放舟河之水，岁暮以为期。岂曰无径路，大直固逶迤。波平弭桂棹，风清卷兰旗。紫蟹间丹鲤，霜莼兼露葵。醉歌搴杜若，还以寄相思。不厌道里远，所嗟时序移。会登昆仑丘，遂索玄珠遗。以兹鼓枻去，瞠若不可追。乃知体道人，涉世自有宜。入兽不乱群，安肯陋九夷。如何录录者，反笑抱关为。

读书老无味，记一辄忘十。视昔那得超，但觉有不及。谁能求甚解，拘窘被书絷。为文亦尔尔，造语须易给。未足解客嘲，况复令鬼泣。柴门一鹊噪，童稚迎信入。开缄故人书，快阅惊喜集。新诗莹病目，俨若冰玉立。才兼刘柳健，思鄙郊岛涩。定从西山来，爽气扶岌嶪。惠然远见属，疑我故闲习。丛台三晋旧，镇静无警急。府宽郎幕尊，森卫走呼吸。以兹书檄省，频岁息篇什。神交庶暂对，恍不阂川隰。卢溪白士薮，野处分屣笠。如闻趣归装，早作下车揖。吾庐虽庳陋，雅亦便樵汲。无酒或过雄，有酒谁馈伋。何时甲乙第，版筑见君葺。比邻或借倩，梨枣亦得拾。不耻共秃翁，相携走城邑。

林深宜夏炎，亦复便冬冷。居然安稳处，合是招提境。晴烟起屋脊，煦日下天井。饱饭策杖出，如行赞公岭。平生一丘壑，快眼春睡醒。谁言城市喧，能比郊原静。人间会合少，万事等泡影。适意不自取，兀立真土梗。时平日月好，岁熟羁旅幸。逢人但懽喜，得酒便酩酊。知我非子谁，频来不须请。

行年病肺热，当暑极燔炮。宵分偶小息，起步驻凉飚。咄此怪事发，天北起喧嚣。扶摇驾霹雳，万窍争怒号。双耳不及掩，对语何由交。木作蔴苇拔，瓦如埃{土盍}飘。颠呶怖欲死，一一惊儿曹。所忧吾其鱼，遑赋屋上茅。须臾事亦定，骨肉相勤劳。东方渐杲杲，音响为谁销。

风雷助神物，兹理古不空。邂逅一夕事，知有费家风。洛桥诵书女，泾川牧羊童。不知费氏子，业力与谁同。便能役蜚廉，颇复鼓丰隆。坐令城郭人，在尔动用中。剑出延平水，竹化葛陂翁。况尔得人趣，变现岂易穷。时时要雨泽，袢暑殊未终。勿逢金翅王，非尔能长雄。

恭闻裕陵初，文物万古先。仁英所造士，台阁遍招延。堂堂丹阳公，发轫自宾筵。维我先大夫，整驾亦周旋。一时起接武，千里称比肩。俱陈曲台议，共校天禄编。心期久相契，燥湿无改弦。晚登廊庙席，玉笋照华颠。厩马并飞盖，斋榻连修椽。到今启事帖，尺牍余藤笺。忆我既冠后，群趋集英前。公持柱史橐，水镜资平铨。谓宜掇上第，击节称奏篇。声名竟寂寂，感遇空拳拳。事过剧脱兔，迩来三十年。翰墨恍未落，拱水森已圆。嗟哉最孤露，罪戾深益缠。迷途虽云指，顽质何由镌。以兹众恶归，白首犹迍邅。屡惊流夜郎，敢望尉通泉。弦肠恐齐断，身璧欲俱捐。岂知巢倾覆，胎卵却复全。圣主日方中，照曜无党偏。宸笔下霄汉，一洗空宿愆。生还出望外，喜极悲泪涟。诗书手自束，衣袂轻欲翾。犹忧抱沈瘵，针石久未蠲。朅来问医药，蹭蹬淮之壖。追惟曩时乐，梦破无重眠。畴知王公子，但说副车贤。持带走穷隶，趣驾来飞旃。劳我鬓霜雪，欢颜语{女便}娟。北堂太夫人，备福独绵绵。往者三殿朝，吾亲亦班联。问讯逮妻女，悲懽深怆然。升堂一拜阻，自痛久拘挛。念子事方殷，使客舟车骈。拨忙屡顾盼，尊酒劝留连。新诗又来辱，巨轴星斗悬。七字健欲活，靡靡争春妍。夷途取𫘧骥，武库出戈鋋。骤闻吴叔辩，霍然病欲痊。感子重拜嘉，傥未沟壑填。西风理归棹，往稼汶阳田。王途正清廓，天子仁如天。轩冕岂不好，于我亦青毡。政惟萧丘火，寒焰宁复然。亨衢子当骋，愿言早着鞭。高闳富令息，犊子亦所怜。世交固未替，更赖清白传。

凉飔起天末，倏已扫庭户。光鲜向时柳，惨淡非其故。铅华不足恃，美人抱幽素。穷吾分当尔，不为读书误。

行乐北山路，绵力涉逶迤。诸郎骋逸足，掩冉去莫羁。归坐独兀兀，糜粥聊自资。狂澜成止水，吾病真吾师。

颢气日且肃，鸣弦此其时。泠泠矢古音，慷慨不胜悲。翔飚媚百卉，苦雨何纷披。曲罢自澄寂，霜气皎冰姿。

千古柴桑翁，于酒颇能全。绝知闲居乐，雅乏从事贤。倾心祷王母，更欲丐长年。缅思东篱下，想望故悠然。

穷檐讵云陋，霜月粲孤明。空山值饥虚，秋菊餐落英。吾衰抱沈瘵，玩物得我生。循分各有适，天公一何平。

石磴排林端，路转阴岭滑。侧身长风外，凛落天为阔。冉冉光风浮，金轮起天末。

团团芳桂树，隠隠岩之幽。敷坐翳其阴，酌彼飞泉流。丝桐怀友人，写我心离忧。

桥倾若车翻，舟破如瓦解。二祸适相触，生此大狼狈。齐生海边人，试吏今得代。乡闾恍在望，舟檝信所快。颇知大道夷，不避小物碍。撑夫虎豹健，力出驰突外。何其一跌伤，脱若葱与蒯。疾雷不及听，生理欻焉坏。瓦飞昆阳战，鹤唳淝水败。身非吕梁叟，沉没岂不殆。娇儿年十五，八岁又其妹。岂伊瞬息间，生死不相赖。死者长已矣，生者心破碎。泣尽继以血，耳目坐盲聩。哀哀天无情，皦日为昏愦。徐观水中意，波浪自澎湃。我来独心恻，涕出增感慨。顷年岳阳下，忧患亦颠沛。豗颓万死中，血肉偶俱在。今此沟浍狭，岂复江湖大。咄汝岂不仁，曾独与祸会。冥冥倘有主，焚溺甚葅醢。不然遭无辜，神理良汝绐。从今十手指，永是后车戒。灵均苦谗舌，颍士厌沈瘵。良时不似昔，努力善自爱。我亦乘小艇，兀兀信所届。搜求得余尊，聊以劳疲惫。虽微西江阔，勿厌升斗隘。歌阕从此辞，人生慎行迈。

闰冬节物晏，十月犹素秋。招提阳冈路，宛在岘山头。史君有高致，尊酒擅一丘。欢颜动长啸，松菊含春柔。风清宿雾断，地迥行潦收。时令将凛落，飞光为谁留。

行饭转北冈，如登赞公岭。悠然竟晴日，终比城市永。残霞澹微照，遥林耿疏影。天空气象杳，落落见此境。彼哉不自爱，快意烹五鼎。来日苦大难，忘言得深领。

逢时乐宦达，既达贵蚤休。东门两归客，冉冉不可留。大夫名贤后，出处亦俱优。筑室在何许，南郭林塘幽。安车摇佩鱼，步屧随杖鸠。胜日至佳客，懽颜终献酬。鄙人最樗散，世用一何缪。政以无事身，尊俎常见收。令年扫三径，近不隔虎丘。欲问杜陵老，来往几风流。

贤哉疏太傅，遗荣归印绶。当时汉廷臣，未省出其右。进为岂不能，止足吾所守。驱车晓出关，祖帐已刍狗。惟余清风在，竹帛端不朽。大夫怀家声，相望千年后。结庐离城郭，与致寄林薮。华发映童颜，如公殆无有。何必松与乔，岂弟神所寿。嗟余真漫浪，持是终安取。敢言六百石，固已愧升斗。行当自免去，执谒随邻叟。纵复无新诗，犹期饮醇酒。但问客如此，亦许登亭否。

浮舟入浩渺，有楫任逶迟。望迷烟树合，影回星汉移。清静水月界，身到始应知。

山横染黛碧，波散涌金明。风微葭苇静，露寒鱼鸟惊。绝境不得到，愁随归棹生。

遄往欲何之，缓行聊尔尔。悟身无期会，在彼犹在此。轻舠类短鞍，安取途九轨。所嗟湍流长，汩没未及已。蒹葭雁鹜泽，清浅良可喜。美人讵云远，耿耿隔一水。怜我抱沈痛，药剂厌余滓。谈笑何时来，幽忧赖湔洗。

同寮贵公子，好事敌原尝。晁侯更萧散，不爱囊中装。步兵玉觥滑，洞庭金丸香。宛转莼带细，纷纶鲙缕长。鳆鱼三百饤，岂必河之鲂。咄嗟事便办，侍御色不忙。熙熙春台上，醉语各相忘。汤餠最后出，虽饱别有肠。愿君善遇客，懽乐殊未央。不须投车辖，敬举主人觞。

屏居倦烦促，约此尘外游。于我快两目，云谁翻百忧。苍山东北秀，野水西南浮。平生林壑心，今老此一丘。悲风入丛薄，扫迹瓜芋畴。高树未摇落，鼎鼎弥道周。感此节物化，淟涊何当休。幻事涉苦海，禅心得中州。徙倚到无言，风铃声更幽。新诗出肺腑，明月非暗投。终篇不及酒，似非我一流。愿为灵泉去，醉语看横秋。

行年逾六十，衰堕百虑休。新春逢佳日，忽漫思出游。邻曲四五人，风味成一流。步屧相后先，散若水上鸥。重城未云远，乃得此林丘。缅怀斜川人，疏野更无俦。千载今日欢，政尔聊相酬。谁言恨枯槁，兹语当信不。阿连最领此，欲语翻离忧。寄声早归来，二仲须羊求。

老夫东归喜，岂复念西悲。心安体当佳，抱病如何其。欲成蹇士赋，应作半人诗。丘园窥不得，溘死恐无时。谁令北山梦，彊健变衰迟。陟𪩘石岌岌，班荆草离离。季也遮我留，更与道人期。梦中差独乐，不类觉时为。昼夕代乘除，劳逸更共之。我岂不有瘳，阴若相扶持。福虽未盈眦，自怪盛如茨。从今爱吾生，糜粥养蕃滋。

往者李龙眠，监河国城岸。家多古时器，罗列供客玩。爵觚屡饮我，鼎鬲贮肴膳。到今李侯书，一展如对面。迩来三十载，复向赵卿见。收藏又何富，摹写粲黄卷。沈酣夏商周，余嗜到两汉。铭识文字祖，曾玄成籀篆。颇通苍雅学，不畏鱼鲁眩。遂将传琬琰，索我序且赞。我衰心力薄，游不出里闬。孔怀忘年友，契阔异州县。深惭千里驾，请毕十日燕。诸贤共留连，更赖三语掾。

与君南北人，斗粟聚此邦。维彼恶少年，潢池称下江。白昼射大屋，屋破无完窗。绣衣募壮士，受馘不受降。我弱异都卢，岂敢学寻撞。君才过乌获，九鼎一臂扛。悬金八十万，何啻白璧双。胡不骑赤兔，斫树收死庞。坐宽刺史忧，不复念政厖。凯旋夹道迎，父老集瓶缸。

天下本无事，此语仅兴邦。得志不与物，誓心有如江。腐儒若腐萤，槁死读书窗。谁能守笔研，心大云何降。终然气相许，霜钟不须撞。道虽千钧重，努力期自扛。他时侨与札，日月声名双。只应南海赵，便是襄阳庞。慎毋彊拣择，贵纯不贵厖。请见胸中物，止水琉璃缸。

长安重行乐，寒食及佳辰。联翩出游宴，闾巷无居人。动静各有趣，拂我朱丝尘。分将幽独心，守此濩落身。斯岂众所然，独子何殷勤。叩门随谒入，俯仰色甚真。从容一笑粲，不觉倾盖新。念昔各从宦，宿亳为近邻。溢言相引重，嗟我曾未闻。乃知国宝拙，不悟王绥仁。高谈喜未定，佳句意益珍。几有按剑感，惊怪惠好频。子方赴吏集，朝暮旅食贫。不忍拜马足，会且扫朱门。独肯闲见我，惟子欲何云。乃言人生世，取舍理莫均。譬之平地水，东西南北分。感此重拜嘉，幸子长相亲。

去家今来归，川陆万里长。有官无禄食，生理剧微茫。饥创何时瘳，麦陇得扁仓。丁稚八九人，我老自裹粮。不辞终岁勤，一饱幸见偿。所愿杯椀足，何取玉无当。向来无数青，浑作可怜黄。想见冰玉姿，膏沐出沸汤。谁作不祥语，诅咒甚砭伤。妒人神所呵，坐使天雨霶。翁媪拜相贺，懽欲插翅翔。新诗果来谢，追悔如负芒。君惟文字戏，竿木故逢场。岂顾狷狭人，为虐变炎凉。且复置是事，酿玉满君堂。垂涎得涓滴，渴梦转颠狂。不嫌餠饵恶，虽贱敢独尝。交易傥许可，宁复有他肠。且毌火我屋，亦未穴君墙。乘除各醉饱，前事永相忘。

栽基植甓作蜂室，其阳分孔便出入。悬窠毒螫非尔匹，百卉芳华登股膝。孙息蝉联深洞房，露结膏凝如截肪。比功九粒冠百味，削滓犹堪资夜光。怜尔于人甚无负，一世分甘身独苦。高崖熏灼弥更难，且复留连小环堵。

江东野老羹莼丝，弗羡肉山酒为池。啖我故人吏未归，脚靴手板方苦饥。岂无盘飧置璧圭，我乏是物君非宜。近闻示病作居士，不似齐州称主司。岁恶无乃馋所为，自是不当食肉糜。书来中有七字诗，问讯劳苦开人眉。墨丸不减官隃麋，著书寂寞来孔时。我曹老矣善自持，莫拟狂瘦胜痴肥。他乡异县久别离，明月千里长相思。

大高杀身如伍尚，弟有子胥天未丧。小高自慕颜太师，能言兄守常山时。事随日往长已矣，邂逅相逢识其弟。谁言恨不见古人，两意恐非今人比。结发行阵初齐名，志同不在同生死。苦遭文吏巧见诋，边人至今犹坠泪。三年默默趋戎行，骅骝捕鼠非所长。趣装定返云中守，上书今遇尚书郎。

今我不乐何所为，调笑盍各言其好。不愿击水南溟飞，但爱乘风北窗傲。大夫声名过单父，即日去受东朝诰。固知为偶我非齐，莫忘相从君与操。骏辩瑰章殆希有，玉堂金马应须到。功成却记鸡黍期，同著青鞋映黄帽。

端闱夜许都人望，红伞亭亭坐南向。烛龙影落陆海中，广乐声在钧天上。华严宝藏光景出，双鸾飞下蓬莱嶂。大平天子千万岁，呼舞共作嵩山唱。小臣踯躅百寮底，未许外班陪末行。今来沦落一何极，山城装点成穷相。苦吟漫欲酬节物，拥膝句作酸寒状。搜抉浑如饵毒药，畏缩更似藏私酿。诗成竟亦勿交涉，欲取楼兰经乐浪。典衣聊复沽市酒，一饮径醉成昏忘。黄昏陋巷灯火绝，守把不费城门将。岂不见人生懽乐易生悲，惟有静默长无量。

陇上怕雨竟遇雨，空山路穷避无所。昆阳之战飞屋瓦，白登之围矢交下。从者散去马可怜，故人借我非我马。上坡历块已欹侧，下坡流滑攒四脚。既偾而起倏复颠，堕策失辔心茫然。从者好在无自苦，履穿衣敝吾偿汝。我亦短褐不得完，挂树一裂长尺五。此生辛勤身不辞，七岁娇女三岁儿。泥涂模糊啼午饥，买餠一百汝勿啼。滹沱麦饭芜蒌粥，咄汝岂得长食肉。仰天长叹冠缨绝，下马纳屦踵亦决。张仪舌在虽自知，范叔衣寒一何切。人生贫贱乌足悲，行吟不顾妻骂随。寄声公等勿诮我，富贵莫忘牛衣时。

矫矫林间鹤，泛泛水际鸥。俱非鼎俎用，斗粟谁为留。君师蔡义我施雠，同时声名今白头。博士弟子动千数，遑记军中陈与刘。黄金络马锦臂鞲，印组丈二鸣八驺。席间设胾竟何味，车上负芒终可忧。人生在世各有趣，江东且复客曹丘。田横刎颈亦义事，感知捐躯非所羞。此心会与君意合，今无古人何处求。不如置之酌美酒，同郡诸公皆旧游。耳热眼花付一醉，鸡虫蚌鹬何时休。

君文有如太史迁，多至万字少千言。小诗未足见驰骋，要当著书名隽永。词源一深几千丈，苦恨举世无长绠。少时白眼视严徐，老傍君门冉冉趋。声价若许金满斗，倦游销减一毫无。虽贫终非儿女态，倔强时时编虎须。食贫我亦怀抱恶，泰山不毛秋濯濯。糜干黍空酒味薄，饥死不学东方朔。

握手喜相逢，何以赠契阔。解我郿县墨丝绦，系君南海谷皮褐。结君欢爱君勿忘，祝君玄发如许长。带围莫作沈家令，腰腹须称东平王。只忧道人骨相发，王涂骎骎弦上筈。金玺盭绶丙丁文，鱼须宝笏搢锦绅。此时此绦亦相尚，参禅问道裴丞相。

玉川涕泣讼月蚀，蟾蜍无光玳瑁魄。委照墨海鹦鹆石，恐是云龙小苍璧。我家得之天人家，天家金盘荐玉食。岂堪书生漱糠核，床头什袭封未拆。不辞屑玉遗君饮，要君锦绣生肝膈。意中佳句甚了了，口不能道空脉脉。诸公椽笔好相过，莫道彭城讥水厄。

闻道江家宅，椒兰春自荣。道人今好在，归马太迟生。飞鸟山南路，浮云陇上城。相看各多病，捣药待君烹。

里巷居偏近，生平月亦同。开怀一笑语，转首两西东。共是尘劳内，全输吏隠中。鱼来勤尺素，淮汴古来通。

受业师高第，居官郡右曹。掾非蛮语得，才有鹗书褒。会是人难及，胡然力独劳。府趋空冉冉，谁得吕虔刀。

翩翩捧檄喜，便作放舟行。爱客怀抱好，能诗肤骨清。蹇余身濩落，况此岁峥嵘。自是愁成醉，离觞不复倾。

野人城下住，巷底更谁邻。只有携筇路，应无跃马尘。客非俗士驾，诗似古人淳。载酒催公等，藜羹难重陈。

终年倦城郭，梦入水云乡。酒美俱中圣，诗成独擅场。高风助悲壮，皎月照清狂。露下如铅水，沾衣笑泪浪。

携手西溪陌，懽颜共举觞。云山满目静，风月一襟凉。但得杯中玉，那知鬓后霜。何妨击尊破，故作听歌长。

英英数君子，贫甚亦清门。萧散俱相好，疏慵每见原。玄谈得泾渭，芳意有兰荪。从此窥名理，金篦刮眼昏。

渔人一竿老，麤粝半饥虚。岂有令钩直，惟应恨网疏。有时脚不袜，自笑食无鱼。我自余尊在，愁眉尔暂舒。

秋风涨川谷，小汊亦容舠。落照收长缆，随流试短篙。隔溪闻鼓枻，临海试观涛。解赋南州浦，前身何水曹。

洞庭明月下，天地一冰壶。恍对瑶池雪，惊逢甓社珠。穷乡悲百粤，胜槩忆三吴。谁作稽山伴，秋风入镜湖。

轻云巧迎月，高柳媚疏光。城堞传严鼓，尊罍动急觞。望迷山四面，影占水中央。清绝无人地，居然五友乡。

幽人若幽鸟，适意但卑飞。宦拙羞潘岳，才多笑陆机。不堪尸马革，幸未泣牛衣。来往泸溪上，邻翁有钓矶。

柯亭三弄笛，憀栗易悲风。妙曲来天上，飞花落酒中。翠屏虚在望，玉镜迥当空。摹写何人解，王维老画工。

抚枕得滂湃，开轩延翠微。乃翁故时客，何许更言归。有兴添书滴，无心傍钓矶。惟应一大事，策杖到禅扉。

苦竹湓江宅，黄山秋浦亭。猿声作头白，客泪对衫青。笑尔悲凫胫，知吾寄水萍。时时赖严尹，小队出郊坰。

丈人文力健，能事与心违。彭泽秔田少，襄阳菰菜肥。紫团生雪液，苍餠破云衣。持许无人寄，殷勤小陟归。

苍头奉筇竹，稚子试春衫。共著野人服，来游居士岩。园蔬佐酒椀，药录贮书函。草草非难得，从今不计凡。

岸荠随渔屦，林桃映舞衫。定非铜雀榭，似是雨花岩。僮有家千指，书多日百函。斯人太高语，吾意只尘凡。

大泽水常满，秋来洲渚平。游鳞不能渡，短棹若为行。气吐西江蜃，风抟北海鹏。波涛未可料，汩没恐身轻。

从今鱼易得，居与水相通。世事青天外，生涯高浪中。蒲深疑落日，萍转觉回风。劝尔终身计，鸱夷是范公。

为问风多逆，舟行太缓生。渔歌不用调，水宿莫论程。饱有雕胡饭，香无锦带羹。相看乏酒饮，愁剧似渊明。

庄生语逍遥，元子称漫浪。此身如土梗，雕刻不成样。何心解宾戏，犹欲避官谤。默默难具论，幽愁浩盈望。

丹凤不出世，整翮上林枝。黄鹄非所拟，翔集偶为期。风高不易到，岁晏仍苦饥。扶持幸有托，敢厌路逶迟。

野水今年长，青田入白湖。乡音闻驿马，风力验樯乌。永夜眠虽著，高秋病未苏。常忧北山拜，辛苦倩人扶。

故国风烟外，飘零隔岁淹。今兹去拘窘，行复见安恬。未拟亲酒盏，何当疏药奁。酬恩无处所，香火供瞿聃。

自昔和戎便，于今出使光。胡星宵不见，汉节岁相望。州邑三餐返，沟封一苇航。太平无险固，道德是金汤。

虎北奚南迥，居然带砺全。百寻天上树，千里掌中川。毳幕宜逃汉，山戎莫病燕。即今瓯脱地，浑占两河田。

礼为王人重，关亭道路除。荒城初部落，名镇古巫闾。习俗便乘马，生男薄负锄。传闻断腕地，岁岁作楼居。

但逐银牌使，何堪记驿程。路迷如欲尽，山转忽通行。列仗新罗骑，先驱渤海兵。凿空谁计此，曾未及长缨。

寒日川原暗，颠风草木昏。捉襟愁肘见，语客畏声吞。旷荡疑人少，仓皇觉马奔。勿惊销髀肉，长遣节旄存。

神水坚冰合，沙场寸草无。长疑泪是血，误喜唾成珠。昼出惊貂鼠，宵鸣厌训狐。悲歌人不应，自觉寸心孤。

北岭能扪斗，南冈欲摘星。旧闻空耳满，异域得身经。好筑嫖姚冢，仍刊车骑铭。莫言天作限，关路有松亭。

鼓角霜初晓，箫笳日欲曛。莫为天外意，只作梦中闻。问道无人迹，嘶风有马群。山高飞鸟急，决眦入层云。

一作重山去，频看破镜飞。长悲青冢怨，莫忘白登围。礼觉周旋异，心知笑语非。南飞何处鸟，安得与俱归。

喜鬭人皆勇，诛求俗故贪。为谋不耐暑，嗜味独便盐。已怪今生到，宁能一夕淹。长安远如日，北斗望为南。

今日朝元仗，千官两掖门。从容鱼藻宴，供奉柏梁尊。厌服貂裘敝，愁看桂酒温。谁知广文淀，水面箔为藩。

置酒穹庐晓，僧山合管弦。应缘地褊小，难遣舞回旋。风急皮毛重，霜清湩酪膻。君看东向坐，贵重尽童颠。

王春今日是，虏历自相忘。厌食干羊味，如闻生菜香。陇梅浑破腊，燕雁正随阳。时节催归兴，凭陵天际翔。

日觉筋骸耗，中宵惨未宁。厌看山濯濯，快见柏青青。记里无官堠，更衣有短亭。心惊此何地，生死一流萍。

病如漳浦卧，一腹果然浮。不着三升饭，能容万斛愁。水声回别浦，山影到中流。遣兴须凭酒，殷勤为汝留。

曹侯将家子，异域久飘飖。人独忧羝乳，天方借海桥。亡弓终在楚，去鹤会归辽。凛凛今如许，风霜看后凋。

门无车马迹，卧榻两闲人。野服风前薄，园蔬雨后新。丝桐叔夜操，香火浄名真。斜日穿檐入，悠悠对隙尘。

吾庐亦自爱，况属仲春中。宾榻疏帘隔，邻园小径通。何妨书袠乱，未遽酒尊空。更约高人过，当轩看偃松。

夜永风露下，庭空帘幕秋。杯盘延素魄，针缕动双眸。天上只今夕，人间宁少留。如何一水际，岁岁此相求。

绝世丹青业，中台雨露辰。师门推上第，王室见名臣。磊落儒林丈，风流画省宾。燕朝分锦仗，儤值近枫宸。鸣凤丹山穴，占星颍水滨。殿庐俄厌直，藩社此班春。山节还铜虎，京符换玉麟。威行三辅地，歌浃两川民。已喜征黄霸，无劳借寇恂。即应公简上，会见俗还淳。叹昔时难偶，逢今势莫均。楚材难入晋，汉法近沿秦。稽古皆前列，希风绝后尘。斯文如汩没，吾道久湮沦。海岳功归圣，熊罴钓有人。蓝田仍产玉，郢匠早挥斤。周历方开永，萧规欲尽循。天时知会遇，人力漫纷纶。夙有掺弦便，今逢敛板亲。猥惭牛下走，敢玷席中珍。迹远龙门峻，心怀燕厦仁。绪言闻已旧，从此更书绅。

都尉声名后，篇章不乏才。谈高正始际，诗自建安来。险怪探龙颔，甘珍味豹胎。阴何长有思，郊岛漫相猜。白雪凭谁听，黄花入众咍。楚醒搴水薜，蜀兴动官梅。晚艇翩翩鸟，秋涛隠隠雷。水兼天浩荡，山为日崔嵬。丽藻烦三复，愁肠殆九回。自惭无世用，庄语笑迂骀。

终年情脉脉，此夕夜迟迟。玉宇秋来阔，珠帘夜后宜。仙娥月为姊，海实树生儿。露共云车下，风将鹊扇移。鲛盘空有泪，椽笔未成诗。借取挥戈便，金釭更百枝。

五斗折腰俱为贫，诗书律令若为分。西山今朝有爽气，北阙无时飞白云。一纸绸缪三岁字，七言憀栗九章文。故人好在长相忆，怅望江皋麋鹿群。

西城冠盖日初曛，南浦笙歌夜向晨。何许烟波千顷隔，尔来霜月一钩新。名花只许平泉有，开䜩谁如北海频。我亦尊前旧时客，独将衰白卧漳滨。

曾曳长裾何处门，楚声悲壮不堪闻。侵陵急景东都雪，触忤新愁南浦云。未信书生歌岳岳，要令天子禅云云。少年持许今安在，拭目翱翔鸳鹭群。

丞掾分曹付旧规，翩翩文彩妙当时。何人误读雌霓赋，他日真成幼妇碑。曲水流觞如故事，平山行乐有新诗。春来想见棠阴盛，可但诗人别后思。

谁道前贤迹已尘，园林气象迩来新。高山流水有深意，翠竹黄花如故人。小队郊坰时访客，后堂歌吹独留宾。汶阳寂寞无佳赏，卧阁萧然过一春。

光风冉冉动平湖，花草幽香满坐隅。薰暖颇如懽伯在，萧闲宜与此君俱。可无剡水乘舟兴，端是郊居作赋图。借与禅翁有幽事，一支筇竹倚圆蒲。

清晨喜气动江流，两见新篇到小舟。石裂崖颓非快意，风声鹤唳亦消忧。已令双鲤随梅使，更不飞乌倚柁楼。兴味从今得嘉境，著书应不号穷愁。

不到山中宁久如，两日阙然或阔疏。每怜身留只意往，何事子行令我居。莫向山僧疑入定，但从溪友试观渔。朝来新作几两屐，更待西原春雨余。

数子读书浑欲狂，深山纵汝共徜徉。千钧脚力有底健，万丈心情如许长。对景吟哦亦有意，逢人笑傲若无旁。幽花细草何足赏，岁岁天边仙桂芳。

寂寥谁过仲宣楼，邂逅斯人肯小留。多病儿童便食粥，忘机鸥鸟共临流。赋成拟学张平子，志大空惭马少游。载酒从今相煖热，著书应不号穷愁。

墨妙苍筤双玉枝，赏音悲壮七哀诗。多惭寂寞青毡地，又得风流黄绢词。往事白杨无数拱，余生衰鬓不堪垂。声沈影绝何人识，赖有柯亭可见思。

酒船定向江东去，知有风流贺季真。北岭南冈元自熟，短杨高柳迩来新。老吾官职浑无味，壮子文章最有神。知欲弦歌且三径，征君莫自傍风尘。

几年书不到江东，知我忘形事事慵。南阮最贫方远宦，阿连同调且相从。狂生肯信原非病，妄校须惭广未封。安得论文如定力，不眠长听五更钟。

溪上高人称福吴，一尊深喜共为娱。步行可是困公子，日晏不应骄灌夫。纵履全胜驱下泽，缓歌长欲听提壶。行年八十心如水，正觉公非嵇阮徒。

一一郊原春事催，客愁今日为君开。柳枝鸜鹆未成舞，溪面葡萄初泼醅。曲水便应诗句满，稽山那复酒船回。海棠径里纹楸石，为尔从今得得来。

不辞身热野田风，水引膏环入眼中。麹米顾公多乐事，鉏犁怜我有深功。博闻可但百间屋，爱客未嫌三斗葱。天麦毒人安敢献，莫令堂上一尊空。

几年流落喜东归，笑语相懽此一时。𫐆辘小车真快意，伶俜短杖且扶危。新诗遣兴几成癖，浊酒忘怀定不痴。政恐为官抛我去，除书闻已下京师。

历历孤寒不可群，应缘聊寄梦中身。无弦琴里本来曲，枯木岩前元自春。诗句已多犹恐少，禅机虽旧不妨新。乡山更好莫归去，且伴蒲团夜坐人。

从来未到山头寺，应在武陵深处藏。汉水文人生自拙，香山居士兴何长。四旁岛屿娟娟绿，万顷菰蒲靡靡香。且醉尊中眼前物，瀛洲蓬岛两微茫。

晓色翩翩乌帽轻，道人瞥去不关情。高山流水为谁说，翠竹黄花空自生。急雨欲来先暑气，凉风已过却秋声。后期好取归时月，照我深岩处处行。

春晚西溪入胜游，白杨花乱绿波浮。欲延笑语迟行酒，要尽溪山缓放舟。滩上时看鱼拨剌，林间静听鸟钩辀。年来偷活干戈际，强把闲吟写我忧。

一堂图籍自陶冶，三迳萧兰俱岁华。定非平恩许侯宅，会是仲长公理家。端居雅不烦摒挡，佳设颇尝成咄嗟。惟我身闲数来往，徽弦一泛即生涯。

顶还平直得中方，肯作僧庵半夜床。脱帽不忧风栗烈，炽炉仍助日苍凉。赏音正自鸣琴便，宴坐何辞问疾妨。我有陟厘三百幅，御冬真欲倒归囊。

卜居无赖款郊扉，忽忽春还乐事微。莫道身贫非是病，由来人瘦不知肥。讙呼岂肯觞三爵，落魄谁如带十围。富贵功名更谁是，且来同醉莫相违。

主家韦曲小桃溪，客有诗名杜拾遗。煮酒未成逃暑饮，夹衣犹及惜花时。樾间日下潭潭盖，蘋末风生寸寸漪。一醉百篇供草圣，主人{扌弃}取墨为池。

儿曹付汝莫相关，来伴诗翁作醉颜。花似有情怜客老，竹应无意惜春还。已凭玉麈消炉篆，不怕金轮照屋山。尊俎重开定何日，北溪流水正回环。

邂逅飞蓬身事轻，异乡风物不胜情。出无舆马自怜许，食有蛙鱼空瘦生。失路漫漫迷日影，并溪沥沥灌田声。似闻更有佳山在，试卜东南十里行。

门巷相看经几时，重来新事如弈棋。从今碌碌自我拙，尔后铮铮非子谁。每惊咳唾尽珠玉，定有锦绣生肝脾。人生盖棺事乃已，一笑一嚬安足悲。

春来深觉境翛然，幽鸟檐头接翅眠。落寞久知身是梦，安闲更喜日如年。江山南国楼台外，桃李东风锦绣边。野兴暂成沂水浴，故人盍驾越溪船。

河岳根源禀植坚，金行鼎鼎应弧悬。执珪阿阁三阶上，建隼元戎十乘前。都护已高延寿最，中朝深记弱翁贤。从今看似张丞相，富贵康强一百年。

并舍荒芜三四寻，稍营轩槛便幽深。已将种木待休影，未暇摊书聊洗心。投老篇章愁脉脉，随缘香火静愔愔。从今扫洒供鸡黍，知有高人肯见临。

草堂门径迩来通，好事何人肯过雄。故与图书为伴侣，可无风月到帘栊。生平适意丝桐内，老去忘怀麹米中。感激新诗百金重，贫装从此不忧空。

吾弟饷人真不恶，建芽来自禁烟前。一杯未易阳侯厄，四两应为蒙顶仙。病子头风如得药，酒家中圣殆忘眠。平头奴子堪缾椀，可带樵青竹叶煎。

此身为客几东西，万物须于一马齐。山色不随春草绿，边声长伴夜乌啼。宦游碌碌凭谁记，簿领纷纷为底迷。犹喜官轻无局事，不妨酣寝过晨鸡。

自吾营此庵，迁徙屡有无。壁间故人文，今独与我俱。

结以不根茅，阖之无钥锁。坚密乌有身，非坐常宴坐。

圆蒲与方竹，伴我守幽闲。夜阑得禅趣，明月窥窗间。

端居得韵语，不作凉秋悲。快若弹丸转，知是王家诗。

之人娴辞令，病起犹越声。不量苍苍鬓，属和愁仅成。

客来问玄解，付与尊中友。我口不能言，此间甚多有。

欲逃苏晋禅，苦乏阳城俸。邻家称子贫，杯酌与君共。

忆昨艘檝间，月白云水暮。妙语同赏心，请君来重赋。

且无遽典衣，素书堪下酒。旋𣃁金铃黄，栽轩媚重九。

念当岁峥嵘，少别友中玉。梦寐大刀头，安得卢橘熟。

霜蟹丰两螯，磊落登盘盂。亹亹倦咀嚼，繄我愁独无。

庭阶脱叶静，岌岌高井梧。雁声排云去，历历心不孤。

夜寒惨不寐，起坐弹鸣琴。之人邈云汉，空杯难独斟。

幸蒙托根地，历历令著行。莫遣桃李妖，压我玉雪香。

朝暾媚花木，户牖延荣光。新沐晞我发，悠然成坐忘。

虽无白家池，竹是九之一。新萌如许长，来岁障夏日。

雨衣类袯{衤奭}，野𪨗号不借。扶此枯藜根，行田北山下。

幽居淡无营，饱食心晏如。老不任作务，读我少时书。

骑曲休歌出塞愁，渥洼名马鹔鹴裘。文章不暇三冬足，骨相由来万户侯。

桓桓壮气敌阳秋，冒雪冲风不被裘。天子方修上林苑，戎王莫怕义阳侯。

到后浑如痛定时，不辞追赋道中诗。趁虚籴米非闲事，莫倚文章堪疗饥。

欲语吞声且复休，异乡风物伴牢愁。铅华不为无人识，独自妆成却自羞。

有香无色不因春，端是书生席上珍。同作虀盐赋诗客，定非歌舞赏花人。

根移少日便花开，数子殷勤手自培。更翦素衣成鹤氅，王恭定向雪中来。

玉蘂花开动玉宸，唐昌观里夜逢真。仙人琼卉初无比，直恐芳心却未申。

凤尾成阴蕉叶重，金钿相对菊花繁。莫悲举世无相识，佩蕙纫兰有屈原。

孤洁偏因霜露成，春花无数不知名。只应新沐弹冠客，要尔相宜一倍清。

日日花前醉赋诗，多情休诵北山移。沾巾不要时人学，独为秋香插一枝。

姑射山前旧约非，秋风满意未成归。仙人一去无留迹，堕珥遗簪作雪飞。

蓝田故有他山错，瑶旆琼旒碧玉干。左紫姚黄满金谷，野人留取伴鸡冠。

群花销尽独芳菲，淡沐轻膏知为谁。寂寞书生久无意，风流别驾合相知。

解鞍休马暂萧然，虽晚犹堪一醉眠。所到园林且为主，若须吾有是何年。

溪小才容舴艋舟，一樽聊复寄春流。纵横不用施篙棹，自在教随水上鸥。

溪头青草弄春柔，一带花开动客愁。贪看波中锦纹石，不知船已过芳洲。

春水微生放鹢初，和风习习日舒舒。洲前且为停轻楫，待摘蒌蒿煮白鱼。

扁舟如箭过前湾，飞鹭多情送我还。张起片帆风正急，回头已失蔡公山。

天生桥畔水交流，夹岸花飞逐客舟。时听山禽歌一曲，何须吹笛舞凉州。

下濑忽惊花满树，踏舟常恐酒杯翻。鼻头只怪香风远，知是行过桃李村。

寒沙如雪水如蓝，歌啸中流响半岩。只恐骊龙惊睡觉，呼风吹浪溅春衫。

春树连山水浸云，櫂歌初奏浪花分。溪神为我添风色，十里归来日未曛。

淡淡春烟夕照微，渡头已觉行人稀。玉樽未尽宾朋意，两桨何妨待月归。

岸边渐长陶潜菊，渚畔初生柳恽蘋。自学操舟狎清泚，从今休笑往来频。

深岩穷谷自涓涓，惭愧诗情却泫然。政使家贫无麹米，犹堪烹作惠山泉。

张侯生意只如瓶，出入艰难亦自成。却纵鸱夷差独乐，此中何物不堪盛。

溪光涵影碧萧萧，四合深林不见梢。寒暑若言无避处，世间那有况云巢。

雨过松篁多样翠，风回蘋藻一般香。玉兰桃李非无意，兴味由来静处长。

菰蒲深处水藏波，邂逅相忘自啸歌。曳组悬龟知底用，水边消得一渔蓑。

酤酒添庖趁晚饥，冷淘堆椀照银丝。羹芹有意无由献，此味君王恐未知。

㶉𫛶鸬鹚乐更真，夷犹溪水碧粼粼。全如傲世佳公子，泛泛波间不可亲。

盘中擘粒试垂纶，与子应非臧丈人。渭水何须笑温水，绝胜憔悴楚江滨。

露下天高秋气清，北书不到雁无情。且将款曲终今夕，遮莫邻鸡下五更。

尊香轻泛数枝菊，岂独春风一一回。自怜寒律穷途客，不恨飘零却恨开。

御史青骢持望重，将军赤兔得勋多。乘黄騕袅今相见，垓下乌骓奈若何。

麦垄漫漫宿藁黄，新苗寸寸未经霜。手中马棰余三尺，想见归时如许长。

为问尊前醉阿谁，韩娥应啭缕金衣。何须料理沙边客，更遣梁尘作雪飞。

卧随编草依龟背，行踏冰泥上马垠。却望高城在天上，故知李郭是仙人。

十札新诗忽见投，笔端高兴不能休。愿将筋力如公比，安得耽书到白头。

苦茗枪旗诚鄙甚，密云龙凤太高生。一瓯为寄忘年友，此味应须识此情。

君家十亩春苍筤，犀株解箨冰玉香。山东麦饭藜羹客，有底诗情合得尝。

已喜仲容连骑去，更思小陆度山来。赋槐白士愁颜甚，唤取溪傍一笑开。

先生卵翼计平生，针芥相睽祸欲成。自是挥斤非妙手，郢人为质却无情。

春深逐客一浮萍，何处淹留白发生。山城过雨百花尽，野渡无人舟自横。

青春白日坐消难，须着人间比梦间。八公山下清淮水，明月何时照我还。

汶阳归客泪沾巾，莫厌伤多酒入唇。暂时相见还相送，水远山长愁杀人。

荒山野水照斜晖，绿浄春深好染衣。请君问取东流水，来岁如今归未归。

寻思百计不如闲，塞马重来事偶然。皇恩若许归田去，头白昏昏只醉眠。

诗成吟咏转凄凉，独宿空帘归梦长。长年事事皆抛尽，惟到尊前是故乡。

曾游淮上爱清流，况子官为郡督邮。可贺吕虔贤太守，佩刀应得不须求。

孟仲争秋毒热新，自今三指算归旬。已判明月隔千里，可对茱萸少一人。

面目已凭诗寄去，笑谈须待自将来。香泉不煮双金榼，候取归人趁菊开。

北堂手种蓝田玉，采𣃁不随姜芋畴。迩来留得花为佩，付与吴侬可疗愁。

藜根矫矫似枯松，扶我蹒跚病力穷。置几赐餐非所重，康宁愿学乐全翁。

银角桃枝空有赋，铁根藜杖可无诗。从今客到迎门待，还我维摩未病时。

老画骎骎不可攀，风流依约片言还。小儿若悟他年事，肯使生心涕泪间。

为觅新篁雪后移，殷勤都莫遣根知。道人要作骑龙杖，与子相从到葛陂。

多情佳客送春来，雉尾猫头次第栽。从此庭前共苍翠，夭桃繁杏不须开。

笔端陶冶不无神，纸面流沙秋后云。点破沙痕便成水，一溪松石浪沄沄。

向来爱鼎已成癖，今日还书真是痴。不分多求董威辇，只应重老李咸熙。

去年当日别东都，鱼鸟犹疑畏简书。诏恩许逐阳和至，只向长沙住岁余。

橹声冲雨似鸣机，终日思归此日归。自为野客寻幽惯，不用登临叹落晖。

闲思往事似前身，羞见黄花无数新。我家孤侄在海浦，遍插茱萸少一人。

稽首慈悲父，相好光明藏。应现行愿力，针缕妙措成。我观因缘空，亦非自然性。种种皆心造，是心非造者。佛子不思议，炽然一念生。诸圣所加持，具足千百亿。我愿如是故，造作及见闻。遇见未来等，同承佛记莂。

巍巍堂堂，妙庄严聚。一念现前，非针非缕。文闻已彰，何妨金露。满月当空，谁知在处。

想古之人，悠哉邈乎。我获其器，赋象在图。有客见之，笑此展转。阅斯勤斯，其人云远。我欲晓客，耿不能言。退观古人，恍独如存。千载寥寥，不在图外。谓不信者，取器以对。

文物燕人士，衣冠汉典仪。举知缯絮好，深厌血毛非。形势今犹古，规模夏变夷。谁言无上策，会是有天时。

甘作河南犬，休为燕地人。举能羞石晋，谁复怨嬴秦。地扼辽东海，星占析木津。悲伤此邦旧，会遣一朝新。

人物分多种，迁流不见经。已无燕代色，但有犬羊腥。海马生难驭，山苗煮始青。舜韶方九奏，异类合来庭。

闻有官军士，生存仍宦胡。羞言陇西李，忍对杜陵苏。椎髻心何似，环刀意岂无。陈汤那复得，卫律不胜诛。

路隔银潢鸟倦飞，行人恐犯女星机。长虹出浪无冬夏，老蜃浮空半是非。两岸履声云内合，三州帆影月边归。栏干独立秋风早，岂待鲈鱼始拂衣。

急雨欲来先暑气，凉风过后却秋声。

