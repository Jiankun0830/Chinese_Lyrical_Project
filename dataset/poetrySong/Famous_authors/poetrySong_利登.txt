两崖苍苍峭天柱，停策崖边唤舟渡。青巾羽客打舟来，惊起灵蛇绝溪去。千年神浆不自惜，万里晴天安得雨。但见飞流落半空，空中此水来何处。岩下犹涵太古泉，安知上不通银浦。苍藤半湿苔藓昏，石罅无根迸孤树。洞门一隙仅通人，可惜凿空开洞府。乾坤明晦自有时，突然栋宇那非数。开辟岂无人到来，岩崖尚绝猿猱路。先生朝昏息丹岩，万壑归心心不语。瑶磬一声天壁寒，白云紫雾惊相顾。

渺渺江河流，蛟龙所为沼。高山苟无松，不如低平阜。洁身服休美，荣辱非所囿。孤航何翩翩，独往不我觏。眷言友仙乔，寤寐耿长抱。安得翔风鸾，栖神此蓬岛。

我昔游蓬莱，道过昆仑山。青壁峭千仞，中分两径前。上迳险且难，行可求神仙。下迳极夷易，蛇虺交蜿蜒。毫厘一殊轨，安危异千年。弃之从上征，高步追飞鸾。勿谓下途易，下途前更艰。

滞冻释阳渊，嫩和改阴囿。草色谁与媒，青青一何骤。美人振长袖，𥩟立伤年少。芳红不少留，况乃飘残照。飘零可柰何，四气如环珂。白云虽有反，不反亦已多。曲流伤直水，远荫无近柯。谁令天有汉，杳杳隔秋娥。桂林有秋色，洞庭有秋波。濯衣千仞溪，涤垢非悦眼。涓辰万里游，宁以霖雨缓。丈夫秉道心，摧挫志逾勉。岂如甘与橙，南北随所变。大鹏击逍遥，鹪粒有余羡。嗜好非固殊，夫亦各所愿。

朝吾出东门，回首瞻长坂。凄然数根松，枯华困凌践。时春百卉肥，绿苔亦青婉。如何虬凤姿，独尔失崭岸。伐明根下摧，樵炊枝上剪。忍此棘荆蕃，宁此栋梁爨。栋梁君自遗，文木固不贱。

西登巫阳峰，怅望高唐女。灵顾不须臾，而自亏澄素。𥩟叹为君怀，惜此兰台赋。不惜兰台赋，惜此天下云。茫茫八纮中，是非谁得论。

松柏托茂林，高不寻丈至。寸乔附太山，未长已千里。置身患不高，余事安足拟。游必蓬莱游，栖必昆仑栖。仙游必祥云，仙茹必灵芝。凤凰虽自饥，妄食固不回。痴鸢吓腐鼠，可笑空自疑。

我昔此园游，寒梅吐孤艳。重来几何间，丛青倏以遍。谁云花与叶，同树不相见。

昨宵狂风起，折我桑树枝。徘徊履桑园，贱妾当何依。岂无薜萝生，亦有柔苎肥。素情在君子，绮帛良重斯。无桑蚕安食，无蚕我安衣。长叹反初路，渺渺天四垂。

忆我昨选胜，瓶锡来苍山。上岩豁万里，下峡穷重玄。谓此已胜绝，可以无梅川。后同北溪游，青阳税尘鞍。险流贯地轴，危瀑垂天关。云气夜结构，如有飞来仙。迥然幽且深，直可无尘寰。乃知天壤宽，浅目非所沿。亦岂无胜此，天不丐我闲。豺虎白日行，俘掠无崖巅。此境亦莫保，惜此时运艰。二君皆骏人，铨时洞遐观。考槃择涧谷，取数良已悭。天尚不子与，而遣缠世患。十月崆峒路，霜风吹羁单。回首旧游处，野狐嗥暮烟。天地岂不宽，我身靡所安。思古英达士，岂皆薄龙盘。求隠有不可，勋名乃穷年。困衡心虑闲，庸非大任缘。勉哉慎所从，致主或不难。逃死复诵此，自笑还自怜。念我昔时语，梦惊老云间。兹事今已晚，谁能复长叹。

此行为山来，至此事已非。云火四地动，御风谁与期。剥床渐及肤，欲去迷所之。苍黄走涧谷，胜游翻在斯。石梯盘七折，顿豁万里奇。拥岩千修篁，中著寒泉飞。天壤有此景，惜我前不知。逃难乃邂逅，自愧还自悲。山风送万古，开辟知谁为。亦有如我徒，慷慨来登兹。罹难本因此，不悔仍攀窥。天亦无如顽，更供爱日晖。平生江海眼，此志良未痴。忽忆家山远，寒马鸣相依。母子各一方，而皆窘贼围。欲归莽无从，痛毒沾我衣。

歉岁古多盗，于今起丰年。村村递迁偪，旗鼓莽相联。蚍蝣信有力，复此走兴安。淋漓雨万壑，骇浪惊前山。携持母妹孤，寄此一叶寒。犹胜去年冬，我身落梅川。母子各一方，而中隔妖躔。呼酒相劳苦，兹犹幸团栾。百年几星霜，十九落忧患。人生亦何乐，四顾愁我颜。平生百事贫，所得惟林泉。亦复不过取，溢量常恐颠。天公尚不与，谓我取伤廉。前登马岗云，回首东南天。恻恻不得语，萧然泪潺湲。

闻君归梅水，经我凤凰山。走马来相会，匆匆具杯盘。君行今已反，我归梦尚寒。回首旧游处，白骨犹荒烟。昔年崆峒别，心已死生看。今日寒林霜，收悲暂欣懽。善还已不期，恶别似不难。世事未可极，临分更盘桓。

小雨初晴岁事新，一犁江上趁初春。豆畦种罢无人守，缚得黄茅更似人。

岁暮游子归，余始为行客。朔风万里长，吹雪犯巾帻。临行不言苦，不忍母心恻。乾坤迫短景，寒日易倾仄。冰池绿骨巉，冻车琼网涩。一寒忍已熟，浪出还自责。抚剑睨前冈，云重楚天黑。

一涧潺潺泻烟树，流到溪庄平不度。竹风凄瑟夏犹寒，石气萧森朝自雾。时平古寨尚留名，世否谁人此逃数。乾坤一转地有灵，日月无边江又暮。幽潭闻说尚龙宫，石屋安知非洞府。愿君半天更高楼，送此到海长溪去。

初如萤灯一点明，须臾数点如疏星。忽然联亘势不断，俨如金蛇破夜惊纵横。又如长虹百尺渴奔饮江罢，蜿蜒夭矫势欲凌青冥。奇光异色不可以正视，倒影茅屋但觉烨弈光荧荧。我闻昔者王家有宝镜，镜横八寸名紫珍。涂以金膏傅珠粉，碧光绛气连属日月含天庭。又闻西方圣者释迦子，祇林演法导群生。祥光自顶涌不尽，三千世界合作一色白月明。今之奇光异色无乃是，不然安得有此瑞彩突兀来峥嵘。天公有妙手，变化谁能名。忽从青青现有象，还复槁灭归无形。遗烬尚足泽万物，生意行又盈乾坤。乃知元气本不死，不逐火化常存存。君看余泽滋萌达，岂彼死灰能神灵。秋风浩荡吹万宝，拭目千室仓箱盈。

芳鲜桃李花，烨弈春风道。春风不可名，桃李花自笑。人闲双睫浄，玉立军峰峭。

有口宁食薇，有身宁衣褐。居然观八荒，独立招皓月。清风亦知人，萧萧动幽樾。

谢游半天下，晚岁来兹山。平生未识见，惊此红玉泉。散珠流芳词，策琼想遗贤。上探霞生岩，下历云度阡。名存有瑶刻，事往如金烟。世有好奇士，剪茨阐绳筌。希此红泉名，欲作疑信传。胜境会即是，何必户牖前。洗耳天河边，听之流潺湲。语发谤已兆，况复然不然。

先生学者师，文笔峭如山。有时骋奇怪，倒引天上泉。达观古有作，奇探今孰贤。我亦颇自好，种芝东南阡。笑倚岩间月，冷歌松下烟。陆耘秀新插，水捕排旧筌。闻师有紫书，愿启黄笈传。三月下汝江，支离拜师前。归来凤冈上，藉兰漱潺湲。服师双麟芝，至今腹果然。

吾闻烟霞外，粤有天桂山。其中多仙子，傲睨游乳泉。三仇久已绝，七试嗟独贤。愿持琅玕树，种之琼瑶阡。从此仙子游，上下陵祥烟。羽玄师华存，灵变师道筌。涌龙出宝台，绍彼真一传。肯如幽求痴，仙景愕不前。亦不画肉芝，平地生潺湲。所求圣胎凝，视世蝉蜕然。

家住姑山下，朝暮游姑山。澄潭贯地脉，飞流接天泉。永栖无昔老，暂游谩时贤。古藤蔓直木，苍桧随曲阡。犹存万古月，尚照千年烟。谁其箓青华，嘿然语玄筌。紫锋变窗尘，重此𬬻简传。九障傥不存，五灵森在前。昨者携友朋，攀萝掬潺湲。神交善爽徒，宇宙空茫然。

有钱但沽酒，莫买南山田。勾引催租人，惊散青松烟。

幽偏无一事，终日自长哦。课仆锄荒圃，邀人补断蓑。为贫沽酒少，因病着衣多。昨夜冈头雨，春风生绿波。

相会不几日，相别又经时。居然感我怀，何以写所思。举目皆我友，我心知者谁。知心而久离，此情悲不悲。

八月寒气高，芳莲谢幽池。时运迅不留，俛仰黄华晖。少年不再得，而不从以嬉。萧条旅馆秋，满耳寒螀啼。

住在山塘深更深，门前落叶与阶平。高人听鹤来相过，野老因樵熟识名。一水欲流山影去，断云时伴烧痕生。翛然独步莲峰夕，十里松风秋月明。

平昔起常晚，兹晨独不眠。乍惊花遶院，顿觉树连天。竹压溪头路，冰垂岩下泉。四时长似此，未必有人怜。

爱雪不能寐，凌晨步水滨。断梢惊宿鸟，倒竹碍行人。叠叠畬堪数，层层屋顿匀。梅花无处认，唯觉暗香春。

山斋坐不隠，复此出衡门。溜涩冰还结，风高竹自翻。冻流看欲浊，饥鸟啄仍喧。好是今风景，令人忆故园。

密雪飞零乱，开窗坐小轩。鸟寒飞不去，鸦啄俛仍翻。稚子争团塔，山翁半掩门。那堪长皓色，终古照乾坤。

春色到江断，野香涵日娇。鸟穿芳树语，人隔远山樵。

雨过苔犹湿，风来户半开。闲花忽落尽，啼鸟自飞来。

住在山深处，门前数曲滩。近村烟势阔，傍水树阴寒。钓客嗔棋僻，高人借鹤看。只愁山水怪，嫌我著儒冠。

门对平芜阔，荒田带水声。牧童兼鸭养，野老叱牛耕。山暖松花重，园春菜子生。杖藜斜日里，篱外白云横。

莫言宾客少，幽僻长莓苔。也有樵人到，唯无诗士来。山风花落尽，溪雨燕飞回。又觉年光暮，庭阴满绿槐。

一椽自著此山幽，芦苇萧萧绕屋头。野老屡来询姓字，社人相约赛春秋。寒山此去无飞燕，白水初传有远鸥。病起偶然成独往，冷烟斜照使人愁。

双双稚子戏柴关，抟土为人半印钱。更过十年那有此，短蓑篷笠种荒田。

松风飒飒绕回谿，遥带居人竹一篱。想自不知云水好，却令行客立多时。

长天漠漠升虬龙，龙光鳞鳞涵紫空。黑云忽起瀛海上，白日不照寒郊蓬。九野茫茫路如织，我自路绝非途穷。缓商同宫琴再抚，四顾欲驾班麟风。

凤凰一翥千里论，营营燕蝠争朝昏。黄河波清纵可待，失计已落千年浑。蹇予生居百代后，上究笙典穷珠坟。绿图丹书竟杳寞，嗷嗷宋玉徒招魂。

江亭凭望久，野色暝苍苍。古木浮寒雾，空山入夕阳。水流前夜月，风作早来霜。却笑垂纶者，因渔亦自忙。

避乱走佛岩，依依绝溪水。有客六弟昆，遮予访行事。一云分路亡，庶或一不死。一云相为命，生死同所值。远逝宿无舂，近逃寇能至。垂涕赠之言，此身苦难避。山剽无崖巅，兵骄有城市。共守固已非，分逃岂云是。风闻宜邑郛，聚落复烟毁。沸鼎无清鳞，四瞻谁善地。不辰自至斯，乾坤古无际。

我来苍山未一日，平固弄兵剽宁邑。此时乌合犹惧官，风鹤入耳心早寒。来无与角去无捕，堂堂墟邑自来去。堕军长寇那可言，初时数百俄数千。受旗翕忽亘千里，聚落一烬如卷水。就中闺女尤可愁，肩缗背箧步牵牛。重重阙地搜伏窖，谓无白日再天晓。我时避盗逃佛岩，亲眼见盗循山南。红葛蒙头履躔顶，萦身锦被翻红浪。招贤三尺刃如霜，夹以巨盾张朱枪。皇皇我寨神呵护，山上澄明山下雾。路迷踯躅不敢前，依依遂犯连湖去。六盗飞红登其巅，环山叫呼声连天。纷纷球雪半空落，赤子甘心自投壑。州忘县邑县忘乡，我实自弱非贼彊。捐金买静恐不售，尸祝鼠辈拖朱黄。何人此日不为盗，已矣独叹吾生忙。已矣独嗟吾生忙，乾坤回首空斜阳。

趁晴收断薪，破晓循幽浦。山寒树欲风，云重天将雨。兔奔初种畦，鸡拾获残亩。叶深樵无踪，水落鱼可数。幽草不须生，千林秋已素。

落日孤烟寒不度，梅花忽见桥西树。疏影犹含涧外云，暗香欲薄山前雾。寒死不作女儿面，幽绝却怀廊庙具。但知殿后压年芳，谁识搀先启春路。初开宁无仙子来，已落尚恐神明护。后来红紫竞春风，此已成功鼎鼐去。

折竹声高晓梦惊，寒鸦一阵噪冬青。起来檐外无行处，昨夜三更犹有星。

缓作行程早作归，倚门亲语苦相思。白头亲老今多病，不似当初别汝时。

黄云百亩割还空，垂老禾堂泣晚舂。偿却公私能几许，贩山烧炭过残冬。

去年阳春二月中，守令出郊亲劝农。红云一道拥归骑，村村镂榜粘春风。行行蛇蚓字相续，野农不识何由读。唯闻是年秋，粒颗民不收。上堂对妻子，炊多籴少饥。号啾下堂见官吏，税多输少喧征求。呼官视田吏视釜，官去掉头吏不顾。内煎外迫两无计，更以饥躯受笞棰。古来丘垅几多人，此日孱生岂难弃。今年二月春，重见劝农文。我勤自锺惰自釜，何用官司劝我氓。农亦不必劝，文亦不必述。但愿官民通有无，莫令租吏打门叫呼疾。或言州家一年三百六十日，念及我农惟此日。

两过安禅寺，皆言尚未归。情知相见近，犹欲复来辞。滩浅舟行涩，风轻雨下微。白云回首地，天阔柳丝丝。

藤果累累熟，山晴自遶檐。断薪经雨湿，野菜著霜甜。诗少客相笑，家贫鹤不嫌。谁能更惆怅，痴坐卷疏帘。

两弯弓月眉端照，一朵松云鬓畔归。欲默不能言不可，娇心无著凭青衣。

六曲鸳屏紫玉环，寐衣红地绣双鸾。相思未必君如我，一夜芙蓉翠露寒。

行云一梦去无踪，凤尾罗衾翠谩重。人寿几何禁此别，海棠花下悔相逢。

朱杨冉冉四垂春，绿雾低迷惨去程。斜日半山烟半岭，人生不合遇倾城。

双石巑岏倚云瘦，背立苍苍两成丑。不知底事忤夫君，千载春风不回首。妾身虽弃妾不冤，混沌初开已相守。君兴蟠天云，妾亦助君去。终当为霖九地回，白日昭昭此情傃。

少年贱生理，嗜书彊解事。长怀希南风，趋数惭北鄙。乾坤双鬓改，日月寸心死。誓从鹿豕游，乃复叨一第。两年三作别，云雾生马耳。临平二月春，花事归桃李。独寻处士梅，三肃湖边水。一官未得仕，畏首复畏尾。旁观未知羞，自愧已无地。悬知簪绂禽，扰扰事万起。终当绿雾中，友彼乘龟子。南柯不世勋，仅足雄众蚁。

西山连夕雨，涨此百尺浑。怒涛响半空，气可飘昆仑。一朝势力尽，枯苇有不能。洋洋溟渤宽，终古无亏盈。

圣域久芜漫，功利时竞趋。管晏苟有实，安必世唐虞。开明周孔心，赖有伊洛儒。古来正其心，平治信有余。彼哉典午时，相师谈清虚。未知千载人，视今又何如。

寂寂卧空昼，忧怀忽无端。揽衣乱西涧，复此凌西山。春事已无多，半消霜霰间。狂风更甚雨，时蔽江南天。寒草昔衰靡，及兹秀平阡。日晚幽阳生，余光草中妍。徘徊桃李花，瑟瑟飘寒烟。

半月陪杖屦，此别情讵忘。平生两知心，踪迹长相望。兹游天相之，檐雨对夜床。旅行得心朋，在客如家乡。如何遽此去，泛彼天台航。知君爱奇观，赤城有霞光。傥逢五百尊，问我今行藏。诗骨瘦未改，双鬓尘已苍。

明时射策难为合，尘世求名本是浮。整顿书签还夜课，增添酒瓮与寒谋。羞逢山友长低面，悔把渔竿不到头。尽日小楼凝远望，白云黄菊十分秋。

冉冉螺川路，兹行本不期。地平风到疾，山僻雪消迟。渐远乡人少，初行岐路疑。断云无意绪，直欲上梅枝。

哀哀半规月，前日犹盈轮。冉冉几何间，光彩倏已沦。至精孰如斯，犹不逃亏盈。天地亦无根，万化无长存。矧兹寄一形，随天运浑冥。若无重素规，谁信天地精。

著野霜方新，照天日未出。苍茫雾气昏，惨淡一片白。吾疑九天外，与此同一色。

芦溪之山高插天，莲峰更压芦溪山。峰头青壁几千年，谁知玉阙藏神仙。平明采樵陈氏子，五云深处楼台起。中有七仙白玉冠，方瞳射人秋自寒。台前一道白莲泉，七始花开一成莲。固知此子无仙骨，祇以{彳空}{彳同}入仙室。低头乞命却走回，尚复褰裳取莲实。归来疑信互相传，朴哉此子非妄言。安知琼楼玉室峭千尺，即非面前崔嵬一片石。安知世人俗气厚如山，翻把琼楼玉室作石看。亦非仙人幻作石，世人俗眼自不识。安得鸿都道士白玉簪，持我此诗扣青壁。

山斋临薄雾，徙倚杏花枝。猎客惊熊馆，行人指鹳池。为贫锄药卖，因懒上陂迟。林外孤烟起，遥知日午时。

半世择交友，深知仅数人。情亲无语忌，岁久转心真。世乱身难定，话长天易晨。相逢元不料，一笑雁峰春。

山斋无一事，步到白蘋洲。滩近溪声夜，云寒石气秋。烟尘深冉冉，天地入悠悠。回首东南路，干戈半白头。

宝陀十里路，此日想同游。万古不收雨，四时长是秋。树寒烟半拥，山湿雾长流。独我思归苦，无因到上头。

晚觉儒冠误，力耕已不任。风云入书史，日月送烟林。古来一日养，人子百年心。清风满天下，欲栖无寸阴。太息复太息，孤云生暮岑。

羸马前山东复东，沈沈窗户锁愁红。春风一把相思骨，又落江南烟雨中。

浓绿千竿湑欲流，春风疑只在池头。相思一夕天相似，望断西南四百州。

