望外江山千万重，北山秀气冠江东。可怜秋月澄明夜，怨鹤长悲蕙帐空。

栽松累石状孱颜，万仞形容数尺间。会得秋毫非至细，可能留意羡他山。

升时冉冉落如飞，乌兔由来不自持。莫作人间天上语，有中都是一成亏。

玉津槐柳绿成阴，归路春光步步深。名宦未多年不少，到家聊缓北堂心。

风前双鹤舞金衣，来送新诗过竹扉。逸响琤𪻐鸣玉脆，雕章飘绝朵云飞。

冥冥心地外参寥，淅淅松梢挂饮瓢。挥麈纵衡忘孔墨，寄声邂逅得刘萧。

清世儒冠不贱贫，一竿谁复钓溪滨。看君双鬓春条绿，策足应须据要津。

不言藻绘文章恶，也识膏粱气味珍。春夏已休秋欲晚，明眸开口羡他人。

自是不耕仍不种，年来何处觅仓箱。秋冬莫遣还虚过，图取前春有稻粱。

秀色丰融凝晓露，新声𪾢睆弄东风。芳条已密无寻处，粉堞虽低径不通。

鶑老阴浓昼景迟，园林又是过芳时。香腮粉蕊年年好，只羡游蜂野蝶知。

兰膏不御鬓云垂，紫玉拈来懒自吹。西望阳关何处是，寂寥空度杏花时。

蓬鬓荆钗畎垅头，玉颜鸡狗分同游。眼前不见昭阳殿，谁复将心望冕旒。

芳年未识五云车，皓腕空留绛缕纱。燕子将雏鶑语老，东风又是落宫花。

馺遝鸣驺里巷喧，殷勤来觅孝廉船。千年亲见风流事，不是空闻旧史传。

亲屈朱轓接晤言，不惭长吉赋华轩。羽毛果是冲天物，愿借扶摇上九门。

一叶扁舟激浪花，当时儿女亦惊嗟。归来苦竹城池就，始觉忘家是保家。

英雄颠沛亦风流，长啸寒生画角愁。今日江城朝暮引，空教鸥鹭起沙头。

窗前落尽梧桐叶，床下新闻蟋蟀声。瘦骨不禁秋气重，夜深虚幌梦魂清。

惜别欣逢一纪余，世途惟我最差池。当时侠少无年少，今日青丝有白丝。

昔年同看杏园春，十载徒劳走路尘。试问风前拢板女，何如月下倚楼人。

榆叶晚风愁去日，桃花春水喜归时。双凫犹在隋堤柳，准拟同看两岸丝。

一抹青山倚碧虚，遥知山下是仙居。东风桃叶堪乘兴，不畏长江畏简书。

双凫归去玉京游，尘满东风暗驿楼。唯有汝坟东逝水，春来依旧绿波流。

分苗刈麦满平田，缫茧声争涧水喧。我亦方怀三釜乐，暂逃尘鞅过郊原。

晓来骑马出郊原，却忆年时此按田。流景已过三十里，如何容易又经年。

懒将心绪逐波流，欹枕蓬窗万虑休。贪逐化人游帝阙，不知梅福过扁舟。

黄金七叶向晨敷，人道曾标瑞应图。我已无心邀世福，不须三秀巧相谀。

品汇皆从化育成，无根神草为谁生。吾皇茂德参天地，好向甘泉植九重。

芝英服食寿能千，蕊笈仙经每细看。久视长生吾不羡，任同凡草一时干。

壮年已熟洛阳名，今日亲来桥上行。叠石根盘连厚地，凌云气势压沧瀛。

我为人役走尘寰，僧老空门不出关。身世也知皆梦幻，到头忙者不如闲。

三时五度到西禅，春雪秋风暑湿天。试问经窗长宴坐，何如尘路走终年。

陶令当年亦萧索，犹来篱下醉流霞。闲门今日无人到，赖得寒丛未有花。

龙骨穿云水上天，熊蟠抉地土成川。朝来泥淖漫胡处，日落星河已湛然。

铁限僧坊迹未移，千通真草了无遗。兰亭墨迹何由见，祇说萧郎奉使时。

秦人两世尽东游，辇路曾临到上头。睫在眼前终不见，不知登望竟何求。

碧山重叠水溶溶，南北朝来旦暮风。岩壑会稽真胜绝，樵苏犹是汉三公。

兵家制胜旧多门，赠答雍容亦解纷。缓报一双文锦鲤，坐归十万水犀军。

千尺相高卓翠珉，雨余云外露璘珣。鼎湖龙去苍髯断，三载丛花不记春。

春草茸茸涧水清，路人犹记昔时名。金羁纵后双蹄逸，想见风前蹀躞声。

山列翠屏围碧落，水流鸣管绕平田。郗家池馆萝芜后，金谷形容自渺然。

竹箭黄芽欲老时，杏梁日煖燕初归。他林未耸千竿翠，此地先抽一握肥。

溪上还珠太守家，小桥斜跨碧流沙。清风不共门墙改，长与寒泉起浪花。

下蚓盈泉腹，高蝉溢露肠。如何不能饮，空羡瓮头香。

鸣玉锵金汉上公，当年荣与旧君同。故山庙食千秋后，来往犹乘旦暮风。

闻说风流谢客儿，鸰原相应日鸣飞。仙翁遗迹云深处，携手行吟送落晖。

万壑千岩秀气锺，鸣琴漱玉晓玲珑。瑞云重叠中书馆，花浪腾棱相国风。

溪上清泉玉色寒，临泉蹋尽石苔斑。为怜北阙乘轩客，白首高情在旧山。

水风不动清光合，十里浑无一点瑕。野客若寻湖上事，不须临水问荷花。

邻里相欢起美谈，通衢高柳碧𩭹𩭹。至今风俗称虞芮，目击岐周始自惭。

盐梅器业尚风尘，书剑曾游寂寞滨。秀句玲珑满天下，应搜佳丽入机神。

嵩高秀入洛川清，鹤去云归冷玉笙。霜白金庭今夜月，流风依约有遗声。

嘉树风生玉宇香，鶑飞燕舞弄春阳。归来井邑皆如旧，始觉仙家日月长。

春日云崖晴杳杳，东风山溜晓泠泠。烟霞密迩神仙府，草木微滋亦有灵。

月华雪彩照长川，一叶扁舟破紫烟。十二瑶台登赏夜，清光长似昔时天。

墨妙风流亘古今，等闲陈迹冠山阴。耳闻贞观求真迹，眼见天章照茂林。

海陵东去尽东隅，桑柘田闾间碧芦。北障海涛除斥卤，南分江水溉膏腴。人羞投牒论长短，俗喜乘航贸有无。林下每逢垂白叟，自言不识被追呼。

问宿花村喜可余，已拼花下倩人扶。牧童不见枝头杏，空指青帘问有无。

夜宿花村不见花，数间茅屋瞰溪沙。山翁不是通名姓，几认河阳令尹家。

尽日道途经曲直，连天林木见高低。况多田野迎秋稼，亦有人家报午鸡。宁觉身逾江尾外，祇疑地是海唇西。此心不解分明想，眼界多为近事迷。

当年玉蕊冠京华，不独人间压万花。曾使瑶池冰雪手，亲来折向玉峰夸。

篮舆薄暮息烟村，回望葱葱认九门。自喜青楼无别恨，不妨孤馆欲黄昏。

约束详明曲有伦，不防农事尚占春。解教乌合三千众，来往兴居似一人。

仙客乘槎学钓翁，劈波时跃锦鳞红。浮槎不到寒江上，松叶泠然自好风。

汪芒后至知何用，败骨空专一素车。

南国使君归故里，霜鸿飞舞送朱轮。

谢公白首乘轩地，长记沧波洗屐时。

六龙未入雍州日，曾负诗书卧白云。

君王旦暮方尝胆，犹筑池塘长紫鳞。

茫茫神州，有疆有理。歼殄豺虎，翦夷荆杞。人可以群，神获其祀，惟宣祖是畀。

道有伦极，克建克叙。不丧厥猷，物有其纪。既污者隆，何千万年。施于孙子，惟宣祖所畀。

其畀惟何，笃生真人。作之孔武，敏则有神。乃圣嗣德，益之以文。庆既令矣，克成厥勋。

于皇武王，帝锡其猷。克奋神武，应天之求。维眷乃顾，申命用休。狱讼讴歌，旁来不谋。高视虞夏，嗣于有周。

蠢尔小腆，昧天之灵。弗念厥显，首干我经。龙旗东指，淮海惟清。西狩三城，泽潞以平。皇皇天声，如雷如霆，罔不震惊。

偏师四指，露檄旁招。负固衔璧，知几造朝。凌江绝岭，曾不崇朝。蜀道失险，关烽聿销。

恢恢皇纲，周汉之后。唐嗣不武，实弛其纽。自我维之，律此群丑。式相上帝，以奠九有。

瞻彼亨龙，应时而作。维云维雷，以引以翼。大人有徽音，物被其泽。德馨孔昭，休命爰锡。

蕞尔汾晋，秽我王路。天诛久稽，爰赫斯怒。大明继昭，晞彼朝露。文轨攸同，平平天步。

朱干雕戈，包以虎皮。脱剑解胄，敦说书诗。锺鼓喤喤，俎豆仪仪。相我斯成，以永丕基。

猗欤道真，厥心希微。我则道之，万物纷错，我摄之以无为。股肱良矣，心膂则奇。荡荡妙用，民莫之知。既绥寰中，亦静四夷。承休垂裕，维君维师。

雍雍和声，召彼协气。散为丰年，凝为嘉瑞。三脊之茅，四海之美，惟帝王是致。

岩岩太山，升于天中。鸾舆戾止，玉检金封。汾脽千里，亲飞六龙。上下昭报，神明以通。

在昔图书，出于河洛。有龙有龟，前圣之作。惟天无亲，德侔斯格。我躬受之，宝符神䇲。

上天之载，引之惟逸。原民之生，天子之职。我安其止，弗扰弗刻。厥德罔愆，宜符帝则。

我征既宽，我役不烦。息我干矛，审尔刑冤。井饮田食，日舒以闲。鸿化何为，淳风载还。

俾尔息而庶，俾尔厚而富。黄发稚齿，既仁且寿。帝歆其馨，介我纯祐。

其祐维何，如商之戊。天地其行，既长且久。宠绥下民，克念厥后。取我元良，锡之九有。不失其传，益羡三后。惟尧舜为难，惟我则不。

世德之渊，庆流弥弥。笃生哲后，在宗之子。其积弥新，有闻不已。文考受之，以肖以似。人之攸归，天命爰止。

天命靡常，惟德惟功。神圣有作，历数在躬。正位东朝，遂成大宗。协和万邦，万邦以雍。

沈沈神机，其动其时。和柔以刚，克爱以威。肃之振之，俾无或隳。功则未既，思有宏规。

皇有大猷，其成落落。文武不世，千载无作。圣人勃兴，积厚施博。作之新之，以底远略。

既发我明，既达我聪。合变体经，神化无穷。长毓儒雅，蓄砺兵戎。无思不服，物有其容。夙夜不怠，济我丰功。

济济朝廷，有名有实。多士在服，百工励翼。礼乐兴矣，刑政既达。郁乎有文，绍周之则。

绵绵句丽，莽莽河湟。绝彼东海，逸于西疆。或翦或怀，德威孔扬。列我郡县，袭我衣裳，于前人有光。

衮衣自美好，无能被猿猱。鶢鶋巢鲁门，恻怆临九牢。此物乃异类，珍华宜见逃。颍阳本无人，嗜好非羽毛。执心一何苦，用形一何劳。采薇代刍豢，刍豢气膻臊。饮水宁手掬，飘风声怒号。不慕黄屋尊，遗之如秋毫。道真固所重，无乃太嚣嚣。达士各有心，非志斯郁陶。饮河已盈腹，河流自滔滔。一枝傥可栖，云构如蓬蒿。适外皆长物，逐物非吾曹。如何市朝人，捐生竞锥刀。颓川无回波，始觉素风高。

穆王有天下，王纲正齐肃。玉帛来万邦，明堂覆重屋。珠金严器皿，龙章粲华服。玉戚副朱干，英茎荐清曲。窈窕备嫔御，芳颜美如玉。文章穷制作，采色已繁缛。晚与化人游，清都暂经目。梦回顾人世，怆恨情不足。九重深且严，视若窘羁束。腐朽视玉石，膻恶生膏沐。倏起驾八骏，凌飞厉黄鹄。远寻西王母，高宴昆山麓。归来九庙荒，日暮歌黄竹。

黄河天上来，一曲一千里。冯夷值海若，反顾忘秋水。通川不足多，支流宁复纪。大朴久已丧，群言乱如麻。儒墨及刑名，交流自名家。曲士殉所察，纷纷摘其华。伯阳究宗本，为言天地初。蟪蛄惊春秋，格言落玄虚。华颠困章句，强识家人书。

长剑寄宝匣，往往夜鸣吼。芒针补弊履，虽贱不为丑。藏器贵有施，斯人自吾偶。汲汲出疆贽，皇皇丧家狗。无愧三宿行，未多沮溺耦。营丘执羔客，乃是射钩手。解缚履文陛，低颜亦含垢。鲁堂品藻中，茂实帝王后。君子当际会，所学问行否。南阳三顾日，不羡商岩叟。相期等钓璜，兹为兆熊后。宿将轻少年，前席亦何有。恢恢王景略，落落秦关右。周旋二十年，初心了无负。何必逐桓温，联翩东南走。松柏傥莫依，嵩岱皆培𪣻。

昔在战国时，吴生固多奇。弱鲁偶以将，彊齐不能支。聿来守西河，纵横各有施。黔首乐无贰，财用日以滋。士卒思致命，官事咸允厘。韩赵既来宾，秦人怯东窥。魏郊昔多垒，中外安且熙。当时计其功，谁复相等夷。盛德乃不器，中智各有宜。由来秉国钧，不类提军绥。论列谩纷错，至当难重违。桓桓盖世气，低徊下卑辞。

风云起幽朔，霜雪雕松桂。修竹实不华，猗梧惨憔悴。江汉凝以沍，醴泉更蒙蔽。鸾凤何所归，增击真良计。岐山尽禾黍，九成困惉懘。鸣矣后佳期，来仪爽幽契。乌鸢竞腐鼠，仰视惊高逝。众羽亦可怀，云飞屡回睨。猗嗟鲁先生，生后唐虞际。高华虽韡韡，硕果终幽翳。幅纸下聊城，片言挫秦锐。铦铓释纷难，未足论明哲。况复历下谈，微端本柔脆。时无豪杰士，横议喧𫛸鴂。春冰薄轻绡，可耐秋阳熭。

黍稷无恶种，方苞藉良农。淳化混无外，殊疆蔼同风。海滨昔未洽，盗弄潢池中。胜残无善政，矧日劳兵戎。龚叟达事变，嘉言契清衷。𫓧锧何所施，钩鉏日成功。鸡豚被封域，桑麻翳垣墉。天子念循良，召对明光宫。醉客雅轻事，临歧愿追从。厚意难重违，归轩相与同。终藉哲人语，清风傃渊冲。小人徇其末，所得竟无庸。君子喻其大，道义在所攻。联裾治水衡，迟暮何从容。

鲋鱼在涸辙，所志斗升水。斗升不可得，安望长江鲤。朝登禹门浪，回首风雷起。高才忽细行，脱略外讥毁。乡闾不见容，县令邈难迩。悠然挹斗酒，西游咸阳市。一言悟时主，倾注超园绮。献纳无间言，经纶有余美。平步蹑云汉，瞬息致千里。贾生终如遗，资用岂不伟。

三圣赞拔茅，拔茅有连茹。四始咏鸣鹿，鸣鹿啸其类。性理傥可赏，微物在所贵。矧伊人伦秀，德輶自勤致。昔在世宗时，炎刘正昌炽。蒲轮聘枚叟，异人始麕至。郑生何慷慨，称荐天下士。嘉言美且闲，咀之有余味。当朝尚趋和，浮沈在承意。囊括未足多，似忝司农位。独以推毂贤，千秋仰高义。周公亲吐握，事与田窦异。如何大将军，碌碌无所誉。功业虽可名，风流固多愧。

吾爱袁东阳，才华自天性。注射溢飞泉，玲珑韵鸣磬。微吟傍牛渚，倾写江州听。珠联麟野韵，响答临歧赠。仓卒宣城辞，颠沛长沙咏。辞林骋高步，声华既明盛。不为桓公屈，高风更严劲。荣路何足论，清衷自如莹。

兴平昔丧乱，射狼恣吞攫。雄才卧南阳，盘桓寄云壑。良玉沽善价，高情无适莫。风云时会合，约束非纆索。萧公镇关中，守固惟筦钥。韩彭冒鸣镝，阃内非所度。成都偪仄地，草昧事参错。顾盼乾坤静，谈笑风霆作。东连紫髯公，北设渭滨略。灵源挹愈盈，英风际寥廓。明知不自假，高谈贵无怍。宿昔何所侔，夷吾暨燕乐。

窫窳当九门，西山宝驺虞。鸱鸮集上林，丹穴巢鹓雏。奸雄始基构，哲人晦良图。步兵偶叔末，整辔登蓬壶。身世委杯酒，不以礼法拘。长啸引鸣凤，新诗缀骊珠。慷慨临广武，感激恸穷途。所志岂方外，林下薄踟蹰。恢恢大雅人，矫矫真龙驹。宁愧苏门士，临刑据槁梧。

秋阳铄金石，康庄昼如焚。乘轩及负荷，累足朝市门。挥汗散凌雨，腾埃播长云。隋珠弹黄雀，贵贱谁复论。安知北窗下，乃有羲皇人。高卧挹清风，翛然远世纷。绿琴寂繁奏，白醅漉纶巾。井水患甘旨，膏兰困明芬。何用结庐地，喧填走车轮。

唐昔先天后，天步复清平。君王图治定，槐棘来群英。渭水亦投竿，莘原犹弃耕。丈夫敦志尚，不为轩冕轻。矫矫同州守，素风独峥嵘。慷慨论十事，激切观王明。献纳无迕言，始来歆大烹。富贵岂不念，直道思有行。驭者信所学，不为嬖奚更。况当秉国钧，见利难自倾。行己或可枉，乘轩何所荣。风虎既相从，云雷底光亨。开元及贞观，当日乃悬衡。至今夸毗人，闻风心骨惊。

高柳何葱蒨，袅袅章台端。眉叶荫紫极，条丝拂朱栏。何以谢松竹，挠弱惭岁寒。既乏贞固姿，枝叶何足观。小人殉利欲，俛仰如转丸。苟非社稷臣，祸患宁肯干。蒲山已归觐，黎阳尚盘桓。当时方寸地，明明赤如丹。飙举冠凌烟，腾芳臭如兰。一言失其所，功名两雕残。高帝论平阳，刘氏终以安。英公负文皇，武氏为世患。无忌问赵相，侯嬴起长叹。白首不可保，知人良独难。

兰芷生幽薄，浥露搴华姿。芙容隔秋江，扁舟满江湄。丈夫抱材用，但愿君王知。宁生击牛角，载歌南山词。词终脱裋褐，缨佩暮萎蕤。人事非有定，斯言或难持。翩翩李将军，鸣弦压由基。余威震戎虏，谈笑静边陲。桃李曾无言，嘉声满黄扉。心知堪万户，乃谓生匪时。烽火照甘泉，未能包虎皮。目视汉飞将，弃弃轻如遗。颇牧已黄土，忉忉勤缅思。如何中林士，坐视青云期。

瞻彼南山下，沟塍蔚相续。泉流既清美，土壤膏且沃。岩壑云气多，时雨常霑足。苦乏知人术，所寄非良淑。树艺本未工，营私一何速。铫鎒不及时，终然废穜稑。尝恐岁云暮，蟋蟀鸣我屋。良苗不可见，何以望嘉谷。

东野不解事，强为懊恼词。恶诗皆得官，举世不及嗤。好诗空抱山，寂寞无人知。诗自有好恶，得官不在诗。白面无伎能，青云多路歧。君无一囊钱，姻娅复为谁。且保珪玉质，无使伤磷缁。文章古所贵，恐非涉世资。羽翼圣道术，收拾古佚遗。此外不可倚，倚文谅多奇。

小院无经过，虚庭窈深幽。高堂昼晴永，朱箔上银钩。文砌桐花落，碧瓦烟光流。交疏静丹绮，飞梁架青虬。流鶑自𪾢睆，好音暂迟留。

长波西南骛，高风激江流。挂席向浦溆，凌虚驾轻舟。洲渚乱挥霍，蒹葭飒飕飗。重山捷飞过，叠浪纷悠悠。凫鹜不及辨，频咤越飞鸥。舟人击鼓吹，谑浪相赓酬。调笑西来人，掩泪寒沙头。人闻此语乐，我闻此言忧。尔速非尔巧，彼淹岂其尤。淹速偶所值，矜笑徒自偷。况余涉世途，泰稀否常稠。此日虽偶驶，来日恐或不。驭也傥可矜，留滞还增羞。天道雅无常，非分非所求。但愿日日行，行路无阻修。

泛舟涉长川，舟巨川且广。操榜无良师，东西逐波荡。左之蕉苇多，右之洲渚枉。中有安流道，可以诣所往。不习昧其从，终日劳荡桨。荡桨劳尚可，所忧波涛长。黑云蔽白日，惊飚摧五两。沈浮何足道，形生在反掌。岂无觞深人，疏绝不得赏。

岁寒青松青，落落惟修竹。烟叶舒青翠，风茎戛苍玉。高标契嘉士，暂挹情已足。况复清阴中，耽耽有华屋。屋下富经史，埙篪韵方睦。啄食日已肥，文彩更繁缛。侧聆箫韶奏，联翩赴清曲。秋色正萧疏，庭宇清以肃。且复遶修林，采采黄金菊。莫学山阳客，颠倒困醽醁。

贾生流落处，寒日照山郭。江湖行欲尽，客意正寂寞。毂击逢蔡侯，旧交宛不若。立谈露底里，贞意销垠堮。握手笑登舟，杯盘已纷错。初言叙交契，次问何漂泊。苦道行路长，舂陵亦墝埆。仲冬才薄寒，秋水虽已落。湘山尚重叠，湘水亦浩漠。水深莫暮止，路远宜晨作。委曲话津途，纤悉指栖托。前修共科名，分义曾不薄。此道久沦替，后生多落寞。颂君古人风，不为一杯酌。我舟尚南迈，君马方西跃。各指天一涯，何以慰离索。平凉古名镇，扼控开戎幕。绿发照青衫，从容预经略。从军古所贵，清世尤多乐。已见六翮修，行看上辽廓。

钲鼓远轰填，旌旗近凌乱。兰棹截波舣，肩舆傍山转。白羽映尘举，乌纱倚风岸。揆才非阿都，托乘陪中散。暝投萧寺迥，路入修林蒨。清谈曾未既，长夜已逾半。周旋仰陂量，眄睐惭沟断。欲倚青云披，轻歌白石烂。高风生夜壑，长松响幽涧。秉烛访陈迹，辞墨叠壮观。缨蕤虽未濯，心目欣已浣。文奇楚招些，迹异元郎漫。初惊冰玉违，已见珠玑璨。临池名草圣，天台得才冠。兼资古所稀，荐遇世尤愿。琳琅鼓余韵，蛟虬走芳翰。诣绝雅无伦，神变敏如幻。规为到古始，气槩起消懦。须知赵璧贵，祗借秦人玩。吟想情有余，言终屡增叹。

汲水苦绠短，低回就清浅。绠短傥有续，重渊良不远。清浅本无源，其涸易见𪾢。重渊酌愈出，流波被沟畎。膏肓苟愿治，会须好俞扁。所之在万里，庸可策驽蹇。白茅满原隰，刈之何不勉。缉索绠乃长，单极恣舒卷。寄声汲引者，功微利亦鲜。

轩前列群山，轩后得虚室。宛若成都居，枵然惟四壁。清明照窗牖，不待秋月色。万籁悄无声，终年饱岑寂。

土木谢雕华，结构趣闲敞。四座来风月，中庭容几杖。庭喧海潮至，窗暝山云上。萧散寄官曹，欣兹会清赏。

堂有颜公石，辞墨真世宝。圆润屈银钩，淳华掞春藻。忠义昔所服，文艺久弥好。至今有识人，抚卷惜元老。

茫茫太行道，日侧啸雕虎。天明落槛阱，迥失山林阻。摇尾仰视人，意态已如鼠。乌鹊竟何为，俛咮噪而聚。高明人共畏，鳏寡世所侮。丈夫气如霜，所贵摧强御。埋轮斥豺狼，不待梁冀死。长孺戒李息，张汤方遇主。古人耻低徊，吐茹两不武。真节一朝奋，千载羞莽卤。兹人不可见，兹事乃近古。三复清风诗，永怀仲山甫。

飘风入阊阖，九陌起黄埃。馺遝振鸣珂，驰驱东西来。侧足凑高明，珠箔为褰开。附会崇岳友，沮誉牛李侪。倾侧竞姿媚，谈笑足诙谐。朝为道旁客，暮为廊庙才。如何首阳人，怅望黄金台。所得竟斗筲，回首良可哀。安见郑子真，谷口日徘徊。嘉声满朝野，何用苦自媒。

季冬岁云暮，玄冥肃寒威。浓云蔽白日，朔风戾天飞。霜华昼不消，木冰粲琼枝。河汉凝以沍，松竹惨萎蕤。豺虎有饥色，况乃狐兔微。朝阳泛春光，黄雀鸣华榱。

鸣禽断残梦，寒衾有余温。褰帷览东窗，朝阳泛晴暾。晨兴不知倦，摄衣步南轩。碧瓦无寒霜，芳露浥兰荪。东风苦未竞，愁见阴云屯。登高远四望，极目际郊原。

三眠愁夜久，夙兴坐高堂。是时大火中，启明在东方。晓月俯前楹，列星掩微芒。和风从东来，草木有流芳。栏花浥零露，密影森低昂。咸池浴朝日，照耀上扶桑。轻烟霭帘栊，盈盈敛余光。

韶光入南园，芳树啭珍禽。弄月晓烟际，吟风夕阳林。间关调巧言，玲珑韵鸣琴。密传青帝意，说尽阳和心。采之芳林幽，置之华堂深。愿言几席间，时听林中音。朝餐屑昆玉，雕笼饰南金。引盼结绮疏，弄影高梧阴。三旬春欲暮，写此如簧吟。

缓步出东门，徘徊高城隅。芳郊晓烟霁，极目眺平湖。迟日暖潜鱼，东风泛菰蒲。阳和著万物，动植皆昭苏。行乐贵及时，流光易云徂。五陵少年客，燕赵倾城姝。憧憧满金堤，盈盈杂簪裾。华龙俨上驷，冰雪莹肤腴。帷花启芳筵，藉草罗樽壶。搴条密相遗，巧笑情有余。溱洧宛未妍，桑中良不如。

东风入九门，细草有余绿。长杨散金缕，缭乱青楼曲。缃桃美于锦，素馨纯如玉。名园搜未尽，春华已盈目。兰蕙有天香，乃在山之麓。不与东风发，谁知顾中谷。

姜庸晓相携，采桑高城东。新妆竞姚冶，危鬟较栊松。袿襦无旧制，组绣有余工。穿林逐流鶑，遵渚学惊鸿。密叶朝露晞，远扬戾东风。日昃蚕已饥，采采不盈笼。

虚怀湛秋水，拳石枕寒沙。上栽九节蒲，依倚复欹斜。寄怀曲几稳，发秀终年嘉。细根散苍髯，巨柢蟠青蛇。玉篦莹故叶，剑铓长新芽。融怡谢阳光，滋泽非露华。洁贞宛相适，吹嘘曾不赊。乃知元气游，吻合大道涯。生生无间断，在在均迩遐。阴骘有异禀，朗应无尔差。故兹灵药材，见重长年家。宁如溱洧赠，复异洛阳花。臭腐荐高腴，夭冶扬芬葩。栽培剧雕楮，徂谢迅飞霞。韶光瞬息移，不得延豪奢。

东郊接南陌，芳树缭修堤。疏雨敛轻埃，十里平如坻。云日弄晴阴，烟花淡低迷。往来多騕袅，踯躅赴东西。紫骝连钱花，青骢碧玉蹄。轩头剥秋兔，阔臆竦鸣鸡。金镳响玲珑，玉校光高低。促缰合组绣，修策琢玻瓈。顾影敛逸足，迎风郁长嘶。不逢王武子，与解锦障泥。

晴春厌密处，驾言出林坰。舍车步蘅皋，缓带遵兰汀。长林合葱蒨，绿阴透虚明。上有迁谷鶑，下闻求友声。风和簧舌稳，薄暮耳犹倾。归辀俯俄景，修路尚安行。华铺闭深院，嘉树列前庭。高梧荫绮窗，媚柳拂朱甍。安得谷中侣，晨昏此飞鸣。

迢递长江表，崎岖青障间。瑞草杂野卉，吐秀莫穷看。馥郁谁与奇，细碎如等闲。荆榛共荣悴，樵牧几摧残。殊乡采嘉声，千里辏名园。轻舟走雕槛，文砌荐朱栏。芳华未盈枝，倾都已酡颜。疏丛乏葱蒨，薄采愧朱殷。珍赏占芳时，野客更旧观。试问蜂和蝶，何如蕙与兰。

江梅灿瑶琨，绪风未成和。红药簇云锦，韶光已蹉跎。腊寒苦难任，秋阳暴如何。宁知桃李树，乘春蔚婆娑。二月艳阳天，两京佳丽多。五陵浮瑞气，三州翻绿波。宫槐出华阙，御柳夹银河。玄鸟杂飞舞，黄鹂竞鸣歌。芳蹊展平练，繁艳簇香罗。浥露笑金谷，迎风媚铜驼。落英纵纷纷，珍实已峨峨。莫讶潘河阳，盈城意靡他。

纤纤兰蕙甲，青青杨柳丝。草木有春华，园林竞芳时。妆点贵铨次，高下有推移。连畛已端修，茅蹊尽平治。雕栏被丹雘，文甃合瑠璃。穿薄启萦迂，拍堤泛涟漪。安排红药树，映带牡丹枝。蔓草既诛锄，秋荣亦芟夷。碧芦断修干，丹蓼剪芳蕤。苞杞散不收，丛菊弃如遗。芦蓼尚云可，杞菊或未宜。神功著西河，嘉声蔼东篱。朱实照金鼎，黄华登玉卮。暄凉虽异序，荣秀各有期。商飙掠春丛，摧折谁能支。

春华杂丹素，芳心馥椒兰。蝴蝶采其荣，交飞密为团。轻须卷丝绪，弱翅剪冰纨。栩栩婉有容，飞飞闲可观。深丛密依倚，曲径恣盘桓。日昃芳气消，露晞黄粉干。繁华未零落，幽意已阑珊。

中和嘉会日，名都肆广筵。华榱荫簪裙，樽俎森盈前。主宾兴方谐，威仪曾未愆。凤箫密银簧，瑶琴掩朱弦。众优凑广庭，跰{鲜}飒回旋。被服偭古制，咿呜操方言。钲鼙杂鸣击，促数竞喧填。歌舞养心耳，心耳今烦悁。恐非君子音，不足延永年。

封人祝多子，患寡不患小。林虑行且歌，自喜身已老。五月日可畏，不践门前道。北窗足虚闲，清风飒然到。况有樽中物，玉山恣倾倒。黄河或可断，世事未云了。

吾邻有达士，时得问话言。寄身杯酒间，万事不复论。大嚼青精饭，高岸白纶巾。愧非伯伦伴，辜此羲轩民。

苍崖入青冥，飞泉下岩顶。薄风春雷怒，照月秋练迥。清润冷书幌，轻柔媚茶鼎。挥弄自忘归，赏心意谁并。

户外片山横，长蛇势缭绕。林疏无鸷兽，海近多鸥鸟。云气弄晴阴，烟光媚昏晓。坐中见樵采，隠隠下林杪。

嵩高维神岳，峻极上霄汉。临登信舍地，庶入朝夕观。垂檐碧云低，带户前山乱。何日见愚公，神栖梦轻断。

子真埋照地，千载委榛莽。知音久未会，遗踪寂谁赏。华堂始基构，皂盖日来往。高风邈已远，兹焉竞长想。

昔闻湘西寺，梦想投双脚。身境隔楚越，攘臂无由攫。此日陪胜集，当年意弥廓。山环秀色远，地胜真兴托。赤日朗泥金，彤霞焕涂雘。追随得后乘，登顿闲芒𪨗。穷幽际高深，历险遵厓堮。北斗近在手，南溟消一酌。天风韵球琳，世味膻醴酪。蹑屐想王谢，登舟成李郭。欣戚起参差，去住同纷错。常时惜聚散，灵襟费恢拓。契理在相忘，言志亦盍各。无然结惆怅，聊用聆谈噱。况当拥斧绣，不类居榛壑。金石虽欲流，风云正相薄。蕣华夕则陨，蜡味淡可嚼。照坐兰玉明，挥翰珠玑落。青嶂缭云构，红纱罗蜡爝。景胜语难工，柔毫几频阁。

解维去北固，挂席指西湘。秋江迥以朗，物色见毫芒。篷窗列远岫，天际插连樯。鸥鹭簇寒沙，蒹葭肃初霜。千里伊此始，扁舟前路长。路长念行迟，家远情难忘。回首东南引，朝阳泛沧凉。稽山不可见，况复梓与桑。日月无停晷，星汉迭回光。人生天宇间，安得恋故乡。徒劳非所愿，薄言奉高堂。念昔楚与越，相望若参商。山川有分守，出入多讥防。道泰共家国，路夷辟关梁。勉从四方事，及此筋力强。羁宦真飞蓬，飘飖随风翔。远近不自我，东西竟何常。君子贵知命，世路各有方。

巫娥美无度，绰约姑射伦。冰雪照肌骨，被服丹霞裙。兰膏皆臭腐，天香有清芬。手提瑶华枝，乘鸾弄氤氲。缅邈相光彩，杳然丧尘纷。楚王梦见之，三岁情如醺。伊人竟何许，宛在阳台下。宋生未见称，朝暮自云雨。

庞公昔避世，全家入翠微。空遣山下路，不知今是非。高风久寂寥，世路谁与归。山头日欲落，搔首重依依。

夜暗枭狐响，天明蛟蜃伏。君子贵知几，乘时介多福。中原昔不竞，淮海波涛蹙。高视孙仲谋，雄心冀前躅。大明将升腾，氛祲先驱逐。周师东南指，淮澨归亭毒。遗烬倚江流，荧荧怯风烛。真人方远略，坠绪劳君续。后至祇取羞，先迷庶能复。时雨动民望，远猷走辰告。密算结浮梁，长驱践平陆。敌气沮飞渡，军势乘破竹。鳞羽不及张，巢窟骇倾覆。百年厓石棱，镌刻犹在目。风涛杳不作，水落秋山足。留与钓鱼舟，穿维宛相属。由来一带水，未胜长城曲。道梗叛或易，时清去还速。何必凿秦淮，佳气自消缩。

常言秋冬交，溯江便风多。我行已旬余，有风不生波。直道不敢往，曲港伤逶迤。昨日始张帆，腾凌越盘涡。修途驿未历，寒日景已俄。夜半转巨橐，惊涛拥蛟鼍。天明更雄厉，寻尺不得过。密雨喜初霁，整衣起婆娑。倚樯玩轻鸥，遵渚踏寒莎。羡望东行舟，飞帆峭嵯峨。回数挽引日，多少唯与阿。行止风在天，天为谓之何。欲叹翻自笑，聊为阻风歌。来日如未已，且用资吟哦。

古来论书如论马，不看皮毛看筋骨。赤骥虽瘦神彩骏，骨筋强奇气突兀。点画筋骨生笔端，昔人小伎不自忽。用笔临纸如用兵，敌阵深攻横驰突。水墨淋漓无顾藉，锋毫来往轻陵捽。皂雕苍隼搏秋天，老蜃长蛟结幽窟。李唐末年天下乱，剑戟纵横文艺缺。锺王遗法散不传，二百年来更芜没。卧豪侧管不到纸，狐渡春冰轻窸窣。寻踪貌影见形似，坐拟前人已超越。秃尽南山千兔毫，妙绝曾无一毛发。西台老李得古意，挥洒工夫通恍惚。昔闻已觉心思启，今见顿使蒙蔽发。缥襮欲卷更复开，明发临风到华月。

大山隠隠横如衡，北与常岳当天经。发奇吐怪无时停，旦暮生气凝紫青。隆隆翠光照南溟，是为朱陵赤帝庭。奇峰八九罗明星，真仙宴集通层城。飞楼叠阁到绝顶，环回照映真云屏。流泉夜逐银河倾，危石上与搘机撑。轻舆飞盖不知峻，来往常见林梢盈。炳灵弥世动宸扆，仪物严奉侔朝廷。天章国宝萃神异，金华墨彩光峥嵘。提封奄有神仙宅，星轺部按经云扃。传经俯可拾青紫，摛华早合登蓬瀛。肯跨苏耽岭头鹤，轻逐浮丘吹玉笙。暂将胜具拟玄度，行与大帝调六英。汉庭已当思汲黯，紫坦归次光晶荧。寻源况曾到鸡足，根尘洗尽丹台灵。宰官应世通有诚，飞云何意超鸿冥。玄珠不独罔象得，白雪一点洪𬬻生。诗豪墨妙天许并，云崖苏壁增新铭。紫虚羽盖飘竛竮，湘源宝瑟鸣兰汀。蛾眉旋顾若自失，霜威一肃春华零。琴高睥睨不敢请，遗鲤失步奔长鲸。平反犴狱成虚囹，奸豪敛衽无辜宁。随车霭霭留余馨，千里卷尽重云暝。威形不习西门豹，襟风远析湘人酲。自怜匏系致身误，迟日坐费三春晴。况无氛翳动精祲，照乘惟有仙花明。日边应许留姓名，云车未间相逢迎。花源深处寻遗氓，枕泉漱石穷幽清。拂掠朱鸾毛羽轻，朗听日毂声鍧鍧。谁知信舍远千里，胸中浩气高难平。翰林一想天姥起，当年飞梦三更成。便欲登临云顶寺，俯看练带潇湘横。惊闻佳句得交珮，传写宝秘胜韦籝。清新自是文章伯，飞誉高华由妙龄。美如时雨恣飞洒，有声著物皆欣听。河流万里势不息，曲折细可为章程。大匠斤斧何经营，良贾厚藏非力耕。锋铓铦利新发硎，文彩繁缛森华缨。洗心吟玩曾未再，已觉两腋生羽翎。千岩万壑句中尽，此身如在衡山行。

云溪发源自云门，千古流注越山根。城金河玉虽已远，南来波浪长崩奔。苍崖峭壁三十里，翠烟紫雾笼寒水。往来鸥鹭逐波头，出没鱼龙穿石齿。清时有客寄扁舟，长啸日来溪上游。缓教霜翮追清曲，漫引轻丝下碧流。有时醉卧闲双桨，不知船逐樵风上。挹尽千岩晓气清，听我万壑寒泉响。无端侧耳凤凰鸣，却跨青鸾上玉京。流连丹桂三秋色，辜负寒松半夜声。十年南北何扰扰，咫尺溪头不成到。几回魂梦似当时，梦觉尚疑云满抱。今日羁縻江海曲，折腰翻为斗升粟。山头日落见云归，自怪此身何局促。皂雕万里在一飞，蛟龙未必藉沟池。风月好时心似水，啸歌聊可解人颐。

当年杜老对梅花，曾忆何郎淮海作。今日江城岁云暮，还思杜老歌东阁。春风冬雪三百年，中间梅花岁岁妍。清才一往不可见，惟有凌寒晓妆面。

细风吹雨霑疏幕，夜久灯青寒尽落。未言金椀沃龙膏，且免邻墙旋雕凿。淄川老翁牙齿疏，四十始欲披儒衣。况是双鬓青丝好，不应便作衡门老。他年清切许雄飞，人间万事随动颐。不独千枝照罗幕，厩溷蜡泪当成堆。吾乡先达少陵后，功名争光皋与伊。虚斋一盏半明灭，宾主清谈到明发。

石城深沈有神椟，苍璧青圭森矗矗。榛芜未薙见圆石，沆瀣初披得丛玉。寒流喷薄洗烦虑，翠光敛舒莹人目。两岩神化琐烟霞，一迳天成遍厓谷。朝阳杲杲亘东岭，夕阳亭亭载西陆。拄天峻极天为低，交云拔起云常簇。风箕雨毕列华藻，木客云娥俨仪服。应真示相契空门，洪厓脱身度尘躅。露天池寒星斗簇，合岩石暖莓苔绿。石台登眺多舂容，金柜缄封富奇蓄。幽窦悬泉岁清浅，碧岚如云日纷郁。莲花风度夏香深，芙蓉露裛秋华肃。灵龟戏游物自寿，师子雄腾谁与逐。金鱼熻吓待时雨，石鳌赑屃依苍麓。满川云起老龙吟，虚谷风清雕虎伏。主人天与经纶器，才名早在神仙箓。清时北阙方我须，雅兴东山难自速。修途未许顿长辔，胜地何妨揭华屋。双岩挹秀左右逢，快览凭高心眼足。夜邀秋月得丹桂，晓迓冬曦看若木。飞梁续径压苍矶，投隙团茅缭修竹。云轩芝盖俯可揖，水色天光浓溢掬。绿野篇章惜未多，辋川图画今能续。披图已觉思超越，过眼应忘身跼束。华编今日许联诗，芳径何年容秉烛。因嗟轻别五云隠，长思起效三闾卜。分知方外学屠龙，不及人间谋刻鹄。鲁国也欣三釜粟，梁园倦游还忆蜀。葛洪平昔志丹鼎，子房雅意捐嘉谷。愿登天路青云梯，长听仙翁紫芝曲。

龙德神变通盈虚，孕育乃与鲦鲿俱。被鳞戴角形非无，飞潜食息皆时须。太上道德体未刳，神物咸萃天王都。坰林苑囿驯驺虞，宫中高阁鸣鹓雏。玄龟负卦洛水隅，戴因之兽游广途。此时应龙如鸥凫，翔泳宫沼何舒于。庖牺正位膺乾符，是出德水呈神图。彝伦九叙时纷敷，苍白纪官各有呼。皇风绵邈虽已徂，下至虞舜成帝谟。豢御世守职未渝，节时饮食如哺乌。玄冥失职水正芜，物乃坻伏潜天区。耳目接识非朝晡，疑无惊有无智愚。叶公好尚俄有孚，真物来止还惊吁。遗鳞脱角时可俘，世俗往往疑见诬。淮上乃有桑门徒，曾见得之青草湖。绀鳞两叶角一跗，坳漥犹见藏泥涂。坚质温润如荆瑜，冷光凌乱侵琨珸。我疑仙客催盘盂，乘兴击破鸳鸯壶。又似石尉矜豪麤，醉中敲折青珊瑚。此物殊观惟可娱，得名非似齐人竽。但恨不见真形躯，冥飞杳渺何能拘。昔人市骨求骏驹，毋在文驷交驰驱。灵德况与魑魅殊，沈潜非为禹鼎模。乔岑十叠穷崎岖，鲸波万里不可逾。骧腾此地聊踟蹰，有时亦肯游潢污。悠悠自非真丈夫，无能驾驭登云衢。时注甘雨苏焦枯，六月不用商人雩。陂杖一掷生头颅，壁梭亦与风雷趋。洛浦鸣琴致绡姝，洞庭吹玉来寸珠。岂如䗖蝀无肌肤，雨余成象才须臾。当知鳞角非怪迂，闻语无用空揶揄。

南枝碎玉飘溟蒙，春光次第海天东。紫囊夜发香中瑞，芳蹊不用夭桃红。开谢忍从风日下，形容聊寄笺毫中。珠玉交辉色璀璨，埙篪迭奏声和同。园林光价远莫拟，造化机权疑未公。会须折向玉峰去，追随鸣珮摇天风。

玄机冥运依鸿蒙，执规岁岁来司东。乘时剪裁驭大巧，梢头几度铺青红。匡庐幽香谁见赏，直须为瑞芳华中。余寒未尽已烂缦，似领千花修会同。贵名旧尊木芍药，第品应许居上公。愿分灵根遍四海，充塞天地皆香风。

九峰翠滴天光晓，日射三川波浩溔。朱门画戟古城西，岑楼新驾长林杪。飞栾叠楶横纷错，重复交疏深{穴/叫}窱。幕开碧落四垂低，屏列好山千叠遶。卧听羲驭转𫐆辘，坐看星车回缥缈。啸歌微动薄寥虚，樽俎平铺俯萝茑。耳前燕语得其所，目外鹏图莫之夭。帘翻江日酒霞鲜，窗度天风香穗袅。平昔莱公此栖止，目穷佳丽真明了。云归自惜故乡非，日低谁念长安杳。帝居阊阖深难叫，世路风波古弥渺。饥乌得食吓鹓雏，嫫母在宫憎窈窕。干将莫耶不惜折，威凤麒麟耻羁扰。北瞻曾冠拱辰星，南飞却过随阳乌。彭殇滔滔不足问，荣悴冥冥未宜了。沐猴缨弁竟非真，明玉在尘终自皦。百年同气姤贤守，抉隠搜遗思远绍。网罗胜赏得偏多，怀想高风情不少。鲵蟠陈迹久寂寞，虹揭画梁重夭矫。已知青竹播馨香，更看华榜延光皎。自怜值遇分濩落，重此登临思凄悄。举目频惊五岭明，回头却顾长沙藐。局促可能参庾亮，清平岂是依刘表。楚天不断故关迷，危栏倚遍前山小。

淮山畎浍奔东海，注作陂池地形改。浊水曾无五尺深，惊涛便欲千寻骇。人鱼漏网逞胸臆，老蚌乘阴弄光彩。东风吹断西来流，见尔枯虚当可待。

太平兴国古佛刹，小院得名如意轮。何人默识原地脉，凿井正会甘泉津。阔容三尺白银瓮，深可二丈青丝缗。夏凉未觉冰雪冷，味美不啻醍醐珍。寺僧知爱不忍惜，汲引无间都城人。鸣钟声歇更漏促，天鸡初报扶桑晨。侧肩接足负担者，排闼争凑苍苔唇。丝瓶上下掉孔急，语笑嘈杂春雷振。永日迢迢既云暮，健夫噏噏皆嚬呻。万人已喜用周给，一泓依旧清奫沦。

井德本来无得丧，居迁乃见井有仁。深穿阔甃世不少，闻名索实多非真。潢污方集已登干，骄阳未久先飞尘。盈虚既与阴晴变，安用华屋床雕银。崇宁元年五六月，僦居偶在寺井滨。曾经畏日曝累朔，亦见霖雨倾弥旬。碧痕澄澄古甃上，消长不改苍龙鳞。莫嫌营置近阛阓，莫厌资取多纷纶。深院无人辘轳静，焉知此井常清新。

高槐上拂青天面，枝疏不得惊禽恋。槐下官曹何冷落，去马来牛色多倦。春风绿杨暗虚室，秋雨苍苔锁深院。三见墙头梅子花，一字不画尘侵砚。宛如太古两相忘，况复飞盖追游宴。有时独咏西园诗，想像清风情眷眷。门前忽报华轩过，邂逅开怀如昔见。目击便嗟相得晚，更仆清谈尽黄卷。顾我迂疏何所取，似君秀颖迺可羡。少壮应须努力时，人间岁月如流电。

荥阳人物世仍有，文雅风流传巳久。广文独步天宝年，才名曾在诸公右。新诗高陪屈宋游，神翰远与锺王偶。更觉丹青到微妙，独将造化争妍丑。一封入奏蓬莱宫，三绝题自君王手。当时盛事虽云远，今日高风曾未朽。亲逢夫子沧海头，重起清芬百年后。倦游不肯依梁苑，尚德自甘耕谷口。方外聪明已木鸡，人间事变皆刍狗。子云寂寞守儋石，靖节轩昂遗五斗。不试惟令曲艺工，久幽更觉机神厚。诗情渺与江湘迥，画笔能教鬼神走。论工子建已知亲，较胜长康未应负。所嗟藻鉴阔楚越，犹使佳名在林薮。邂逅虽知近岩壑，栖迟尚苦拘尘垢。明明冰玉长在怀，望望烟霞屡骧首。何日倾心听诵诗，他时洗眼看挥帚。狂歌且寄草堂客，佳句终惭杜陵叟。

历阳城楼多好风，南来和雨飞溟蒙。齐纨四座寂不动，六月酒面鱼鳞红。铃斋无讼日多暇，时引大旆摩晴空。宾来不问礼数隔，披襟倚槛欣迎逢。平芜不断楚天阔，无数好山来望中。伊昔重瞳顾寰宇，八千西渡皆貔虎。叱咤风云五六年，盖世拔山宁不武。力尽江头已萧瑟，秋风未央亦禾黍。乱世英雄气颇麤，当时还羡紫髯夫。箭重舟偏徐转柁，舟中宾主亦欢呼。龙骧露桡下三峡，春草不合临平湖。衣带萦迂宁足倚，桃叶渡之胜一苇。三阁香消春梦残，空传玉树江南女。人间万事无妍丑，过眼纷纷尽刍狗。祗有江山似旧时，从来却落渔樵手。怀春悲秋徒自苦，浮云去来我何有。鸣丝案竹闲清唱，当轩更有盈樽酒。清时胜日临高明，未愧黄金垂六钮。

下邳逋客赤松侣，兴薄云天寄廛市。五世鸣钟不自矜，肯向人前进遗履。素灵将倾赤精奋，羽翼当资天下士。夜半殷勤授素书，历历商郊阪泉旨。西过陈留得沛公，云蒸龙跃相因倚。剪嬴倾项成帝业，庙谋胜算皆予起。汉家明堂穷壮观，楹栋能收真杞梓。清尘独步千载上，名实谁可继其美。君家绪系出南阳，世服戎衣登禄仕。凤毛益使家声振，新以七书见天子。君居无事若山居，退食小斋日经始。茨茅涂土完且洁，栽花接果盈阶戺。风月江山散不收，标题黄石宁虚尔。应怀祖武日自砺，功名将使旗常纪。今日中原久太平，颂声交作干戈止。南过铜标束带方，玉帛梯航余万里。惟有祁连及贺兰，朝廷未欲知疆理。傥推汉幄从衡术，定远将军何可拟。

世人画梅赋丹粉，山僧画梅匀水墨。浅笼深染起高低，烟胶翻在瑶华色。寒枝鳞皴节目老，似战高风声淅沥。三苞两朵笔不烦，全开半函如向日。疏点粉黄危欲动，纵扫香须轻有力。不待孤根暖气回，分明写出春消息。大空声色本无有，宫征青黄随世识。达人玄览彻根源，耳观目听纵横得。禅家会见此中意，戏弄柔毫移白黑。佳句殷勤致两番，深情邂逅高双璧。不愁开谢逐东风，全胜当年陇头驿。

浣纱溪上浣纱女，野服山花照寒水。含嚬惨淡不胜愁，犹使东邻骇西里。山鸟渊鱼无定识，俯见潜逃仰惊起。矜花眷月春复秋，长恐朱颜成暮齿。君王抡选入吴宫，吴宫寂寞无桃李。芙容一笑君意倾，宰嚭言行子胥死。姑苏台榭游麋鹿，阖闾城阙生荆杞。蛾眉倩盼应自成，筑宫教习胡能美。当时掩抑无人顾，今日为君除国耻。君莫怪𫘧骥盐车弭耳时，谁人不作驽骀比。

黄花长泛重阳酒，今日重阳花未有。莫伤节物此时非，少陵已叹移栽后。江梅满枝春未来，红药开时春却归。春前春后各自得，化工无私人莫测。明日篱边金蘂黄，未应埋没随风霜。高堂满泛黄金盏，相陪何用茱萸囊。

飞廉鼓橐开氛雺，玉龙盘礴堆苍岫。云崖左壁出高墉，环回占尽东南秀。高瞻牛女提封阔，下瞰闾阎烟火富。紫青岩壑敞屏帏，金碧楼台错纹绣。城西半规日欲落，天东一缕云如镂。人间未觉桂华升，林梢先见金波溜。冰轮冉冉经箕斗，碧落沈沈失星宿。清光不断万象呈，目极尘寰了无覆。扶桑欲晓天鸡唱，玉珮丁东咽残漏。西南松桂碧参差，寒金碎玉高低透。春和二月融青宙，红紫千花簇繁囿。香洁蜂蝶夜不知，暗和清影凝罗袖。暑雨晚随虹影断，炎威夜逼余辉逗。南湖拂拂起轻飔，鉴光千里冰纨皱。星流一叶高梧下，玉刻千峰晚山瘦。桂子香凝零露漙，兔毫冷咽飞泉漱。六花舞绝平川壤，万树玲珑缀莹琇。冻云收尽一轮寒，光华上下清交鬭。明眸朗鉴古难偶，许谢登临亦虚觏。胜地埋藏祗自奇，千年林下输猿狖。儒家宗主中郎裔，早掞春华甲英彀。量阔难穷渤澥远，德馨未羡椒兰臭。青云有路早徊翔，要津策足频驰骤。旒扆倾衷聆玉振，经纶溢耳𪭢金奏。暂虚法从牧远民，大旆高牙会稽首。庖刃从容经肯綮，鹄卵无劳鲁鸡伏。探幽索隠有余工，逸胜遗奇落精究。意匠经营谁与相，壶中风物真天授。霜斧晨开蔽日林，虹梁晚结飞云构。轩窗四辟洞无物，林岭旁来远如走。佳名一字既惟新，宝墨八法曾非旧。鹊返鸾徊美无度，龙跳虎卧雄相凑。何地通宵得佳致，谁人忘寝临觞豆。西园物色难重逢，秉烛诗词漫三复。华堂有月终年好，月下樽罍溢醇酎。坐令越绝山水佳，日添光价高难贸。五云溪上纶竿手，误指王圻揽缨绶。画虎年多愧未成，屠龙伎巧伤难售。清时支离逐斗粟，乐国凄凉寄圭窦。结巢未忍息南枝，倚辀何计登华厩。片帆随牒西南迈，尘满儒衣色多垢。文丽难忘反楚骚，魂交尚冀亲南狩。昔人富贵志已得，越吟清切伤微疚。今人徒劳情若何，玉壶慷慨临风叩。飞盖早容陪后乘，曳裾屡许登文甃。烟波满眼始凭凌，谈笑回头难邂逅。吴会他年见桑梓，荆湘数稔包霜柚。鸣珂应在白沙堤，茇舍徒瞻碧棠茂。萍迹漂漂渺难系，蓬心慅慅纷奚就。九疑三五夜晴时，为想堂前皎如昼。

晓来风信从东转，风中春气生微暖。陇头残雪已全销，麦苗渐见青青满。土脉膏疏日舒缓，锄犁但觉塍畦短。桑叶生阴布谷鸣，可使流光容易晚。

细风吹尽桑黄紫，绿暗柔条添旖旎。晚来逐伴望林梢，三星便欲当辰巳。节过清明未云远，碎发新蚕已盈纸。迟日融融暖有余，早晚应须候眠起。

万顷秋来云叶黄，瓜田起尽筑新场。茅檐昨夜微霜下，天高气爽风日强。明星未上腰镰去，归路不辞乘月光。陇头薄暮片云起，明日晴阴未可量。

阶头露草珠盈缕，门前促织分明语。日午帘帷气已清，香肌暗喜消残暑。蚊蚋无声灯火冷，已将纨扇归巾褚。更长便合促鸣机，月白何妨弄砧杵。

田家岁事霜飞后，五种收成十分有。征输早了吏不来，柴荆昼掩闲鸡狗。儿童饱暖欢呼走，堂上樽罍湛春酒。力耕岁晚足余欢，五陵裘马真游手。

朔风吹水成冰坚，风壮冰坚白于练。霰雪还随密雨来，转眼纷纷满沟垾。陈根冻烂还为土，土落田中肥一半。霜镰去手即须耕，敢望东风待冰泮。

粉蜡梅梢妆蓓蕾，雪晴乌鹊声零碎。兰堂昼暖浴蚕天，百果流芳喷寒水。春事望春须准拟，临风不惜呵纤指。寒日频添绣线长，百五光阴已无几。

枝头巧语声高低，波光葱蒨深柔荑。烘𤇭日暖金鳞动，渔舟荡漾沿芳堤。淡红片玉满流水，中有谁家桃李蹊。刺棹沿洄忘远近，山重水转迷东西。金豪瞥见林中犬，玉羽旋闻陇上鸡。相逢巾屦如图画，惊闻有客争邀携。穿花行到花尽处，华铺昼敞同攀跻。帘栊炫熀鬭金碧，楼阁玲珑凝紫霓。琼杯石髓甘如醍，碧桃莹腻堆玻瓈。殷勤历问尘寰事，闻说兴替声如嘶。自言畴昔避闾左，乡邻负抱谋岩栖。入山惟忧山路浅，穿云涉水随麏麛。山深遂与人境绝，回首但见云萋萋。年年桃花又桃实，不闻刘项鸣钲鼙。当时祇恨弃桑梓，此日却悟凌丹梯。酒阑历览烟霞外，天风淅淅鹓雏啼。尘羁世网远心目，年龄便可乾坤齐。俗缘如瑕涤不去，荆布还念糟糠妻。思家欲归归却悔，忆路重来来已迷。碧砌朱栏无处觅，溪长烟草寒凄凄。玉京云路今何在，千年图写传缯缇。高堂众客一经目，尽愿乘景骑狻猊。祖龙虐政猛于虎，疗饥消渴资黔黎。霜髯黄口不相保，四海惨戚如牢狴。当时人世无居处，往往云壑为中闺。窜身幽侧宁所乐，骨肉苟免资尘泥。种桃为食不如黍，岂恶刍豢忘烹刲。全家邂逅登金箓，此事渺忽无端倪。清时汪濊下膏泽，浸润生齿如孩提。日长不使𫗦糠秕，饭炊雕胡胾𫘝𫘨。岁寒岂独完裋褐，雾縠衣裘云锦袿。翦除败类毓良淑，宛若嘉谷纯无稊。干羽雍容绝征戍，春来处处操锄犁。今人不似秦人苦，寄身何用武陵溪。

蜂须萎蕤花脱萼，粉蝶流鶑何处著。暖融密卷玉为椽，一点明星坐中落。猩唇血重鲛绡薄，百出宝莲金钿错。蕙兰不断起长烟，余香随风度罗幕。天阶漫激鸣签响，壶中不夜春常若。何人天外引长绳，刚愁日下西山脚。

衡岳到江尽，招提岳秀中。飞楼上乔木，清梵俯冥鸿。鹤去泉犹在，台存法更雄。望终三楚胜，清兴迥无穷。

疏钟到城市，台殿隠修林。访古多陈迹，探幽惬赏心。夜声寒溜碎，晓色翠烟深。自愧縻尘鞅，骊驹又见寻。

骚客高吟地，山僧指旧基。虚堂非昔构，清景是当时。石甃流泉漫，松轩度日迟。鯈鱼有余乐，池上竟谁知。

帝子灵祠古，秋风更寂寥。门临湘水迥，路指舜陵遥。宝瑟知何在，英魂不可招。年年添泪竹，遗恨未应消。

秦吏方摇毒，君王独得名。国虽为地小，忠亦自天成。秘殿仪容粹，玄堂草木荣。兴亡何足道，青竹有嘉声。

夫子生何代，漂流正所宜。长鸣那易赏，合抱固难施。碧藓封遗井，丹枫落旧祠。日斜飞𫛳过，依约赋成时。

湘楚穷愁地，何名得画眉。不因啼鸟目，应记剪灯诗。逐客伤憔悴，征人困别离。风流京兆尹，宁复此飞驰。

潇湘同泻处，一水亦东倾。屈曲游龙势，玲珑戛玉声。傍城无暂浊，当暑有余清。楚俗真怀古，犹传梦客名。

大士今何在，空山旧隠存。百年闲藓径，终日敞尘阍。砌暖晴添草，窗寒暝叫猿。当时团坐客，相顾竟何言。

上下契如如，忘机示有为。室虚窗洁素，尘尽地平夷。社燕添新土，春花发旧枝。此中君莫问，自有海鸥知。

修竹趁春阳，猗猗出画堂。孤根穿密甃，高干倚飞梁。色润窗纱绿，烟和印篆香。传闻尤异处，清夜露瀼瀼。

醺酣归至乐，麹糵古来贤。荆树同株日，萧斋欲雪天。倾颓叔夜玉，臬兀季真船。熟览新诗意，依稀识道筌。

枳棘久栖迟，新斋乐有余。寻垣栽草木，疏沼引龟鱼。外曲游尘世，情高适太虚。纷纷簿领退，满目尽琴书。

谁谓沧溟远，吾家曲槛东。灵潮随月长，积水与天通。白鸟长沙外，青峰薄雾中。星槎在何处，屈指待秋风。

重华祠宇下，危构压山椒。壁石因天设，茨茆得旧条。云山排笋簴，风竹度笙箫。想见来仪羽，飞飞下泬寥。

此亭会清景，登眺适襟灵。烟濑鸣瑶珮，云峰叠翠屏。渔樵分杳霭，鸥鹭上青冥。□□□□□，□□□□□。

虚阁俯苍麓，飞甍倚碧岑。鲜英环坐密，青霭抱楹深。秀远开尘目，清明契夙心。带星宜所慕，聊此叩徽音。

高阁倚苍岫，山云且暮栖。冷凝半榻稳，浓拂远灯迷。户转星枢直，窗移日脚低。登临人莫厌，寻取上天梯。

渺渺方山道，江流一派通。寒沙翘白鹭，夕霭暝丹枫。平截埋金地，虚涵建邺宫。六朝乘王气，疏凿竟无功。

飞栏跨乔木，危柱枕苍矶。石漱溪声碎，林分日影稀。正宜逃暑气，聊用解征衣。欲去重回首，清风满翠微。

四顾水天平，扁舟竟日撑。孤村聊可舣，薄暮不成行。云重鱼龙起，风高波浪惊。无心就衾枕，坐看月华生。

特秀起平湖，秋空照日孤。无尘接南楚，有路到东吴。聚翠时浓淡，长林半有无。未能寻胜赏，飞梦遶烟芜。

长江到海处，独秀峙江干。平野根虽阔，惊涛迹未残。高环僧刹稳，翠入郡楼寒。千里吴王国，临窗仔细看。

险固三苗左，茫洋七泽西。山光千叠小，天碧四垂低。风便修途近，波惊跬步迷。谁知鱼鸟乐，不复待鞉鞞。

云卧人犹近，团茆迹已空。秀岩孤海外，修竹冷江风。笙鹤今谁赏，星河旧隠通。何当见金碧，华采照淮东。

昨夜好风月，须明陟路岐。阴云生陇上，密雨满天涯。岂患泥涂恶，难堪仆马疲。却愁期会失，心绪乱如丝。

栽竹不栽桃，非关阆苑遥。桃花半春落，竹叶无时凋。照水静苍翠，吟风冷飘萧。岁寒筠更绿，雨雪谩瀌瀌。

早岁越溪上，茆斋欲雪辰。虽无十日饮，常得一枝春。不识霄汉路，空缁京洛尘。遥怜远岩壑，芳秀为谁新。

毕竟成何事，无端走四方。年年思素质，岁岁失幽香。东国溪云好，南枝海日长。何时一杯酒，相对浅清傍。

漂泊人间世，几邻耳顺年。心愚颛直道，步蹇失英躔。星列真虚忝，仙枝亦偶然。雄飞君未晚，何歉续韦编。

迥出成蹊类，尤深造物功。细攒重叠瓣，匀赋浅深红。艳质平分异，香心一点同。武陵溪上树，虚占好春风。

轮奂非谋己，标题庆有亲。盈庖欣釜粟，照座得言纶。集富称觞客，宽容戏彩人。遥知映阶砌，丹桂及芳春。

湖光清似鉴，山色翠于眉。投老身须逸，探幽计莫迟。河清不可待，头白已多时。谁谓茆茨陋，求安过一枝。

二顷何时有，乡园且结庐。凭轩见岩壑，闭户得琴书。雪幌冬𬬻暖，风窗夏簟虚。非才甘退缩，不是傲簪裾。

史笔传遗直，经帷起世家。一麾分郡寄，千里蔼春华。鸣阪方睎骥，言时已及瓜。车尘杳难逐，飞梦遶天涯。

名实时方会，君臣德正同。剸裁周庶物，荐擢冠诸公。金口褒扬首，丹梯指顾中。荣途虽未既，寻尺自初终。

徊翔卿寺棘，转漕楚江舟。忠厚临人大，勤劳结课优。丹枝方习庆，梁木忽惊秋。天意宁无在，于门必有侯。

交游敦久要，赏鉴谢先容。自愧非王粲，人惊得蔡邕。垩漫犹在刃，舟壑已遗踪。不见星躔处，空瞻马鬣封。

忆昨湘江上，追风送使帆。青云方满路，丹旐忽垂縿。燕舞难重见，霞杯不复衔。遥怜三径菊，冷落对双岩。

四气成功月，三阳得数辰。昴星还辅汉，崧岳复生申。事业乘时会，心源体道真。燕来新赐第，相贺八千春。

岁事时无失，先畴手自耘。克家亲有养，投老意弥勤。方羡高年庆，旋惊白日曛。可怜坟上土，仍占垅头云。

君子言无玷，夫人德有邻。丝桐人世远，窀穸陇头新。妆合闲明镜，吟窗积暗尘。西风原上路，鸣铎为悲辛。

少报羽人衣，年耆道更肥。未容青雀至，俄驾白云归。海上蟠桃熟，人间晚露稀。空留墨妙在，鸾鹤自翻飞。

人是南州老，家传北地雄。忽骑箕尾去，不待大丹功。华屋闲歌席，长杨惨暮风。已符同穴契，宁复念孤桐。

令德称乡党，风流有自来。能仁曾益寿，善计亦丰财。凤羽弥增秀，车门既有开。祗怜原上路，松柏莫风哀。

蠲辰临远日，祖奠彻中楹。寒月铭旌影，霜风晚铎声。夜台无晓日，泉路断回程。已矣生前事，空劳问代耕。

干禄名虽啬，承家实自肥。身全五福美，数过百年稀。有裕居清世，何嗟掩夜扉。芝兰更盈畹，指日见光辉。

畴昔乡评事，风流出后生。早联华萼秀，先得桂枝荣。守死尊文墨，持平御重轻。已焉休茹恨，三凤伫飞鸣。

功名早自期，策足有余赀。世路多荆棘，荣途失羽仪。素丝宁复理，青眼不胜悲。千古秦山路，霜风岁暮时。

守义惟贤妇，夫人更妙年。纷华人自竞，始卒意弥坚。善庆曾无爽，家声既有传。秀眉归永夜，无愧及重泉。

处号闺房秀，归称内助贤。丰华欢壮齿，甘旨庆高年。乡誉良人重，家声嗣子传。道傍多健羡，宁贵一潸然。

纯贞谢琢磨，报施竟无讹。义守三从固，身膺五福多。有言贻彩服，无恨属颓波。行路惟称叹，宁悲薤露歌。

芜城池苑尽荒残，春到长思竞秀山。谷口风和鶑已出，天南日转雁初还。千家帘幕峰峦上，百里笙歌水竹间。记得当年行乐事，韶光不放片时闲。

急管妖弦朝暮闻，翠帘下应当垆君。叫呼枭卢一百万，砍削兕脯三千斤。孔座嘉客每日满，杨园细草何须耘。夜长秉烛可为乐，春色三分未一分。

芳荆堂下两枝长，一本朝来产此旁。敢谓他年当似骥，且期今日得如冈。顾余已免重占虺，闻子还思待弄璋。多谢见贻真锦绣，归时应得衒吾乡。

小窗西下碧溪隅，片石干云一笋麤。苍藓长时斑点露，老藤蟠处节痕纡。不须凡木装佳色，自有灵花入画图。为美又应胜竹箭，坚高元与众材殊。

莫笑青青一两茎，春来次第满林生。露凝节目犹含粉，风过枝梢已有声。拂拭且看霜雪干，剪裁当见凤凰鸣。繁枝去尽生微迳，几为清阴特地行。

细风密雨冷相添，天右余寒势未歼。漠漠乱丝凝旷野，涓涓碎玉下重檐。凌晨预约阳光发，入夜先闻霰雪兼。蝶梦未成欹宝枕，铜壶声咽冻孤蟾。

强半春光未足看，花心柳眼尚盘桓。景阳不放融怡色，密雨犹矜料峭寒。借问董工湮沮洳，何如骑马按冈峦。几番回首自惆怅，可借江南一钓竿。

画栋尘惊燕子来，芳郊时雨敛轻埃。须怜好景分明在，为把愁颜勉强开。仙客有情深赏物，新诗劝我且持杯。更言留得花王住，忍放韶光取次回。

燕语鶑啼次第新，柳绵花锦曲江滨。且将邂逅天涯客，共看芳妍海角春。须爱日添随日线，莫教花笑对花人。一杯随分休辞诉，况有清歌激绛唇。

答答驱禽欲晓天，筠笼轻摘荐芳筵。檀唇深注胭脂紫，琪树匀排火齐圆。醇蜜冷和甘益重，小梅青近色增鲜。花时南国豪华甚，得尔杯盘更可怜。

红英落尽紫荷长，野岸阴阴暗绿杨。过眼芳菲浑似梦，感时情绪直如狂。江皋有客怀双佩，淮上逢人赋乘黄。顾我越吟方自苦，可堪别曲念江乡。

移栽野槿密参差，来束乘时作短篱。树立已教存大本，弥缝不使去纤枝。春残叶暗青云合，秋至花繁锦障垂。家似长卿惟壁立，不忧鼠窃夜潜窥。

驾鹤峰前山气佳，炼丹泉上石如排。高低檐宇依丛竹，屈曲梯桥跨断厓。仙客肯教人世得，贤侯还与郡民偕。春风日落歌声散，藓径时时有坠钗。

谁教蹇步蹑丹梯，曾是先生振所迷。始喜草庐依郡北，旋聆绛帐出城西。仪韶久合为虞凤，伏鹄犹劳似鲁鸡。却爱春风嘉树下，依然还见旧成蹊。

精诚一念格明神，时雨经宵即效珍。政属士龙真有誉，颂成吉甫更无伦。千畴土脉三冬起，百里根荄一日春。自古移风由美化，善良从此在吾民。

策足年来据要津，渐分符竹寄兵民。双旌卷雾辉霜日，驷马骄风蹀路尘。魏晋河山元险固，陶唐风俗本深淳。铦锋爽鉴清夷旦，报政应须笑鲁人。

少壮同看桂苑春，白头相顾等天伦。素风凛凛惊颓俗，高义翛翛媲古人。邂逅论情槐棘地，殷勤分袂雪霜晨。剖符自是诸侯贵，不学河梁话苦辛。

养狙有感谁非是，塞马无因自去来。人见终军持汉节，世闻郭隗上燕台。九门天上云泥隔，三径山阴梦想开。青琐黄扉严密地，待看旌旆应时回。

卫玉清标未及门，先知和气袭人温。言高自有精醇味，手敏曾无洗削痕。一捧丝纶来幕府，两迂舟楫过江村。已惭无取叨交契，更辱新诗仔细论。

相逢邂逅典文场，人世机心一笑忘。丽藻满籯堆锦绣，清谈终坐击琳琅。衣裘不羡公西胜，才术当知贾傅长。今日故园聊踯躅，他年要路看腾骧。

风过依稀听步虚，穿林度水得清都。地灵自有烟霞胜，岁久何妨粉墨芜。双鹤未归晴昼永，片山长在白云孤。无端堑断灵源地，王气宁知属后湖。

日曝山头土欲焦，全家冒日走岧峣。石泉绝涧阶千级，岭路穿云线一条。借问裹粮朝历险，何如坦腹夜吹箫。□□□□□□□，□□□□□□□。

昔吟太白凤凰诗，此日登临认故墟。丹穴好音今寂寞，碧梧秋叶晚萧疏。访寻池苑无陈迹，指顾江山似旧书。流影逝波何足恨，且听天籁响虚徐。

通守陈鱼许纵观，旋开芳宴俯江干。合围缓觉波心远，数获丰知网目宽。何必姬姜当脆板，自多鲂鲤荐雕盘。归舟清兴知何限，湘水无风夕月寒。

与君身世本西东，一席虚斋邂逅同。张尉宽衷无巧诋，陶唐遗俗有淳风。座中未阁红瑶麈，门外还嘶白玉骢。来岁金科新榜上，当看名字冠诸公。

空阶昨夜响淋漓，正是东皋渴雨时。蝼蚁未应能有感，乾坤自是本无私。已知协气通三壤，想见嘉禾秀两岐。更待秋冬高廪后，与君同赋誉尧诗。

洞庭六月暑风长，使者征帆挂短樯。汲引津途多肉食，追随行路有壶浆。南洲自恋涵濡德，北阙方思献纳良。更识高门延庆事，彩衣新有桂枝香。

节遇中秋挟日余，哲人来契梦熊时。神澄晓露珠凝彩，气爽秋风桂有枝。歌袴始喧清赣曲，使星还照碧湘西。太平天子方求旧，但指松椿祝寿祺。

篮舆薄暮下禅扃，贪看松萝气象清。未与老僧张榻坐，且携稚子绕廊行。小堂烟重镫生晕，远壑风高水有声。寂寞卧龙无处问，数声山鸟自飞鸣。

西风吹雨下天涯，还见萧疏八月期。筠簟惊秋初冷后，兰缸凝晕未吹时。谁人击节悲秋夜，几处停针念所思。此景多情吟不尽，何郎底事最先知。

幽寻兰若已多欢，更踏崇山望远山。高阁路余心未惬，秀岩目尽兴初还。陇云凝素晴犹阔，篱菊分金暖尚悭。飞盖不须容易去，且偷闲暇笑谈间。

扁舟平日此东西，屈指于今二十期。村落平田添栋宇，人家碧瓦焕茆茨。经过自觉风烟好，来往谁知岁月移。密柳高槐都似旧，行人双鬓渐成丝。

应钟司序两旬时，台座光凝照水湄。善庆远归三俊后，哲人来副半千期。澄波渺渺韬洪量，乔岳棱棱挺异姿。早晚钧衡调燮去，凤池当见老莲龟。

蜩鸴悠悠祇可怜，抢榆控地已飘然。早闻达识无诸蔽，晚挹清风胜所传。会面已欣浑似旧，开怀还肯便忘年。渌波碧草芳春日，忍咏江生送别篇。

开亭后圃号清轩，非逐豪华效兔园。入座馨香惟蕙草，照窗清浅只池源。暂来自怪尘埃远，竟日原无鸟雀喧。况是绕垣多翠竹，春风次第长龙孙。

两楹开处面纯离，题作明轩得事宜。计利已居人会地，征商还是日中时。平持刀尺无心用，高倚权衡莫我欺。达识主人元有大，谁知细故亦无遗。

仙禽西过万年枝，人道飞鸣是路岐。几向静中陪振鹭，也曾高处见长离。共知天上闻声韵，直羡风前刷羽仪。好与便随行缀去，舞韶应自有嘉时。

华轩闻在了溪东，轩号西成学老农。碧玉千峰终日好，黄云万顷几香浓。天低每接金仙语，夜迥时闻紫府钟。祇恐主人为吏去，春来三径绿苔封。

大屏元侯重荐论，自惭蹇浅匪多闻。已当壮齿逢清世，敢向南山恋白云。宴以笙簧终永日，宠将珠玉焕新文。愿凭陶铸冲天去，黄阁门前拜使君。

多才是处走华镳，问柳寻花九十朝。春去光阴祇恨晚，兴来行路莫知遥。谢安携妓情虽远，崔烈为公臭不消。应是醉魂伤骀荡，大歌楚些为君招。

来时春半忽惊秋，思虑关心欲破头。符竹徒劳乘绝障，舆图那忍望神州。未酬素志终难已，欲问皇天肯断休。樽酒且须浇垒块，不须更作畔牢愁。

直须富贵在何时，到手杯行且莫辞。未放沈酣千日醉，何妨酬唱百篇诗。喜看小雨生新润，要使闲愁破两眉。景物秋来尽佳句，濡毫会看墨成池。

六花飞压九街尘，应讶人间未觉春。天上楼台银作屋，云中车辂玉为轮。三秋狼戾盈仓兆，万国欢呼击壤辰。寂寞袁门烟火冷，未知谁是扣关人。

屈指新春只月余，园梅闻道已盈枝。暗香便欲朝三嗅，寒笛愁闻夜一吹。病眼未能临翠薄，幽怀还恐失霜枝。从君觅取春消息，莫使空吟寄驿诗。

画堂深处腊前开，应笑孤根庾岭隈。不比一枝随驿至，肯愁三弄逐风来。华繁素逼窗纱月，香重寒销印篆灰。贤守吟看多丽句，清新未羡宛陵梅。

生来幽意酷怜梅，醉眼愁眉见即开。案上欲教终日在，林梢令折数枝来。轻匀素色欺鱼网，潇洒清香压麝煤。一嗅一观情一倍，熙熙不啻上春台。

近日英雄涉世疏，休言弹铗便乘舆。昼操板艇穿沟径，夜𦶟芦薪阅簿书。似此小心纡若绶，何如阔步曳长裾。江南若有扁舟便，不待秋风始忆鱼。

日日鸡声马上闻，鉴中不是少年身。倦从客路长摇辔，喜得真祠暂拂尘。仙驭不归风自好，遗编长诵意弥亲。隋珠轻用弹黄雀，愧汝当年辞粟人。

雨余庭下紫薇芳，帘幕风清发早凉。细叶密攒红縠皱，纤枝交曳彩霞长。清都旧许分星号，西掖曾容对省郎。怅望日边承露掌，何时相与照秋光。

越溪深处楚江湄，玉刻冰裁一两枝。天借明蟾滋秀色，云垂清露润丰肌。解知洁素风神远，始觉红鲜品格卑。何日曲池亭槛上，细看朝暮弄轻飔。

排筠贴楮缀南金，舒卷乘时巧思深。何必月团裁尺素，自多清爽涤烦襟。挥来振鹭全开羽，叠去栟榈未展心。利用已宜勤赏重，更堪精制出鸡林。

既有吾身似老聃，却无道术类苏耽。阴阳授气还非壮，湿燥因时岂易堪。动戒荒嬉情谩切，坐膺消渴理宜甘。见贻药石诚多愧，乡党无征只自惭。

郡符朝下报新官，不觉津津喜见颜。但怪鹊声连日好，谁知鸿翼过年还。心游象魏三秋后，步入庭闱数月间。别去祇怜风月夜，不闻山溜响潺潺。

士林休复叹栖鸾，已向青云刷羽翰。汉殿旧闻称锦绣，燕堂当见擢芝兰。张帆正值霜风劲，策马何辞晓月寒。解道此行须特达，倾囊却愧乏琅玕。

主人才术照几先，虚室端居宰利权。谁觉市征非往日，自知岁课埒当年。高梧六月生秋色，修竹三冬起紫烟。平日纷纷讥识地，不妨澄寂事经禅。

多士分袍日造庭，谈经议法与论兵。不辞寒夜程文冗，喜见明时道化行。此日人怀平旦气，他时中有少年卿。凤毛已饱籯金术，伫听传家振大名。

拂晓文闱报捷音，传家始见胜籯金。不随门户炎凉异，须识胶庠德泽深。日月光华今际会，岁时风物莫侵寻。欲知报称君亲处，惟有忠嘉一片心。

龙头本是我青毡，寂寞风流数百年。素业久惭吾未振，遗芳今喜汝能传。九光瑞日才披雾，千里修途要着鞭。竹素纪名男子事，莫令风味愧吾先。

频年承乏选贤关，自惜生居黍谷寒。雠尽加三难自暇，听残敲五敢求安。蒙恩邂逅真多乐，已事分飞亦足欢。从此尘劳能脱否，待寻蜀客试占看。

骤阻文闱密密关，不堪霖雨作新寒。暂违尘鞅闲还好，喜得朋簪静可安。樽俎不陈无过举，笑谈相酢有余欢。共知佳节行相近，须把程文继日看。

陶家门户本常关，泽室肌肤雅耐寒。不惜春秋参贡举，况闻早晚报平安。款陪盛集无穷乐，细阅雄文有益欢。未必重阳虚过了，黄花十日尚堪看。

未历藩篱见少陵，索涂擿埴愧冥行。满怀骤获连城贶，溢耳惟闻中律鸣。思巧本惭雕楮手，心雄方怯弃𦈡生。十年世路师良贾，今日才惊利有赢。

词锋笔力势凭凌，高共飞云天上行。清夜几通康乐梦，嘉时还嗣孟郊鸣。人间雅道时无丧，海内才流世有生。欲识篇章精密处，搜奇抉隠语无赢。

卞玉尘多气已低，可能符采压虹霓。晋人自识三都丽，襄野谁教七圣迷。谩说违时清似水，且谋终日醉如泥。秦关自昔称天府，何事雄夸十二齐。

庆绪绵绵嗣伯阳，何时熊梦契嘉祥。月低蓂荚光犹满，风入林锺景正长。出去怀金参九列，归来画迺得三湘。遥知当日瞻佳气，还似兹辰赌寿香。

泛泛薰风入舜弦，西楼晚月十分圆。悬弧门下占祥日，仗节湘南出师年。善诵咏歌盈玉叶，寿觞频举倒金莲。紫泥褒诏知非晚，行看双旌上日边。

君家仲季乐天长，书史优游共一堂。雁序此时详进止，鸰原异日竟轩昂。阶前兰菊幽香远，座上埙篪逸韵长。肃穆清风在华榜，可令进躁坐销亡。

拥衾欹枕未成眠，历历鸿声到枕前。十月高风方永夜，三更疏雨欲寒天。衡阳亭榭真虚尔，颍水篇章是偶然。万里天南共为客，北书从此喜须传。

出门无绪看飞蓬，入夜还惊度早鸿。塞外长芦应已断，天涯尺素竟难通。青荧疏幌遮寒烬，窸窣高梧弄夕风。今夜只应欹枕后，梦魂随汝到江东。

同云为瑞上圆清，腊日飞花落帝城。双阙渐迷鸳瓦碧，九街匀罩麹尘轻。戴溪有月舟方远，袁巷无人路自平。却爱马卿词赋好，梁园一座尽知倾。

论交未必须白头，邂逅相逢辖屡投。识似方诸能鉴物，言非萱草自忘忧。诗书已见勤追琢，筦库何妨暂滞留。但喜荒斋得佳咏，清风和气日休休。

兰玉才华夙有芳，㧑谦高韵慕循墙。风流自与迂疏厚，澹泊应须气味长。屡见清谈能破的，行看素业骤成章。日生鞅掌虽无尽，投隙当来语大方。

落帽山头雨脚长，消愁还是感河阳。劳歌不解凄凉意，小饮难投酩酊乡。共恨今秋辜彩菊，相期来岁沃霞觞。须知四美人间少，一笑千金未易偿。

岩岩巨镇瞻维岳，落落乔松栋干姿。物外风神时远鹤，几先识断世元龟。还逢周寝占熊旦，恰是商岩肖象时。愿酝东溟为寿酒，一年一献一瑶卮。

刘氏功名未足多，谩将带砺指山河。楚宫一夜虽虚垒，汉殿百年还艺禾。今日祠堂皆寂寞，当时江水自逶迤。有灵若忆生前事，应悔初为盖世歌。

明明真理与时纷，曾把清心仔细论。百虑已知归妙道，一尘无复寄灵根。时来或可纡蓝绶，兴尽还思杜席门。异日傥能追逸驾，相忘不必近林园。

时来嘉会一阳新，庆属高门诞哲人。杞梓挺材周世用，珪璋含德足天纯。酒熏爱日凝和气，香触寒梅发早春。密运阴功方寸地，默增遐算有明神。

闲来步月上银潢，天宇无尘夜色凉。双阙高寻佳气耸，三街平衬绿槐长。沈沈琳馆东西迥，袅袅珠楼左右光。归去不须寻蜀客，莫教知到斗牛傍。

千岩秀处有扁舟，不驾樵风欲五秋。金咮未应甘腐鼠，霜翎时自下昆邱。尘埃漠漠长扃户，云月漫漫独倚楼。好事古来常恨少，碧霄清思为君搜。

湖湘跋涉今犹近，淮海漂流昔早曾。扰扰未能逃鞅掌，星星祇见变鬅鬙。驱车旷野犹飞雪，税驾闲窗已上灯。瓶锡不移缘累息，须知人世尽输僧。

香穗氤氲杂瑞烟，条风新转早春天。桑蓬庆集侯门日，铜竹荣居郡合年。清晓十分圆玉兔，寒宵万斛照金莲。祝诗聊致官曹意，上古灵椿自八千。

新诗字字脱埃尘，几效中郎叹受辛。他日合为仙桂客，此时何愧布衣身。更无狐貉原非耻，直有箪瓢不是贫。雾豹南山饥不下，未惭尺蠖解求伸。

一声浑化未来宫，当日联飞真乘龙。策足津途趋要切，掞庭华藻称纤秾。青云荣贯谁同得，白首朋樽此幸逢。乐事晚生曾未识，强赓佳句想形容。

不矜乡版早为宾，不叹恩纶晚及身。物识傥来忘世累，学随所遇泽吾民。鸿冥轻举闲刀刃，舟壑潜移冷隙尘。今日户庭皆似旧，共知君有克家人。

鼓腹酣歌七十余，卧龙山北寄蓬庐。满堂常见斑衣舞，填巷时来长者车。负郭稻田周岁计，还家兰圃足晨蔬。闲窗尽日无余事，时展青囊一卷书。

声华籍籍冠诸公，三十年前浙水东。造次谈经皆振玉，从容遇事尽成风。心游迥出青尘外，名品横飞碧落中。留钥宪台虽重寄，方看平步入鹓鸿。

抠衣平昔登门下，曾许横经近绛纱。江上一言冰玉远，天涯长叹水云赊。不才漫忝朱为绂，承学终惭发已华。今日姓名犹见齿，尚因提奖得灵槎。

小山苍翠出江流，山上精庐望外幽。午影楼台连北固，夜声钟磬到扬州。客帆飞过朱栏角，沙鸟归栖碧瓦沟。南去北来长扰扰，画桡何日暂迟留。

邂逅旧惭无半面，追随今恨只三旬。高才锋颖凌长剑，和气舒迟压九春。百里莫言犹偪仄，三年亦可薄经纶。古丹应有遗方在，好使灵功被此民。

世路差池懒自嗟，眼前随分过年华。山中寻药援青嶂，海上将鸥踏浅沙。怀旧爱君交态厚，题诗寄我素封斜。争知节物随人冷，十月东篱未有花。

达人蔑视千锺禄，曲士惊谈五石瓢。腊尽自怜春气近，月明谁念美人遥。铅华次第开梅萼，金色依稀著柳条。莫问阴山更阴处，数峰残雪未全销。

汉家循吏得民深，素业流风尚可寻。愧在盛时操短刃，远来邻壤效鸣琴。敢论异事追前事，所喜仁心契本心。振辔再经驯雉境，一瞻道庙想徽音。

刚趁闲情逐队行，忽逢萧寺眼前明。修廊有荫僧趺坐，古殿无人雀啄声。咫尺都城尘不到，寻常林木境还清。凭君试问轮蹄客，过此如何不解惊。

一传肯来忘暑月，两旬轻举薄云霄。非关汉水鱼盈钓，不为宜城酒满瓢。方外采真欣淡泊，人间知足得逍遥。高风可是陶彭泽，归去田园为折腰。

解官才喜此身轻，忍以冥搜损性情。疏懒旧来高叔夜，虚闲今日似渊明。愿酬美意情虽切，强缀狂歌曲不成。应有朱侯偷笑我，壮年不解请长缨。

九十韶光才十九，高门曾是弄瑶璋。熊罴梦寐当时吉，龟鹤年龄此日长。刘晏已知丰外计，曹参行见趣归装。更看德善流芳处，济济斑衣满画堂。

晓来迟日上高堂，珠箔玲珑锦席张。玉斝腾波行旨酒，金炉生穗起真香。融融喜气凝庭户，拂拂歌尘下栋梁。许步桃蹊无以报，但祈眉寿献篇章。

隠操真全不待山，小斋新辟户常关。窗延昼白明丹府，𬬻养春和润玉颜。何必金丝喧晓夕，祇将槌拂伴虚闲。人间兴味元恬淡，不见轮飞倦后还。

高步英躔恰妙龄，曙华相照有余荣。早逢周室遵儒雅，亲见文公迓太平。可但清标称玉润，共知具体得金声。庙堂方契千年会，侧听康哉语载赓。

不是双翎羽未齐，天门欲到失云梯。眼前且看神仙府，身外休论枳棘栖。百草让茶先有味，一缾挹水近通携。扁舟邂逅须乘兴，细看东风罨画溪。

落落长松满古园，沈沈碧水侵新轩。于今人物情虽别，平昔池台迹未昏。身外无尘红入座，眼前有酒绿盈樽。更将好乐无荒意，深入无生不二门。

莫笑田家物象微，柴荆未肯愧朱扉。槿篱花发锦步障，莎迳叶齐丝地衣。葭苇吟风环竹屋，鸳鸯浴水傍苔矶。藜羹黍酒有余味，笑看庭阴密又稀。

绕舍澄沟玉色方，夹堤密树俨修廊。霜迟留得秾阴绿，秋冷全无潦水黄。独木短桥通别圃，攒芦新廪出高墙。终年饱暖人生足，何必崎岖走异乡。

桑弧蓬矢是男儿，故国松楸亦重违。架构自知惟壁立，绸缪谁敢羡翚飞。桑麻地狭妻孥笑，堂庑檐低燕雀稀。清世薄才何所用，求田问舍未应非。

大雅读书勤苦外，肯来文会盍簪中。诅盟吾欲出三物，续社君当图九翁。绿橘未题霜降颗，黄杨才长闰余丛。后成若援兰亭例，金谷樽看谁罚空。

文力尤能草上风，后生横槊鬭诗中。诸君共利先登将，一我甘为左次翁。水至细流皆入海，材为直木必由丛。笔端衮衮淳于伙，未觅膏油炙毂空。

辞宦各归千里外，满城不出数家中。得诗夜共嘲骚客，次韵时来寄子翁。已分鹭鸾垂翠葆，尚能鱼目鬭珠丛。人生闲里还无此，白首光阴过莫空。

已在渊明归去后，只消长庆醉吟中。诗名未到出蓝者，酒德忘为垂白翁。刻烛分题喉每噤，挥杯多酌指如丛。拦街拍手儿童笑，十日醒无一日空。

残醉偶思京辇下，戏言堪入和章中。词因公度李道可，印借梦卿成孺翁。荒怪定逾诗律外，风流谁笔笑林丛。张而不弛非文武，莞尔牛刀未可空。

商榷文章论要公，切云千仞将坛中。诗人何地可安我，丑妇今朝才拜翁。雕玉苦心为楮叶，绣衣谩眼束柴丛。南邻寄谢梁兵部，险韵无劳独断空。

至足无求触处同，小斋和气日冲融。几筵已得啸歌地，赤白何须绘画工。况有午檐容爱日，曾无北户召寒风。清心迥出尘埃外，讵见高堂数仞崇。

出门四幕云垂地，举目千花雪映天。况是光阴犹故腊，何妨时日在新年。不辞登顿行长道，但喜丰穰属大田。遥羡风流栖枳客，一焚檀篆达诚虔。

千林腊雪缀玫瑰，为送丰年好信来。有客倚楼吹玉笛，何人立马傍银台。书斋喜白临窗纸，妆阁惊藏照脸梅。清景可怜佳句重，为君随分把金杯。

后进多年仰硕肤，相逢如恨日将晡。懽怀想不辞醇酎，高论应须出大𬬻。丽藻旧钦梁上客，清风今识汉潜夫。初惭不预芝兰列，和得阳春愧已无。

高飞远走可人情，上蔡东青旧有名。谁在华堂餍鼎俎，自甘平野掠柴荆。心忧狐兔纷难尽，眼看豺狼恣不平。莫倚丝绳金縼美，弓藏鸟尽汝须惊。

暑往寒来春复秋，东西南北一萍浮。吴钩越剑虽常淬，梁苑秦关祇浪游。场屋同盟多列鼎，乡闾小子亦封侯。十年窗下劳萤雪，今日明时漫白头。

分宜浪迹学希夷，岂合将身涉事为。无外纵知皆是幻，有中宁免强随时。懒于中散人谁觉，贫过原思已自知。若有一廛容定省，肯将尘鞅自羁縻。

盗跖有年颜子夭，千秋此理竟难昭。一枝仙果方成实，三叶阶兰已尽凋。壮志永违祇自恨，清魂一去更谁招。犹胜伯道终身后，应得幽冥慰寂寥。

节物随时好，元宵兴味多。常年苦风雨，今夕偶晴和。天宇消氛翳，星华侵月波。六街纷合遝，两观迥嵯峨。平昔财多裕，欢心虑靡他。深沈闭阆苑，窈窕引巫娥。百斛澄瑶碧，千枝列芰荷。珠咽激清脆，霓袖竞婆娑。颉颃将雏态，绵蛮命友歌。涓涓催急箭，殷殷尚鸣鼍。缥缈飞华幰，丁东振宝珂。东西历登览，南北递经过。不惜云罍罄，祇看牛影俄。恨无夸父足，拟掷鲁阳戈。出入心忘计，晨昏用有那。佳时徒共乐，欢事不同科。牵率调弦管，安排具绮罗。有虞虚腹馁，那作醉颜酡。不见三千履，难逢十二梭。寂寥尘陌上，谁问夜如何。

天上元宵后，中阶瑞气豪。乾坤扶睿哲，山岳孕英髦。识量东溟阔，才华北斗高。序迁登半刺，清选陟诸曹。庆旦回新律，邦人荐寿醪。椿龄祈永固，荣应吕虔刀。

身世旋蓬转，年华激矢忙。漂流轻楚越，契阔易参商。窃预三千日，行几二十霜。金声留逸响，玉润有余光。仕路虽叨践，心蹊未敢荒。轩昂遗俗物，感激企前芳。燕雀惊鸿鹄，鸱鸢吓凤凰。倾都无孟子，通国毁匡章。曾席虽云远，韩门未见忘。铄金频减价，投杼几循墙。素履微难任，流言众觉强。箴言曾展转，攻鼓或相将。眷想周宾裔，来居禹计乡。一门如旅燕，三世寄飞梁。何地逢遗秉，谁垣有树桑。釜鱼时肖范，储石每矜扬。儒术资斑见，乡评假寸长。芹藜经伏腊，蘋藻备烝尝。纻絮亏冬褐，丹铅薄晓妆。晚蝉无重翼，瀌雪有骄阳。唐彀虚曾入，齐飞宛未翔。十年劳俛仰，三釜足凄凉。怀刺终思重，车尘旧耻望。有惭猗顿富，徒效老莱装。曲表求端影，奔车倚怒螳。力微甘黾勉，道拙分摧藏。好恶乡人僻，风波世路常。棘薪今合重，瓜蔓昔还伤。颊舌知无补，丝桐或可量。未教轻割席，庶复许升堂。

幽野葽含秀，周朝麦荐新。祇园才浴像，嵩岳复凝神。鹊印天休裔，书林世贵人。江山分秀气，珪璧粉天真。三箧传遗绪，前筹起逸尘。人间欣得瑞，席上蔼为珍。平步游英彀，长驱历要津。星轺聊按指，元鼎伫经纶。熊梦祥占日，斑衣色养辰。云鹏方万里，海鹤本千春。

德绪先流庆，高门早诞贤。星杓方历次，羲驭欲周天。博大天殊禀，高明道有传。逢原从左右，中礼在周旋。网辖提携早，枢机委寄专。先猷重有作，庙筭远无前。避宠辞帷幄，分华出涧瀍。条流图外事，谈笑握中权。吏胆销精密，民心适静便。旆闲清洛日，牙耸碧嵩烟。世路观无迹，神机体善渊。弦歌随绛帐，笔削起韦编。已觉留司久，弥增注想坚。钧衡终所倚，衮绣伫来还。今日知祈祷，灵椿比大年。

画手闻曹霸，伊人岂裔孙。穷神邈江海，遗迹在墙垣。发地惊涛起，扶椽叠浪翻。来非自胥怒，去不为鲸吞。咫尺重渊险，寻常万里奔。气疑烝宇宙，势欲浸乾坤。但见挥长笔，谁能测巨源。汪洋须骇瞩，漥突几惊扪。湛湛将澄处，悠悠叠细痕。轻飔掠伊洛，阔岸漫湘沅。怒势功尤壮，飞澜地欲掀。沧溟拥神岛，穷发运游鹍。槃礴应无顾，安排自有门。夙成参造化，无用契胚浑。岁久人虽远，尘侵墨未昏。依稀逢海若，仿佛吊湘魂。倦客萦多累，乘桴特未援。时来观浩荡，聊用涤尘烦。莫使蜗涎蠹，常令墨妙存。不劳浮渤澥，已似陟昆仑。

勋业平阳重，才华子建先。高风延世济，大笔得家传。事至皆游刃，辞新尽应弦。从容登桂籍，慷慨躐英躔。不下文弥蔚，曾磨质更坚。鹓鸿倾义路，旒扆赏辞编。善诱恢师范，良图{忄双}幕莲。雄鸣声阔达，高举势腾骞。中外资裁制，交游喜荐延。入趋兰省秘，出拥绣衣鲜。封域三苗旧，江山五岭连。楚风轻有素，蛮俗混难铨。飞挽归丰羡，经营出静便。霜威严不试，镜照朗无前。玉石胸中判，龙蛇度外捐。冥心投至理，寓兴起新篇。不羡怀沙洁，羞称赋𫛳贤。团茆方息驾，隠几欲忘筌。杯水澄朝彩，炉香炷久烟。有余论墨妙，无问及筳篿。华实湖湘外，声名日月边。泥封俄迅激，竹律未周旋。畏景明流石，薰飚穆泛弦。星车躔岭徼，虎节起湘川。雨露恩无外，乾坤施不偏。远民伤侧陋，天子重生全。桂水秦开郡，璇玑舜继年。平反须利器，跋履屈华鞯。贱子曾昂首，清途想侧肩。希声元寂寞，坦履素蹁跹。世路谁为偶，台僚窃备员。机心宁及俗，直道尚侔天。宜幞为郎被，难加出将鞭。神栖南郭隠，心醉北窗眠。大匠微无弃，幽芳早见搴。斲轮惭妙手，倾盖胜华颠。莫叱王遵驭，空矜郭泰船。云移难就荫，蚁慕漫求膻。越峤暄凉异，周班旦莫联。行看践槐棘，应纪纫兰荃。

风日向清和，游鱼水面多。逶迤浮巨壑，摇漾动新荷。密倚纤茄转，轻翻绿影俄。参差吹弱藻，潋滟起微波。跃跃同盈沼，洋洋类舞河。因知濠上意，不羡越溪歌。

大乐潜生气，徐方暗结融。峄阳锺异物，山木得孤桐。特干千寻耸，清阴十亩丰。夜声通渤澥，午影到崆峒。雨露偏垂德，阴阳曲致工。和音来象外，懿质孕区中。不羡樗无用，常卑桂有丛。人期瞻舜日，自信达尧聪。动植奚难感，神明庶可通。铿锵虽固有，翦拂未曾蒙。合梓才知美，弦丝乃见功。名尝叨禹纪，材实待夔攻。埋没如邕爨，栽培异楚宫。山禽曾不识，丹凤每来同。沆瀣凝朝气，沧凉泛晓曈。发扬羞谷黍，疏散愧江枫。誓与箫韶并，宁随历草空。傥教承搏拊，焉敢避磨礲。功用施清庙，声华发大东。知音何以报，愿为奏南风。

彼美司刑士，言辞越幕宾。斑衣登彩舫，罗袖拥雕轮。重过千年会，轻捐万壑春。拂樯风习习，泛楫水鳞鳞。仰念当朝律，高还治古淳。嘉猷皆建置，弊法不因循。食餠无容画，观龙必贵真。进贤非积累，怀宝免湮沦。徒步升黄阁，元台出渭滨。昔年书旧史，今日在严宸。志士休歌凤，鸿儒罢泣麟。不愁长待价，祇恐未能仁。盛世当千士，明公第一人。词场无大敌，桂苑绝前尘。雅誉多材艺，雄居要路津。规为真大器，荐擢易常伦。绀发年方壮，清光日向亲。横飞朝鼎鼐，跬步职丝纶。学问功无愧，经纶志必伸。善将兼海内，泽可下天民。既得风云便，应为柱石臣。已知材似杞，惟贵寿如椿。猥似卑凡质，同居晏粲辰。问年虽鲁卫，语士迺齐秦。敢谓苗堪揠，惟知竹有筠。毛公方喜檄，原宪不忧贫。春至宁栽柳，秋来未忆莼。况逢春眼见，何虑白头新。戮力尊贤轨，虚怀慕德邻。愿言登左右，无或弃轮囷。

雄镇扬州域，前闻越绝灵。天文直牛女，地势压沧溟。霸业虽陈迹，王图乃旧经。遗风终朴素，弥世慎仪刑。纡绶皆英彀，乘轩尽德馨。迄今无僭滥，自古底安宁。硕德居华旦，清资应列星。司城新进秩，别乘旧扬𫐉。妙誉高藩翰，嘉名蔼阙廷。自堪剖符竹，犹此驾箳篂。裨替无遗恨，平反得所听。威仪严肃穆，文雅焕青荧。裁决真穿缟，经纶甚建瓴。属城尝乏守，茂绩可书屏。完士终何感，丹心独愿铭。沦埋脱吴阪，知赏谬柯亭。述业知晞骥，多闻愧识鼮。成风非匠石，合舞谢庖丁。滥拟窥场藿，叨曾食野苹。禹门俄暴鬣，陶梦辄摧翎。捧檄终堪喜，弹冠讵可停。未能餐沆瀣，安敢卧清泠。山薮容樗栎，川河纳渭泾。不教长在涧，还许预充庭。破竹期迎刃，提刀更发硎。有缘重奋迅，何虑复伶俜。稳步封崤底，长驱过井陉。旋瞻丹阙凤，密觏宝阶蓂。先哲犹嘲白，微才乃拾青。既霑新籍桂，无负故囊萤。寒谷逢阳律，幽姿得震霆。心诚期秉石，踪迹免如萍。矩范兹亲觌，徽音此窃聆。执鞭欣有自，整驾恨难扃。杯水遮雕辔，壶浆拥彩舲。鸣钲发兰沚，叠鼓起蘋汀。庞骥虽云展，黄陂未易形。虔刀方电发，孔榻任尘冥。伫见宵人伏，行观病者醒。驰心逐旌旆，引领瞩郊坰。

公族流芳远，侯门积庆长。玉田收地宝，兰畹毓天香。岐嶷英姿妙，魁梧德宇强。岳灵分秀气，昴宿注祥光。世济居弥厚，官成动有章。题舆高右陕，持节重西湘。二九朝阳永，中秋夕月凉。诞弥迎节至，嘉庆肆筵芳。檀篆金为鼎，榴花玉作觞。愿言齐鹤寿，平步冠鹓行。

忆昔元丰第二春，叨陪逸驾预官论。频烦州县徒劳职，未报君亲罔极恩。居与莞蒲依海角，出随雁鹜走江村。闲心祇合寻三径，倦翼宁堪憩九门。羊枣幸占如养志，莱衣欣有唤翁孙。他时未免烦陶铸，只就同年丐漆园。

清华仙殿图书府，贵近东台侍从郎。宠被买臣荣遇绂，来临安石宴游乡。下车建设先条教，暖席施为尽纪纲。鉴物浄明齐上水，临机锋锐逾干将。威棱直为摧奸宄，德惠阴知佑善良。意匠经营真有趣，轴机裁处动非常。谨严庭讼情无失，检察民输弊已亡。坐使奸胥难用巧，默令雅俗尽知方。淳和只有兴廉逊，肃治应无敢寇攘。莲幕终朝闲笔削，圜扉经岁绝桁杨。精蓝振起都城美，新馆增延使者光。翦拂散材充大匠，吹嘘寒谷变春阳。三年治最腾歌颂，千里声和协雨旸。何但编氓称五袴，已令比屋有千箱。风流自得篇章乐，闲暇人惊日月长。彩舫有时罗绮绣，朱轓到处拥丝簧。寻穷万壑幽深趣，踏遍千岩紫翠芳。绝唱未饶元相国，遗风独揖贺知章。香山图画知尝预，魏阙心诚想未忘。下国可能留近侍，雄材自合在岩廊。祥光一夜生台座，优诏平明出未央。汉殿果深思董贾，越人那久得龚黄。丹书东下随秋雁，画鹢西征拂晓霜。不独飞章留去辙，况多扶老拥归艎。已知子翼终难借，犹拟曹侯且缓装。送目未能看竹马，倾思惟只咏甘棠。既当帝阙盐梅望，可恋吴门绣画堂。前席虚心方注想，据鞍壮气正康强。七城异绩虽云远，万室苍生伫有望。蹇步有心随轨辙，梦魂终夜倚门墙。

南北周旋事屡更，剖符才喜慰苍生。米盐无滞纲条密，雀鼠难欺狱讼平。樽俎有余今北海，篇章多暇古宣城。桃源善庆时难拟，金谷风流世有名。荣拥双旌忘自得，永怀三径念同情。乡闾分义千钧重，笔墨才华一座倾。官异微之惭未称，报殊平子愧非精。折腰寂寞将何遣，稔听龚黄布政声。

星杓旋指始回寅，迟日烘天欲再旬。安寝熊罴通吉梦，高门弧矢见成人。江山孕美宽为量，奎壁腾芒秀入神。学苑远穷三箧富，辞林荣占一枝春。分麾闽越闲余刃，赐笔中台播逸尘。棘寺入陪鹓列久，湘源来着绣衣新。笑谈已集金粮最，眄睐无遗玉石真。不惮高才亲远使，更将和气裕斯民。华资分合归无已，眉寿阴须付有仁。幕下晚生欣庇德，强歌精意指灵椿。

曾挹清谈仆屡更，解颐聊足慰平生。共观云物怀虞帝，为引渔翁问屈平。一逐晓风分客路，两逢春雨暗山城。寒林不见迁鶑语，古壁多逢逐客名。怀寄远随贤守句，爱忘深识故人情。参军笔力湘山峭，幕府辞源峡水倾。刻烛赋诗曾有意，临池扫帚未能精。强将西缶临风击，终逊玲珑戛玉声。

神仙去住本无家，此日人间漫叹嗟。华表旧传归白鹤，洞庭谁见袖青蛇。道山两拂谈经麈，沧海频乘犯斗槎。双玉佩沾天上露，五铢衣识洞中霞。林泉投老心犹壮，京国归来鬓未华。短制从今牵薜荔，杂耕依旧种胡麻。风生谢傅团团扇，花隠尧夫小小车。逸兴逍遥舟不系，新诗妙绝玉无瑕。松边对酒依盘石，竹里分泉洗落花。一自青冥餐沆瀣，更谁黄犊侣麏麚。丹初封鼎云犹湿，棋未收枰日已斜。每过竹轩深有恨，独怜溪阁静无哗。匣中不见龙三尺，画里空余雪两髽。回首方蓬归路远，五云愁杀树交加。

天贻真宰赞重熙，何日来符命世期。五夜燕游元夕后，三阳交泰上春时。维师事业前无吕，先觉心灵世有伊。首斡化机熙帝载，暂休祠馆动民思。和羹终付盐梅手，仗节难稽柱石姿。华屋早开丞相第，衮衣新赋我公诗。缃桃满院光风转，素李成蹊淑景迟。鼎席具瞻何所愿，祝公眉寿等莲龟。

临邛石上老龙孙，雪抱霜封有旧痕。耸削已知非俗物，更堪来自草玄门。

邂逅相逢又别离，骤承佳贶意何其。应怜越绝闲云客，酷似临邛瘦竹枝。

两山分处水横流，渡水登山趣更幽。却忆当年谢康乐，等闲羁束为封侯。

沙头两两飞归雁，水面茸茸长绿蒲。知是人间好时节，不妨河上弄泥涂。

来时梅萼粘残雪，归日桃花簇绛罗。农事不妨河事了，齐声连路踏春歌。

秋风昨夜落前林，放出千岩秀色深。欲结草庐归未得，倚栏空负季鹰心。

西汉风流古到今，油油卮酒待青襟。后堂不许闻歌舞，始觉先生见与深。

岭路林梢一线通，肩舆直上破林风。眼前遥见东山树，却顾青衫愧谢公。

四海田庐自有余，置锥无地欲尤谁。鹪鹩莫厌一枝少，更有寄巢无一枝。

江北江南未定时，襟喉此地系安危。颓营故垒皆芜没，日落寒生枫树枝。

末俗颓风正可悲，当时强项是男儿。君王不似南阳日，此事宁教女子知。

黄屋何曾驻未央，十年关外蹀寒霜。灵祠今日秋江上，门鏁丹枫似楚王。

人道自有上天梯，尘暗灵襟路却迷。不见吹笙王子晋，独乘玄鹤碧嵩西。

金丝未遍千门柳，玉叶才分五岭梅。青帝似怜芳信少，更教春日六花开。

斜入芳筵沾彩胜，密铺幽径点兰芽。谢娘子细临看取，不是杨花是雪花。

缁服薰修九十春，法筵长为指通津。经窗未冷铜炉火，已作他方应化身。

重云三日锁前山，麦陇泥涂尚未干。行路春光已{扌弃}弃，任从风雨作轻寒。

无计可能留永日，有情何用惜芳春。明年还似今年好，{扌弃}作花前把酒人。

柳暗晓鶑鸣树底，帘垂午燕簇楼头。东君暂去无多日，且放残红逐水流。

一揖天官籍姓名，半年归计杳难成。夜来梦觉篷窗冷，枕底惊闻汴水声。

渌波漾漾日西来，波上鲂鱼拨剌回。乔木两堤连翠幄，春深谁复翦条枚。

千岩秀处是家山，东望重江未可还。今日马头逢翠阜，且垂鞭袖一开颜。

鸣玉琅琅振小舟，银钩婉婉照清流。如何汉殿凌云笔，肯赋寒山水石幽。

寂寥不见李膺舟，时倚西风叹逝流。小吏忽来传秀句，春容顿觉满山幽。

一来海角舣扁舟，两见天南大火流。钟鼓不闻昏自晓，柴荆常闭冷还幽。

怀才自是济川舟，术业曾非西北流。禁掖言归应不晚，海山未去且寻幽。

曾乘碧海驭风舟，几挹苍崖喷雪流。想得更当和鼎重，也应须记赏心幽。

尘机不动有余清，逸静孤飞在杳冥。想得马头无限思，碧云随处见瑶屏。

人间离别最堪怜，天上嫦娥恐亦然。昨夜广寒分破镜，半奁飞上九重天。

