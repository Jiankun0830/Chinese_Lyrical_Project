东篱寂寞旧家乡，头白天生须又黄。岁岁相陪重九宴，主人传得引年方。

篱下秋深花正敷，煌煌金彩照吾庐。维扬贡品虽称贵，颜色看来反不如。

贵品传来自禁中，色鲜如柘恍迷蜂。作歌亦见钟情重，承眷应曾遇德宗。

秋晚司花逞巧工，解将柘色染幽丛。待看开向丹墀畔，宛与君王服饰同。

露丛花发例皆迟，异品敷金不诡随。应节及时真可爱，登高且把泛瑶卮。

应时寒蘂拆秋含，晃耀良金色可参。似遇道人殷七七，故开佳节日三三。

阴阳铸出遶篱边，露洗风磨色灿然。未解济贫行世上，且图买笑向樽前。

天女将图买断秋，筭来白帝价难酬。金钱满合翻嫌富，撒向幽丛竟不收。

染人徒染金丝色，侍女谩歌金缕衣。争似黄花得天巧，织成纹绺不须机。

化工写出烂盈枝，颗颗光明耀竹篱。赏玩佳人应笑道，待教系向雪狮儿。

迥出娇红媚一川，风刀细镂耀篱边。不妨捧向孩儿手，留取清香在佛前。

圆模罗列占东篱，西帝赐来宫样奇。疑是花神清酌罢，尽教放处不妨欹。

黄白天成酒器新，晓承清露味何醇。恰如欲劝陶公饮，西皞应须作主人。

未见秋来花便开，人言因露作根荄。千团万点枝头坠，尽化黄金出土来。

寒英雅称伴吾徒，色正香清态有余。日涉中园长与会，何忧因数反成疏。

化工也学割蜂房，秋卉妆成春蘂黄。芬馥犹疑盛秬鬯，未容轻把泛霞觞。

上林佳果久流声，秋径香苞特假名。正赖蟹肥新酒熟，幽人来赏两含情。

莫论枝上粟团黄，且喜篱边珍颗香。若使唐家妃子见，料应误摘醉中尝。

品出陶家花品外，名存吴地药名中。若将泛入重阳酒，不用分香摘两丛。

一入陶篱如楚俗，重阳重午两关情。惜哉删后诗三百，菊奈无名艾有名。

来从西域馨香异，翻作东篱品目新。悟此肯为微利役，殷勤来赏属幽人。

南阳佳种传来久，济用须知味若饴。苗可代茶香自别，花堪入药效尤奇。

金彩煌煌般若花，高蟠层级巧堪夸。更添佛顶周遭种，成此良缘胜聚沙。

团𪢮秋卉出篱东，惹露凌霜衮衮中。疑是花神抛未过，更教辗转向西风。

寒郊露蘂疏仍小，瘦地霜枝细且长。境僻人稀谁与采，马蹄赢得践余香。

二色秋英并一根，金宜为友玉为昆。相依笑向西风里，皓色须还中色尊。

霜蘂多般同一本，天教成数殿秋荣。从他蛱蝶偷香惯，偷遍无过一例清。

功成丹鼎花堪比，花到重阳色正鲜。靖节集中名甚著，羡他惯服制颓年。

流芳千古傲霜英，剪玉丝金照眼明。若论驻颜功不小，仙丹端可与齐名。

篱畔光明缘底盛，秋来千百化身多。露栖不必醍醐灌，雨沐何烦手掌摩。

玉颜已破晚秋葩，不费千金亦可夸。幽径主人偏爱惜，且赢耳畔弗喧哗。

晚节敷华性异常，黄冠白羽道家妆。料应识破荣枯事，独对秋风笑一场。

桃笑春风菊笑秋，冶容正色不相侔。寒梅一笑如堪索，这笑方为是匹俦。

化工施巧在秋葩，琢就圆模莹可嘉。著底香心真蜡色，似留赏客欲分茶。

秋英疑是白金裁，承露如从仙掌来。翻笑汉皇铜制古，斩新一样也奇哉。

秋深篱下拆霜英，圆质风吹飏不停。天巧固非烦扁斲，日新又岂待汤铭。

月姊容颜别一家，天真何必御铅华。秋来残腻方抛弃，幻作篱边馥馥花。

素质鲜明绝点尘，冰轮高照转精神。丛丛皓彩如罗绮，个样诚堪示染人。

西风顿拆晚秋葩，色映霜华与月华。不特翠枝柔猗傩，更饶绿叶密交加。

春架秋篱景一同，想因分种自蚕丛。但将酩酊酬佳节，不管花居酒品中。

秋花也与药名同，素彩鲜明晓径中。多少清芬通鼻观，何殊满架拆东风。

不畏霜风质自殊，不招蜂蝶艳何孤。梅花松竹如相见，便合添为四友呼。

割脂簇蜡密成团，杰出东篱最奈寒。加紫翻宜霜后看，料应惯见属刘安。

花神着意驻秋光，不许寒葩陡顿芳。敷彩盘桓如有待，幽人把玩不须忙。

离火供炊餠餠圆，幽人饱玩向篱边。采来还问堪餐否，应使痴儿口堕涎。

仙源分派到篱东，灼灼秾华缀露丛。崔护诗章陶令酒，两家混作一家风。

天女染花情若狂，鲜妍直欲媚秋光。忍将陶径黄金色，也学秦宫朱脸妆。

本是秋香九日黄，假为国色百花王。待残拟把酥煎啖，莫采芳英泛酒觞。

天厌花黄色改殷，东篱景物似东山。逗遛春蘂为秋蘂，荆棘了无藏叶间。

寒葩缕缕结缃红，不待纤针见巧工。秋老从他宫线减，彩文翻喜入花丛。

花美虽堪写团扇，艳妖未必入东篱。纪名何取它山物，遍问园官总不知。

干弱叶纤花特奇，艳浓九夏到秋时。枝头结实元为药，争奈越中人罕知。

菊名何大为谁开，子结秋丛是药材。若用催生功不小，请尝便可见婴孩。

地母提来风露径，笑风泣露并堪怜。品微元乏香肌骨，滥预秋英得浪传。

莫论园蔬品目卑，花开不减菊幽奇。灿然金色仍堪采，春老恰如秋老时。

秋野闲花是绣铺，佳名得自北人呼。若教尼父当时见，应恶纷纷色乱朱。

霞幢森列引薰风，高出疏篱紫满丛。翠叶纤纤如细柳，直宜插向浄瓶中。

天成素缕结秋深，巧刺由来不犯针。篱下工夫何绚烂，条条绾缀紫花心。

气清色正品尤高，好事幽人善与交。开径何须望三益，相陪雅尚在香苞。

东篱冷落旧家乡，性耐风霜气味长。几度入来重九宴，主人传得引年方。

靖节先生菊满园，其名独有九华存。东篱若许尘踪到，佳品须当尽讨论。

独芳三径属秋深，清致贞姿快赏心。解道卓为霜下杰，平生靖节最知音。

幽怀远慕陶彭泽，一亩荒园试为鉏。自种黄花添野景，几多光彩照庭除。

无艳无妖别有香，知心谁解赏孤芳。渊明酩酊知何处，安得斯人共一觞。霜里鲜鲜照眼明，人言此解制颓龄。怜香擘破花心齅，酌尽斋中竹叶缾。一夜清霜殒物华，寒芳开晚独堪嘉。折来嗅了依前嗅，不是寻常儿女花。篱菊含风暗度香，栽多不为待重阳。愈风明目须真物，梦寐宜人入枕囊。露丛芬馥敌兰芽，清赏终存好事家。莫遣儿童容易折，此花开后更无花。露裛幽花冷自香，药中功效不寻常。祛风偏重山泉渍，胡广随缘却寿长。清香裛露对高斋，端仗兹花慰老怀。欲折一枝来侑酒，登高能赋属吾侪。八月九月天气凉，遶栏种菊一齐芳。好风应会幽人意，时去时来管送香。不趁盛时随众卉，幽姿高韵独萧然。别开小径连松路，常爱陶潜远世缘。篱菊开时寒有信，幽香还酿客怀清。折归忍负金蕉叶，欲伴骚人赋落英。菊花有意浮杯酒，秋老霜浓满槛开。多谢主人相管领，尽收清致助吟才。一夜新霜著瓦轻，照窗寒菊近人清。白发年年不负盟。

黄花漠漠弄秋晖，𥩟立阶前香在衣。正色逢人何太晚，衰翁相对惜芬菲。白露黄花自遶篱，幽香深谢好风吹。陶公没后无知己，岁岁花开知为谁。遶篱黄菊自开花，开日仍逢小雨斜。自得金行真正色，肯参红紫鬭纷华。金英寂寞为谁开，底许清香鼻观来。篱下先生时得醉，余风千载出尘埃。满园佳菊郁金黄，寿质清癯独傲霜。且喜年年作花主，依然相伴向秋光。五行正气产黄花，不在诗家即酒家。诗笔酒杯俱有味，亦同元亮旧生涯。满地黄花得意秋，移来庭槛助清幽。自缘禀性天生异，不与繁华混一流。篱边黄菊为谁开，转忆陶潜归去来。插了满头仍渍酒，且谋欢洽玉山颓。倚风黄菊遶疏篱，自有清香处处知。今日王孙好收采，浊醪霜蟹正堪持。金蘂繁开晓更清，薄霜浓露倍多情。归田谁是渊明兴，独遶东篱万事轻。丛菊疏疏著短篱，重阳前后始盈枝。托根占得中央色，不比凡花儿女姿。自有渊明方有菊，因人千古得嘉名。一年好处君须记，翠叶金华刮眼明。东篱黄菊为谁香，不学群葩附艳阳。直待素秋霜色里，自甘深处作孤芳。香雾霏霏欲噀人，黄花又是一番新。陶家旧已开三径，直到如今迹未陈。满眼黄花慰素贫，年年结侣采花频。要收节物归觞咏，只许闲人作主人。菊花天气近新霜，节近花须满意黄。陶令篱边常留宿，朝来满把得幽香。东篱九日富黄花，节物惊心祇自嗟。尽日馨香留我醉，银瓶索酒不须赊。斜照明明射竹篱，黄花能与岁寒期。人疑五柳先生宅，消得携觞与赋诗。黄花弄色近重阳，风拆霜苞细细香。似与幽人为醉地，随晴随雨一传觞。可意黄花是处开，芝兰风味合相陪。应须学取陶彭泽，左把花枝右把杯。

我怜贞白重寒芳，小径低丛淡薄妆。谢女黄昏吟作雪，天然别是一般香。幽芳天与不寻常，逆鼻浑疑雪亦香。把酒可能追靖节，素英一色混瑶觞。琼葩灿彩遶篱东，不怯清霜更耐风。淡泞精神无俗艳，独高流品蕙兰中。

金英铄铄擅秋芳，中有孤丛色夺霜。手把数枝重叠嗅，两般颜色一般香。

一簇疏篱有野花，不应青女妒容华。繁英自剪无人插，只有黄蜂趁两衙。

青蘂重阳不堪摘，重阳已过菊方开。不将时节较早晚，且折霜蕤浸玉醅。

节去蜂愁蝶不知，冷香消尽晚风吹。碎金狼藉不堪摘，空作主人惆怅诗。

春初种菊助盘蔬，益气轻身载旧图。终藉九秋扶正色，芳时偷得醉工夫。

不受阳和一点恩，不嫌青女到孤根。年年岁岁花相似，谁为陶潜买酒樽。粲粲秋香雨露葩，天教晚发赛诸花。轻烟细雨重阳节，且尽芳樽恋物华。渐觉西风换物华，秋丛遶舍似陶家。世人若觅长生药，百草枯时始见花。代谢相因寒事催，绕篱疏菊又花开。霜晴日淡虚庭里，多少清香透入来。不是餐英泥楚骚，重阳菊蘂泛香醪。寻常不醉此时醉，陶令抛官意独高。

百卉千花了不存，独开黄菊伴金樽。欲知却老延龄药，谁信幽香是返魂。菊是去年依旧黄，风从花里过来香。杯中要作茱萸伴，更领诗人入醉乡。白酒新熟山中归，黄花漠漠弄秋晖。东篱采菊隠君子，醉觉人间万事非。羽葆层层间彩金，醉来不厌遶丛吟。满头且应良辰插，不插满头辜此心。篱外黄花菊对谁，应知彭泽久思归。有花堪折直须折，新酒初𥬠蟹正肥。无限黄花簇短篱，幽香深谢好风吹。劝君终日酩酊醉，莫待无花空折枝。花里风神菊擅名，绿枝黄蘂有高情。诗人不悔衣霑露，步入芳丛脚自轻。幸无风雨近重阳，折取萧萧满把黄。酒面浮英爱芬馥，银觥须引十分强。不与群芳竞，宜乎殿颢商。露从今夜白，菊是去年黄。九日陶公酒，一生青女霜。有同高士操，得尔慰凄凉。

玉攒碎叶尘难染，露湿香心粉自匀。一夜小园开似雪，清香自是药中珍。

熠熠溪边野菊黄，风前花气触人香。可怜此地无车马，扫地为渠持一觞。野花无主为谁芳，酒熟渔家擘蟹黄。遇酒逢花须一笑，故留秋意作重阳。

节过霜风衮衮来，菊花寂寞晚仍开。谁云既晚何用好，为我殷勤送一杯。

天地方收肃杀功，菊枝倾倒不成丛。碎金狼藉不堪摘，图得人知色是空。

