悠悠涧边人，溅溅涧中水。水流无返时，人生流水耳。

春阴晴复阴，因物悟浮生。杜宇乡心重，杨花世事轻。知非蘧伯玉，觉是晋渊明。此意谁人会，骑牛访偶耕。

南北山围翡翠堤，堤边绿涨软琉璃。参差台榭无余地，杂遝轮蹄了四时。杨柳又多前日树，梅花祗少近人诗。停篙不看春风面，闲伴渔翁理钓丝。

白水沿堤护绿苗，鸡鸣犬卧柳边桥。数家虽不成村落，一梦何曾到市朝。

潭深剑气鉎，树瘦岚光薄。石坛古即今，藤花开又落。晋士已结庐，吴市犹舞鹤。沈吟发幽怀，人世舟藏壑。

结庐甫里邻，顾瞻谁与游。掩荆乐鱼鸟，握管成樵讴。有客赏兹趣，柳下时停舟。自缔十年契，投簪不愿侯。一朝过我别，匪伊趋东州。敢问何为尔，读书松竹幽。辇母远之官，谩作升斗谋。执手话劳役，挥杯忘献酬。离怀聿云悲，重来如此不。何当羽厥身，千里云悠悠。上下相追逐，赤城少延留。其中有玉人，而可为吾俦。此志不可得，迢迢水东流。载言涉征途，途修暑气遒。袗𫄨自金玉，脂车裹粮糇。我将植佳菊，长对南山秋。

兰亭饮者徒，因物寓天理。着眼静中观，坎止流行耳。

百丈崖悬立，一泓流绿漪。品题无好语，摹写冷泉诗。

受用十三诗，不离方寸地。门外自风波，行之以无事。

风来无市声，景物占深浄。鸥狎堂上翁，时来点天镜。

造物无尽藏，散在林泉中。结亭相周旋，人与万境空。

鼻祖旧游地，留得老桂香。有能培植之，此香传诸郎。

同此江湖心，有盟非知己。我亦畏机人，莫入惊波里。

策馿风雪中，东君献诗料。花惊非故吾，聊复索花笑。

沿堤过竹所，履声惊龟鱼。人生适意耳，何必驷马车。

躞蹀水穷处，鸡犬非人间。褰裳不用涉，迤逦逃秦山。

苔深雨径寒，花落径斓斑。此处无名利，谁人肯往还。性慵棋局废，坐久茗瓯闲。禅观非难事，休官学住山。

此地旧寒碧，留题护竹君。窗虚不碍月，壁老易生云。一水东西隔，两山南北分。未堪低着眼，世事正纷纷。

千岁松阴护一亭，风来犹带读书声。虽无芳史摹勋业，自有青山说姓名。客抚丰碑苔剥落，春归暗径草生成。几年访古谋清隠，好借虚檐著短檠。

为谒先儒马鬣茔，倚藤得得上天平。直疑寺外崚嶒石，犹是胸中数万兵。松障四开心目快，山泉一歃骨毛清。坐间恰动思亲念，隠隠白云何处生。

世上群芳未敢妍，独将春色占南园。生来清质十分瘦，肯受红尘一点昏。东阁诗成应动兴，西湖仙去谩招魂。便须结客陪花笑，句引幽香入酒尊。

一亩清阴覆客衣，相逢疑是草堂时。隠然错节盘根势，欠者昂霄耸壑姿。天遣蛰龙凭石窟，人攀巢鹘俯霜枝。百年培植今谁属，何待岁寒然后知。

淅淅竹下风，活活桥畔水。萧萧掩柴荆，去去隠君子。夙夜劳我思，之德洵且美。瞻彼南山阿，有桂发丛蘂。奋手折其荣，怀袖香盈只。愿为灵鹊飞，递声入君耳。

几阵红侵野草，一团绿染庭槐。梦里未知春去，翩翩胡蝶飞来。

春来天气半阴晴，那更奔驰一月程。又恐花时成草草，还家插柳佐清明。

青山不识我姓字，我亦不识青山名。飞来白鸟似相识，对我对山三两声。

支藤乘兴入春郊，梅压疏篱亚竹梢。剩喜此行诗有料，吟来浑不费推敲。

举室相先起五更，为翁诞日寿金觥。痴儿未识翁年甲，五十年前今夜生。

竹褪粉痕新，销磨九十春。中年真率性，上古太平人。有梦诗将圣，无愁酒不神。静看红紫路，翻覆几回尘。

别子若为久，于心终不忘。一杯评旧雨，两鬓对新霜。客里春行早，愁边夜坐长。明时成摈弃，无语及淮乡。

爱向其中舣短篷，眼前景物总玲珑。神仙窟宅垂杨里，图画溪山落照中。甚是繁华输侠少，也须幽胜属衰翁。世间风月无如此，卖鹤来谋地一弓。

五分秋色到银河，应是蟾蜍浴细波。握手相期千里共，举头无柰片云何。愁边幸自逢欢伯，清处何须著艳娥。未可来宵倦游赏，光辉依旧向人多。

竛竮竹外枝，啼妆凌晓霰。东君不主盟，对人作此面。

竹暗笋无数，江晴水有痕。田蛙喧麦陇，野犬卧柴门。

笋舆轧轧乱山中，篱落桃花泼眼红。小驻渡头呼艇子，一溪浅绿漾晴风。

半世持竿笠泽滨，鬓边留得几茎春。近来白发无公道，暗把黑头饶贵人。

万柳阴中系客船，桑条如竹叶如钱。大姑小妇挑甘荠，摇手乌儿正二眠。

暗触少陵机，茅居峙竹扉。安时贫亦乐，闻道咏而归。凫鹤从长短，鸢鱼自跃飞。吾犹臧谷耳，夷跖是耶非。

别岁传佳话，论文忆旧盟。黄柑凝腊酿，爆竹带春声。节序有终始，儿童争送迎。此身强健在，列炬到天明。

疏影几黄昏，明明野水滨。未风先信息，无雪更精神。一白见真色，万红随后尘。自来花下饮，肺腑尽生春。

今朝阿晋纪桑弧，郎罢持杯勉读书。断莫绕家觅梨栗，更须为国习耘鉏。义方授汝心还愧，阴德于予计肯疏。学取老莱如许寿，年年彩袖拜庭除。

壮士须张燕角弧，男儿须诵圣人书。譬如田叟祈多稼，未有春时不荷鉏。分内功名从早晚，腹中学问怕空疏。老夫犹记昌黎语，潢潦朝盈夕已除。

一雁云间落劲弧，经秋不见寄来书。人情自昔如翻纸，世道从今甚借鉏。鹿梦隍中知得丧，爵罗门外看亲疏。岁寒独有梅花月，香影年年到户除。

松江之左，可渔可农。古树阴阴，碧波溶溶。子契予好，携家而从。载笑载语，乃棹轻篷。冥访前修，天随室迩。中心孔嘉，爰居爰止。有薰自南，景物清美。槐柳于前，烦歊潜弭。我有旨酒，与子酌之。既醉且舞，且歌而诗。陶然乐只，厥情怡怡。一日舍去，岂不念兹。客怀先秋，兴言欲别。屡止屡辞，行计已决。送子于舟，期我乎雪。敬哉前迈，于时炎热。惆怅若失，延伫长津。复面犹赊，柰何夕晨。岂无他友，白首如新。念子实繁，融融天真。北山有梅，南山有云。下有猿鹤，中有隠君。千里命驾，予敢不厪。乃志必获，载歌斯文。

时事艰难路险巇，得来名利亦何为。赵州茶罢速归去，莫待钟鸣漏尽时。

万仞山头放一丝，争吟好句记当时。能诗若不能垂钓，祗恐先生不受诗。

漫游三十载，屐齿晕苍苔。两地无多里，一生能几回。洞深龙未蛰，丹熟灶无灰。已觉忘身世，松梢有鹤来。

未了行春债，因哦遣兴诗。寒多啼鸟噤，路滑蹇馿迟。久雨红辞树，深林绿授枝。惊心衰朽日，容易过花时。

到来非俗境，一片隠心生。晓雾沈山色，春禽和水声。逢人多古貌，对语率真情。同在无怀世，炉熏答圣明。

柳外声残日未残，栖身未稳择枝安。不须过有螳螂虑，黄雀从傍冷眼看。

自明自灭度方池，熠熠飞来去觉迟。入坐点衣情分熟，纳交元在读书时。

壁间吟不待秋时，吟苦中宵动客悲。劝汝不须催妇织，家家五月卖新丝。

动息汗流珠，无风可涤除。炎威狱下吏，生意鼎中鱼。席地抔冰水，扃门谢客车。因思游宦者，曾未忆家居。

节序暗推移，清商渐戒期。旅怀{萘示=虫}早计，凉信柳先知。万事到双鬓，余生消几诗。最怜梁上燕，巢稳又归时。

农事正纷纷，天时异所闻。举头方见日，翻手又为云。茅舍蛙分部，槐庭蚁失群。裁成忧国疏，斋沐告吾君。

多谢天公佐好晴，只今载酒作郊行。飞花恋客闲中意，远笛吟春景外声。已把物情归幻相，且将足力趁浮生。南堂办得休休计，燕雀充庭亦贺成。

隶法如公有典刑，拙中藏巧混天成。因观体制超前辈，旋辟轩窗乞扁名。气象晋人遒且劲，源流汉刻古而清。得来喜对儿曹语，一字千金胜满籯。

圉圉洞庭阴，西风苦不情。堕罾云叶乱，落刃雪花明。列俎移桃菊，香齑捣桂橙。四腮传雅咏，巨口窃嘉名。误上仙翁钓，羞陪虏使觥。甘腴殊机肉，鲜脆厌侯鲭。银鲫将同调，丝莼久共盟。祗缘乡味重，自觉宦情轻。风度偏宜酒，头颅尚可羹。谪仙空汗漫，何处脍长鲸。

风神林下秀，宠数梦中新。假使不如肉，争知见似人。茗奴甘谢事，黄你喜论亲。凛凛百年操，从教进退频。

水缘城诘曲，水际暗桑麻。篱落深村路，闾阎处士家。烟篁黏半箨，风柳飏轻花。随喜跏趺坐，香寒月影斜。

放船中流天模糊，淅淅霎霎鸣茭芦。万顷刹那成玉壶，柔𫇛荡漾歌吴歈。老渔直前相招呼，骨相子猷洵且都。其人岂是斯人徒，相顾而笑掀虬须。汝为汝兮吾非吾，剡溪风景今何如。谁能为人作画图，予方奋臂持竿独钓于江湖。

门限何须铁，因为浅近谋。假令长富贵，消得几春秋。寿固缘心地，人谁免首丘。子能忘后虑，是亦慕前修。茧室名犹在，鱼山志可求。回冈许埋骨，吉兆协眠牛。懒作化台号，何妨引客游。不愁饱蝼蚁，最喜近松楸。物变终于尽，吾生行且休。年年春色里，洗勺听溪流。

去年积潦苦无收，今岁逢人说有秋。未拟香秔供一饱，䅟䅟新藁盖檐头。

夜登车桁昼耘秧，怕说风伤与水伤。历尽艰辛双鬓白，今秋方觉稻花香。

老天应是念农夫，万顷黄云着地铺。有谷未为儿女计，半偿私债半官租。

记得年时灶不烟，土仓今番遶门边。已占此后无忧色，绿遍村前菜麦田。

逢逢社鼓佐丰年，酒熟那逢酿雪天。擘橘煮鸡偿一醉，布衾烘暖抱孙眠。

梅花山底伴云闲，谩逐闲云出故山。君慰我思君莫去，一诗先遣白云还。

兀兀北窗下，嘈嘈林间鸣。声各奏小大，谅亦随其形。倏然气肃冽，一夕俱沈冥。试语尘中士，细听秋虫声。

七十云古希，予年三之二。来景殊无多，那复就枯瘁。窘步惊畏途，抚心慨时事。何以怡余生，一日委一醉。

东西耕钓窟，左右利名津。倚遍阑干曲，知几有几人。

田可耕兮圃可蔬，几年梦不到亨衢。山林受用琴书鹤，天地交游风月吾。事变无涯人老矣，死生有命汝知乎。客来时复一杯酒，画作鲈乡醉隠图。

投老持竿柳外村，尺书久不抵修门。料应下榻从容日，自说通家好子孙。

舍棹入山村，山深树自繁。短歌田舍乐，长揖野人尊。苔老云生石，松高月闯门。不闻名利语，太古一乾坤。

江风飘尘白如练，征翰远赴芦花岸。寒雾昏昏渔火明，欲飞不飞行阵乱。相从万里多崎岖，呼鸣警察夜有奴。衡阳路杳速归去，未可容易来江湖。

水天冥冥日催暮，轻蒲饱风疾飞羽。回头遥指舟前湾，浪急篷欹下柔𫇛。稠杨枯桑深处村，老妻挟儿环在门。莼羹香滑茅柴熟，对语别时应断魂。

岩麓新霁浮紫烟，几家鸡犬喧一鄽。憧憧人得蝇头利，不了青帘酤酒钱。松阴散乱日易暝，风光渐入牛羊径。赪肩赤脚分途归，野唱樵歌动幽听。

痴云贴水天四垂，寒鸦冻雀无树栖。纷纷万顷水花乱，光眩银海迷东西。中有轻舠移断浦，玉笠琼蓑一渔父。鼓枻而歌歌丰年，田家有麦无愁苦。

长波淼淼七百里，蒹葭飒飒西风起。玉轮辗出琉璃宫，碧落空明无表里。几峰森列青崔嵬，不知人世皆尘埃。夜深丝竹递清响，疑是楚王曾归来。

云气浮江天已夕，江树号风飞雨迫。凄凉正则赋怀沙，疑与渔翁分半席。一声暧迺隔中流，打篷淅霎添旅愁。土膏动脉晓色媚，农将有事于西畴。

冥蒙一抹笼峥嵘，峥嵘深处传疏声。溪横古槎低欲折，隠约前村通去程。万里征夫不知宿，数尽飞鸦栖古木。输与中边三四僧，枯藤挑云归佛屋。

家家傍水开柴扉，绿杨影里沈斜晖。妻炊黄粱子挂网，独枕莓苔眠钓矶。得鱼博钱平生志，世间宠辱不能累。路近桃源多裔孙，定知秦晋兴亡事。

逝波不可回，白鸟不可驯。古人成感慨，今人犹古人。

境空纳风月，心远辞埃尘。终日穷目力，得景亡天真。

生涯老布衾，清处更清吟。旧事即新梦，今人非古心。意行双谢屐，道在一陶琴。谁解无名利，其中有浅深。

凭虚结草亭，占得古来清。睡债茶驱遣，诗情酒发明。梅撑拳石瘦，芦障一阑平。未尽逍遥意，重寻枕簟盟。

门左蓬弧喜事新，四朝先佛庆生辰。峣峣已露峙头玉，表表因名系角麟。鼻祖同庚光后叶，卯君著瑞定前身。我来摩顶为儿寿，一岁从今百岁春。

体制先天太极图，灯笼真是水晶无。远看玉兔光中魄，近得骊龙颔下珠。一焰空明疑火燧，寸波静定即冰壶。游鱼且作沈潜计，鳞甲成时入五湖。

春到棣无色，风来松亦悲。细看云起处，不复雁归时。忆汝九京隔，嗟予两鬓衰。寥寥今古意，独许杜陵知。

楚怆埋香地，卿须念藁砧。齐眉中道诀，同穴百年心。刀尺凝余泽，松梧带老阴。可能如馌妇，相对白头吟。

湖海几经年，论交岂偶然。坐间尊岛佛，客里识坡仙。解使狂心服，还羞懒腹便。拈来唐句法，玄入小乘禅。

越敢吞吴皆范子，后来庙食太湖滨。邦人岂是忘仇怨，要勉吴臣似越臣。

脍鲈元不动乡思，拂袖西风已见几。江上如今来往客，但言鲈脍不言归。

江湖萧散乐平生，夜课图书日课耕。一段高风犹凛凛，逢人肯说鸭呼名。

欲别哽无语，蘸酒评归期。潮汐有朝暮，郎心无转移。

懒作千年调，偷闲得几回。吟坛元不峻，俗驾可曾来。藓碧墙阴合，榴红屋角开。枕肱真乐在，饮水当传杯。

莼鲈江上乡，稳处著虚堂。却扫百念息，贪吟万景忙。萤流风户牖，蛙闹雨池塘。梦熟田家事，牛衣趁莳秧。

起来搔首夜如何，瞥见虾蟆影里过。幸自十分悬素魄，岂应一息驻妖魔。光清于水尘难滓，色白如圭玷可磨。休诵玉川艰险句，终篇比兴为元和。

为怜举世不曾醒，放浪形骸泽畔行。会得危言危行意，佐成濯足濯缨名。义无可去缘同姓，心亦何求要独清。今日龙舟虽古意，吴人未必楚人情。

蔟蔟琼瑶屑，花神点缀工。似知吟兴动，满面是春风。

浪说涵空未是空，一阑罗列几巃嵸。世人若问空中景，此景从来是梦中。

几年蜗蚓占山扉，唤转风光似旧时。从此禅门多事在，篆香重课少陵诗。

片石邻空掌样平，吴儿曾此御瑶琴。琴中腔调谁人识，独有颦妃是赏音。

离宫脂粉尚秾香，人去僧来岁月长。钟磬咒成功德水，根尘洗尽水清凉。

疑是飞来天柱峰，一尖秀出白云中。料应宰相书成后，留得残毫倚半空。

十丈苍圭似削齐，摩挲信是古来碑。不刊二范忠劳绩，合写诸贤唱咏诗。

旧说头陀坐石巅，披肩坏衲不知年。空岩圣得头陀号，啼鸟枯松也解禅。

银潢万丈下嵯峨，想是天孙挂玉梭。休道此泉丝样小，涓涓将见作江河。

时清叹陆沈，楚泽伴渔吟。探索圣贤语，发明天地心。无机棋少著，有趣树多阴。坐上皆知己，赓酬夜向深。

红紫雨离披，风光别壮时。世情杨絮觉，心事杜鹃知。屋角溪连井，林梢菊障篱。幸无尘役役，倚槛数晴丝。

春色渐昏昏，那逢日带曛。落花红一尺，新笋绿三分。忆友盟留石，寻诗思入云。风光到田舍，瘦策看耕耘。

蚁梦功名觉即休，驹阴岁月去难留。伤今不复并三乐，拟古犹堪续四愁。松下抱琴尘外境，雨余莳药柳边洲。老来莫问浮生事，醉后同为造物游。

甫里相望江尽头，得邻而隠了浮休。落花流水元无碍，野鹤孤云尽自由。顺里委心彭泽赋，适时乘兴剡溪舟。区区世上分蛮触，对客忘言茗一瓯。

孝本当为事，时人或不然。娥兮知此理，命也委之天。五日抱尸出，千年作史传。英灵犹耿耿，有慊莫登船。

支藤来海峤，骨肉海西边。对月成千里，举头同一天。更沈寒戍角，歌急晚潮船。孤雁商予意，声声落枕前。

相逢疑旧识，敲火自煎茶。盛欲为留计，其如未是家。东西分地脉，南北两天涯。别后思君处，空斋谶烛花。

未险先藜杖，逢亭便小留。今番已非昔，后去可能游。

倦听花卿曲，狂歌侠士行。年华与心事，醉里自分明。

古木环池竹数竿，疏篱补菊屋三间。白云不放红尘入，无怪山人懒出山。

一簇莲灯亦可观，隔墙箫鼓二更残。平生未识繁华事，旋借宣和国史看。

陇上松杉手自移，至今苔藓半寒枝。梦中不记重泉隔，犹学儿童戏彩时。

霜月相摩漏二更，书窗伴我一枝横。自矜前辈持清白，妒紫妖红总后生。

生长古林丘，擒来铁系囚。休怜文变豹，尚觉气吞牛。槛阱终难脱，咆哮亦可休。山中藜藿少，君合早为谋。

寄意南丰一瓣香，愿公耆艾炽而昌。历经七甲鬓浮绿，带锡万钉眉映黄。疑是函关逢老子，岿然鲁国有灵光。阴功更说燕山桂，留与时人作义方。

态度脂韦不自持，对人无柰小腰肢。好于彭泽归来日，瘦似章台别去时。隠隠轮蹄端不恶，深深亭榭最相宜。流莺百啭春光老，拟折柔条寄所思。

放出东风手段，写成江路枝梢。君复无声句法，要与广平解嘲。

九十日春未老，两三番醉如泥。行遍菜畦麦陇，未饶十里苏堤。

横足齁齁梦御床，祗将故旧视君王。意嫌汉室乾坤小，归占严江日月长。独茧丝头忘宠辱，生刍庭上阅兴亡。留题多是功名士，也为留题姓字香。

元是江湖萧散客，谁将幽梦落南柯。十年不调幸然好，一著才差悟处多。肯使北山驰鹤信，且随西舍唱渔歌。野人自喜无弹缴，却恐金章羡绿蓑。

闭户蚕新浴，开帘燕早归。何曾春欲去，自是物华非。

胡蝶梦中意，杜鹃声外愁。问春春不语，柳絮暗汀洲。

同住西州一水滨，东州胜处始逢君。诗成又逐行云去，后日相思祗看云。

留得春风趁马蹄，日长无事绿杨堤。菜花篱落谁家酒，缓辔长歌过小溪。

湘桃深处五陵家，堤柳阴中百宝车。多是问桃寻柳去，近来山下少梅花。

萧萧檐角雨，冉冉雨中舟。年老难于别，春寒重却愁。风窗乱书叶，尘壁暗灯篝。夜半无来雁，披衣对小楼。

疏窗小博山，窗外鸟关关。占得江湖隠，佐成天地闲。檐牙丛筿碧，墙隙两鸠斑。痴坐不知晚，渔篷卷钓还。

万卷藏书抵万金，翛然轩宇绝尘侵。顺时不作荣枯想，适意元无胜负心。蒲石疏帘真道院，柏香浄几小丛林。四时剩有闲风月，醒里寻题醉里吟。

仰天有所思，心远目苦短。西风驱残云，千里月华满。

粒粟悬悬左角钟，几年镇压梵王宫。要知八万四千所，元在寻常一念中。佛现紫金归胜地，僧夸乌石坠虚空。毫光起处无人见，明月堂前玉几东。

朝踏山根云，暮归云中扉。野鸟始惊避，今焉情依依。异哉海上鸥，猜疑未忘机。

放浪宇宙间，世事笑局促。骎骎影中人，不受时采录。奄然长夜归，赍志空山木。昔日堂上欢，今夕堂下哭。哭之欲其生，予亦不自觉。天道元无私，纷纷徒宠辱。素心惟坡仙，一死万事足。

自古皆有死，载歌酹清觞。嗟予早失怙，艰阻亦备尝。母兮岁六十，终古青松傍。陟冈恸伯氏，忘簪悲孟光。后波逐前波，同归溟漠乡。飘风相飞旐，轝铎声央央。

重云翳苍柏，零露栖白萧。骨肉慕音容，慌惚哀空郊。肴核班几席，椒浆浇岧嶤。人归天已沬，纸钱悬枯条。逝者如此耳，暮暮仍朝朝。暮暮仍朝朝，人兮柰若何。未死不能乐，既死空有家。僮仆几恩怨，交朋几悲歌。若人会斯语，属和纷阳阿。

揆子初度日，抚杯拟歌辞。衰龄逾五十，敢必登古希。自传始迁固，志铭传牧之。谛观子俨疏，直与浮世违。靖节百世师，汝无轻笑嗤。讳之宁免殁，不讳达者为。假我以耆艾，年年续斯诗。

忆昨岁莫止，慷慨生死机。拟韵追先哲，持为自寿诗。成篇示叔季，心然口交非。讵知不一霜，季兮先露晞。兴思发永叹，载言涕肆颐。万化同于尽，彭铿空厖眉。日月不我与，去去气力衰。且进尊中醁，勿作儿女悲。殷勤晋鼎心，趋前舞莱衣。

帽破衣宽骨相寒，为花日日醉吟鞍。时人祗道题风月，后世将诗作史看。

笑指南山跃马归，明知举似弃才诗。亭前千古标芳姓，未可穷通论一时。

长安市上醉如泥，旁若无人且赋诗。谁识隠然为计国，沈香亭畔脱𫖇时。

醉里沈思世道危，不堪着眼只攒眉。空留忠愤声名在，不见招归旧日诗。

人人苦炎歊，于我觉太甚。北户其清凉，万事付一枕。

叩门真丈夫，一揖弃拘检。人物晋风流，班坐黄玉簟。

谭垒争尘清，诗坛传令急。今日有公事，俗驾不可入。

墙外水泠泠，水边木阴阴。相遇聊自适，兹辰犹竹林。

同为山泽臞，半分渔樵席。我不践斯境，谁肯赏兹僻。

意到景自到，荣荣窗下花。一张彭泽琴，一瓯阳羡茶。

有酒斟酌之，欢然成喧哗。何必五侯鲭，李绿兮香瓜。

一会良不易，载言翻令愁。清风有时度，白日不可留。

君颜犹少年，我发不胜帻。百岁垒一丘，主翁惊是客。

数面成骨肉，子归将何之。长啸盼天外，云意俱迟迟。

柳外绿阴重，绿阴生远风。温凉三月后，醒醉百年中。桑秃吴蚕熟，林幽蜀鸟空。不祈朝市梦，高卧太湖东。

寂寞相公宅，枯杨枕绿波。老兵犹自语，贵客旧曾过。壁暗蛛生网，门空爵可罗。问他桃与李，何处得春多。

静向南塘验物情，东风又绿柳边汀。梅花密点残棋局，蜗篆斜题小砚屏。浮世虚无春后雪，故人零落晓来星。逢时且进杯中醁，休学怀沙赋独醒。

四十二间廊底客，不知春向柳边深。三旬禁足持僧戒，终日看书养道心。露草带云眠野鹿，风枝摇月唳幽禽。一尘不到炉烟静，自向空寮续近吟。

湫隘嚣尘不可居，卜诸清旷亦蘧庐。虽无傍水梅依竹，喜有对楼人读书。工雀一枝聊尔耳，战蜗两角竟何如。西风渐劲未归去，空说张翰忆脍鱼。

五十一年前素昧，相逢元是镜中人。他时鹤发鸡皮样，却道今番画未真。

生前喜作死规模，强把冠裳束幻躯。儿辈对人抛好语，吾家南极老人图。

燕入虚檐教子飞，风帘不卷和新诗。绿阴满迳蜻蜓小，正是梅黄欲雨时。

春事又如此，犹人欲老时。绿稠烟外树，白紧鬓边丝。天道有还日，吾年无返期。从今安适境，莫放酒杯迟。

游事一番了，愁多锁昼长。因思来岁赏，未必少年狂。野鸟学蛮语，岸花浮楚香。鱼应知我者，圉圉到池塘。

头角未峥嵘，潜宫号水晶。游时虽逼窄，乐处在圆明。有火疑烧尾，无波可动情。一朝开混沌，变化趁雷轰。

气貌老成闻见熟，江湖指作定南针。得书爱与世人读，选句长教野客吟。富贵天街纷耳目，清闲地位当山林。料君阅遍兴亡事，对坐萧然一片心。

敬长于今我独亡，转头惊见十飞霜。心乎爱矣兄如在，陟彼冈兮木已苍。直喜克家犹有子，回思疗疾苦无方。伏波不忍离坟墓，泪洒归舟重感伤。

抵掌论文酒易酣，岸巾风外鬓{髟/监}𩭹。十洲所有今之一，七步而成尔乃三。桥压平堤波卷绿，烟封远沚草舒蓝。闲边得侣评佳境，留与他时作美谈。

古柳溪头枕断槎，横篙挂网几渔家。得鱼去换红蒸米，呼子来挑荠菜花。

浴蚕才罢𫗪蚕忙，朝暮蓬头去采桑。辛苦得丝了租税，终年祗著布衣裳。

机声咿轧到天明，万缕千丝织得成。售与绮罗人不顾，看纱嫌重绢嫌轻。

轩冕委尘埃，今人为古哀。百年丘陇废，几个子孙来。蔓草栖朝露，穷猿泣夜台。世间类如此，当乐且衔杯。

扫榻卧终日，香销百念除。不愁浑厌酒，无事剩钞书。粉浅庭前笋，青齐雨后蔬。自嫌犹有累，添水种金鱼。

昨夜东风急，疏窗荐雨入。溪南梅正花，狼藉随尘沙。皓皓多易污，不得全春华。春华能有几，纷纷入桃李。时哉小兴衰，人生犹物理。明发檐沈声，鸟雀喧新晴。老农脱袯襫，一犁原上耕。

中流砥柱一宗臣，长把丹衷动玉宸。三十四番如此疏，百千载后更无人。堂留薇药谁知己，路长萧茅谩得春。自是不曾轻出处，到头着着为斯民。

心境空时喜地偏，杖藜来勘点头禅。重门锁住海心石，一剑截开冰底天。谁记珣珉曾院宇，尚传吴越共山川。阑风剩月知人意，塔影松声落坐边。

碧琅玕里几亭台，万朵芙蕖照水开。可醉可吟尤可卧，主人无暇客长来。

去去晴云送客舟，客舟刚把去云留。云心不定客心乱，一阵飞花两岸愁。

数舍茅茨簇水涯，傍檐一树早梅花。年丰便觉村居好，竹里新添卖酒家。

寺枕彩云桥，残碑纪晋朝。地平垂塔影，林古镇塘腰。夜月松千阜，春风柳万条。景多僧住少，近觉有尘嚣。

勋业占渔蓑，因闲学种荷。春秋几燕垒，人世一鸡窠。雨急溪声壮，堂宽野趣多。狂歌狂且醉，还感醉时歌。

秋院穉凉生，看书睡未能。扇闲萤扑袂，窗破鼠窥灯。晚境物华异，清宵道气增。邻家犹不寐，席地话丰登。

曲肱玩味圣贤书，识破人间总畏途。盛欲对君言所以，又应诮我爱之乎。百年役役雁来去，一梦昏昏鹿有无。堪笑季鹰犹左计，求归何必待莼鲈。

醉敲牛角过前村，此世应无利禄昏。有水可渔田可稼，即松而径竹而门。宾朋连属琴书乐，亭榭参差鸟雀喧。不假山灵回俗驾，会心同是一乾坤。

举世昏昏醉未醒，独醒寂寞楚江滨。后人爱把离骚读，不道离骚误后人。

人间总利名，此地此心清。雨架笔多润，风棂琴自声。虚堂回古味，逆境见真情。脱帽寻蕲簟，酣眠小太平。

浮世即浮家，书车与钓车。梦中行熟境，尘外立生涯。篱落千丝柳，池塘两部蛙。儿曹问农事，{禾罢}䅉隔田花。

清晓出江城，波平觉棹轻。烟荷学人老，风柳作秋声。岁稔时无事，心和物有情。客来慵与语，苦苦问功名。

照邻营墓牧之铭，一理融明古亦今。政为后先同此觉，不将生死动其心。天教棠棣分春色，地接松楸合昼阴。自谓老身强健在，时时来和寿藏吟。

天末星流小似萤，因将时事语家庭。久晴未厌田多雨，众醉难教我独醒。梅下有人编野史，竹间犹子课羲经。晚年喜不为身累，闭户何求阮眼青。

绉红纱护水晶团，驿骑飞来露未干。胡羯垂涎犹不悟，马嵬山底梦长安。

落尽红盐子更青，余甘风韵未为珍。从来独有茶知己，勘破生生一点仁。

江湖千万顷，小艇熟烟波。无梦世情薄，有吟春思多。百年空反复，两鬓暗消磨。钓叟同吾志，鸣榔柳外过。

梦想传柑宴，村醪可试沽。谩酬元夕尔，不复去年吾。旧事思清汴，幽情卜紫姑。六分春已一，秉烛步通衢。

纤尘不到芰荷边，好向阑干系小船。得句未工吟竞病，有书可读笑便眠。老于胶扰宁中圣，暂尔萧闲即半仙。人境两忘天地寂，一声柳外咽新蝉。

厌作人间粥饭僧，等闲来续义铦灯。近吟气味无蔬笋，旧学工夫尚葛藤。花下飞鞭身洒落，风前扶帽发鬅鬙。浪仙素不修书问，有愧昌黎诧可朋。

一卷黄庭日未移，跏趺坐处篆香迟。儿曹问我新官职，顺适堂中老住持。

一片飞花落酒缸，风光渐觉远书窗。草深两部青蛙闹，芹湿重檐紫燕双。

冯夷掣开潜蛟锁，御云飞过松江左。悬腰展鬣眠东湖，生绡描作垂虹图。隠君骑背占空阔，百尺阑干景轩豁。有亭翼然芙蕖开，风朝月夕尤佳哉。柳边何曾官船来，回视驿桥多尘埃。

有君子兮居沧波，芝兰之室未足多。为香终日成痴绝，不着此亭如香何。光风霁月荡心目，幸甚吴侬沾賸馥。兹时消得为衣裳，对翁更把离骚读。

世事如今不可知，相逢茶罢且吟诗。无风古鼎香烟直，未午空庭树影迟。袖手好看棋胜败，论心休问酒醇醨。谋居恰与松江近，斫脍羹莼渐及时。

居家巧作浮家样，此即人生不系舟。政恐风波起平地，直教砥柱屹中流。浪花影动重帘月，潮汛声喧万叶秋。梦里不知容膝计，翻身栩栩逐轻鸥。

吴松江头田舍翁，年年苕溪摇飞篷。沿溪杨柳旧相识，问翁何事犹西东。心欲无言泪如洗，松楸正在西山里。余生五十五番春，七十为期春梦耳。追思畴昔谋亲茔，雁行差差三弟兄。伯兮季兮不可作，老来只影嗟零丁。手种青杉逾百尺，藤花薜蔓笼台石。一年一到一徘徊，此后徘徊几朝夕。九泉属望天潜知，寸草难报阳春晖。教子一经答先志，买山傍墓终焉计。读书可大吾门闾，没世可从先大夫。

童去鹤归迟，青山皓首期。池塘圆草梦，家世受梅知。拂石和云卧，分鱼换米炊。人生裁足耳，舍子更其谁。

昂藏苍髯翁，违世号独立。女萝千丈丝，依倚忘岌岌。有客眠疏阴，感慨百世人。不悟女萝累，甘为女萝亲。猗欤山下兰，清芬传楚泽。野蔓不可干，此道何曾息。

太湖三万顷，湖中东西山。谋隠愧不早，欲往嗟衰年。道南地夷旷，半占龟鱼渊。断岸连疏村，浮云栖平田。得此愿可酬，不啻湖山间。瞻彼闵子巷，卜居千载前。犹存六七舍，古柳生青烟。邻曲来无时，为予喜欲颠。畴知在尘境，中有风月闲。吾将老此乡，草木俱欣然。

已受鲈乡招，柴车异尘鞅。方春融融时，红紫形梦想。胜游计自今，乐事何曾往。迎意引壶觞，班荆集少长。容膝地有余，意不在袤广。牧竖良知心，长歌振林莽。

蚕姑馈新蛹，篱落桑柘稀。一茧视万事，浮生同于归。水浅凉可濯，荷深香可衣。载言老圃计，勇决无依违。

疏牖炷柏子，日与琴书娱。已复回商飚，凉意浮郊墟。自成松菊趣，不杂轩冕居。悠悠鸟脱罟，局局兔守株。试叩塞上翁，得丧为何如。元亮抱至道，诗发道之余。利名莫能束，精神游太虚。冥想田园归，其乐无时无。

控馿灞桥坳，纵棹剡溪曲。缤纷天上花，拍拍春意足。能追兹辰欢，独许苏玉局。憧憧市朝人，继晷犹秉烛。野翁太无营，借暖待晴旭。

结庐田畴间，稔步东西陌。时哉休且休，聊以适吾适。汗漫游难逢，崦嵫日易夕。筿影延户深，苔晕补阶隙。而有蛙蚓居，口腹犹役役。顾予安一闲，顶踵蒙帝绩。发为四时吟，吟中自规益。

步兵旧游地，野人今结庐。千载同一调，志隠不志鱼。

濂溪有此天，天外得此景。景中一衰翁，融入吟哦境。

一犁足春雨，一丝摇晴风。乐此至乐地，其惟蓑笠翁。

舍瑟声不传，咏归声在道。风乎野水滨，夕阳转芳草。

百卉伏穷阴，一枝倚春色。因易探真机，生意何曾息。

客问燕山地，燕山地不多。祗因解培植，桂子绿婆娑。

萧疏拂行云，清阴笼远汀。水色元无色，相逢眼自青。

一气融万象，大哉造化仁。自耕还自凿，熙熙康衢民。

自有此山扃，疑与浮世隔。清风袭我裳，竹下有来客。

交柯叆苍寒，不碍青霄路。油然隠者心，一声孤鹤度。

园林悭十亩，天赐老生涯。雪境吟终夜，春时醉一家。篱疏簪菊种，石古络藤花。莫有同盟者，多煎谷雨茶。

草舍密还稀，编篱枕钓矶。鸭群迎棹去，牛背晒衣归。风紧浪千叠，村深柳四围。倚樯无与语，数雁失斜晖。

老来分外喜新春，春事关心世事轻。棋肯输时方是著，路疑险处不须行。雨催农业鸠夫妇，风带边声雁弟兄。办得斗园邻屋角，剩栽芝术了余生。

怕被刘郎认故人，披裘钓泽隠余生。无端伸足龙床上，多却严陵一姓名。

唤得归来是督邮，东篱千古占风流。白衣未至秋萧索，曾记公田种秫不。

举世知心独有韩，为何无发强加冠。若人了得推敲事，僧服儒衣一样看。

出仕因诗忤长官，布衣时节更孤寒。长安得意春风里，百岁都来一日欢。

举世一枰棋，谁能着着奇。懒皆安乐法，醉即太平时。梅雨飞不断，茶烟凝欲垂。吟诗为无事，多事又因诗。

著足万松关，东州第一山。听泉穷地脉，历栈近天颜。奎画疏烟外，钟声远树间。衲翁曾有约，分我片时闲。

爆竹散千灾，从今事事谐。五辛空{饣殳}饤，六甲已安排。井贮屠苏药，庭辉榾柮柴。谩教添一岁，依旧好情怀。

水生远岸拍蒲芽，春色骎骎染物华。伎{亻养}一诗安老草，眵昏两眼眩空花。楼分古柳烟光薄，桥倚青帘日影斜。此乐未知谁可共，隔篱独许钓鱼家。

柳长柔丝草长芽，随时委化答年华。呼来便了能酤酒，抱去添丁共看花。忧世中宵心耿耿，题春半壁字斜斜。江湖风月今犹昔，能学龟蒙有几家。

鬓边惊雪点，腰下欠金围。已绝功名想，甘为耕钓归。浮生醒亦醉，往事是耶非。独有楼前景，年年霞鹜飞。

蔽空青不断，杉径影中行。僧指夜无月，客嫌春少晴。卧龙安旧窟，倦翼乱归程。吟到长虹背，人间天上惊。

桃花深映水边庄，夫妇相携笑语香。耕耨有粮蚕有种，丁男戽水女条桑。

家家柳色染轻黄，柳外归鸦噪夕阳。屋角有烟青不断，粞儿饭熟淡齑香。

群来野雀遶林梢，三五人家住水坳。翁媪语人年岁好，屋山添得一层茅。

未晓催车水满沟，男儿鬼面妇蓬头。但求一熟偿逋债，留得糠粞便不忧。

往来鸡酒乐村村，一稔难忘大造恩。粜谷可酬婚嫁愿，今年好事属柴门。

屏息小胡床，心魔已受降。香留烟出户，云过雨来窗。自许参禅观，谁能折慢幢。山童求说偈，竹影落寒江。

春意满庭除，红尘半点无。山川同变化，天地一模糊。石友耸冰骨，松公掀寿须。相望王子宅，不见夜篷孤。

溪桥一树玉精神，香色中间集大成。疏影逼真前处士，群花推重老先生。春回陇首人千里，月到窗前梦五更。甚欲折来还不忍，岁寒留取看峥嵘。

几载江湖兄弟心，老夫吟了听君吟。休论聚散时难易，要识推敲意浅深。昼静床头便竹简，风清墙角度松琴。山灵应是驰山檄，知向孤山何处寻。

古貌如君更古心，舣舟来伴故人吟。十分酒醉忧时切，一点灯昏语夜深。半似画图经雨壁，不成宫征乱风琴。个中好办栽梅计，胜友从教载月寻。

畎亩思国事，笺天泪成流。鲜风鼓中夜，涷雨喧西畴。一饱将如愿，卒岁应莫愁。料得廊庙心，犹怀沟壑忧。香灯答帝力，籉笠悬车头。白首逢三登，酣歌娱春秋。

来夕九秋半，月同心迹清。已知千里共，祇欠一分明。流水往来影，幽人今古情。撞钟先得句，尘世不须惊。

月过市无声，令人毛发清。连村三鼓急，隔水一灯明。琢句醉时语，簪花老后情。凭栏发长啸，不管卧龙惊。

昨雨转今晴，晴新越样清。恐孤秋半赏，为补夜来明。检点有斜影，看承无异情。微吟樵唱句，犹恐鬼神惊。

以义名庄遗后昆，隠然文正典刑存。当知疏远诸亲族，同是高曾下子孙。先世家风传不坠，废祠香烬喜重温。更能培植诗书种，忠孝他年萃一门。

北望中原惨莫烟，楼头风物故依然。后人拍得阑干碎，往日轻教眼界偏。水撼金焦声亦怒，云连楚泗势犹全。壮怀且付生前酒，千古英雄冢道边。

未惯秋情绪，客中方觉难。酒悭疏旧识，衣薄怯新寒。雨过浮云湿，风来病叶干。倚楼搔短鬓，一雁掠阑干。

雪村吟有稿，名峻斗牛低。声调唐之上，精神江以西。爱君忧国意，临水傍山题。何代无风雅，人心自鹜鸡。

八面玲珑静向阴，静中时现定中身。解传佛祖从前意，便是羲皇向上人。背日一檐浑不暑，依山百卉若为春。未逢惠远相招致，厌杀浮生有劫尘。

广寒世界放新晴，景物萧疏八月深。窗外方疑天雨粟，风前已见地流金。举留清致为诗助，收拾余香付酒斟。但得仙根耐霜雪，不妨携囝步繁阴。

梅花旧刻字将磨，勘辨其如病眼何。千载鼠须遗墨少，一时赝本误人多。肯将金谷序文比，因想山阴气候和。最喜孤居山下姥，慕名特特为烹鹅。

近来何事倦于吟，岂是因吟误却身。此道自来多冷淡，郊寒岛瘦少陵贫。

柳线穿来网上鱼，宽偿所直办朝厨。烹鲜不及为亲养，一笑分羹问二雏。

一段无情作有情，如来相貌十分真。不因人世皆尘土，谁识山头不坏身。

枝头红白乱飘零，又是风光入柳汀。自笑半生成草草，不知双鬓已星星。贪吟为有诗磨勘，戒饮从教酒勒停。旋学禅床诸衲子，蒙头相对一函经。

正传国子先生印，远访松陵隠士庐。二十四篇风月句，几千万卷圣贤书。地偏自觉因人重，日涉从教与世疏。已戒园丁多种菊，重来对菊脍鲈鱼。

曳筇独独倚柴扉，翠泼西山漾落晖。衲子顶云随雁远，牧童腰笛挽牛归。

锦样桃花占晓晴，桃边梅树尚寒英。莫羞老大无颜色，自是前贤畏后生。

放翁今已矣，犹有未刊诗。阅稿无三豕，还书欠一鸱。听儿弦诵罢，留客笑谈时。发越吟边思，心香答所知。

芰荷深处小壶天，时见征帆破晚烟。非主非宾和气里，似晴似雨绿阴边。凭阑笑语惊鱼鸟，信步游行废管弦。剩喜利名尘不到，持竿柳下问渔船。

得得寻幽到水天，开樽洗勺动庖烟。败欢红袖翻棋局，惯客乌衣拂坐边。好景自应分半席，雅歌政不欠繁弦。黄昏未忍轻归去，长笛一声何处船。

卷地沙尘扑面来，归舟不进去帆飞。世间何事无迟速，逆者由来顺者机。

天留胜处占清凉，山挟波光薄我裳。看遍尘寰兴废事，竹阴千古一禅房。

轻舟小驻绿杨堤，载得闲云过别溪。云本无心天欲暮，一声何处杜鹃啼。

人生真乐在家山，况有名园五亩宽。眼底不随花富贵，水边长报竹平安。养心澹泊千诗稿，种德蕃滋九畹兰。以此寿君君必寿，年年新月照杯盘。

秋满读书林，篝灯报夜深。肯闲诗有趣，为拙仕无心。惊鹊择枝宿，幽蝉抱叶吟。未能游梦境，何处捣衣砧。

结束虚亭近太清，山光水影互逢迎。人心祗觉山多险，几个人心水样平。

软红尘外耸嵯峩，题品先曾属老坡。立脚愈高天愈阔，静看舟楫驾风波。

谪仙歌洞庭，坡翁赋赤壁。逢时汗漫游，元不计何夕。慨慷晞英豪，老大谩凄恻。矧兹笠泽区，万顷混空碧。一苇纵所如，卧虹控秋色。云𫐌驾双星，银潢几经历。柳州乞巧文，我欲为己易。邂逅竹林贤，胸次小八极。气胜棋声高，量宽酒杯窄。载笑轻公侯，一闲抵金璧。多谢简斋孙，遗诗话平昔。二雏掖吾旁，对景亦自得。髣髴真率会，相与鄙肉食。驻睇芙蕖边，拟卜子云宅。清风继三高，名利焉能役。因夸江上人，有此坐中客。

在在江湖芦苇，家家杨柳楼台。试问燕鸿心事，为谁飞去飞来。

采采篱下菊，熙熙白首交。挈觞酬佳节，先惊蒲柳凋。日月不再与，名位空相高。岿然龙山青，千古擎丹霄。彼美一晋士，长接辞尘劳。留钱寄酒家，快饮如沃焦。尚友前辈意，兀兀而陶陶。且了今日欢，谁能忧来朝。

长相思，情万折，年少不来春又别。宝奁香，绣帏月。鸿雁音信稀，鸳鸯魂梦绝。尚持百年愿，料理丁香结。

占得中吴第一清，莼鲈里社可鸥盟。七层灯火重湖影，千尺阑干两市声。款乃歌分长短律，往来帆带古今情。三高岂是无名利，祗与时人有重轻。

重檐敞处受槐薰，扫尽江村雨后云。佛法本无南北异，世情强有晦明分。个中苟住元无住，此外无闻却是闻。谁道结楼入已去，床头诗版几朝曛。

山下水一泓，山上云一朵。有尘飞不来，终年风月我。

柿叶红如染，横陈几席间。小题秋样句，客思满江山。

菰蒲卫竹居，适意在江湖。富贵诸公有，清闲举世无。四时盘谷序，一景辋川图。何处无芳草，堪嗟楚大夫。

节序几循环，重来秋又残。霜晴生酒熟，风冷夹衣单。未羡千锺禄，宁求一枕安。白头逢岁稔，忧国素心宽。

半世困尘埃，烟霞入梦来。谁能缩地脉，我已思天台。城古清云气，山灵秀药材。春时穿径去，郡守莫惊猜。

鹤去山孤草亦荒，旋吟长句谒虚堂。束刍尚拟人如玉，一朵梅花当瓣香。

一为功成一见几，一逢叔世老渔矶。后人欲隠求其志，志不因时隠亦非。

洛阳分种入侯家，魏紫姚黄谩自夸。素质不为颜色污，看来清得似梅花。

一生已得半生闲，出入诗篇酒盏间。祗把小儿看造化，不妨老子号痴顽。幻身且喜无诸恙，灵药谁能觅大还。多谢梅花来荐寿，年年雪里破春颜。

忘身忘世老方回，适处从教节物催。几日吟情为热恼，一天生意趁凉来。屋边花竹时时好，水外轩窗面面开。独有此君同此趣，百年事业两三杯。

湖滨江浒疏疏村，村村渔家人子孙。为鱼不管波浪恶，出未天明归黄昏。得来鱼可数，妻儿相对语。瓮头有齑熟，锅中无米煮。昔日鱼多江湖宽，今日江湖半属官。钓筒钓车谩百尺，团罟帆罟空多般。盖蓑腊雪杨柳岸，笼手西风芦荻滩。差差舴艋千百只，尽向其中仰衣食。几谋脱离江湖归犂鉏，似闻岁恶农家尤费力。

千古湖山人物，百年翰墨文章。寂寞梅花开处，一尊自酹寒香。

九日三眠火力齐，五朝又报四眠时。辛勤一月方能茧，缲得成丝却卖丝。

扫下乌儿毛样细，满箱桑叶翦青柔。大姑不似三姑巧，今岁缲丝两倍收。

塞上将军且罢兵，一身万里自经营。将军歌舞升平日，却调琵琶寄怨声。

澹薄野人心，难教著利名。重农田舍熟，省事世情生。石老旗枪叶，池喧鼓吹声。东风知此乐，飞絮荡新晴。

半日断梅雨，两山生火云。窗明书少蠹，壁润帐多蚊。无计清时暑，何心解世纷。追思河朔辈，倚箑对炉熏。

何年现采虹，悬足控西东。两地烟波隔，一天风月同。𫇛声摇雁柱，檐影覆龙宫。雠虏曾垂钓，谁收饵虏功。

泉石聊复尔，杖屦亦偶然。万化同一适，鱼鸢兮天渊。

变态分阴晴，悠悠浮太虚。冥与此心契，时哉道卷舒。

一陇以鹤名，疑是终南径。山灵无献嘲，出处由来定。

不记门前路，门前一尺深。梅花如有语，参透老逋心。

盘旋山水间，隠者固所乐。寐寤独言时，{亩犬}亩心犹昨。

彼哉市道交，出语指天日。未逢魏与裴，三叹扁斯石。

枯槎浸清溪，飘飘野云度。徘徊复徘徊，撚髭未成句。

招提四百载，不与世劫俱。松陵拱空觉，柏香祠真如。时秋兆嫩凉，揖客登其庐。廊邃碑篆剥，阁迥钟声疏。中有白足侣，光现摩尼珠。勘问点头石，奔走观心狐。坐我六和室，风回晴窗虚。棋枰迭胜负，哗音发酒余。饱分蔬笋供，似可山林居。同是百年客，得此一日娱。远社不复见，熟与斯人徒。松日簸斜影，麾儿呼移厨。驾流来鲈乡，野云黏菰蒲。客散渔火稀，冉冉吟篷孤。

枯坐如僧欠钵单，年来梦不赴槐安。稀行种竹容风入，大字钞书就月看。为有故人同冷淡，非干明主弃孤寒。因闲悟得家山趣，堪笑世间行路难。

过墙新竹粉痕黏，蛙闹池塘燕掠檐。自喜江乡成懒散，从教世界要庄严。稻秧井井畦千纬，荷叶田田水一奁。心事太平风物好，与人无爱亦无嫌。

难把来笺向后黏，载持珠玉傍风檐。吟根此性辞平易，学本于经意简严。未逊弥明联石鼎，还嗤韩渥赋香奁。阳春政不容人和，自听巴音亦自嫌。

相思独向小窗明，试翦春衣趁晚晴。还觉此情丝样小，欲裁不断柰何情。

雌蝶雄蜂缀杏枝，此时此意妾心知。等闲绣在香囊上，寄与东风赠所思。

千里相思两寂寥，东阳应减旧时腰。书中喜有归来字，携傍红窗把笔描。

绿杨红杏闹墙头，画出眉山却带秋。一行珠帘休卷上，怕春知道有人愁。

倚楼目断暮江边，约定归期夜不眠。香篆有烟灯有晕，笑移针线向床前。

蘋洲起壮风，秋事太匆匆。节候一番别，心期几处同。牛沈苔晕碧，蟹断蓼拖红。有客愁无柰，人生总客中。

举世正营营，闲中意味深。无忧伸足梦，自乐曲肱吟。火软香凝穗，檐虚树长阴。客来难举似，指水印禅心。

寿客若为情，风流友麹生。殿秋安晚节，为隠被香名。曼衍南阳种，凄凉楚泽英。见山应自语，今古几渊明。

载月船空漾寒绿，掀篷半卧听渔曲。谁家留连万玉妃，羞露腰肢和面目。有缘窃见驼酥胸，灵坚习习生香风。剡溪藤下路如掌，忆在西湖烟雨中。迦叶相迎开笑口，汤休谢昼几搔首。世间不尽有余机，除却逃禅人解不。

年少逢春不惜春，惜春还是白头人。飞花入坐儿曹舞，细草蒙阶醉后裀。未羡食前罗五鼎，静看檐隙走双轮。此心已与尧夫似，同为清时作幸民。

祥光一夜照乡闾，迟晓邻翁毓凤雏。举坐已夸沾玉果，传家应不负诗书。生时恰恰逢秋半，长日骎骎课夜余。自顾阿戎愚且鲁，提孩敢说巧相如。

人夸旌表旧门闾，梅长新枝鹤长雏。八叶可提和靖印，十箱须读阿宜书。诞弥厥月生无害，积善之家庆有余。准拟一饕汤餠供，柰何逢疾似相如。

寒禁蕨芽拳尚小，雨缄茶觜舌无香。山翁不信春光老，祗道侬家未种秧。

世间何事不何楼，莫为何楼苦苦愁。贵客五更驰宝勒，海翁终日对沙鸥。

两桥横处放潮回，桥外花村涨晚埃。省事老禅门闭早，焚香对月礼如来。

江流环合路纡回，香火千年地少埃。佛法本从方寸起，逢人刚道自西来。

咫尺不相见，隔江应见难。有孤今雨约，转觉暮云寒。是处莲堪社，何时芋共餐。相思正无赖，鹊喜近阑干。

翁琢五七字，儿亲三百篇。要知皆学力，未可以言传。得处有深浅，觉来无后先。殊途归一辙，飞跃自鱼鸢。

相逢隠者流，同是五湖舟。为老铭三住，因闲话四休。黄沙明野渡，画角咽谯楼。已践登山约，煎茶更少留。

河汉浄如流，枯槎便可舟。掉头诸事懒，弹指半生休。撼竹风疑雨，依山屋当楼。此游情味好，应不待苛留。

繁红妒紫绚前林，杖策来栖花下阴。休道游情难似昔，可能他日尚如今。乍晴涧曲萦流水，未晓庭皋调野禽。毕竟老天怜老子，幽闲断送一生心。

几欲扁舟载雪来，可人风月相蓬莱。因思渭北吟春树，消得江南寄早梅。应接山川公事省，主盟觞咏旷怀开。何当身与浮云似，朝暮飘飘往又回。

汉庭延寿丹青名，解使蛾眉休甲兵。之子懒作迺翁画，直向梅花苦用情。笔端不复污脂粉，临成天地无边清。更将此意语君复，岁寒应与孤山盟。

植杖踞磐石，邂逅跄踉师。叩之何方来，偃息招鼋池。杭芦访莼江，临流弄涟漪。春老芳事歇，风前蒲差差。人景与心会，聊以声吾伊。作茗话今昔，几逢夜壑移。达哉无住想，遥与蒙庄期。名似囿于物，非庄所能知。三语三不答，出门宾晴曦。

一岸茭芦何处村，小舟荡漾日黄昏。栖鸦散乱风惊柳，渔火清荧人倚门。

看月过天中，贪幽臭味同。竹光延野碧，灯影染窗红。听客谈时务，呼儿诵国风。还思浮世事，到底是匆匆。

冲寒谒子陵，好挹钓台清。若遇多梅处，须宽半日程。少年先器识，实地作功名。太守贤明甚，当如事父兄。

把茅为屋竹为城，柏子香销道气生。九十春光花一片，万千心事雨三更。连村鼍鼓相高下，断浦渔灯半灭明。闭户和衣寻小榻，梦回犹听读书声。

双凫小驻柳边洲，岂是花时作胜游。着意劝民躬耒耜，终朝把酒话田畴。三年两下车尘拜，九客同为野景留。桃李成阴春欲去，寸心耿耿夕阳舟。

闽江闽山相对青，照人肝胆寒如冰。路旁修松夹古桂，风鼓吟髭月随袂。君有莱衣我独无，此乐不能与之俱。老夫耄矣君年少，喜见功名将远到。归欤归欤盍归欤，长途玉汝千金躯。来秋来作广寒客，相携醉舞红尘陌。

去去扁舟对晚晖，晴和直欲减绵衣。风来一阵芦花过，祗道春残柳絮飞。

霜冷信冬晴，苕溪半日程。正篷辞月色，欹枕受松声。渔隠前时约，山讴古样情。料应朝市客，笑我独为清。

新月试新晴，扁舟夜奔程。咿哑千万意，暧迺两三声。熟识旅中事，生嫌世上情。愿为山简醉，休问伯夷清。

漫山高下武陵花，一片红酣散晚霞。要识当时秦晋事，隔溪修竹两三家。

九房六瓣瑞天山，香色清严入坐寒。不悟岑参题品意，后人祗作佛花看。

竹满园林水满沟，幽深地位度春秋。坐中不可无侯喜，歌处何须有莫愁。别墅帘栊风飐燕，远村籉笠雨耕牛。老来应物犹强健，多少壮年成梦休。

半点嚣尘不敢留，晴光野色自浮游。一泉走石夜多雨，万竹围松风似秋。賸喜有诗堪献佛，从教无骨可封侯。上人回施清闲供，兰芷香中著茗瓯。

梅边又上帝王都，柳下俄空处士庐。汉月楚星人去后，淮云蜀雨事何如。东龟不食西征缺，南雁难期北信疏。此去叫阍天路直，何时快睹茂陵书。

善积端如水涤源，源深自可羡来昆。岁当有室讵为老，意者重闱思弄孙。和乐定知江有渚，硕蕃伫见叶流根。河南心印元同自，秋干虷中细讨论。

鱼水时暂欢，芝兰近同臭。惟有石丈人，万古情如旧。

