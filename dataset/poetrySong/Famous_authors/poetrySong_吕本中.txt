不能归续侍中貂，遂有声名伴老饶。万里更行看騕袅，一枝才足赋鹪鹩。诗囊磈礧君其漫，药裹侵寻我亦聊。举目云天尽新语，殷勤收寄一牛腰。

君行南山南，我在北山北。不闻浴鹄白，但见染丝黑。老境欲垂垂，快意须得得。孰知百雉坚，而有一日克。浃如涧底松，纵老终不踣。一如云间鹤，不复可羁勒。我如千里风，遇此两鸿鹄。明珠脱氛翳，晓日破昏塞。宿障不尽除，胸次犹笔墨。君看说诗口，乃是拔山力。冷霜卧偃蹇，岁月饱封殖。谁能窥藩篱，未易得阃阈。政当敛光芒，不必须缘饰。相从无何乡，败衲依破裓。更令好事人，妙语添一则。

雨云揽江色，偃蹇破昏睡。千花闭红紫，妙见一室内。披政当敛光，芒不必须缘。饰衣行夜永，明月在船背。微风过萧瑟，古柳立苍翠。翛然一蒲团，坚坐觅诗对。我生无南北，所到意趣遂。孰知十年游，保此清浄退。颇念城北人，结友老杉桧。漫随长铗归，甘作短檠弃。出门万里涂，已驾安得税。何当持被来，把酒相就醉。

晴鸠不时鸣，雨鸠不暂歇。相去跬步间，屡见屐齿折。寒泥拥衰草，秋扇罢残热。今晨好风景，稍贷屋头月。清光冷相照，玉艳满金玦。唤客坐前窗，文字相澡雪。殷勤傍诗律，未暇了麹糵。澜翻谈经口，邂逅如意铁。我歌君辄书，字字有行列。不须陛枑严，但要兵卫设。譬如南山石，瑑齿当井渫。真成一战霸，未可三鼓竭。人生各泾渭，世事亦滕薛。高堂食肉人，两马方踶啮。何知缊袍底，犹有不安节。

遂阻城西步，兼怀霅上游。长风掠归燕，苦雨应鸣鸠。月向谁边好，寒催社后秋。传杯有新韵，能忆老兄不。

嫩粉殷勤换浅黄，郁金丛里见新妆。已翻百叠红衣润，更沐九回沈水汤。

渐歇驱蚊手，真成把酒天。长河印晓月，老木聚荒烟。了了江山梦，区区文字缘。南阶两三菊，极意作今年。

江山处处好，落日极登临。雨续蔬畦润，风吹杮叶阴。客船频上下，水鸟故浮沈。尚有南飞雁，丁宁可寄音。

稚子寻花莫漫狂，已知衰疾负重阳。新霜有意留青蕊，更放残枝十月黄。

落日满寒雨，长江收夕霏。定知聊复尔，敢望不相违。野鸟晴相唤，残萤晚自飞。殷勤两山口，好为放朝晖。

疾风吹沙不成雨，十日狂阴倒残暑。江头树木半焦枯，不厌潮头洗尘土。南楼反照千丈红，落日却在洪涛中。舟父渔子莫惆怅，更借朝来东北风。

南山雪云千丈高，北山晚田无寸毫。富儿巨家饱欲死，笑我陋巷长蓬蒿。道人坐穏忘作劳，百念解纵如垂櫜。但当折简唤我曹，并坐择虱烦抑搔。笔力可借秋江涛，莫学人间膏火熬。

荆榛闭莽苍，千岁一孤坟。生则无是叟，死应冥漠君。略无他日念，唯有不堪闻。想得西陵道，荒台亦暮云。

日月老投闲，文字今削迹。便然腰十围，欲吐啄三尺。颇怀平生友，相就语肝膈。诸江好兄弟，夫子眉最白。词林三二公，子实门下客。布帆千里来，许我间宾席。阶庭出兰树，户牖照圭璧。诗如驾高浪，万顷随笔力。宁为首阳饿，不作嬖奚获。乃知工语言，要是饱糠核。茫然李杜坛，未免陈蔡厄。出门观善阵，敛手避勍敌。澄江摇夜霜，岁晚见沙石。钗头罥蛛丝，即有梁宋役。士生多艰虞，道远自古昔。相期逍遥游，不计天地窄。名声了三黜，谈笑供百谪。别君为此言，可当绕朝策。

君才如长刀，大窽当一割。正须砻其锋，却立望容发。平生江海念，不救文字渇。茫然揽辔来，六骥仰朝秣。病夫百无用，念子故疏阔。未能即山林，颇复便裘褐。前时少年累，如烛今见跋。胸中尘埃去，渐喜诗语活。孰知一杯水，已见千里豁。初如弹丸转，忽若秋兔脱。旁观不知妙，可受不可夺。君看掷白卢，乃是中箭筈。不闻铁甲利，反畏彊弩末。舆薪遵大路，过眼有未察。君能探虎穴，不但须可捋。

江郎泊船处，草径不胜秋。客里终年别，春前万斛愁。山横采菱口，月满望江楼。政可梦春草，莫令吟白头。

台城南望入斜阳，尚想能诗玉树郎。乘兴风流莫相笑，眼看直北走雷塘。

雷塘别有风流坐，可作南舟两日行。江水自流春自好，不知芳草为谁生。

水光欲尽瑠璃影，玉色初浮翡翠斑。便觉麹生风味好，小炉新火对蒲团。

小院无人日自长，隔帘时有芰荷香。客游未作安居计，更借西楼一夜凉。

笑语三年别，舟航十里淮。新霜变草木，好雨过风霾。万事不如意，一生常好乖。何因伴明月，特地入君怀。

小庵无客亦无毡，遂有高人借榻眠。一夜西风撼枯柳，不知春在石崖边。

老谢风流绿绮琴，小汪兄弟亦南金。文章已悮半生事，江海略酬他日心。好酒不当愁偪仄，旧书差慰病侵寻。平生恩义伴宫老，断绠寒泉百尺深。

白鸥笑汝不能饮，澄江恼人勤作诗。可惜南楼好风月，只无春柳对琼枝。

金柈一斛贮槟榔，戏调儿童走欲狂。不谓林间有元亮，念公时在酒中藏。

忽逢邗沟道人浃，如见锡山居士秦。问着世缘浑忘却，知公不是个中人。

苦语不难好，旧交今则无。但能留客坐，已胜折腰趋。只有连根煮，初非满眼酤。苔痕记拄杖，雪影傍跏趺。语道我恨晚，说诗公不迂。丁宁入汉魏，委曲上唐虞。历历有全体，匆匆或半涂。真当置度外，不敢望庭隅。日月换新岁，江山非故吾。他年佳句在，与画密庵图。

君不见寒山子，垢面蓬头何所似。戏拈拄杖唤拾公，似是同游国清寺。又不见维摩老，结习已空无可道。床头谁是散花人，堕地纷纷不须扫。呜呼妙处虽在不得言，尚有丹青传百年。请公着眼落笔前，令我琢句逃幽禅。异时净社看白莲，莫忘只今香火缘。

菱桥脊梁硬如铁，天下拄杖打不折。倒骑佛殿出三门，南头学来北头说。昔苗未生今作米，更判阿师三尺觜。公但吸尽西江水，莫怕庭前簸箕尾。

身如许县老聋丞，心是江湖版下僧。万事聊凭曲肱梦，一尊时近短檠灯。旧游可数终难又，恶况虽多不厌曾。尚忆少年情语否，夜窗相对发鬅鬙。

凝尘欲满读书窗，忽有琼花对小缸。更喜风流好名字，百金一朵号无双。

断肠风味久难寻，尚有名花寄此心。折尽长枝已春晚，只宜凉月不宜阴。

个中真味久难忘，但觉人间万事忙。今日为公留不得，剩分诗思入山堂。

向人怀抱终何有，过眼峥嵘得暂醒。更唤秦髯与湔祓，为公题作小南屏。

知公心似山堂石，悮落人间几案间。今日风光已相负，看朱成碧未能还。

终年想颜色，未有食顷忘。君宁不我念，苦畏冰雪妨。斯文百战罢，阅士如堵墙。孰知五湖口，一苇可以航。

君才不长贫，太阿之在匣。故知谗慝口，不受龙象踏。此道有从来，肮脏端不乏。相期瓮头春，夜语重一呷。

盛欲与子谈，乃复为此别。匆匆得余欢，把酒到耳热。人生不如意，肝胆有楚越。何知若人胸，中有积立铁。

伯姑无恙时，令我与子友。周旋以至今，各是遗种叟。文字种声名，于身亦何有。还书问两弟，是事君识否。

妇如先姑贤，儿似乃翁好。识君相与心，见我亦倾倒。频年作离情，悟赏到丘嫂。卜邻洛水阳，此语当在早。

低头拜东野，未厌擿抉穷。停车问缩酒，不讣牛马风。胸次绝尘滓，欲与秋水同。斯人未遽远，当在阿堵中。

往者汪信民，爱我不自胜。以我如古人，得与子并称。若士不复有，斯言当伏膺。期君极膏沃，更作无尽灯。

锻以百炼刚，淬以万里流。闭门待彊敌，忽见天地秋。以石投水中，万岁终不浮。堂堂倚松老，于今忘百忧。

君不见南江老龙夜不眠，令我破屋开青天。千岩倒壁卷角上，一榻却在洪涛前。又不见江头古木一尺围，猿猱接手悬高枝。雨中寒芦披靡去，天际风帆先后归。陈生故是可怜人，笔虽未到心已亲。南村北村渴欲死，怪此一室无纤尘。郑虔祁岳不解奇，韩干画马空多肥。万里咫尺君得之，更看湘江雷雨垂。

晓霜挟雾入寒厅，四座伊优不暂停。剩欲禅房作新岁，念无余沥到空瓶。诙谐与世聊从俗，啸傲他年可乞灵。更为旁人住俄顷，坐间愁杀两螟蛉。

老松搀天四无壁，小庵不劳容一室。野竹入户芭蕉肥，下有无言病摩诘。文殊妙对亦未真，身如浮云那得亲。惊倒同行问话人，彼上人者何所云。龙眠好事笔有神，不避世间狐兔群。扫渠胸中千斛尘，多口阿师闻不闻。

何山不堪隐，何家不可居。古来子华门，亦着荷畚夫。荒田脱积雨，未免供晚租。今日视昨日，但见有不如。故人劝加餐，老亲怜嗜书。宁知毛锥子，不可一日无。

秋风袭残暑，忽过江上林。旦日扶杖来，不见十亩阴。蔬畦甚寂寞，亦受霜雪侵。念此不常好，如我宿昔心。涛头落崩岸，野鸟助讴吟。潜鱼着沙底，避网冬更沈。

异时忘言人，马鬛今宿草。生平不如意，欲伴寒木槁。遂令藜苋肠，更尽组绣巧。三年对空案，诵子诗可饱。从来文字工，不解颜色好。相逢期后身，再访西院老。

东风吹船窗，未晓天复雨。篙师促添缆，卧听泥{氵虢}{氵虢}。不知城北园，春事今几许。旧游如宿昔，花柳黙可数。邻里先后来，颇复相劳苦。东家献牛酒，西家馈鸡黍。感渠长久情，愧我无所取。汪侯哦诗处，积水败环堵。念此不忍行，不但出入阻。七年此端居，畏病如畏虎。故人饶与黎，此老可出语。

伍员庙前一丈碑，上有野鹤双来栖。水云杳杳凉去远，风雨冥冥秋到迟。江花相趁野花发，旧燕不随新燕归。大夫遗恨竟何许，楚越勾吴今是非。

垢污久思出，江山秋更新。荒田拆龟兆，老桧落龙鳞。风月犹堪夜，蒲莲浪作春。篮舆亦乘兴，实自厌冠巾。

往时济阳晁公子，今日灵岩琦上人。千山不碍一月晓，北树忽见南枝春。个中有味渠不识，底处无情公得亲。不知碧眼之面壁，何如魋颜西入秦。

斜阳着高柳，环堵半黄昏。小圃三年旱，荒池一尺浑。粗知诗有味，宁使妇无禈。不信晁公子，犹招楚些魂。

小雨催寒入夕曛，湘江风味可怜人。斑斑玉泪无时尽，袅袅金梢别是春。

宿州古城城北隅，雨罢晴开如画图。杂花乱蕊未湏道，白杏一枝天下无。香风袅袅入短袖，明月萧萧随蹇驴。二年不复见此乐，清江万顷正愁予。

十日儿号不出房，残梅犹在小瓶香。沈郎唤客煮汤饼，政恐匆匆未得尝。

九日狂阴一日晴，落花飞絮作清明。与君携手南楼去，共听长江月下声。

夜窗灯火著新寒，喜见蒲团一味闲。纵有好诗人不要，却须还与槛前山。

疏帘欲上梧楸影，远枕微闻盆盎鸣。甚欲分身就公宿，只愁尘土变江声。

日日勃鸠相应鸣，年年春草趁愁生。道人不怕冰霜面，又作南舟十日行。

沈郎爱客如爱酒，章子问诗如问禅。肯共寒炉拨残火，共搜佳句作新年。

奉君以绿绮琴报，我以双南金杯中。琥珀不须尽听妾，一声行路吟君看。庭前老松树上有，杳黙不断之清阴。墙低未碍髯发古，岁晚不辞霜雪侵。东园桃李自妍好，与君百岁同此心。

高楼有余凉，但见旗脚动。鸟语檐角来，仰听风响弄。江山旧还往，草木老宾从。平生一笑适，可得万钧重。翛然六尺床，更许佳月共。

眼看霍霍万钱食，便就匆匆五鼎烹。何似张侯五兄弟，闭门相对饱芹羮。

行前蒲柳后鸥鸟，乃似白沙之旧居。忽见云天有新语，不知风雨对残书。往来河树几倾盖，上下江船如贯鱼。更与河山结香火，夜窗重枉故人车。

日月走劻勷，舟楫卧烦暑。凉秋在万里，客子安得语。周侯磊落人，怜我自熬煮。殷勤半月留，可得一笑许。别来今几日，坐此百里阻。清风不时来，晓月仍半吐。卷帘看修竹，忽似对眉宇。人生行乐耳，舍此皆自苦。终期卜邻归，重听对床雨。虽无呜呜歌，亦有坎坎鼓。

轻雷唤小雨，忆在白沙时。绿酒留连醉，红灯取次诗。好风那复有，凉月自相随。独上山光寺，清歌无柳枝。

平生最爱花梢月，可与青楼一等看。病去老来浑忘却，晓窗晴日上蒲团。

日日东风吹客衣，小园春在掩芳菲。残花过雨飘零尽，好鸟穿林自在飞。往事虚成采薇瘦，故人频有食言肥。知公未厌西行晚，且伴江船缓缓归。

东风吹云十日雨，卧听城头打衙鼓。道人远自山中来，共坐南窗濯泥土。自然高韵到羲皇，岂止微言变齐鲁。万牛回首不震掉，一叶横江且掀舞。未能入水取蛟蜃，尚欲投戈代貔虎。念公守此非一朝，木病磈瘣无枝条。已尽千峰西岭雪，更梦八月钱塘潮。京城尘沙深一尺，是中莫留公履迹。权门蹲{口沓}儿女笑，我一思之不能食。片帆无事早归来，为公一洗山中石。

狡兔死三窟，老松坚百寻。物生各有愿，共此分寸阴。荒城六月旱，长江三日霖。稻苗不遂死，幸无蟊贼侵。皇天不私覆，一语销百壬。先王典刑在，落落传至今。愿以小人腹，而为君子心。

寒鸡不能晨，苦雨自朝夕。上为云雷巢，下乃龙蜃宅。坐怀阴外天，缺月挂残魄。少来可喜人，牖户陈玉帛。平生千万言，略省二三策。牛山所种木，日在斤斧厄。念君十年心，使我双髩白。

漫营新句补残章，寄与乌衣玉树郎。他日无人识佳景，满城风雨近重阳。

好诗政似佳风月，会赏能知已不凡。万里潘郎旧乡县，半江斜日落归帆。

竹不可一日无，酒不可饮不醉。平生嗜酒爱风竹，此意不许凡儿会。南来经年饱尘垢，袖手甘随百夫后。文章漫作无功身，只了儿曹补窗窦。黄沙障日江漫流，青山唤我十年旧。忆昔泊船鹅翎口，把酒遥为故人寿。只今身在心已老，千岩想像灵芝秀。君家兄弟固不凡，解挽三友勤相就。中郎卧病过春晚，昔则酒狂今诗瘦。山房大名不坠地，诸老风流未宜弃。老桧参天可乞盟，粢食铏羮乃无味。如君高韵千载同，可更托身三数公。丈夫劲挺要长久，百万叩关一夫守。胸中江海不须道，此流何必计升斗。眼前勃窣诉二友，听客所为公绝口。

咄咄真成梦，悠悠复未知。宁为牛背语，不作剑头炊。雨挟秋声乱，江含暝色悲。故知无事饮，犹胜顷来诗。

贫贱不可忘，富贵安足羡。我生未三十，种种厌贫贱。宦情肱九折，老味金百炼。稍回功名心，来结香火愿。平生所知人，久已焚笔砚。是中无真实，不在儒术缘。有如退飞鹢，更借逆风便。病妻颇痴绝，可与共开宴。小女真吾儿，语学春鸟啭。初非本来有，且作梦中见。君看手捉鼻，绝胜扇障面。他年从我居，同入隐士传。

长年更多疾，念尔不能忘。梦去关山静，书来道里长。形骸且憔悴，草木自苍唐。古县疏还往，微官绝簸扬。颇闻能吏事，仍不废文章。客舍襄江下，人家筑水傍。屡成千里目，虚断九回肠。我老知无用，身闲欲半藏。预愁章服裹，仍怯簿书忙。事业烦诗卷，生涯在药囊。得非嵇叔懒，宁似次公狂。野桧多鳞甲，寒松半雪霜。高天一雁远，小径百年荒。每惜朱丝断，空怀素锦张。旧交浑潦倒，此语更微茫。欲判五斗米，先寻百本桑。残羮得共啜，薄酒要同尝。匣里出鸣剑，眼中除眯糠。未容窥突奥，虚自倚门墙。指点飞鸿路，何人识故乡。

尊酒相逢十载前，绿发红颜俱少年。尊酒相逢十载后，皮黄肉皱俱白首。叔如鸿鹄但高飞，侄似麕鼯更深走。南来行李初一逢，长安旧第冰雪中。闭门不识故人面，豪气直欲轻元龙。平生为道不为食，少小所期皆目撃。何时相就过江南，同访曾游旧泉石。

我恨不识鹿门公，蔡郎心期千载同。不随吏部曹中板，去赴长芦寺里钟。

一坐十月长江濵，自君之来心转亲。还书起居清源君，人间纷纷何足云。

同行者谁平原孙，于我不但骨肉亲。谁言不为桃花去，只爱江山亦可人。

二子逃禅不计年，江湖重去水粘天。直饶透尽三关语，到底终成百漏船。

木鱼光里两蒲团，意气与我平生欢。尽底告君君不会，空得痴人寻笔端。

范郎平生万人杰，只今未免儿号寒。三江五湖在胸次，琨玉秋霜看笔端。旧疾祇令肝肺热，春风欲开桃李颜。待约南江今夜月，与渠万里报平安。

春风随长江，一日行万里。萧条起岷山，欻忽度扬子。江南千酒楼，春风楼上头。金樽开翠幄，青帘吹客愁。长堤二月暖，寒溪千古流。纷纷桃李花，处处作芳华。不见梁间燕，空悲王谢家。

君不见龙门之下百尺桐，漂霰飞雪愁寒空。何年班尔落君手，小窗伴坐歌南风。恍然如著山岩里，不知身在尘埃中。初闻平野飞鸿鹄，欻听金盘起珠玉。遶坛古树郁嵯峨，六月吹霜作寒绿。折杨黄华不须道，别鹤离鸾尚堪续。君不见开元天子醉西都，音声十院留欢娱。当时临轩奏此曲，径须解秽烦花奴。乃知恬淡世莫识，无弦之趣何时无。归家愁厌筝笛耳，此声一听还已矣。会须流水访锺期，试向炉中觅焦尾。

新花欲尽竹当栏，喜见空墙野色团。稚子乘阴莳兰菊，仆夫留水灌莴蔓。茶香于汝初无分，酒熟逢人也强欢。恼乱春光君会否，小瓶犹占一枝残。

荆棘生良心，米盐入尘务。芬芳老不达，岂不以此故。人生锥处囊，颖末要立露。玉壶近青蝇，没没自点污。刳心万物表，却立看脱兔。

临别当一言，恳恳念忠告。缥囊可取足，往结万古好。黙识古则然，愚智同一道。远师颜氏子，近比伯业操。文章有妙斵，期子开窔奥。

吾诗如清风，去留不可期。洒然或一来，不繋凡子知。两郎从我游，岂但窥藩篱。山房光焰在，实藉众木枝。斯言可三复，如我清风诗。

昔我同学生，文字虎而翼。仲弟最多才，去以六月息。自吾失若人，每语辄气塞。子如求数君，慎莫怪蟊贼。胸怀但明了，几案付尘黑。

赠我貂襜褕，报以明月珠。古来声名人，一一行此涂。汉中屠沽儿，适可曹公奴。人生嗜好异，至有海上夫。孰能识其然，饱此万卷书。

河水清，江水黄，南山北山自相望。恨君不止白石房，与谁同游南郡郎。白玉刻佩明月珰，如凤四海求其凰。道里辽远日月长，爽气自足陵朝阳，举酒送君君莫忘。

三年城南居，不识城北土。但闻玉雪郎，去作猿鹤主。今晨篮舆来，握手相劳苦。胜游有佳士，洗耳听妙语。晴窗背云壑，落日在环堵。晚风生白杨，想像原野古。断崕悬老木，小港聚寒雨。却观城市人，努力自熬煮。畏涂出衽席，祸福有未睹。杜陵怀壮游，无忌笑豪举。二者觅真是，政恐君未许。千秋柴桑翁，妙句聊一吐。

泥龙蜴蜥困追求，旱遍淮南二十州。寄语天公莫轻许，少留眀月作中秋。

清风如君子，所至有余情。忻然破烦溽，有醉时一醒。嗟我二三友，飘散秋叶零。不知城南王，何以识我名。欹斜左手字，劳苦如平生。会写登楼赋，一吊漳濵灵。

学视睹悬虱，病耳闻鬬蚁。纷然酬六凿，万劫费揩洗。君看杯中蛇，妄想从何起。忽然一妙语，初无强料理。回观积年疾，乃是一念使。谁能明此心，香山老居士。

残暑坠空屋，旧书穿破帷。才蒙小雨润，遽得好风吹。逸少每作恶，渊明常病羸。他乡忆吾弟，苦语自成诗。

断云西南来，好风东北去。翩然两无心，空中忽相遇。化为一尺雪，照我亭前路。昔者甚可怜，今来渺无处。故人多倦色，留我不少住。羁愁动中肠，疾病增百虑。虚庭着明月，皎皎如积素。不见乘鸾子，空怀旧烟雾。

客路三日雨，颇知袍袴单。长河贯沃野，薄酒动新寒。晚日鱼𫚥市，秋风藜藿盘。衰颜定可笑，不必镜中看。

青山如美人，浓淡各有态。挽之不肯来，乃似孤竹隘。念无千里风，限此一衣带。夏木与藩屏，不畏炎日晒。三年白沙游，藉尔寛眼界。脱身尘垢中，一笑终不坏。别君更举酒，未了清净债。虽无丝竹娱，会有诗律快。何如少陵翁，亦为杜鹃拜。吾诗有余欢，此语君勿怪。

近别君莫嗟，远别君莫惜。往来天壤间，谁为不相识。十年几相别，日月虚弃掷。见君长江口，已作胡眼碧。别君广陵城，妙语摧霹雳。今别知几时，复念驹过隙。坐成千里阻，当有片言益。不劝君爱身，不劝君强食。劝君以勇决，万事要努力。愚夫之所欣，智士之所戚。譬如醉而颠，亦有傍震虩。声色纠纒人，万劫困封植。本自骄惰生，亦以因循得。实惟招侮慢，岂止碍空寂。居然耳目内，反务化勍敌。谁能深山中，弄此无孔笛。芳草变萧艾，每为长太息。如公定不然，此语当谩忆。何妨膏腴地，更论去荆棘。君看一壶用，亦有千金直。

麦上蝴蝶飞，水邉㶉𫛶卧。却望山阳城，已若一梦过。今晨又端午，把酒意亦惰。风回浪蹙船，闸浅沙著柂。故人阻情话，客子且清坐。更念屈大夫，是日遇奇祸。空余后世名，第子只增些。宝璐与明月，皎皎不受涴。固知汨罗沈，可到首阳饿。还书二三老，此语君可和。

三年白沙看江山，可当中原故人面。今来千里逢故人，笑谈却作江山见。江山故人不相远，平生志愿于君满。唐侯独立一代无，张侯与之来集枯。老松本自岁寒外，良马不畏长途驱。饥年百室仰粟廪，暑路六月悬冰壶。念昔关汪不相贷，视世好爵如机械。上书索去不作难，云我未了平生债。后生少年延颈观，诸公故人思一快。基本未定天夺之，赖有君侯数人在。龙媒已远风驭回，坐叹四海梁木摧。尔来老谢又继往，但觉眼界常尘埃。长江无津出光怪，迥野入夜开风雷。此语不诬君可验，请君更讨防身剑。

梦短添惆怅，更深转寂寥。如何今夜雨，只是滴芭蕉。

出门见明月，入门思故人。故人如此月，一见一回新。明月相见多，故人相见少。问尔何因缘，长似此月好。故人在何处，南北东西路。明月在咫尺，夜夜庭前树。明月莫亏缺，故人莫离别。愿月如故人，故人亦如月。

今日杀一羊，明日杀一猪。问神何所乐，而必为此欤。羊死噤无声，猪死足号呼。伤哉鸭与鹅，闭目颈已朱。问神此何负，神亦何所取。吾知斯民愚，非是神所许。江船一帆风，江田一犁雨。民或谢神劳，尚使相告语。但采涧溪毛，足以荐筐筥。何须污刀几，而后羞鼎爼。于物固无怨，于神亦无苦。更令呜呜歌，时送坎坎鼓。

去年骑马古城西，雨涴鞍鞯一尺泥。今日重来转无绪，强扶衰疾遶河堤。

黄金为楼玉为梯，画旗素锦生光辉。不如一庵醉而归，倒卧侧立无东西。君才于用无不宜，会稽竹箭梁山犀。贾而不售君不疑，亦不自以为珍奇。渊明妙处君得之，万古一首归来辞。一庵容膝君所知，不用芥子藏须弥。望风怀想三归依，眼前有睫见者谁。世人纷纷不自治，何异羊质蒙皋比。见豺而战忘其皮，墙头燕雀莫漫肥。汝不仰看鸿鹄飞，伯夷去采西山薇。想渠瘦亦不胜衣，不羡汝曹腰十围。

柳絮飞时与君别，南楼把酒看新月。月似当年离别时，柳絮随君何处飞。千书百书要相就，思君不见令人瘦。念君情意只如新，顾我形骸已非旧。朝来有信渡黄河，雁足繋书多网罗。城南城北芳草多，明月如此奈愁何。

晁郎高居卧冰雪，得此悬空两秋月。已将屋角倒魑魅，更与人间洗炎热。一月团团如扇面，一月菱花光掣电。怜君囊中一物无，意欲分君托方便。菱花入袖世莫识，空堂夜留疏雨滴。天生宝气有期会，复恐藏去终无益。君行万里寻剑术，山精唤君君莫出。寒泉百尺傍枮树，狡兔九月投霜鹘。未须潘谓苦哦诗，或自苏公识神物。下有禅和不笑人，须君一照蛟龙窟。

城头草木日夜黄，九月北风天雨霜。月色入户侵我床，美人乃在天一方。旧游可乐不可忘，恨君不随雁南翔。恨妾愧守此空房，晓风忽来吹梦长。梦中与君还故乡，黄金为屋玉为堂。与君更笑亿千场，不须合佩双鸳鸯。

不随残暑退青蝇，入眼嚣尘渐可憎。静里工夫君莫厌，夜窗重对短檠灯。

罗襦襟解烛灭后，喝雉喝卢人散时。愿君莫忘点轩老，少小先蒙国士知。

老关别我时，笑我勤苦甚。曰吾与子然，同此一味静。收功粥鱼底，笔墨有讥评。五年念此语，但见日月竞。虽无蛾眉斧，亦有晏安鸩。斯人今何往，想作大树荫。我走足欲茧，始学两鸟噤。君看齐声讴，何异众哭临。繁红成春条，本自其天性。风雨颂繋之，不有十日盛。人生亦作聊，共未免此病。乃知镢头通，已胜狗脚朕。

凉秋生郊原，快雨洒庚伏。曲肱访幽睡，朝梦不可续。开门招此山，爽气满岩谷。村蹊没衰草，古院蟠翠木。东行得幽亭，小径来已熟。下有十里濠，暑退万荷绿。恨无沽酒钱，一醉起枵腹。人生要快意，岂止寄幽独。若看后池蛙，声韵故不俗。怡然供清欢，何必丝与竹。

书来每恨日月晚，书去还忧道里长。但得老亲常健好，不辞新岁且穷忙。文章已受尘埃涴，禅观多为疾病妨。趁得残春北归否，近箕临颍是吾乡。

万里田园半有无，十年归梦阻江湖。文章谬忝声名在，气体犹须药饵扶。客路因风起舟楫，水田无雨卧菰蒲。青帘白酒斜阳外，不与行人满眼酤。

好诗无过亦无功，准拟还家赠阿宗。会有江山与湔祓，且无尘土共从容。大汪矫矫云间鹤，老谢森森涧底松。回首百年俱一梦，暮年文采更谁从。

绿净红深水不流，炎天烈日自然秋。只供野父已无计，便与行人亦暗投。明月不来江北岸，好山应在石城头。何年得映潘妃步，更放君王作意游。

南风极炎暑，赤日不可傍。扁舟在地底，浅水安得强。坐怀长河冰，未尽暍饮状。甚憎食案蝇，意欲不相让。旱苗干欲死，蒲藕秋可望。平生投笔手，中有无尽藏。尔来夜深藏，穏着犊鼻上。有如三年艾，更复加百壮。黑云翻日脚，好雨终不放。雷声无事来，殷殷车百两。东街暴泥龙，西街设铜像。利害有不同，未易相得丧。农夫责催租，日夕困大杖。那知清歌前，把酒有余量。

古木轮囷老岁寒，好花无力便凋残。秋风只在盆池上，但见江湖万里看。

人皆笑君拙，我独喜君直。拙则世所无，直则未易识。昔者中丞公，事主以一德。从容进退间，多士所取则。朝廷九鼎重，冠冕万夫特。尘埃困大路，此老难再得。至今门下士，必以身许国。孰知强弩末，而有百钧力。贤孙后来秀，见我好颜色。收功却扫中，欲任门内责。空弮入善阵，匹马见勍敌。不嫌不识察，但恨无此获。欲赤莫如丹，欲黑莫如墨。吾常持此言，以辨主与贼。苟无牛羊害，则有天地塞。君能但拙直，亦莫忘黑白。

春风未寂寞，频枉故人车。客舎轻寒下，村烟宿雨余。晓红留隐映，新绿上扶疏。妙墨悬高榜，残章得旧书。蛟龙忽舒卷，草木自清虚。渺渺登临地，悠悠水竹居。只今那复有，本自不关渠。塘水空遗庙，鼍淙亦故墟。同行喜佳士，所到即吾庐。政恐习池饮，风流却未如。

少年阅人若邮传，汉廷公卿日千变。故人一蹙便青云，咫尺相逢不相见。丈夫须髯但如戟，黄尘没马渠未识。晁侯文采老不闻，两耳壁塞目为昏。三年刺促簿书里，更觉和气生春温。谁能种兰生九畹，从公不辞堕车蹇。冰霜入眼蚊蚋去，桃李成蹊草茅远。胸中沧海无水旱，眼底浮云看舒卷。顷来江上几送迎，聚蚊成雷公不惊。笙竽沸地不知晓，公但寒窗延短檠。乃知风雨昼窈冥，我亦不废晨鸡鸣。箕山之下颍水边，脱冠便归须壮年。诸公先寻买山钱，我亦从今当着鞭。

游士纵横翻覆手，山东诸侯望关走。历下邯郸无使来，长城易水非燕有。大梁宾客旧如云，夷门监者未有闻。谩将苦语送公子，市井屠儿虚见存。后来毫发争得丧，纷纷小儿夸跌宕。不知世有公子牟，一生放迹江海上。

冻云霾空风折木，乌孙公主歌黄鹄。昭君请自嫁单于，当时各倚颜如玉。露髩云鬟胡地尘，帐中谁是可怜人。左抱琵琶右挥手，胡地汉宫能几春。呜呼古来出妇嫁乡曲，何曾肯望秦云哭。

赵郎风味春月柳，可到阮公青眼边。秋水黏天剧空阔，晓霜扶月作婵娟。北来好句传新雁，一夜客愁如少年。安得琼枝更当眼，沙头同理钓鱼船。

但觉与君别，孰知归兴长。乱畦分宿雨，老木挂晨霜。未计缘诗瘦，只知如许忙。他年风雨夜，重约细商量。

近人鸟雀昆弟语，堆案簿书凫鹜行。是中亦自有佳趣，公但徐之渠自忙。西风忽来凉月晓，枫叶芦花秋意少。劝君多饮莫多谈，截断中流公更参。

文字缚人同束湿，吴君不言如坐忘。知公胸中有余地，万顷亦在一苇航。寒梢倒挂夜来雨，细草已披秋后霜。寄语两吴兼小宁，莫因诗律废相望。

寒江九月雷殷空，落日倒射千山红。江头树木半倾倒，衮衮不尽洪涛风。风中有物如长戟，电光忽来倾霹雳。雨罢晴开不复知，乃是潜蛟倚长石。苍皮半卷颇飞动，涩藓中开欲跳掷。青荧野火下绝水，夭矫长烟转空壁。天生神物有时出，岁月飘流为谁得。铜花欲尽秋水浑，尚有千年妖血痕。向来天地亦儿戏，俄顷变怪徒纷纭。君不见丰城之来亦不久，宝气何为上牛斗。

歌呼连墙亦任渠，移门宾从又何如。晴阶仰日卧红药，野水趁船跳白鱼。多病且参篐桶话，得闲时近养生书。平生不尽幽居兴，付与长江拯钓车。

鄙夫养病苦不足，诸公觅官常有余。自是闲人不更事，可随云鸟更深居。

昔我往矣天欲霜，今我来思梅已黄。淮山澡雪尘垢面，鱼稻扫除藜藿肠。好风肯伴客帆远，故国不辞归梦长。塔中老人莫相笑，我自寂然渠自忙。

杯中蛇去无恙，醉里诗成有神。相逢不及世故，长年倍觉情亲。

置王坦之膝上，着陈长文车中。何似维摩丈室，萧然一榻清风。

好风残暑不同涂，穏看饥蚊自扫除。不谓南轩有佳竹，卷帘相对一床书。

长松拂云根合抱，雪虐霜凌不相到。下有千岁老茯苓，化为琥珀光自照。食之便可登广寒，不但无病长少年。浮生溷浊那可言，和气乃为尘务煎。坐看灵药置泥土，五味杂置成薰膻。岂不闻齐天子，黄金丹成不肯仙。且贪人间乐，不能从汝飞上天。惜哉韦郎之妙语，一失毫厘千万年。

北风迎马入裘茸，来访残炉半日红。败屋数间书百箧，无人知是陆龟蒙。

见公便是倚松老，念我不忘担板心。万里江山一尊酒，主人无古亦无今。

前村后村鸠乱鸣，梨花点雪柳半青。断云忽过楚丘县，骤雨已见龙丘亭。故人愁绪各南北，宿酒别时同醉醒。语离情绪乃如此，故园可归公不听。

暮行楚丘北，适与寒雨值。旅舍一尺泥，又乏刍秣费。故人渺天涯，客子初夜至。披衣附残火，煮茗当晚馈。昏昏傍晚枕，悄悄入清睡。向来谈笑声，已若异世事。但觉舌本间，尚有宿酒味。鸿鹄乘秋风，意在网罗外。强饭无多谈，此语敢失坠。

柳外鹁鸠相应鸣，屋头新月半轮生。知公未便为官去，且放扁舟自在行。

晓日烘窗不得眠，夹河高柳乱鸣蝉。西风种种入愁思，更有长亭十里船。

君不如屈大夫，夕餐但秋菊。又不如颜平原，未昼且食粥。虽知舌本欠滋味，颇觉和气实其腹。痴人要盈余，椒有八百斛。钱有一百屋，鼎俎涴腥膻。杯盘眩红绿，四方采珍异。亦未极所欲，宁知下箸处，但有一饱足。坐偿姓命债，百死有未赎。何如野僧饭，晚菜下脱粟。撞钟撃鼓坐高堂，童奴唱饭来相续。竹间新笋大如椽，树头老耳肥于肉。亦不见蟹躁扰，亦不见牛觳觫。石郎爱惜韭萍虀，晋侯睥睨熊蹯熟。以此相重轻，于君未为福。

南山佳有余，我病不自得。今日饮君家，把酒到曛黒。秋风浩万顷，凉月挂江色。对此不能欢，何以消偪塞。人生少如意，百语输一黙。喜逢佳主人，略为解羁勒。欢然有余味，即此自温克。阳春内空洞，隐如一敌国。世贤首阳饿，我爱郑朝穆。却怀三年艾，未尽一醉力。青蝇哄残暑，小雨频败北。渐须把蟹螯，莫讣舟摧抑。君看女儿笑，终胜官事逼。残杯盖余沥，慎勿贷鸡肋。要看知我真，不独观酒德。

李家漾南江漫流，幕阜山前春更愁。无人肯会西来意，且作小诗盟白鸥。

道人不来花满山，蹇驴出没松声间。待约江头今夜月，与渠他日报平安。

春日纷纷一段奇，无言桃李任春欺。要须及热芦湾去，莫看风吹雨打时。

谁将旧日狂蜂蝶，误入春风桃李蹊。咫尺风光不相贷，无因乞与上天梯。

暂开还落不停枝，雨湿东园柳絮稀。遥想钓船今夜月，暗随潮信与春归。

经旬无客事亦少，多病闭门身更轻。我自不能知许事，暮江斜雨送蛙声。

膏香未即输鲑菜，煎和真同食蛤蜊。北人惊叹不下箸，乞与韩公南食诗。

莫惊朋类多惊爆，曾伴中郎鼓吹来。今日属官本渠分，晚江烟雨闹池台。

秦郎重构水边亭，仿佛疏林过雨声。更唤清泉入屏坐，少留他日濯吾缨。

薄酒残灯欲别情，暗萤依草不能明。悬知先入他年话，一夜蛙声连雨声。

水分西子采香径，山是吴王避暑宫。可惜同来不同赏，落花飞絮晓蒙蒙。

水满南河月满床，市楼灯火隔秋江。无人可会庵前事，一夜北风吹破窗。

东风不借南舟便，细雨轻寒锁暮江。更想乱山明日路，暮天风雨打船窗。

小雨浮江霜送秋，晓山晴遶读书楼。道人不作当时面，万里一帆随白鸥。

今日钵囊南去人，当时雕句作新春。更知自昔相逢意，定是他生骨肉亲。

眼底家乡不自归，痴人争忍劫前灰。直饶古庙香炉去，也要披毛戴角来。

洪波奔放不停尘，万劫茫茫寄此身。毕竟无人会休去，满堂栝木不能春。

万里秋风曲，三章渡海诗。绝胜汉公主，略似蔡文姬。故国山河在，荒城鼓角悲。何如觅张固，不用忆胡儿。

伏暑不能旱，楚天频复阴。疾雷冲雨断，乱草接江深。旧圃可小摘，老盆余数斟。明朝有倾倒，相待沃愁吟。

人生行乐耳，此去复何之。酒忆侯公圣，月如京兆眉。未须夸敏捷，或恐胜肥痴。不作别离见，却忧儿辈知。

午日城西路，篮舆疑旧寻。稻田疏野水，草径接秋阴。饭忆分盘玉，书藏遗子金。不须千里目，枉费百年心。

落日下乔木，好风来暮船。径思投辖饮，复作对床眠。寂寂驱愁外，纷纷着酒边。平生五经笥，不直一囊钱。

数亩幽畦满小园，儿童无事亦嘲喧。水摇日影上檐角，风送花香来鼻根。病去只留花作伴，客来常欠酒应门。城南旱夌尘埃里，不借春江一尺浑。

异时从公游，颇恨相得晚。同参长芦禅，共听资福板。公今三年病，我亦百事懒。春风广陵城，笑语有未款。嵩阳有归路，河水渐清暖。岂无一言赠，慰此千里远。青松老合抱，意不在俗眼。岂如山上苗，共尽白日短。一身随药囊，万事付茗碗。炉烟袅晴窗，自足了迟缓。奈何孔文举，苦思坐客满。更知苏门公，远效嵇中散。舟行傥见念，此语试三反。

但闻微雨响梧桐，不悟高楼尽日风。团扇向人仍有意，短檠于汝渐无功。悮游兀者形骸外，恐堕渊源云雾中。剩搅饥肠供好句，为君常占一生穷。

还家日已短，况此独行情。客路三年别，秋帆十日程。小船携手上，斜柳纵篙撑。岸失乖龙蛰，窗留素月萦。重回召伯埭，虚住广陵城。破屋仍坚坐，残莺只强鸣。江犹渺漭去，草欲蔓延生。水缩蛙蟆鬬，场空雾雨横。土风沾疟疠，民俗混蛮荆。岂识排门入，鱼无倒屣迎。好诗思共读，薄酒念同倾。枕席烦团扇，膏油乏短檠。可无道里念，或恐梦魂惊。惟昔交朋聚，相期文字盟。笔头传活法，胸次即圆成。孔剑犹霄炼，隋珠有夜明。英华仰前辈，廓落到诸卿。敢计千金重，尝叨一字荣。因观剑器舞，复悟担夫争。物固藏妙理，世谁能独亨。乾坤在苍莽，日月付峥嵘。凛凛曹刘上，容容沈谢并。直须用款款，未可笑平平。有弟能知我，他年肯过兄。初非强点灼，略不费讥评。短句箜篌引，长歌偪侧行。力探加润泽，极取更经营。径就波澜阔，勿求盆盎清。吾衰足欿{土感}，汝大不欹倾。莫以东南路，而无伊洛声。

残暑薰炙人，安梦不得长。忽蒙千里风，慰此六尺床。高梧舞清影，上悬明月光。初知枕簟穏，未厌尘土忙。中宵有臭虫，其大如蛣蜣。排闼触屏帐，怒欲凌空翔。熟视不得名，但见两翼张。本草所不载，尔雅所未详。夏虫盛百族，此物尤猖狂。东窗不得睡，幸无疾病妨。惜哉有知物，点污此微凉。人生要更事，美恶无不尝。悉除粪壤念，顿悟服食方。去为千丈松，凛然冲雪霜。慎勿学瓜瓠，置身篱落傍。

广陵城中听夜雨，倒床不眠问更鼓。西风万里卷长河，遍与淮山洗尘土。淮南米贱鱼亦好，敢复摧颓叹羁旅。重帘复幕懒相负，细字寒灯且如许。漫如尔雅注虫鱼，更就篇章考齐古。粗知俛首受寒饿，未暇着意寻豪举。床头有酒不敢饮，况复闺门画眉妩。故人此去今几时，亦有文字相撑拄。东明县前济阳路，每一梦至犹能数。少年不惮道里远，平生未省别离苦。只今多病须已白，尚能呼渠醉而舞。田园未还君可恨，岁月渐晚吾何取。饥虫遶壁不自聊，尔独何情促机杼。

俗事自相促，吾生常作难。长河已万折，险路复千盘。坎𡒄深藏步，岑嵚穏转鞍。谁知守樗散，略不悮泥蟠。末学多乖谬，微躯寔控抟。小儿成顶领，烈士吐心肝。许下少文举，吴中无伯鸾。直须识根柢，始是极波澜。念此欲谁语，想公还自寛。屡成长剑倚，得洗夜虫酸。解后终年别，殷勤一笑欢。已除舌本强，仍斵鼻端漫。直节群公念，高名四海间。相期更无事，所祝在加餐。晚日留残雪，春雷续浅寒。欲行殊未必，坚坐只长叹。不厌道里远，敢辞裘褐单。却寻三语掾，重对两蒲团。剩欲洗胸次，先留倒笔端。何须灞陵岸，回首望长安。

十年走尘土，重上竹西亭。草木新容态，江山旧典刑。狂风扫毒暑，落月伴疏星。认取扬州路，荒城一抹青。

花似细薇香似兰，已宜炎暑又宜寒。心知合伴灵和柳，不许行人仔细看。

玉桧盆榴作队来，异香相趁不相猜。从今闭向深宫里，莫学江湖自在开。

秦郎家畔一瓯茶，何处清凉不是家。客子三杯玉泉酒，主人一曲浪淘沙。

睦州香火赵州茶，走遍丛林不着家。今日为公拈出也，两桥人语是高沙。

柳外楼高绿半遮，伤心春色在天涯。低迷帘幕家家雨，淡荡园林处处花。檐影已飞新社燕，水痕初没去年沙。地偏长者无车辙，扫地从教草径斜。

故人前去冢累累，为恨为忧未肯归。从有青山可藏骨，却无红泪与沾衣。饶三笑汝参禅误，晁四怜渠祝髪非。犹胜同侪二三子，枉随秋草闭斜晖。

十年流落漫西东，想见谢家林下风。晋邑自思栾孺子，鲁儒空望叔孙通。风花已分飘藩外，玉树何情著土中。纵有春梢堪寓目，却无人面与争红。

略无归梦遶湖湘，漫逐微阴出建章。月里寒珠一生露，镜中衰鬓十年霜。逢人莫唱相思调，阅世终无却老方。想得扁舟北还路，断云衰草更斜阳。

王郎别我春已晚，索我题诗敢辞懒。读书万卷君所闻，只要躬行不相反。圣人遗言凛可畏，小事未免书之简。衣冠瞻视有法则，何独文章要编刬。譬如逆风曳长舰，竭力正在千夫挽。君行念此须饱参，即是谿堂句中眼。

楼上西风日脚斜，楼前广道更人家。高林稍稍变黄叶，细草重重冒白花。薄酒尚堪遶舌本，故人何事走天涯。蓬笼只繋南亭下，乞与寒江整钓车。

亭下长淮百尺深，亭前双树老侵寻。暮云秋雁且南北，断垄荒园无古今。露草欲随霜草尽，归樯时度去樯阴。秋风未满鲈鱼兴，更有江湖万里心。

中庭电光垂，四壁雨脚溜。初如单车驰，忽若万马骤。并墙不相语，灯影照圭窦。翻思共按乐，日月不得又。叔能糠核肥，侄且藜藿瘦。买田嵩颍间，欲往今已后。旦夕呼晁江，把酒且相就。更烦一上人，不语居坐右。

细褥纱幮卧软绫，岂知秋色到襄陵。饥乌乍定门门树，宝塔新晴夜夜灯。晚菜聊充肉一脔，残林才当饭三升。平生积懒成骄惰，惭愧空房独坐僧。

卧闻更鼓湿不鸣，晓窗但有摧檐声。云横不放山入坐，风怒欲倒江冲城。东家酒熟花烂漫，折简唤客留娉婷。街头泥潦一尺许，意虽欲往无由行。儒生活计亦不恶，蒲团坚坐到日落。映窗香穗触凝尘，过眼文书开病膜。明朝新晴有佳处，穏看小槛翻红药。无双亭下一枝春，玉洁霜清未寥廓。闭门懒出君莫笑，看汝多愁吾独乐。故人无事倘能来，为君试举舒州杓。

尘埃障西风，草木被朝日。篮舆郭北门，未厌来往疾。僮奴懒不进，颇复费呵叱。道人先我行，宴坐已一室。殷勤劝客住，午饭当促膝。炉烟窗纸明，鸟语树叶密。却上平山堂，晚景更萧瑟。澄江渺天际，妙句不容乞。平生泉石念，固自有遗失。何能从儿曹，十事九不实。兹游岂不快，此老固坦率。尚从文殊师，一往问摩诘。

往来湖海一扁舟，汴水多情日自流。已去淮山三百里，主人无念客无忧。

小市荒桥贯浊河，故人虽在懒谁何。只因远地经过少，更觉新年坐卧多。

北风凛凛吹月高，万木夜作穷猿号。卧听车马赴尘土，爱此一室明秋毫。小炉着火晚收焰，短檠照坐寒无膏。主人忘言客亦懒，更烦赤脚送茗碗。子云事业本清浄，维摩方丈常萧散。出游苦畏今日闹，归坐略尽平生款。自知衰病损刚肠，只要文书遮病眼。公能却扫趁闲暇，渠自低头费牵挽。明朝乘兴尚能来，咫尺吾庐不嫌远。

黄尘车马流，金火战残暑。西风迎潮来，密云复无雨。江淮旱已甚，映眼但尘土。田畴杂芜秽，草树翳洲渚。缅怀平生欢，捐弃各秦楚。千言偪胸次，到口不能吐。君非一臂旧，此意复可许。青蝇暗藩溷，有似吓腐鼠。须君济川手，略为虹蜺举。念之不能眠，清坐听鸣橹。

来往城南路，今年又作冬。荒林挂落日，古寺叠疏钟。职事日三出，交游时一逢。可怜河上水，唯少莫山重。

不使西风便解维，且留残暑震余威。累累野水循河下，摄摄榆虫扑面飞。五斗漫随王绩隐，一裘聊待晏婴归。平生事业新诗在，送与江南旧钓矶。

未辨归山计，今年学作官。簿书妨好梦，尘土败余欢。但有妻孥累，初无肺腑寛。从来畜鲑菜，不上八珍盘。

久罢摄生术，虚藏种树书。病多诗辄废，秋到客仍疏。约带何辞缓，穿靴不暇徐。犹胜策高足，辛苦曳长裾。

并足经庭右，褰裳入座隅。频容著帽进，雅称折腰趋。燥吻应难湿，残杯莫强濡。平生驷跛蹩，今日更长途。

往时汪博士，劝我便归休。细雨檐花夜，长江枫叶秋。欲行殊未必，高卧恐无由。感叹思亡友，端居可泪流。

冯驩客传舍，弹铗歌不已。托身孟尝君，惟有一剑耳。何事食无鱼，何事出无舆。先生犹有剑，至我剑亦无。一来曹南郡，优游聊自娱。春风吹我衣，春草生庭除。小便胞略转，晚发手自梳。仰面送归雁，低头羡游鱼。幸有薄薄酒，浸渍满腹书。安得待天命，吾心亦何如。长铗莫漫弹，何必忆吾庐。

学道如养气，气实病自除。验之寒暑中，可见实与虚。颓然觉志满，乃是气有余。岂惟煖脐腹，便足荣肌肤。但能严关键，百岁终不枯。道苟明于心，如马得坚车。养以岁月久，自然登坦途。江河失风浪，草莽成膏腴。熟视八荒中，何物能胜予。时来与消息，吾自有卷舒。死生亦大矣，汝急吾自徐。捷行不为速，曲行不为迂。一沤寓大海，此物定有无。谁能具此眼，况望捋其须。学有不精尽，遂至玉碔砆。昔人中道立，为汝指一隅。千言不知要，徒自费吹嘘。所以季路勇，不如颜氏愚。请子罢百虑，一念回须臾。忽然遇事入，此语当不诬。

十日九日昏梦集，职事向人如束湿。看朱成碧有底忙，然萁煮豆相煎急。长官抵几入门去，小吏垂头就行立。尘埃上下久可厌，学问峥嵘老难入。平生谬欲师古人，遇事始知吾不及。正须眼底去泾渭，便自胸中无棨戟。丈夫盖棺事则已，破屋颓墙使谁葺。要随归雁刺天飞，莫待枯鱼过河泣。

衣欲生棱梦不成，城头高下打三更。月明如昼柳如画，更向瑶池南岸行。

风吹蒲苇丛，中有霜堕意。美人天一涯，行子初夜至。

风吹蒲苇丛，秋色日向晚。美人何时来，行子饥未饭。

行子惜日月，美人轻别离。风吹蒲苇丛，及时当早归。

大向金相玉为表，小向坚车取长道。闭门不见今几日，尘埃满城何时好。病夫坐穏百不闻，读书聒人到夜分。朝来雨过凉气足，思与张侯同叩门。

客梦断复续，角声寒更长。疏篱拥残月，老木犯新霜。𫔯絷身何恨，驰驱汝自忙。稍知诗有味，复恐道相妨。

诸生未下笔，客子且安眠。老觉文章退，官忧簿领纒。短檠仍有味，高枕自无缘。但愿无他苦，今年如去年。

西邻有佳人，开户纳明月。月照衣上缨，同心为谁结。此结今几时，未解心已折。隔林闻捣练，起坐更呜噎。情人在万里，我独音问缺。不闻行路难，但见思归切。年来契阔久，烈士或丧节。如何空床居，初未见短阙。胡马与越鸟，本自无离别。草摇新霜白，秋送池中竭。君心有断绝，妾恨无盈歇。

小炉方鼎蛙蚓鸣，那知帘外东风惊。乱云初破盘凤影，缺月半堕春江明。已驱簿领出门去，更洗肝肺令愁醒。大碑古字久寂寞，高堂素壁空峥嵘。坐看光焰扫尘土，便觉冰霰临窗屏。文章断绝生气在，妙句直欲无兰亭。峄山野火烧欲尽，瘗鹤半在江中陵。不知此书更奇古，反复餍饫无讥评。山精地神肯爱护，至今欧虞来乞灵。要令石鼓举吉日，不必细字临黄庭。生平访古少如意，对此自足忘经营。世间儿女争媚好，纸上姓名谁重轻。迩来半月得坚坐，一室当行千里程。南楼灯火漫明灭，北里笙竽频送迎。儒生事业了不恶，故人浮沈吾懒听。更阑更自取书读，唤起奴仆寻短檠。

急雨翻灯夜不眠，小床欹侧似乘船。平生万事不如意，病后一身私自怜。海中神仙渺茫里，方外酒徒憔悴边。本自无心觅余地，问公何苦爱逃禅。

我昔谒帝白玉墀，独驾翠虬骖赤螭。御风而行过日围，遂登清都游太微。广殿上建明月旗，缀以列宿悬双蜺。帝顾而叹怜其痴，寸田不治来何迟。我拜稽首心自疑，世俗逼隘臣所知。黜慢之故还无期，后有美人云雾衣。玉坐交映生光辉，不必翠被缘珠玑。秘文玉简手自持，见我而笑扬蛾眉。问我此去来何时，握手赠吾蓝田芝。汝生甚良学则宜，无自轻厌令神驰。一来人间今几时，恍如梦觉不可追。骨肉腥秽颜忸怩，北风吹寒霜露微。想视倒景凌空飞，却从帝居寻玉妃，为汝更赋无言诗。

十日虚房罢送迎，不知新雁已南征。忍穷有味知诗进，处事无心觉累轻。残叶入帘收薄暑，破窗留月漏微明。知公坐穏无他念，识我阶前拄杖声。

近有书来欲见寻，扁舟南下已春深。浊河远贯长淮水，峡岸遥瞻宝塔临。杨子宦游常落拓，茂伦心事转崎嵚。云横雪拥蓝关路，总是平生愿学心。

印累累，绶若若，不如相逢一饷乐。谷量牛马斗量珠，不如闭门细读平生书，居闲意气或有余。利害毫发过，不能以手援其躯。风吹月明，落我庭树。宿乌夜惊，徐徐飞去。昼夜有程，汝何不住。前畏弹射，后畏网罗。孰视鸿鹄，云霄可摩。亦知人生，如意少不如意多。富贵欲长保，执斧不见柯。印累累如此，宿鸟飞去何。

春色不自惜，落花如许愁。晴天一望远，漕水十分流。每遶长堤去，频因好句留。相随觅季主，不必贷河侯。论极文章秘，居兼竹石幽。和风落香烬，晚日泛茶瓯。壮节知无用，诸儒误见收。江山亦在眼，岁月忽忘忧。南郭今丧我，长卿仍倦游。漫成长韵律，胜与小蛮讴。簿领憎频过，尘埃懒再谋。何须五湖口，风雨转船头。

曹州城南三日雪，半夜疾风吹石裂。先生睡美唤不闻，不信衾裯冷如鐡。病妻索火少声韵，稚子哦诗应歌节。残书向人老可爱，旧剑空在磨先缺。未能去寻泉石伴，未用深藏狐兔穴。新正已过今几日，岁事懒复从人说。长江略无千里梦，故人动有十年别。相逢一笑又艰阻，所向端坐成痴绝。城中诸公不相弃，时有妙句扶衰拙。颇知晴意在明日，泥深不怕车轮折。便当脱帽过君家，共放南窗看新月。一杯冻酒君莫辞，预借炎天洗烦热。

去岁头已白，今年眼复昏。不忧穷刺骨，仍有病伤魂。酒薄如官冷，年丰荷主恩。空庭闲草木，终未答乾坤。

早出公莫厌，此心吾已灰。严风逸月落，晓气浃霜回。疾病冲寒怯，衰迟畏事催。匆匆节渐去，衮衮事方来。破壁诗犹在，荒城菊半摧。还家一樽酒，思与故人开。

往岁孟秋月，我行东出关。人烟眇归路，风雨转河湾。别恨友游失，心成木石顽。有随妻子叹，无语鸟乌闲。曩事空回首，微官真强颜。旧谙尘土迸，频辱簿书颁。日月勤忧患，庭闱实阻艰。自忘身窘束，时得泪潺湲。疾病衰犹活，漂流老未还。悮霑文字癖，虚觉鬓毛斑。苦语终难好，芜辞漫不删。绝知出意表，敢复见颜间。二子今怀璧，群公时赐环。寄书常恨草，雕句得无悭。晚照云千叠，新凉月半弯。相忘有道术，那得厌尘寰。圣治光三辅，皇威极百蛮。物能同应瑞，民自不藏奸。薄技宁堪奏，余光或许攀。何须阳翟望，咫尺是箕山。

西风引湖光，上与月色乱。化为两白鹤，飞来洞庭岸。洞庭无网罗，两鹤愿为伴。鸣声既清好，羽翼又璀璨。一鹤飞上天，久厌俗眼玩。一鹤不能飞，摧颓自悲叹。三年望绝壁，念汝肠已断。昔既薄恩情，今还恨霄汉。未忍学鹪鹩，裁求一枝换。

北风吹沙秋草黄，汉家故陵当路傍。残墓断垅趁风雨，狭径小树行牛羊。当时王子朝未央，飞燕姐弟承龙光。大策已定回朝阳，不知外家诸舅忙。后来变化尤猖狂，佞贤贼莽分行藏。岂知汉运中更长，济阳舍中方赤光。终亦变化随飞扬，何独此地令人伤。人生睹此当自顾，位高金多终此路。君不见五陵佳气且如此，更复何情说丁傅。

残月晓未落，疏星点寒林。严车城南路，先闻钟磬音。道人迎我入，共步重廊深。瀹盏施净供，冰味杂海沈。蒲团近宿火，不受尘埃侵。欲求半日息，簿领勤相寻。东堂老禅师，枯木尚龙吟。一转庭前柏，诸方疑至今。我生晚闻道，所向足崎嵚。谬传无字印，尝恐力不任。淮海罢行役，吾人多滞淫。于焉一枕梦，可见平生心。

净名居士黙无语，翰林子卿虚见寻。半世泥涂催老大，中年诗律费光阴。江湖每有同归志，酒炙初无独饱心。三尺枯桐取煨烬，断弦遗谱有知音。

簿书终岁忙，风雪一日静。闭门近残火，稍觉诸事胜。平生汗漫游，已负麋鹿性。微官不能归，但见日月竞。老人去已远，我行复未定。训言实在耳，无因问温清。归心止阳翟，悲梦识新郑。大女痴无比，有语多未听。小女索乳啼，不与穷屋称。想唤添丁来，与汝相和应。低头坐儿曹，气血安得盛。非无车马心，未忍求捷径。顾自阻饥寒，畴能免讥评。诸郎何时逢，相作玉树映。文章有活法，得与前古并。默念智与成，犹能愈吾病。

一别又经月，欲来浑未期。宁知万卷读，难疗十年饥。长物新添女，生涯旧有诗。更伤新况味，不报老亲知。

表弟今何在，中郎亦漫游。平生足艰阻，今日倍迟留。误辱琼瑶报，兼蒙札翰投。南窗五更月，常照别离愁。

晶晶日欲出，翻翻风自横。近阶三尺雪，附火一杯羮。老树春难别，深檐乌或鸣。新春第三日，坚坐若为情。

醉别白沙江上亭，晚蝉高树各秋声。风乘小艇凫鹥进，雨历疏檐环珮鸣。家事不随王事了，新愁常接旧愁生。只今疲病嫌鞍马，十日同居眼暂明。

绿遍墙头杨柳枝，小亭春尽阻归期。头昏目暗无情绪，不比少年离别时。

职事侵人畏作官，略偷身去不能还。树移午影重帘静，门闭春风十日闲。尚有文书遮病目，却无尘土犯衰颜。故人何处蓬笼底，看尽江南江北山。

谁令君作官，衮衮簿书下。谁令君不学，陷阱乃欲跨。缅怀北窗翁，斯人盖多暇。田畴望家远，日月已秋罢。尚蒙诸公怜，未至官长骂。何时归来图，更作一段画。

邻鸡再三鸣，不改风雨晦。束装向前涂，恐与泥潦会。故人时一来，共此一室内。微言久已绝，苦语或未遂。子孙甚奇古，却立有余地。旧从伯氏游，则已闻令季。斯文倘未远，吾今尽憔悴。相期无何乡，获保清净退。收身稠人中，着眼世事外。山空倚岩石，雪立老杉桧。往来相遇难，更自少如意。旦日过城南，把酒公一醉。

生平寡嗜欲，颇愿得少闲。尽读未见书，遍寻云外山。往来二十年，昔者盟未寒。妻子见驱迫，低头言作官。朝翻朱墨案，暮对藜藿盘。岂无一亩宫，令汝得少安。向来栖息地，苔竹奉余欢。何时二三子，共驾牛车还。汝实江海人，悮令尘土干。旧游在仿佛，欲往当不难。但去眼界窄，自然心地寛。

空庭下疏箔，乐此树荫美。鸟声相续来，百种皆可喜。日长少文字，俗事不到耳。开窗略须夜，月露欣弥弥。颇念闲居乐，感叹投笔起。吾家老清源，爱我入骨髓。还家治场圃，唤我共料理。会同江海去，更欲附船尾。平生跨款段，不敢废鞭棰。谁云马中龙，一日有万里。卜邻吾所知，江晁老兄弟。

晁子卧京城，岁月晚不用。偷身出尘土，闭户忍疾痛。客来不与语，有口吾懒动。今年又请老，气力当少纵。生平厌笔墨，弃去不复弄。颇念白头亲，甘旨须子奉。呻吟不衽席，妙语时一讽。谁令稻粱谋，未答泉石梦。鄙夫托未契，义实忧患共。天定或胜人，寡固不敌众。请公但缩手，保此清净供。因书报安否，兼与问群从。

取骥伏盐车，更欲絷其足。于物未有害，罚汝则已酷。晁子江海士，老去自窘束。平生万卷书，岂止十年读。随身几箱箧，一一手自录。初无解衣赠，未免操戈逐。仲也抱瑚琏，幼亦好奇服。西堂老弘微，与子同轨躅。过门有江谢，共语喧破屋。弃官吾已懒，覆种子未孰。逢人强应接，遇事多诟辱。何时把锄头，得止季路宿。

今年河口决商村，远望飞涛匹马奔。曲港定无蛟鳄横，下田甘受雨泥浑。衣裳虮虱藏针缝，头面尘沙露爪痕。犹恐因循葬鱼腹，故人无地与招魂。

新霜下幽兰，昔在顾眄间。时过理当尔，敢复致一言。物生无荣贱，悉是君所见。相值有相违，谁能满吾愿。田园弃荒芜，官居走邮传。误寻文字盟，秣马当百战。一饭或未饱，逢人足嫌怨。穷于投林猿，窘若巢幕燕。忍学少年子，羽翼偷绚练。百万买纒头，千金奉娱宴。愿为匣中玉，不作秋后扇。丈夫重许与，正尔未为倦。绝粮有不死，酒肉虚健羡。古人马伏波，吾犹识君面。

西风脱残暑，我病不自聊。吏舍少还往，亦复长蓬蒿。欣然脱帽去，念此非一朝。阳翟未遽往，宁陵虚见招。初无食息地，未免柴水劳。故人数遗书，尚有江与晁。穷途感节义，俗耳受风骚。向来相知人，昔盛今寂寥。落日送汪谢，荒小留老饶。关侯最杰立，亦以膏自烧。后生有向子，更尽儿女娇。出门天夺之，不令上云霄。坐看朋友泪，未减春秋褒。怪我但羸疾，悮蒙风雨摇。日月费奔走，文章勤琢雕。会须领妻子，更欲投吾曹。耆旧唤归隐，诸公怜久要。出同赴鸡黍，归但守箪瓢。相将访云山，所至杂渔樵。还当古渡口，卧听西江潮。

西山有鸟，其状如乌。名曰精卫，其名自呼。精卫堙海，不堙不止。问谁之报，云帝之子。帝子女娃，往游不还。精卫求之，不敢有安。海流不改，汝堙不迁。嗟哉精卫，志则可怜。我昔读书，惟圣之求。竭力从之，以春及秋。老人宴居，审吾之学。惟时友朋，日就雕琢。圣言甚微，吾意则近。近以识微，退或有进。三年于曹，惟罪之恐。人虽甚厌，子亦不勇。舒舒其云，沄沄其水。子不与归，而曰有以。豕羊在牢，刍秣之恋。烹庖及之，抑又谁怨。予学日远，子道日疏。有愧精卫，其谁与居。精卫之飞，不必戾天。子之不如，宁有智焉。惟作与否，愚智之择。小人作诗，惟一劝百。

白发无端巧上头，镜中颜状不能羞。要寻扬子一廛地，未用刘公百尺楼。野竹连阴护苍藓，暮云生雨续黄流。秋风有信鲈鱼在，更约江晁共小舟。

簿书纠纒人，欲出不自许。老叟环我前，更作附耳语。脱身上河堤，颇似昼伏鼠。河堤平如掌，下有千岁土。夕阳敛残照，草木过寒雨。游鱼著钩饵，舟子快新煮。煮鱼得放饭，尚叹行役苦。江湖平生心，岁月可逆数。故人书断绝，吾事有去取。归来讨清尊，妙句还一吐。

留侯下邳时，豪气或未除。晚节欲轻举，效在黄石书。其书本无言，一叹三呜呼。彼公实天人，识此鹓凤雏。良田有芜秽，令子痛自鉏。万事不得已，一身常晏如。袖手默无语，四方瞻步趋。不知隆准公，果能知子无。小儿荀彧辈，下及崔浩徒。谓能明子心，此语亦已诬。不能处其知，正足杀其躯。所恨生已晚，圣门无坦途。学不尽其才，未免风俗驱。诗书在煨烬，子何不回车。试问礼之本，更观心地初。

公如玉壶冰，见即离烦热。况当清秋悬，更自贮霜月。中边本无垢，何处觅焚𦶟。盛以百炼铜，此亦不得折。初蒙一日款，遽有千里别。扁舟转青齐，岁事当雨雪。远行不赢粮，已悟服食诀。古来饕餮徒，颇谓一世杰。唾壶彼何知，便为如意缺。观其所用心，俱不异鼠窃。首阳独往人，渠自饱薇蕨。举头公一笑，百虑无以绝。江源初滥觞，末乃流不竭。伤哉韝上鹰，一饱便飞掣。

秦人跨九州，欲以传万世。立石名山傍，往往章得意。至今见遗刻，字体甚雄异。壮哉苍藓文，未改回屈势。风雨所侵蚀，中有千丈气。严如虬龙蟠，深若铁石利。余威到山鬼，谨守敢失坠。汉魏能书人，亦岂可睥睨。未能识藩篱，何止趁姿媚。初无一日雅，但有三舍避。文章又奇古，迁雄盖苗裔。观其所称述，肯为尊者讳。巧言未大失，末乃为俗累。呜呼结绳前，此又谁与记。君臣共无为，垂拱天下治。春秋纪日月，大易垂彖繋。嬴氏厌休息，动以衡石计。斯翁变古文，程邈分篆隶。自此更滋蔓，日以趋简易。驰驱千百年，漫有纸笔费。谁能罢烦文，尽扫诸天外。此书虽见存，或以少为贵。持此槁木枝，我亦无甚愧。

好诗有味终难舍，俗事无功莫羡渠。破历屡翻深瓮酒，短檠时检旧窗书。何年鸡黍先投社，是处田园可结庐。更请二公搜好句，一身疴痒要爬梳。

爱山不能归，常恐山怪责。终岁在行役，感动头已白。高秋强僮仆，路过龚掾宅。蒙君开南轩，除我眼界窄。白波遶青嶂，仿佛见颜色。江上飞来峰，却立对君侧。萧萧蒲苇丛，不受尘土隔。知君有奇趣，笑我常偪仄。人生无穷已，得一乃愿百。床头贮美酒，窗下着好客。请公但黙然，岁晚当有获。

平沙远草春未生，万木夜起争悲鸣。秋云欲坠都护垒，急雪暗下屯田营。胡人却走畏深入，汉家飞将已云集。此时一马直万钱，陇右河湟更供给。边尘净尽今百年，万马潦倒西风前。天生骏骨例艰阻，是处雕鞍蒙受怜。君家九幅开新帐，欻见腰袅华堂上。长鞭不用羁络远，雾縠云罗倚惆怅。高旌袅袅霜露微，苜蓿得雨连山肥。同时战士今不归，曹霸弟子能神奇。毫端妙处君得之，驽骀往来空尔为。

落花吹尽不堪忧，只见河堤水漫流。晚日强穿城北市，春风犹驻驿南楼。妻孥转觉为身累，岁月终难望汝留。万里长江一樽酒，故人何处倚扁舟。

子行殊未来，我马已再秣。略投故人饭，苦厌从者聒。长河见舟楫，尚恐尘事夺。风翻蝉急噪，雨漱岸欲脱。南山已在眼，想望淮水阔。别离古所重，况在交友末。翩然欲行际，所寄一短褐。路长书来稀，何以慰饥渇。

夜语不嫌久，凛然天欲秋。客灯吹屡灭，细雨落还休。未许金张并，虚为鄠杜游。江河少归梦，知为故人留。

我发日已短，公愁安得长。墙根春荠老，瓶水腊梅香。侍立无天女，相随有漫郎。平生湖海兴，今夜宿连床。

发短各已白，眼昏谁复明。残春断花柳，晚日闭柴荆。潦倒书常废，驱驰梦或惊。尚于团聚乐，虽老未忘情。

今弟穷颜蠋，书生老仲舒。相招得共处，何往更安居。岁月尘埃外，桑麻雨露余。送行无别物，圮上一编书。

苦语相留极，虚床会宿频。山东今出相，海内不无人。妇女能尊客，儿童不厌贫。长途有如遇，今日倍情亲。

斯人如玉雪，可爱不可忘。助以濯沧海，亦复閟余光。今兹困尘土，更伴众翼翔。时来唤我语，共此一榻凉。风雨来颊舌，冰霜清肺肠。我老渐窘束，公才方颉颃。春秋有体制，子盖能文章。要当纂微言，不以近故妨。粲然东园花，不登葵藿场。

老仆倦日长，羸马困道远。东行数日间，尚欲一再款。我能喻子意，子亦识我懒。追怀十年游，仅得一笑莞。时能煮汤饼，更复下茗碗。晁郎本京邑，刘子盖楚产。江山两秀异，与子日在眼。南风动归兴，感慨毛发短。相寻倘有日，岁月亦未晚。

雁从何方来，云自燕赵北。今当何所往，暖日近旸谷。寒云堕江汉，未见所栖宿。朝忧稻粱少，暮畏罗网逐。惜哉还往频，愈觉岁月促。悔不近藩篱，随群伴鸡鹜。羽干何必好，志愿亦易足。物生有高下，终恐厌摧伏。公看沧海头，万里飞鸿鹄。

半升浊酒试莼羮，贱买鱼虾已厌烹。浅水依蒲有船过，淡烟笼月更人行。交游潦倒肠先断，疾病侵陵涕自横。北望中原一千里，故人谁复唤归耕。

四海今谁托，飘然未有归。先生作诗瘦，稚子食言肥。未忍萤枯死，甘随鹢退飞。故人取坚坐，不为赋无衣。

相见各已老，壮怀如昔然。蛟龙夜改穴，风雨暗移船。把酒犹堪醉，逢人懒问禅。还家有余地，留我买山钱。

诸老今无恙，秋来数寄声。尚能无事饮，犹胜不平鸣。行李虚长铗，生涯共短檠。江湖日在眼，恐负白鸥盟。

荒城足风雨，今日更新冬。草木山岚暗，人家水影重。漫看文字过，时有簿书逢。目极横塘路，西楼闻暮钟。

曾子不复见，斯人绝可怜。梦回千嶂里，气夺万夫前。异日文章社，平生香火缘。高楼更南望，霜露倚江天。

万事不如意，自然添白须。极知少余韵，何敢厌穷途。土俗尊鱼婢，生涯欠木奴。东行见李白，谁为致区区。

空山鹤夜鸣，海风令人惊。对月且愁思，看书终眼明。斗酒不为薄，客帆那计程。犹怜他夜雨，曾作打窗声。

轻帆载晓月，和梦到扬州。木落山光寺，江横北固楼。漫抛王倕隐，虚有十年游。尚胜刘师命，才因越女留。

破裘重补却胜寒，暗减头围觉帽寛。数顷桑麻遶城路，每随妓吏去迎官。

海气如烟跨市楼，北风连夜舞梧楸。平生事业难牵强，坐听寒灯守聒囚。

家叔舍弟与黎介然会于符离因用两绝奉寄。

漫约同归久未偿，只今留滞各他乡。春风有信勤归雁，夜雨何时复对床。

老觉为官百不宜，故人虽在鬓如丝。遥知再踏同游地，更想汪饶曳杖时。

公方他山行，我此一室病。拥炉听夜雪，若与风势竞。萧条中疑休，狼藉久未定。平明望屋瓦，入我眼界净。所恨子猷远，无复肯乘兴。想当岩壑间，玉立与辉映。时来有杰句，遂入风雅正。寒威固深避，草木自温凊。公家鹤氅翁，韵与羲皇并。流风及远孙，笔力如此劲。雕缋或过眼，惟我乃弗称。新春上河堤，梅柳当历聘。过从不厌数，荒畴取微径。

忍穷不能归，强饭亦良计。东风频报春，草木可次第。厌为龙头缩，宁作龟尾曳。从来翰墨场，即有闻见滞。譬如已耕田，更欲深种艺。或蒙卤莽报，未肯即卖弃。不闻太仓粟，亦校毫发细。王卿固倦游，秽浊有蝉蜕。声名动时人，我实托末契。泥涂倒屐齿，尘埃涴衣袷。要为无用用，乃作不事事。下马旧战场，午日在庭戺。向来槁木枝，忽有红绿缀。来非偶然住，去亦无所诣。聚蚊著瓯中，得听此鹤唳。窗前有余馥，胜韵入松桂。扁舟下淮南，闾里思少憩。熟观昔所历，请与居士戏。江湖要同归，不假木兰枻。

夜长夜长天复霜，海陵城中今夜长。夜长夜长冬向晚，寒阶无人看月满。路长家远来信稀，水阔山深归梦短。堂上书生头已白，朔方健儿十年客。想渠当此夜长时，抚剑虽长酒杯窄。明妃爱惜汉宫衣，乌孙公主终不归。戚姬去视鸿鹄举，更为君王作楚舞。当此夜长谁送迎，此月还如今夜明。夜长夜短公莫厌，寒即重裘热须簟。夜长夜短公莫忧，多忧多厌公白头。

八月九月啼寒螀，十月北风天雨霜。客游无聊思故乡，乡书不来空断肠。鸿飞何为满夕阳，举头揽取明月光。置我堂上方天床，满酌玉杯碧淋浪。唤取姮娥来共尝，人间欢乐寿命长，不须辛苦老桂傍。

学得汉宫妆，偷传半额黄。不将供俗鼻，愈觉更清香。

牧牛儿，放牛莫放涧水西，涧水流急牛苦饥。放牛只放青草畔，牛卧得草儿亦懒。儿懒随牛莫着鞭，几年力作无荒田。雨调风顺租税了，儿但放牛相对眠。

尝闻洞庭湖，秋至清皎洁。往来八百里，长风驾明月。中有仙人居，容颜若冰雪。我愿从之游，问渠传宝诀。脱冠着霞佩，长与尘世别。

细雨不成雪，北风来解纷。冥冥小江树，漠漠暮空云。谁惜江东弟，令修地下文。西齐千万里，遗恨不堪闻。

王阳作黄金，才了车马费。苦身邀声名，未免遗俗累。何如陶渊明，萧散尘世外。公田二顷余，觅酒偿一醉。高风久寂寞，斯文若旈缀。白眼看世人，此意渠不会。

甘泉殿中芝九茎，不与百草同条生。当时祥瑞已稠叠，薏苡亦未来争衡。汉星不容矍铄翁，此物不与明珠同。尔来万物更变化，薏苡宁甘死荒野。故遣根苗霜雪白，炯若微月来清夜。赵郎好事古亦无，俯拾傍观尽图画。画师不辞粉绘费，遇时亦得千金价。君不见古来异瑞与奇祥，何曾不致南宫下。

清阴庭中槐，绿润墙外草。职事苦见妨，令人恶怀抱。朋从多飘徙，今我独枮槁。高床书数帙，时节岂不好。不能遂尔去，但觉归思浩。人情便久习，世态嫌衰老。闭门了残诗，昔者迹已扫。何时北窗风，清尊为君倒。

朝辞陉山清，暮宿赖水绿。往来百里间，得此意已足。吾人少如愿，夫子更绝俗。闭门观易象，未用伤局促。使我三日留，共此一室独。皎如岭头月，凛若霜后竹。欲为斯文寿，以作学者福。洛阳佳少年，抚事多恸哭。此其于圣学，何异狗尾续。宁知草玄翁，万事不挂目。深湛而雅澹，亦不在反复。吾祖早闻道，晚与夫子熟。相期千载外，未得一世伏。渫山窜鼯鼬，晚日度鸿鹄。谁能从公游，岁月如转烛。

城北城南柳絮飞，街东街西鹁鸪啼。海陵三月与春别，一夜雨成三尺泥。

风雨属连春事休，十日九日转城头。虽无俗物败人意，可使澄江消客愁。

纷纷尘土计秋豪，忽送长江八月涛。陶令且为州祭酒，邓公才可掾功曹。但看秋到犹𫄨绤，即是花时合缊袍。待得公归吾已老，满田荼蓼与谁薅。

血气侵凌不复豪，往来欹倒似乘涛。宁知懒过嵇中散，亦有诗如谢法曹。旧稿只堪供酱瓿，故人相赠有绨袍。兖州宾主同风味，恶句烦公更一薅。

日日思归未就归，只今行露已沾衣。江村过雨蓬麻乱，野水连天鹳鹤飞。尘务却嫌经意少，故人新更得书稀。鹿门纵隐犹多事，苦向人前说是非。

卧龙雏凤不曾闲，举世皆危子独安。应念桥公无特操，晚将情话向曹瞒。

将军相继出天山，汉主吞胡意未阑。本自无心接宾客，故人犹有一任安。

烹葵去王畿，剥枣在海角。岁序忽已周，月亦频告朔。向来手中扇，今此已倦捉。尚嫌簿领繁，不厌朋友数。尘埃向奔走，文字费雕琢。途人有前知，子乃独未觉。出门见大路，夫子焉不学。

结发在简编，俗事方刺促。往来三十年，未见可栖宿。微官不能去，尚恐遭逼逐。归栖则在念，所望一枝足。频蒙故人悮，岂有邻可卜。出门虽无车，径自骑黄鹄。重寻置锥地，青灯一盂粥。

饥蚊青而化，怒目虬两须。黄昏与我遇，且复少踟蹰。肌肤恣啖啮，熟视不可驱。中宵盛徒党，意气若有余。伤哉陷阱虎，有时被囚拘。求食至摇尾，曾此蚊不如。云龙困蝼蚁，此语不可诬。

诸卿谈笑赏先登，我欲从之病不能。门闭日长公事少，祇疑身是住庵僧。

尘满文书灯暗檠，荒城相望数残更。莫言愁罢无佳处，睡正熟时闻雨声。

往来奔走看渠忙，疾病低回却未妨。唤客不须嫌酒恶，隔墙时喜送橙香。

西风吹雁欲斜行，小槛寒花却未香。将谓诸公频载酒，枉留橙菊十分黄。

不辞玉露著新行，漫作人间彻骨香。知道输棋偿旧约，故留残菊一时黄。

屋头橙实如李梅，庭下葵花深覆杯。豆田失雨不称意，野菊出苗虚见猜。故人相望一尊酒，问我此住何时回。江山空自污敲扑，笔砚洗复生尘埃。交情自惜少同调，人事只今多好乖。欲随明月觅公处，限以白浪摇长淮。舟楫误逢蛟鳄横，岁月苦遭霜露催。侧身西望莫回首，堂上书生心已灰。

成子东游十日程，驼裘颠倒帽欹倾。新诗顿数神仙事，病耳忽闻京洛声。去住闲经几尘刹，往来相望一牛鸣。再寻六月山前路，分我寒泉数勺清。

少年谈笑解秦兵，便欲连从却未成。莫谓江东可长保，暮年无意引朱英。

罢马厌鞭策，征鸿思稻粱。终年在泥土，永路困风霜。慎勿鞍鞯爱，直须矰缴防。吾衰亦已甚，念尔不能忘。

交游大半死，吾亦老相侵。古木十围大，寒泉百尺深。恨犹能切骨，愁或至伤心。寄语南飞雁，君无笑苦吟。

狱掾酸寒极，官曹冗长催。真同鹤久住，不学雁轻回。妇女能相笑，儿童忍见猜。犹怜旧耆老，时有一书来。

成侯老更懒，处世一虚舟。暂脱尘埃梦，还寻江海秋。从来仙圣宅，不数凤麟洲。有意相随否，因公更一游。

车如鸡栖马如狗，劝君莫美循墙走。车如流水马如龙，不如还家行御风。以尻为轮神为马，世人计出车马下。出门险阻道里远，只今谁是能行者。海陵事剧俸则薄，得公相从亦不恶。小吏相欺官长怒，我自作烦公笑乐。庾公故是丰年玉，道貌更自见不足。断崖独立老松柏，青天何处飞鸿鹄。汴堤六月尘自障，请公登高更南望。马烦车怠早归来，且从夫子濠梁上。

病知前路资粮少，老觉平生事业非。无数青山隔沧海，与谁同往却同归。

先生高卧了残冬，我亦年来不讳穷。夜半打窗人不会，满天风雨角声中。

客游历历都如梦，身事悠悠略似僧。只么随缘作官去，不知从古更谁曾。

往来车马闹泥涂，一室萧然百事无。语黙二途俱不涉，不劳辛苦对文殊。

久谙罢卧懒呼医，剩读文书不疗饥。数有故人来问疾，更烦耆旧与传诗。

柴桑无复陶元亮，谷口虚传郑子真。二子风流知有在，且留余味及吾人。

澄江虽近不容亲，亦是人间可喜人。枯木岩前有岐路，一杯浊酒自成春。

二子深居笔吐虹，从来节气万夫雄。欲知圣主求贤意，不为相如词赋工。

小阁才堪置一床，病躯虽在鬓沧浪。随身行李无长剑，犹胜堆钱与窟郎。

交游潦倒漫虚名，悮吉他生文字盟。踏尽尘埃公莫厌，不应因酒爱江清。

故人飘散各穷途，诸老交情却未疏。赖有清诗在书案，时时翻读伴更初。

万里星河指顾间，此中何自著江山。精金百炼终无用，才与佳人照指镮。

阮公游宦喜东平，贺监从来忆四明。但得从容饱粗粝，不须辛苦辨肴鲭。

一双一只路傍堠，乍有乍无天际星。乱叶入船侵破衲，疾风吹水拥枯萍。山林何谢难方驾，诗语曹刘可乞灵。酒碗茶瓯俱不厌，为公醉倒为公醒。

新春款南园，积雨寒不歇。起望海陵城，幸未还往缺。闻公得安还，未放车轨折。毫端倒江海，胸次湛明月。东风片帆来，乃复为此别。田园到荒芜，岁事有曲折。不见南山松，高卧拥霜雪。鬓髯凛可畏，此岂念容悦。愿公考其然，一向鼻头说。

十年流落各西东，再见初非旧阿蒙。晋邑自思栾孺子，鲁儒空望叔孙通。宦情潦倒三荒径，世味衰颓一秃翁。石室度筹吾岂敢，且看鲜健胜庞公。

两章后来秀，头角固崭然。但语强弩末，不争驽马先。寓言有十九，曲礼至三千。所要在守节，末言能与权。

念我少年日，结交皆老苍。曹南见颜石，甬上拜饶汪。敢幸江海浸，得霑藜藿肠。诸郎但勉力，余事及文章。

残花无言卧风雨，小亭寂寞延初暑。范侯置酒呼我来，共坐阶前洗尘土。坐间问有李与韩，文字峥嵘各奇古。起卧逡巡失杯杓，笑语澜翻杂歌舞。满城车马哄侵淫，谁解墙阴着樽俎。薜荔扶疏出枝叶，老气横空君一吐。人生此会不可常，昔者各在天一方。簿书相急如探汤，好风吹我来君旁。莺啼燕乳各自忙，明日酒醒空断肠。

老去身已衰，事过意愈懒。斯人未寂寞，吾此归亦晚。疏篱带落叶，秋色忽已满。南窗可炙背，唤妇同茗碗。旧读无新功，亦复费编纂。凝尘乱朱墨，妙句折编简。往者荷𦰏翁，实具世外眼。不能与之游，只有兴尽返。曹南二三老，夙昔荷推挽。平生万卷书，未尽一日款。微词绝端兆，自怪识者罕。愿闻片言佳，庶用收褊短。

幽兰在深山，无人终自芳。岂伊桃李颜，取媚少年肠。高氏有潜德，奕世被辉光。自其父祖来，低首不肯昂。夫人生既贤，岂止秀闺房。出身事夫子，和鸣更锵锵。笙镛列两序，圭币罗中堂。云何去日远，遂弃凌风翔。伋也奉慈训，将见久必昌。瞻彼汝南路，松柏泣新霜。凄然马鬛封，千岁终不亡。

昔人三年学屠龙，技成不试身已穷。安生不愿洴澼封，嗜好乃与屠龙同。使世淬砺磨其锋，侧出逆曳求新功。伋也中立无适从，随所欲用吾能供。歙溪孕石南山松，四方万里时一逢。病夫乍闲百念空，败毫破管尘埃蒙。明窗浄几聊从容，眼无列宿罗心胸。使汝得见文章公，展卷略书吾已慵。

万里归来四壁空，旧游浑在黙然中。明年我欲江南去，何处留诗可寄公。

宿昔尚残暑，晚风吹欲无。不知留此住，更白几茎须。

瓦炉香烬欲凝尘，小槛黄花更一新。络纬戒寒鸠唤雨，世间那有自由人。

鬓髪苍然雪欲垂，问君何苦读书为。旁人不会回头意，犹记田光盛壮时。

簿书尘土乱蒙茸，无复江船万里风。卧听秋声满檐溜，不知墙下有梧桐。

何处此时此刻欲捕蝉，主人初未觉鸣弦。稍知东里能堪事，一任神龙鬬洧渊。

疏林渺渺下新霜，留得黄花小槛香。莫道穷秋少风味，一时顿有两重阳。

恶木不忍伐，留我窗户前。人皆笑我拙，我独为汝贤。共生天地间，谁不愿长年。如何枝叶内，便纵斤斧穿。人或甚于斯，同被恩爱缠。燕昭与汉武，所享固已偏。乐极未肯休，更欲求神仙。孰能以此心，扩为无尽泉。大哉周文王，尚结枯胔缘。伤生有禁止，亦具月令篇。好木虽云好，不须公爱怜。恶木虽云恶，莫自生雠冤。岁晏霜雪稳，夏深雷雨颠。扶疏有震落，与公常晏然。

南山稍疏阔，病眼不能明。月挟清霜下，风随细浪行。未蒙青鸟信，虚负白鸥盟。不见台城路，年年春草生。

甚欲从此去，作烦渠未休。风期竹万个，活业橘千头。汉水觅二老，青门寻故侯。情知作寒士，不解杀袁刘。

相见还须未白头，只今君是富春秋。莺花与梦飞腾去，甲子如川日夜流。白酒可浇千卷读，青山欲唤十年愁。无因早办归耕计，更就深公买沃洲。

鸣鸠唤雨入西楼，草树虫声旋作秋。明月自如常夜好，晚山仍发去年愁。久抛诗酒寻思去，胜与儿童作队游。辜负禅心多少事，石城看渡木兰舟。

山云楼起风旋磨，百毒乘阴出相贺。中庭夜夜蛇作堆，草堂病夫愁欲破。时须兵子设符咒，更遣狸奴旁坐卧。虽非当道白帝子，恐是多年老书佐。蛟龙变化未可量，草莽连岗足逋播。农夫催租正苦辛，莫向零陵作奇货。

提壶满送小槽春，尖团未霜亦可人。略借毕郎左右手，为公一洗庾公尘。

南国旱愈甚，西郊雨复休。蝇蛆作残暑，蛙黾鬬清秋。草暗黄沙尽，风吹白日愁。祇应有相忆，时倚仲宣楼。

湘水一番竹，下有千亩阴。宁知竹上泪，是妾一生心。

昔别是兹土，今游还偶然。似闻尝少憩，犹自未真传。所过有陈迹，相逢多少年。长涂守病马，何敢更争先。

唐四叶孙德下衰，久厌坐稳思奔驰。外由骄胡内艳妻，杨李气焰相夺移。太宗之业甚整齐，尔曹忽来撞{扌者}之。旁人为之掩涕悲，处之甚安渠不疑。贼风忽来吹白陂，翠舆走避弯弓追。倒立却视千熊罴，猛将不解河北围。睢阳失守东南危，城中月余析骨炊。两公奋髯死不回，鼎镬在前惟恐迟。蜀中消息未可期，此辈未易折棰笞。念公不量势力微，本自不辱国士知。大厦又非一木支，何必感慨如此为。往时开元全盛时，公胡不念鲈鱼归，亦不往吊湘江累。死后声名何足奇，商山老人吾所归。

新春今几时，忽有檐外朵。病眼久不明，念此岁月颇。桥南数亩园，风雨与关锁。主人厌敲门，荆棘生道左。还家续残章，妙句仍帖妥。虽无𬬻锤工，亦有盘礴裸。归帆渺江湖，宿疾眩风火。扶犁伴老农，此语当自我。君看乡闾鬬，则有闭户可。慎无学春蚕，作茧自缠裹。

来往无十里，颇能妨昼眠。疏篱董村水，远树洛城烟。酒薄诗牵强，身闲病接连。荒田点残雪，知在甬山前。

蜗涏狼籍阁残书，仿佛黄公旧酒垆。试问东山谢安石，不知能似此人无。

老足交亲薄，江晁尔独贤。文章未遽绝，岁月成堪怜。薄酒宁非道，寒灰却会禅。犹须五湖口，风雨夜同船。

偶为池上游，入郭天尚早。香尘入晚雾，柳色映驰道。我马亦未疲，归路贪月好。还舍了无事，百念纷未扫。近店酒可沽，重当为君讨。

迟明出都城，夹路多柳色。行人半歌哭，莽不见阡陌。西池已春晚，我复道里迫。枯田甚渴雨，久作龟兆拆。屡遭人马饥，更悟坡垅隔。微官恋升斗，恐负朋友责。初无秦楚遇，亦有陈蔡厄。沉忧能伤人，今汝头已白。

渊明在柴桑，意亦惮远役。岂无好事人，助子了耕植。还家赋归来，破自悔平昔。向时经由地，风雨晦行迹。欣然倚南窗，谓此可容膝。孰知刘檀辈，生有五鼎食。流风未遽远，此士真有力。伤哉谢太傅，辛苦至折屐。

柳絮飞时与君别，南楼把酒看新月。月似当年离别时，柳絮随君何处飞。落花寂寂长安路，陌上十人九人去。准拟归鸿寄得书，回头已失秦州树。丈夫薄情多可念，尔独何心守贫贱。劝君以金屈卮，赠君以长短歌。城南城北春草多，明月如此奈愁何。

荒村更柳色，节物近清明。去国三年恨，还家一日程。故人投晓别，骡马傍山行。何事逢寒食，春来苦要饧。

溪流浅无声，月色初到竹。主人中夜归，客子睡已熟。向来湖海兴，岁事方窘束。云何蟋蟀歌，更自伤局促。相寻觅旧约，见子故未足。翛然解衣卧，高枕被数幅。贤哉五年别，有此一室独。我须日已白，子髪良未秃。尚怀平生欢，歌呼声彻屋。何须豕腹胀，更伴尾续。明朝寻故人，戏语公一读。

日月开南极，山河拱上都。圣朝频决胜，贼党莫狂图。驿道传烽燧，官军下舳舻。弄兵心已壮，渫血气犹粗。腊月杭州破，驩声歙县屠。迹虽连劲越，势欲动全吴。剑戟排空上，刍粮夹路输。予方在衰杖，意不保头颅。岂谓除关传，都非验汉符。坐看前乘没，谁救左轮朱。守将仍安枕，乡豪肯弃躯。百川归巨浸，一命仰洪𬬻。抚事思同辈，低头失壮夫。风雷蛰龙卧，名字列仙臞。遇寇来淮口，迎家傍海隅。未随霜雪死，甘伴甲裳趋。每有妻孥问，宁知道里虞。荒城补泥土，旱水著菰蒲。交友多流寓，人烟乍有无。相逢可恸哭，掩泪只长吁。羽檄迹锋数，江船取路迂。艰难脱纷扰，润泽到焦枯。屡辱分金送，兼容折简呼。同群见鸑鷟，猛兽伏於菟。往往投僧饭，时时就客厨。苦留春骀荡，勤对色敷腴。不有沟中断，其如屋上乌。身犹访安佚，意独离囚拘。行李催归疾，生涯与旧殊。裹粮违战地，举足值穷途。悮厌韩城僻，虚随颍水纡。旧书犹醤瓿，破屋但绳枢。蒋诩空三径，杨雄更一区。生平从学圃，老复厌为儒。爱草骑驴稳，看云借杖扶。几年供坎廪，尽室付崎岖。触热医频唤，倾囊酒漫酤。素冠穷偪仄，白髪鬼揶揄。侧转骥絷足，往还狼跋胡。众怜东郭困，自学北山愚。取别方摇扇，成诗欲断壶。疏篱倒禾黍，骤雨落楸梧。苦语终难好，清谈却未须。家犹近坟墓，晚或望桑榆。今日祅氛涤，新秋暑气苏。如闻旧巢覆，尽伏逆臣诛。遣卒宽平贾，令民内半租。文章元典则，刑赏旧规摹。桀恶先函首，渠魁已献俘。书地问安否，尚足慰驰驱。

乍喜全家脱，虚疑匹马奔。乾坤德甚大，盗贼尔犹存。稻垅秋仍旱，溪流晚自浑。素冠兼白髪，愁绝更谁论。

老有幽禅着，穷知俗事疏。渐谙深屋病，无复故人书。日月驰驱后，江山疾病余。新凉有佳句，端为述离居。

读易初无说，言诗既有功。客游千里异，心事一尊同。药裹难休老，经函可御穷。江淮足知遇，耆旧忆徐公。

野色幽花静有余，好山虽近不同途。荒村被雨泥三日，草具留僧饭一盂。断垅入秋频放水，老农垂手怕催租。平生粗识田园兴，更复何幅度可曳裾。

老耻为儒不学禅，还家常欠买山钱。成州太守怜衰病，时有书来说太玄。

糠豆犹悭不到盘，小儿寒至尚衣单。虽无事业传惇史，或有声名托稗官。

稳看飞虫着网黏，炉香欲尽不须添。未嫌秃顶如壶赤，何处香醪似蜜甜。

病来每有为僧兴，老去初无涉世心。它日三江五湖口，断云寒水有知音。

老不谋身望子公，少年豪气想元龙。倚松庵下香严路，今日书来第一封。

便往吾何敢，长闲力未能。寒炉夜篝火，急雪暗翻灯。唤客初无酒，敲门尚有僧。不嫌空四壁，相对倚枯藤。

未嫌衰病出无驴，尚喜冬来食有鱼。往事高低半枕梦，故人南北数行书。茅茨独倚风霜下，粳稻微收雁鹜余。欲识渊明只公是，尔来吾亦爱吾庐。

谩遣儿童扫雪开，却穿篱落看春回。溪山冷淡泥三尺，故旧飘零酒一杯。近买芒鞋供踏雨，更收藜杖与寻梅。玉川老去生涯在，时有邻僧送米来。

饥肠不贮酒，冻粟自生肤。旅枕三年梦，荒村一事无。不愁风折木，时有火添炉。尚想崔夫子，冬来体更臞。

我食已并日，子来能隔年。溪山出城路，风雪探梅天。纳息初闻妙，翻经旧有缘。相陪得清坐，不敢叹无毡。

南山吐云柳絮飞，北山之外烟草微。南山北山日在眼，问公此去何时归。石淙山水更奇绝，水怒决石山崩摧。长空无声晓色静，忽听万壑悬惊雷。珊瑚缺折玉破碎，月落倒卷从天回。中流险绝不须道，笑侮滟滪怜离堆。平生好事心突兀，时于图画见仿佛。褰衣度水公莫畏，何须苦避蛟龙窟。明朝更作嵩少游，五更绝顶看日出。

生平仰嵩丘，今日上绝顶。苍天不能高，星斗閟光景。风云乍起伏，雷雨半苏醒。下看飞鸟背，错乱松柏影。神龙不深遁，偃蹇卧半岭。旧闻飞石鬬，不受悬瀑梗。大河东北流，渺渺黄数顷。五更看日出，平地涌金饼。谁能啜其华，夜气初未冷。诸峰环而立，一一皆秀整。中居此丈夫，众象不得骋。巍然万物表，独阅百代永。同来有奇士，可得一笑领。不用贮微言，区区吊箕颍。

处僻犹多事，陪公得暂闲。直缘怕酒去，不为忆家还。苦语知无策，微官直强颜。高城更南望，林断有青山。

日日春浓病不知，偶游僧寺送春归。长年误跨将军马，渐老空悲游子衣。山路有泥知雨过，村场无酒验人稀。今秋定作江东计，趁得鲈鱼八月肥。

水声高下竹回环，薄酒无功不耐寒。白塔忽从林外出，青山常在马头看。

王郎赠我桄榔杖，三岁庵中伴我闲。只为懒行常靠壁，不能随我过嵩山。

断苗取灵根，𣃁石不到土。道人扫落叶，闭户手自煮。晴烟溜窗几，初夜过风雨。老盆酌天醴，春瓮发膏乳。檐囊到城市，馈我一勺许。中年血气败，今我饮此醑。色如胶饴重，味有荷心苦。京城旧交游，臡醢乱鼎俎。谁能供此饮，远视鸿鹄举。一洗肝肺尘，但咽公勿吐。

燥砚渴水不濡笔，浊酒欠钱长卧瓶。此中定自有佳处，纸帐蒲团增眼明。故人江南江北岸，千书不如一见面。人生欢会不可常，画梁已送西飞燕。

十年奔走风尘中，学殖不进身愈穷。梦断江南不得往，坐叹岁月如惊鸿。君家政当匡庐路，时有僧行附书去。每念君家草堂好，便欲移家就君住。当时气象已参差，今日情怀况迟暮。斯文未丧欲谁托，交游十人九不乐。百川东下障狂澜，伯兄嶷然如断山。苍苍在上久无意，空使妙句留人间。两季只今名籍籍，北方人士所未识。未歇中原胡马尘，且喜沙头风浪息。高安相遇一长吟，盛夏苦雨成淫霖。顾我无能甘畎亩，如君岂合在山林。豫章老矣栋梁在，莫厌它时斤斧寻。

小池南畔木芙蓉，雨后霜前着意红。犹胜无言旧桃李，一生开落任东风。

穷乡未寂寥，五月富笋茁。近山新得雨，此物晚亦发。初看数寸出，意有千尺抜。长条不成鞭，乃以美见伐。锦绷罢骈头，玉指已不袜。坐令藜藿口，如受滫瀡滑。连年江海病，未免鱼蟹罚。甘津到齿颊，恐此或未察。居闲快一饱，我已久断杀。更莫厌比邻，时时听羮戛。

不作韩城住，虚为河朔行。白须镊更出，知为阿谁生。

刘伶坟上土，佛殿古崔嵬。坐久野僧出，天寒饥雁来。千年醉里魄，一臿死前灰。未尽先生意，空留数字回。

客舍冷如浆，客梦甘如饴。初无远行念，况有徂年悲。平生好交游，大半走路岐。不如亭前月，所到长相随。何时脱身去，共采西山芝。有儿当似公，尚能传我诗。

直莫如两王，清莫如两方。孙谢岂不美，久滞尚书郎。黎子老归国，只今须髩苍。邵子住山云，欲出未肯忙。高子出林壑，坐看天际翔。

人谁不小康，李赵常窘束。穷阎爨温火，老未饱𫗴粥。它长未遽数，此事已绝俗。为人死不厌，自奉一米足。

平田接长河，眼界起突兀。今日兹堤行，麦垅青已出。客行不知晚，但感此节物。新霜被西山，久厌尘土没。坐怀故人面，于此见仿佛。

张卿留客酒如渑，我欲从之病不能。忆过公家更东望，断崖高树雪层层。

东家西家蚕上簇，南村北村麦白熟。小儿腰镰日早归，大儿去就田间宿。斗酒相邀不为薄，邻翁相对且斟酌。圣主当阳亿万年，年年岁岁田家乐。

独自不争春，都无一点尘。忍将冰雪面，所至媚游人。

江城昔还往，耆旧各能文。暂别犹相忆，虽忙亦见存。好诗能愈疾，浊酒不胜浑。它日经行地，相寻夜叩门。

解鞍歇马倦西游，过眼文书且罢休。薄酒向人殊有味，长年于世已无求。常情未语沟中木，俗眼能惊海上鸥。何处云山不堪隐，更谁辛苦访菟裘。

晚菘早韭老不厌，夜鲤晨凫多见疏。地僻难寻野僧饭，路长时枉故人车。青山出没尘埃里，白发栽培疾病余。更有腐儒穷事业，夜窗残烛一编书。

春温疮疥繁，衣敝虮虱细。颓然坐南轩，读易初有味。初看象数殊，忽此爻彖异。纷纷者众说，行各半途滞。大言累千百，杂说记一二。坐令天人分，复以小大计。或强出枝叶，或自起旒赘。孰能言语表，能使意独至。空中本无华，眼病因有翳。沈思忽有得，是则入精义。吾生晚闻道，岁月今少憩。遗经日在眼，似足了一世。临流濯垢衣，尚勿惜余弃。

复往真无策，兹行亦漫游。尘埃走剧暑，风雨占新秋。便欲还家去，其谁为汝谋。尚怜苏季子，虚敝黒貂裘。

我老不自得，每为饥所驱。漫抛青箬笠，空负白髭须。见贼犹堪鬬，逢人莫问途。寰区足秀句，山泽有臞儒。

地湿频经水，田荒亦未收。断云催雨过，涨水没桥流。半世想高卧，十年悲远游。藜羮不用挟，尚足诳饥喉。

五更发荒村，小憩草市北。披衣度积水，月落天正黒。豆苗半委地，野父厌匍匐。我马则已饥，泥土污羁勒。翻思在家时，一饭亦假貣。小儿不解事，笑语颇自得。一官走道路，此责久未塞。速行勿迟留，有手须击贼。

不为伤离别，其如渐老何。只应从此去，转觉白须多。

羸马冲寒骄不驶，积雪残冰杂泥滓。长葛县中日落时，举头忽见周夫子。下马相看两惊怪，各喜南归此身在。僧房夜语久不眠，更摩枵腹偿诗债。子行四方尚谋食，我亦年来倦行役。枥下骅骝世得知，海底珊瑚人未识。长安公卿富贵客，谁能日在子思侧。洛阳年少未宜轻，看子重陈治安策。

秋来归兴复何如，李范声名更羡渠。它日买田吾有策，两家兄弟要邻居。

范郎走微官，清固不绝俗。家常四壁立，腹有万卷读。迩来所为文，深若泉万斛。纡余风过水，宛转虫注木。诸弟况可人，不但好眉目。丹穴固出凤，蓝田自宜玉。行扛九鼎重，顿使一世伏。圣朝急用士，如子尚穷独。乃知德在躬，不必富润屋。我病拙文词，笔钝如发秃。时逢子兄弟，未语心已足。长空绝纤埃，何处著凫鹜。朝来秋气清，伫看飞鸿鹄。

雁下秋已晚，江天风雨微。宁为聚沙立，不作傍云飞。

种种不如意，悠悠无复听。漫寻村路好，似得片时醒。水隐城坳白，山来树杪青。晚田收袯襫，残日度笭箵。兴入山阴道，诗如历下亭。荒原子胥庙，千载想仪刑。

田家得米输官仓，一粒不得囊中藏。天宁化士去如雨，此亦未易能低昂。因官乞取民始病，况复妄邀檀越敬。纵令不得半钱归，堂中圣僧应自知。

贼马侵城急，官军报捷频。民心皆欲鬬，天意已如春。魏阙方佳气，王畿且战尘。不妨来往路，经月绝行人。

北风且莫雪，一雪三日寒。不念守城士，岁晚衣裳单。衣单未为苦，隔壕闻战鼓。杀贼须长枪，防城要强弩。炮来大如席，城头且撑柱。岂不知爱身，倾心报明主。报主此其时，一死吾亦宜。未敢望爵赏，且今无事归。寄语守城士，此言君所知。

今春贼来时，军士怖而走。今冬贼来时，决拾揎两肘。愤然思出鬬，不但要死守。仰怀吾君仁，愈觉戎虏丑。欲以占天心，于焉卜长久。暂劳何足道，富贵要力取。行看斩贼头，金印大如斗。

丞相忧宗及，编氓恐祸延。乾坤正反复，河洛扰戈鋋。报主悲无术，伤时秪自怜。遥知汉社稷，别有中兴年。

厄运虽云极，群公莫自疑。民心空有望，天道本无知。野帐留黄屋，青城插皂旗。燕云旧耆老，宁识汉官仪。

羽檄从天下，于今久未回。如何半年内，不见一人来。周室仍遭变，宣王且遇灾。犹存九庙在，咫尺得祈哀。

主辱臣当死，时危命亦轻。谋吞豫让炭，肯结仲由缨。洒血瞻行殿，伤心望虏营。尚留仪卫否，早晚复神京。

城北杀人声彻天，城南放火夜烧船。江河梦断不得往，问君此住何因缘。窜身穷巷米如玉，翁寻湿薪媪爨粥。明日开门雪到檐，隔墙更听邻家哭。

雪泥春既融，晓日初破雾。出门寻故人，来往不数步。共谈江南胜，闭眼想去路。松风被茅屋，稻垅立白鹭。行看贼围解，春水即可渡。先当上锺山，次第入庐阜。生平泉石念，久受尘土污。况今九死余，转觉处事悮。豫怀岩壑里，所至陪杖屦。可行君莫辞，行李我已具。

生平足艰窘，可叹不可言。两遭重城闭，再因群盗奔。今兹所值遇，我岂不与闻。脱身保儿女，恐辜明主恩。傍徨不忍去，敢计生理存。昨者城破日，贼烧东郭门。中夜半天赤，所忧惊至尊。是日雪正作，疾风飘大云。十室九经盗，巨家多见焚。至今驰道中，但行塞马群。翠华久不返，魏阙横烟氛。都人向天泣，欲语声复吞。我病未即死，尔来春既分。剥床供晨炊，两眼烟已昏。岂无好少年，可与共殊勲。志士或不耻，有身期报君。塞水须塞源，伐木须伐根。子莫笑短拙，荆蛮生伍员。

江北江南公不归，人言公懒笑公痴。闭门端坐读周易，直过新春围闭时。

胡虏安知鼎重轻，祸胎元是汉公卿。襄阳耆旧唯庞老，受禅碑中无姓名。

北风作霜秋已寒，长江浪生船去难。客愁不断若江水，朝思莫思在长安。长安城外高十丈，此地岂容胡马傍。亲见去年城破时，至今銕马黄河上。小臣位下才则拙，有谋未献空惆怅。汉家宗庙有神灵，但语胡儿莫狂荡。

京城半年围，道路三月病。轻舟过江来，所向复未定。客房夜凉冷，气体亦粗胜。月穿窗罅白，风入桐叶劲。挑灯读太玄，爱此顷刻静。物数极三甲，此理本天命。首赞则分行，故未及世应。古历汉则亡，易实更三圣。哀哉杨子云，上与数子竞。虽云耗心力，固自有捷径。后来司马公，独敛众说盛。锱铢判讹谬，一宗蒙是正。读玄则知易，此实公所证。如何少年子，便欲献讥评。我老未知学，读此知不称。掩卷坐搔首，一洗肝肺净。明朝寻故人，此语殊未竟。

乌云衔日日不出，骤雨飘风吼三日。扁舟寸步不得行，坐叹轻鸥如箭疾。我行去家秋复冬，故园回思春梦中。客愁茫茫若江水，生计渺渺随征鸿。三年京城共憔悴，一杯此地难从容。长溪卷浪雪花碎，远山横空眉黛浓。故人别我上江去，亦有书来唤同住。破屋数间君有余，太仓五升吾已具。严霜未放鹰隼击，盘涡恐致蛟龙怒。片帆欲挂任篙师，君但徐行莫深惧。

云横树阴浓，雨涨溪水白。故人唤我出，已度蒸暑厄。北窗非不佳，尚苦眼界窄。小楼隐床后，自与尘雾隔。更怜昭亭山，相向有佳色。君能具鸡黍，略不厌须索。我能知子穷，子亦能爱客。人生要如是，一举乃讽百。我病思远引，未塞交友责。便当约诸公，归耕作长策。囊无一钱赢，岁晚会有获。

故人唤我去，久雨值新晴。草暗鼯鼠出，山深𫛸鴂鸣。斋厨半盂粥，草具一杯羮。尚肯频来否，门前春笋生。

昨日之热未为热，凉风颇随团扇发。今日之热不可言，西山火炎尘障天。高楼坚坐若燔炙，常恐秋到无夤缘。与君相从今几日，欲度一日如长年。忆昔京城值秋雨，人家邂逅得细语。不愁归舍少薪米，且喜尊前好宾主。去年君自云中归，隔巷寻君相劳苦。是时强虏在城下，耳犹厌听贼营鼓。岂知丧乱到江南，同向宣城过残暑。晚来一雨天遂凉，便思约君来对床。床前适有新酒熟，君醉可舞吾能狂。醉中谈天亦未妨，回船吴中君勿忙。

日日住叠嶂，君能同此游。黑云才映日，白雨忽穿楼。盗贼何时定，溪山且自幽。炎蒸不须厌，俄顷是新秋。

江东住已厌，又却过江西。急雨投泾县，穷秋渡赏溪。稻田犹少水，山路已多泥。珍重高僧意，求诗索自题。

秋霜阁后山屈蟠，行人冲泥脚未干。正是水西佳绝处，不辞风雨夜深寒。

水西投宿返秋霜，起听晨钟厌束装。尚惜故人轻作别，乱山深处过重阳。

村场路僻多无酒，野菊寒深亦未花。底事中原归不得，又扶衰病过天涯。

白头懒入少年场，二老追随却味长。预喜尊前听清话，夜窗相对一炉香。

竹密如云不见天，好山无数簇溪田。秪应黟县溪山胜，尽在鱼亭驿舍前。

故人相继别休宁，山路篮舆睡复醒。所恨溪山正佳处，不能同我到鱼亭。

宣城经岁无它事，尚喜交游不弃遗。叠嶂楼头纳凉处，宛陵堂下探梅时。君今尚要一囊粟，我去亦无三径资。归卧云山更深处，因书频报故人知。

去程归雁两悠悠，行到荒山尽上头。试问中原何处是，只言东些是宣州。

风落千山雨夜鸣，时因归梦识宣城。欲知溪路行多少，已过徽州第五程。

宣城人物未全衰，四士风流世不知。别后略无佳语寄，道中才有数篇诗。

詹郎逸气今谁似，李令清言久不闻。独立共传摩诘后，隐居还见伯仁孙。

故人相望马牛风，世事波涛滉漾中。漓水东边两年住，往还才有一珂公。

北归我已办行纒，久约相从却未然。何处云山堪著子，乱松回首岭南天。

岭海畏深入，江湖成远游。犹怀不活怖，少为故人留。苦乏琼琚报，虚蒙札翰投。因来问消息，不必计沈浮。

亲朋虽近懒追寻，湖岭归来病至今。寄语洪州赵从事，忍令无酒过冬深。

青松数寸根，意出千丈外。如何蓬蒿底，此志久未遂。朝为牛羊践，莫受尘土翳。虽云岁寒姿，当此亦憔悴。今年虽小出，尚与凡草类。会须扶其根，与作栋梁计。大厦千万间，匠石所睥眤。世或未尽知，慎勿伤汝志。

雨歇路逾滑，山空鸟不飞。却思无事日，骑马踏泥归。

汴水夹榆柳，今留胡马踪。如何进贤路，只是见青松。

平明渡西江，西山正崔嵬。中流欲浪作，细雨随风回。促櫂赴前浦，颇为风雨催。寒沙引细路，人家山半隈。密雨荫修竹，久旱无莓苔。晚入翠微寺，诸峰环抱来。其西洪崖居，百代所仰怀。何年蛟龙怒，更击深山开。悬瀑泻洪井，喷噫藏风雷。客行少休息，暂此得徘徊。城中二三老，咫尺不得陪。岂无陵风翰，邀致山中台。涧水清且寒，可以当余杯。独来不敢久，恐为神物猜。

西山今夜雨，不为故人留。泥滑淹行李，风声欲送秋。中原且多事，吾党敢无忧。明日经由地，江南更几州。

古殿突兀风有声，粥鱼欲打鸡三鸣。披衣起坐问行李，仆夫屡报天阴晴。昨日路长频雨阻，今日东风得无苦。杉松连山寒欲动，橘柚隔篱香半吐。却忆京城无事时，人家打酒夜深归。醉里不知妻子骂，醒后肯顾儿啼饥。如今流落长江上，所至盗贼犹旌旗。已怜吴县风俗僻，况复中原消息稀。

已流之水不可以复回，已往之日不可以复来。唯有野外篱边之黄菊，年年岁岁见花开。君如此菊不我厌，处处相逢同酒杯。三年丧乱那可说，君头已白我齿缺。高才抑塞久未用，坐守松桧凌霜雪。君今又作章贡游，我犹少忍住筠州。破屋不忧遭鬼瞰，端坐或恐贻神羞。求田问舍古所叹，敢有远去惟身谋。为约岭南三数子，明年乘兴欲东流。

出门送君时，一步再徘徊。虽云非远别，念与始谋乖。欲求连墙居，故作千里来。君今不我待，欲跨洪沟回。我独滞一方，后会良未谐。冬初风浪息，蛟龙深蛰雷。其如中原盗，所至尚扬埃。子行莫夷犹，恐致狼虎猜。胡人更远适，畏死投烟霾。皇天久助顺，似不及吾侪。独以智力免，宁有此理哉。因书寄苦语，亦以谢不才。新春好天色，指望妖氛开。即当候归艎，取酒寻尊罍。欣然得一笑，便足禳千灾。豫章百里远，可以慰客怀。须君起我病，同上徐孺台。

客来无语坐禅房，共赏西窗一榻凉。山路雨余新笋出，江城春色杂花香。烟厨已逐钟声远，树色初随塔影长。敢道闲居便安稳，今年更欲下湖湘。

旧日闲居日，无悰已倦游。如今避地走，不复为山留。淮甸初经夏，江西复度秋。今朝小亭望，东北是筠州。

杲公昔踏胡马尘，城中草木冻不春。甲士却立不敢问，其谁从之惇上人。袖手归来两无语，如今且向江南住。云居老人费精神，送向高安滩头去。

建城南路入袁州，怪石纵横水乱流。尽日衣冠在图画，百年心迹付林丘。中原未作重归计，胡马能令此地忧。浪迹江湖亦吾分，运筹帷幄有留侯。

浅溪沙碛寒，月白树影疏。我行天一角，所至尚踌躇。偶逢胜绝地，不异嵩颍居。临流遂忘归，黙坐数游鱼。宁知胡马闹，江县已丘墟。故人亦未来，一旬三寄书。不必问浅深，但当膏子车。新霜随北风，惨惨度重湖。相寻近五岭，慎勿厌长途。

胡马扬尘烽燧作，我行乃在天一角。江西趼足过湖南，本赴郴阳故人约。中途群盗又蜂起，所至往往为囊橐。迟回改路心自笑，隐忍畏事人所薄。不因此去渡湘水，更欲何时到南岳。山中况有二老人，万里同来且安乐。遥瞻见我应大笑，白须黒面都如昨。平生故旧几人在，不早从公老丘壑。自经丧乱可过从，每一思之怀抱恶。请公更说因地初，一解人间因慧缚。

何处田园不是家，尽扶衰病过天涯。山村酒熟人人醉，客路春浓处处花。敢道岭南无贼马，侧闻江左尚风沙。囊空甑倒君休笑，亦有新诗伴齿牙。

欲上贞女峡，江险未敢行。岂是畏江险，愧此贞女名。时经丧乱后，世不闻坚贞。烈士久丧节，丈夫多败盟。宁闻闺房秀，感义不偷生。穷荒礼法在，尚此留佳声。时事有通塞，江流无浊清。欲行勿惮险，为君先濯缨。

君家茅屋低蓬蒿，客来颇厌蛙蚓号。何得有此山突兀，气压太华陵嵩高。坐看远涧受悬瀑，似听跬步鸣秋涛。槎牙老树半枯死，上倚绝壁缘飞猱。我行日畏盗贼逼，敢厌瘴疠多腥臊。偶逢坐稳懒归去，豁达眼界无纤毫。岭南山水固多异，恨无中州清淑气。对君图障心恍然，便如太华嵩高前。君但对此能高眠，当有好句令君传。

苍黄避地出连州，邃谷深岩懒转头。归路始知山水好，少留村驿当闲游。

稍离烟瘴近湘潭，疾病衰颓已不堪。儿女不知来避地，强言风物胜江南。

岭外从来不识春，青梅年后已尝新。深山忽有残花在，知与清明待北人。

岭南二月春已尽，百花委弃随风吹。山前山后绿阴满，已过中原初夏时。不知何气忽乖沴，风雨夜作雷乘之。鞭笞宇宙敝日月，万象倒错藏光辉。岩倾涧绝水府现，捕搏虎豹擒蛟螭。百围老树不须说，忍冻欲压摧其枝。峥嵘屋瓦走飞雹，如战初合麾旌旗。我行避地更值此，闭目但听儿啼饥。仆夫噤死者数辈，牛马惧不存毛皮。长途三日断还往，况有鸟雀凌云飞。只今胡尘暗江路，盗贼往往乘余威。良民虽在困须索，四海万里皆疮痍。天公忍不一顾此，反更震动穷荒为。此方亦是神所主，我欲告诉心先疑。明朝风定寒亦解，收召魂魄寻归期。涧毛自可荐筐筥，试出苦语令神知。

三年转东南，足迹不得息。新霜未压瘴，已畏贼马迫。苍黄度岭去，山路枫叶赤。慨然念平生，谬自有欣戚。交游半鬼录，在者费相忆。朱卿早闻道，一如见旧识。新诗入要妙，如射已破的。我行囊贮空，所至但四壁。岂如投异县，忽枉和氏璧。斯文得未丧，岂不系人力。出门仰高山，此道如矢直。

我适苍梧野，君来洞庭岸。相逢迫盗贼，一笑未得款。欣然望眉宇，于我意自满。天寒道路长，岁晚日晷短。僧房肯再来，晴窗自妍暖。

入林恐不远，入山恐不深。城市有深远，不必在山林。隋珠不自宝，岂在须渊沈。断弦得遗谱，千载有知音。

昔在中朝时，每从贤俊游。酒酣握手欢，预怀今日忧。两经岭峤春，三度江湖秋。朱卿抱奇节，好语忽见收。我无济世策，君有活国谋。相寻不相笑，夜光犹暗投。道丧师友绝，宁有民不偷。风波极浩渺，欲济能无舟。

峤南气常昏，终日如雾隔。我来已经时，初不辨山色。纷纷翳犯眼，黙黙悸动魄。今晨忽晴快，如语见肝膈。群峰插天青，野水恣意白。深窥木杪静，细数鸟道窄。天心岂无意，直欲慰北客。才经盗贼扰，更脱瘴疠厄。湖湘虽未定，势已初夏迫。颇闻铁骑远，不复更追索。我归当何时，俗事累千百。便拟衡山前，今年饱新麦。忧虑则未已，四海方逼仄。群公献纳际，或肯任此责。先当肃区夏，次用及蛮貃。岂容肆蹂躙，岁必有大获。天虽未悔祸，世岂无良策。生人苟未尽，狐兔当有宅。

爱君年少便知足，今君虽老更无欲。闭门不出动经时，保此无穷清净福。黄衣弟子杂僧徒，共守荒郊数椽屋。门前山水各有态，君但疏篱对修竹。直如季路耻有闻，清似之推不言禄。坐看世事云变化，一任儿曹手反复。上皇龙飞三十春，临轩亦尝思异人。诏书屡下广搜索，当时几人能识真。君时声名动天子，高卧不起空逡巡。谩收符箓养丹火，一旦四海生风尘。我来见君斛岭下，识君无营真静者。殷勤爱我莫遽行，尚肯相从结茅舍。时当丧乱足淹留，豺狼恣横空山夜。它年有意过匡庐，更许渊明入莲社。

中原未敢说归期，却忆宣城近别离。叠嶂雨来如画里，敬亭秋入胜花时。每憎卑湿尤多病，苦爱风光屡有诗。今日衰颓那可说，髩须经瘴总成丝。

贼马纵横未说归，草间梁上借余威。布帆此去应无恙，银碗从来亦解飞。世事只堪开口笑，主人空有食言肥。自惭学道工夫少，坐觉文书到眼稀。

自怪匆匆来往忙，又携儿女过湖湘。敢言此地能安稳，且道新年离瘴乡。

岭下微阴已自寒，早行山路觉衣单。故人见我应惊笑，疾病衰颜怯据鞍。

岭上逢端午，随家更北征。隔村闻贼鬬，通夕畏蛇行。厌病初辞瘴，冲泥却胜晴。犹怜昌歜酒，不与故人倾。

豆苗可瀹瓠可羮，僧厨午饭蒸香粳。道人得此清净供，下箸已胜肥羊烹。平生为腹不为目，偶逢一饱心自足。晚菘早韭旧所知，五鼎百牢未为福。

山深夜无人，竹密风露集。长空新过雨，尚觉星斗湿。避地走天涯，如何免拘絷。朝忧粟囊尽，莫恐贼报急。荒城兵火后，所至复未葺。古寺半颓垣，枭啸鬼亦泣。感事念平生，徘徊近阶立。

瘴疠过庚伏，庶几其少瘳。甘心忍残暑，指日是清秋。汴水他年别，郴江此日留。如何理归梦，只见岭南州。

因循过岭表，忽复到湖南。气力浑非旧，情怀老不堪。无钱供痛饮，因病废清谈。尚有寻书僻，穷搜未免贪。

中原是何处，敢道几时回。一夏无书读，经时畏贼来。老松犹偃蹇，病鹤久摧颓。莫怪论兵少，吾今心已灰。

披沙拣金勤乃见，读书何止须百遍。如君心期已不凡，况有长兵可鏖战。一寒湿薪薰病目，君但读书声彻屋。僧房夜永灯火足，更肯幞被来同宿。

岭南十月春渐回，妍暖先到前村梅。问君何处得此妙，一枝冷艳随霜开。长江凛凛欲奔岸，乃见好事移墙隈。初疑渗漉入瘴雾，更欲寂寞埋烟煤。微风不动暗香远，淡月入户空徘徊。坐看粉黛化腐恶，岂但桃李成舆台。我行万里厌穷独，疾病未已心先灰。对此不觉三叹息，恐是转侧同南来。异乡久处少意绪，破壁相对无根荄。古来寒士每如此，一世埋没随蒿莱。遁光藏德老不燿，肯与世俗相追陪。轮囷离奇多见用，牺尊青黄未为灾。含毫吮墨去颜色，况自不必须穿栽。岁穷路远莫惆怅，此去保无蜂蝶猜。

五年避地走穷荒，岭海江湖半是乡。欢喜闻君俱趣召，衰颓如我合深藏。晓寒已静千山瘴，宿雾先吞万瓦霜。日日江头望行李，几回驱马度浮梁。

青松著尘市，不辞尘土侵。忍耻伴桃李，不言归故林。交游在贫贱，始见平生心。周侯客异县，屡蒙金玉音。殷勤不我厌，自昔以至今。使其少富贵，未必能相寻。岂谓子诚然，此风今则深。子欲转岭海，岁暮足愁阴。路经盗贼窟，往往未就擒。加鞭策驽马，欲行无滞淫。故人散天涯，所在亦崎嵚。相寻倘见及，道我病难任。

异时文物汉庭臣，公是中朝第一人。忍使闲行犯山瘴，不令疾去扫胡尘。情怀纵老元非病，时运方隆只暂屯。顾我衰颓已无用，尚烦新语访沈沦。

到处相逢是偶然，浙江湖岭屡经年。赠君颂子君休笑，我已新来不问禅。

五年流落判西东，尚喜交游一再逢。但得低头拜东野，不妨下卧见元龙。中原极目山千叠，往事伤心酒一锺。如我支离久无用，敢因穷约废过从。

连年走遐方，所至若邮传。未论道艰阻，先问米贵贱。贼势来未已，行役我已倦。解鞍憩空馆，敢叹此异县。清泉上短绠，一洗尘垢面。瘴疠非不深，美酝良可恋。

胡沙久冲突，贼马亦驰骛。我行不得息，终岁在道路。敢言更多事，尚恐与时忤。低头访殊俗，何处可放步。江流下沧海，日惨蛟鳄怒。出门寻故人，风雨已断渡。

所至艰危里，如何更别离。只看山似戟，自合鬓如丝。汤熨徒增疾，文章不疗饥。端居温余论，苦语自成诗。

折老久高卧，曾乡仍倦游。同为万里走，肯避数年留。贼帜江湖晚，岚烟岭峤秋。相逢得安稳，乘兴莫东流。

词源久矣多岐路，句法相传共一家。良贾深藏宜有待，大圭可宝在无瑕。长江渺渺看秋注，孤骛悠悠伴落霞。盛欲寄书商榷此，岭南不见雁行斜。

隆隆而雷风乘之，断霓落日江东西。江头古寺颇岑寂，僧檐正与南山齐。我来端坐已寒暑，终日看山黙无语。盗贼连村那敢问，藜苋充肠未为苦。早禾已旱心所知，正待前山一犁雨。

桥断客途少，春深花已休。闭门尤省事，于世转无求。来往只诸老，相期非壮游。欲知身所住，同寓訾家洲。

风吹贺江浪如雪，浮梁左右行人绝。病夫坐稳懒出行，破屋只愁吹瓦裂。东县陈卿忽叩门，笑语欢然相暖热。怪我长贫走道路，所至不安宁有说。邻州贼报又警急，欲泛扁舟穷百粤。如君长才亦未用，独守区区负奇莭。未能俯首效儿辈，肯便出门探虎穴。马群时致千里足，烈士宁无一时杰。我复何人敢言事，一世摧颓甘短拙。幸君无事时一过，喜听高谈健其决。瘴疠参差畏久留，岁月峥嵘惜轻别。

我来筠水阳，君亦发章贡。相逢潇湘门，及此兵未动。卧闻羽书驰，起已行者众。匆匆不及款，尚辱苦语送。慨然念平生，相从已如梦。交游半生死，所至多罅缝。我衰学不入，君亦老未用。熟知一世中，有此九鼎重。子贱则君子，闵子言必中。师门未遽绝，斯文实天奉。别离又几日，坐想发孤讽。衡州逼南岳，湘水寒不冻。颇传江西扰，盗贼已放纵。往从田苏游，此乐不得共。

羸病不能除肉味，每逢斋钵愧余生。双鸡未可为公膳，留与山僧报五更。

王郎随身一驼裘，偷儿遽作壑失舟。春初未免霜露迫，岁晚可无迁徙忧。客房夜坐薪当烛，不怕近江风裂屋。马平编户更艰难，君行莫忘民号寒。

兵戈久未歇，所至转抢攘。万里逢吾弟，三年走瘴乡。春风入古寺，夜雨暗浮梁。尚肯留连否，僧庐可对床。

市酒酸甜久绝沽，湿薪薰眼坐僧庐。尚怜诸老无机事，不待愁人折简呼。

龙阁老翁流落久，如今辛苦去朝天。向来岭海经行地，分付蛮溪著钓舟。

已无厚禄故人书，尚有相寻长者车。所至纷然兵火里，不知从此更何如。

疾病侵凌百不能，只今全是住庵僧。谢安肯为苍生起，早与吾君了中兴。

新春忽忽到庭除，短褐经寒病却苏。漫以诗书教儿子，懒将薪水倩童奴。天涯每觉人情薄，眼界何知风景殊。万里相逢君莫叹，好山无数簇城隅。

前贤去则远，今代不无人。小出已无敌，深藏恐未仁。两章知思苦，一语见情亲。径欲忘衰病，知公笔有神。

曾子住南国，端居无所思。逃禅不用酒，投笔谩成诗。敏捷忘千虑，纵横又一奇。子中有住处，莫待折肱医。

未有丝毫补县官，几年流转但求安。江湖自称嵇康懒，故旧空嗟范叔寒。顾我初无食肉相，喜公复著侍臣冠。新诗不忘东山志，敢作寻常禁近看。

自昔支离畏作官，只今犹望一枝安。饱知时态病良已，心喜故人盟未寒。所至军书销日月，几回戎马污衣冠。公归定有安边策，不学愚夫静处看。

五更月落鸡未鸣，小炉残火犹晶荧。道人强起理衰疾，不闻松声闻雨声。跏趺坐稳百念去，岂有宿梦令神惊。平生于世万事懒，况复今兹饱忧患。中原北望四千里，三年不见南飞雁。著身天涯未为远，所至风沙莫深叹。时寒但趁僧房火，日暖可赴邻家饭。岭南无瘴便可老，江头有酒犹堪唤。嗟哉宁子不自休，辛苦饭牛过夜半。

轻舟君先行，羸马我已往。湖山已在望，南岳行可仰。不忧盗贼繁，渐喜草木长。密也负奇气，少已离尘网。饱参诸方禅，所至被称赏。独留末后句，未肯休吾党。经寻卓锥地，更足以自养。囊空脚颇健，体俭心甚广。喜谈江西胜，妙处犹指掌。未见频寄书，悠然发遐想。

属者闻居久，今来促召频。但能消党论，便足扫胡尘。众水同归海，殊涂必问津。如何彼黠虏，敢谓汉无人。

疾病老逾剧，交亲穷转疏。惟公不改旧，怪我未安居。日月干戈里，江山瘴疠余。南行见李白，亦莫问何如。

三浙三衢未说归，且从岭路访曹溪。卢公若问南来事，但道江湖尽鼓鼙。

人事日翻覆，昔同今不然。于心苟有用，与世自无缘。剩结官田社，饱参云盖禅。已胜高鸟尽，徒泛五湖船。

岭外三年避贼忙，法轮元不下禅床。君归却说岭南事，瘴暑作时君自凉。

处处人家避贼忙，数因行李问舟航。江横晚照凫鸥乱，春到空山草木香。我未有缘离岭峤，君今决策下湖湘。定知此去添贫病，不及相从气味长。

客行已无聊，况此忧虑集。颓然念远役，未见勇可习。虚庭觉气润，远视萤火湿。故人不我厌，踏雨相劳揖。朝餐共饥饱，夜语同坐立。问我去此邦，何用如此急。干戈与瘴疠，未见可出入。何殊知二五，而不知有十。俛首谢勤意，此非愚所及。天涯重离别，所至方嶪岌。感怀平生旧，忍效儿女泣。风沙蔽中原，道路满荆棘。世事古则然，临分莫于邑。

因循避世不求名，潦倒江湖过一生。贾谊定能寻季主，子云先已识君平。独行市肆口无语，懒踏权门身自轻。看甑生尘只坚坐，世间宁有不平鸣。

旧闻西亭胜，独盛湘湖间。山秀水亦好，千里在凭栏。今来乃不然，眼境故未寛。环城但浊水，满目唯荒山。如何柳司马，肯为此解颜。始知忧虑久，方觉所遇安。我从避地来，山水亦饫观。初不厌岭峤，况敢嫌荆蛮。徘徊念昔人，亦作故意看。所惭二三子，来不倦跻攀。开轩纳微凉，共享一日闲。说诗到雅颂，论文参诰盘。快若箭破的，圆如坂下丸。此乐固可乐，此盟安得寒。天暑畏道路，时危安阻难。相逢得少款，莫问何时还。何须待杯酒，始尽平生欢。

五月行人汗如雨，意绪昏昏杂尘土。浯溪一见中兴碑，便有清风濯烦暑。中兴之业诚艰难，敢作汉武周宣看。纷然大历上元间，文恬武嬉主则孱。但知追咎一禄山，袖手不作如旁观。天亦未使庸夫干，故生李郭在人间。一时节士张许颜，其谁不知唐已安。道州落笔风雨寒，鲁公大书镇百蛮。诃叱水怪摧神奸，有臣若此亡所叹。而不能使君心还，我来转岭逾千盘。对此凛然清肺肝，想见群小遭讥弹。尔曹何心犹诞谩，至今怒髪常冲冠。

长嚣而寂，方作而息。如射破的，初不以力。子居深山，又处绝顶。避嚣不作，二事俱屏。往来临川，道里且千。一见我喜，如旧交然。我欲属子，重于发言。子请则坚，之子之贤。遍寻诸方，不主先入。唯是之从，何拘何执。惟昔善财，我曹之师。其心广大，谁能间之。山高海深，德则不孤。不深不高，培𪣻潢污。奚必深山，惟静之守。求寂念息，以阅永久。

偶从岭峤转江东，得向疏山见一公。所至共游常草草，尔来相遇更匆匆。晁郎埋骨虚无里，璧老收声苍莽中。二十余年往还事，半随秋雁落寒空。

北归住江西，尘事日窘束。两公时踵门，高谊已绝俗。空房拥残火，更许相就宿。不嫌寒无毡，肯厌饭脱粟。

杲公玉壶冰，所至自清净。珪公出林鹤，肯与鸡骛竞。吾穷得两公，颇觉意气盛。未能出艰危，犹足起衰病。

杲固昔所熟，珪亦旧闻名。江西一聚首，遂寛南去程。扫除文字习，追寻香火盟。期君向此道，隐若一长城。

堂头老居士，我识盖自早。声名从少年，闭户今却扫。公能为少留，尚可慰枯槁。欲知主人贤，但看此二老。

公但一室坚坐，我方万里生还。共作十年清梦，同寻五岭名山。

作清江三两曲，胜大厦千万间。若保此中安坐，不必中原遽还。

长颈竦身懒不前，此宁有望更腾鶱。懿公爱尔非无意，要压曹人三百轩。

粉墨半销翎翅短，正如衰发不胜簪。可怜少保功名悮，写此凌云意不堪。

眼明见此出笼鹤，似我北归辞瘴岚。慎勿低头待收养，人间欣戚尽朝三。

西风着人尘满襟，江山纵近难追寻。当年写此数幅妙，坐使几案频登临。断云黤惨出古寺，远岸杳霭连荒岑。渔舟荡漾江路晚，烟雨蒙笼山店阴。已知落笔气象古，一任世间消息沈。最怜霜干倚长石，不待岁久成枯林。知公此中兴不浅，此画故能留意深。只今燕坐一室里，尚费从来长短吟。诗成掩卷坐秋晚，一唱三叹求遗音。

我齿久已摇，君发日向白。相逢不相笑，共被老境迫。周旋三十年，近岁多间隔。伊昔无事时，日夕望颜色。此道要琢磨，苦语费思索。不能如宿心，每负朋友责。别我宁陵县，随我昭德宅。所期无二三，可恨已千百。交游大半死，况值兵火厄。举首望八荒，无乃天地窄。凉风吹秋深，江湖动行客。谁能于此时，出语见肝膈。胡尘蔽中原，盗贼暗阡陌。公其无遽行，待我有良策。

江头羽书相续来，城中草木冻不开。腐儒坐视了无策，但守寒炉吹死灰。我公送我石鼓文，令我琢句要春回。簸荡风云走蛟蜃，百虫久蛰闻惊雷。钱公自是力扛鼎，持此浮游转湖岭。汉碑秦篆已么么，况复锺王敢驰骋。后来颇供儿女弄，神物有知当远屏。石鼓之文公所知，正是周室中兴时。庶几我皇亦如此，一扫狂虏随风飞。石鼓之文尚可读，小臣愿继车攻诗。

万里重归旧秃翁，笑谈聊复与君同。鹪鹩所愿一枝足，鼯鼠从来五技穷。短发自梳浑欲白，残炉因客尚能红。正须混迹师元亮，未忍低头学敬通。

几年湖岭费追寻，尚喜归来听足音。御虎已知吾有命，问禅方见子无心。风尘黤惨病如昨，岁月峥嵘穷至今。犹觉相逢有余恨，老盆盛酒不同斟。

相逢不用苦相催，只到更深月上回。莫怪室空无侍者，夜窗相对有寒梅。

东风被泽国，君有千里行。送君不能远，宿昔春水生。胡马污中原，旁淮多贼城。即今江南岸，盗贼犹纵横。颇闻闽粤静，农民方及耕。雪峰佳主人，况欲屣履迎。两公与谈道，正欲平其衡。但见演若头，自然心地明。云何未览镜，便欲其流清。君行可语此，勿忧儿女惊。鄙夫牙齿缺，苦遭尘事撄。七年忧奔走，一饱费经营。野鹤出笼飞，尚须完翅翎。今者与君别，故乡他日情。新诗见万一，庶用托同盟。

七年避胡尘，无复少年事。适从岭外归，眼病不识字。尚幸戎马间，得见此数士。蔡童南城杰，所养盖有自。两谢名家子，学已前作似。相逢眼暂明，已足慰迟暮。如何舍我去，使我起千虑。江深羽檄繁，况此日月骛。犹余大谢留，与我相近住。风霜渺墟落，泥土暗道路。得无经此别，各复走他处。期君则甚远，苦语不厌屡。微言恐遂绝，其谁与调护。要当发愤求，不欲侥幸遇。圣门极坦平，渠自有回互。河清倘有期，未死或可俟。

橘林经雨未全衰，归路人家已见梅。风物粗知江左胜，瘴烟新离岭南来。笔头有眼方知妙，句里忘言始绝埃。但得一寒无事过，与公还往胜衔杯。

北风吹霜夜如雪，江城草木冻欲折。病夫袖手无所为，一坐临川已三月。忽蒙妙句起衰惫，顿觉和气生毛发。公能忘机我亦倦，不待曼殊见摩诘。画图是非久未解，况保长年不磨灭。请公置画莫多求，要与时人除爱渇。

客游等浮萍，岁事如过鸟。逢公得一笑，不厌古寺悄。雨声喧客耳，烛影吹半袅。宿酲未及解，更觉恶韵扰。时方足艰虞，身未识要妙。如何一杯酒，便出万物表。别公愿一言，使我意易了。

相送不嫌远，诘朝当语离。文词知子进，道路觉吾衰。力疾终无补，徐行敢厌迟。临分更回首，苦语漫成诗。

子来不惮千里远，我病可无终岁忧。相见匆匆又相别，主人无恨客无求。

平生苦节胡元仲，老大多才刘致中。为我殷勤问消息，十年坚坐想高风。

遥山渡口晚犹寒，道路奔波未许闲。颇恨独来不同赏，竹舆穿雨上疏山。

岁月忽已过，羁穷非独今。稻塍分白水，月影上清阴。畎亩平生事，江湖他日心。相过无百步，犹觉费追寻。

圣人毋意物我同，大贤庶几其屡空。今君胡为用此意，乃欲酬酢万化参天工。客来无穷君不厌，所施不同皆有验。风寒燥湿互相伐，一理驱驰无顿渐。衡门端坐一事无，众皆劫劫君有余。见贤不避忘其躯，肯与俗子急锱铢。知君此意久已绝，为尔病生吾有说。偫储百药待百病，任尔纷纷强分别。君但守此心如銕，遍与众生除众热。是则名为无意诀，剩放南山著秋月。

病来全少静工夫，药里关心计已迂。纵使君来亦无语，更无余法待文殊。

与君宿昔尚同床，正坐西风一夜凉。便学短檠墙角弃，不如团扇箧中藏。人情易变乃如此，世事多虞只自伤。却笑班姬与陈后，一生辛苦望专房。

纷纷俗驾不容攀，尚喜郊居绝往还。野寺并冬终日雨，客房无事一秋闲。平生谈说舌犹在，病起雕疏髩已斑。始悟庄周太多事，处夫才与不才间。

我有闽粤役，君成江浙行。穷途一回首，岁晚倍伤情。佳气占行在，烟氛满列营。如何抱奇策，不一请长缨。

异亩同颖久未出，双觡共抵复何物。今君何以得此花，和气所致无他术。双莲共蒂中连理，相映同心出秋水。秋水池塘晓自凉，双莲中含风露香。飞燕姊妺不相妒，并骋逸艳来昭阳。自然容质见高韵，不必粉黛呈新妆。君家孝友闻近县，故使奇祥眼中见。一洗东南战鬬尘，小人知之亦革面。我来崎岖山岭间，忽闻双莲能解颜。请君更画作图看，毋使恶木讥雕残。

交游契分如君少，湖岭溪山似此稀。夹路梅花三十里，故人虽病莫先归。

海角相逢又一奇，更怜朋旧得追随。满堂举酒话畴昔，疑是中原无事时。

他日曹南十日雪，访君寻酒不能回。梅花此日怀安路，更有清诗入座来。

晓晴破雨却寒天，海上风光绝可怜。更欲陪公了春事，不须乘醉始逃禅。

海上凡鱼不识名，百千生命一杯羮。无端更号西施舌，重与儿曹起妄情。

胡马南来议击球，忽闻羌虏斩杨酋。一年春事兵氛退，万国欢声佳气浮。台阁如君须强起，林泉容我且归休。汉家基业无穷尽，早晚留侯与运筹。

纷纷未了向来因，同在浮沤寓此身。顾我久拼庵外事，知公曾是个中人。斋盂已厌五鼎食，诗卷初无一点尘。今代王孙能乐此，中兴祥瑞不缘麟。

危栏不知高，下瞰万里路。沧海近咫尺，大舶不敢度。风云递舒卷，川原更回互。如何此道场，乃倚绝壁住。得非化人居，无乃仙圣寓。断崕石倒悬，绝壁水暗聚。我行天一涯，胜处时一遇。衰病九死余，已乏济胜具。登临兹忘返，尚觉慰迟暮。山林与膏壤，未到已心悟。

人生各有乐，所乐故不同。吹竽与击缶，同在可乐中。孰能识至乐，不计穷与通。颜子在陋巷，肯忧家屡空。朝从圣师游，暮归无近功。忽然若有合，此乐固无穷。当时二三子，因之开蔽蒙。君生百世下，久已闻其风。端居有遐想，客至聊从容。四壁倚蓬蒿，万卷蟠心胸。回视世所求，天道迷西东。此乐既不远，欲往吾其从。

俗事纷纷如乱麻，又扶衰病转天涯。文章老矣思吾弟，头角崭然胜外家。异味几回占食指，远书终夕望灯花。何时更住城南寺，共听春池两部蛙。

水生溪涨欲容舠，疾病因循厌作劳。莫道深居便无事，午窗疴痒费爬搔。

自闻贼报离扬州，凖拟春来泰出游。所恨溪山最佳处，不容老子便归休。

长闲渐化读书癖，远道聊因避地行。安得薄田了𫗴粥，便相依倚过平生。

九年任奔走，一饱费经营。此日穷居意，他乡独往情。相忧只有病，所至但论兵。尚喜吾诸弟，形模远胜兄。

远近诸山翠作堆，凤池北望更崔嵬。青松夹路搀天去，白鸟翻云旁海来。喜有故人同出郭，属因衰病阻衔杯。犹怜不赴对床约，独上篮舆日暮回。

问渠褰裳欲何往，彷徨徙倚沧波上。至人入水固不濡，何以有此恐怖状。我知摩诘意未真，欲以笔端调世人。此水此渡俱非实，摩诘亦未尝下笔。孙郎宝藏今几年，往来周旋兵火间。世人险阻更百难，彼渡水者安如山。请君但作如此观，莫更思维寻笔端。

年来念念欲深藏，颇觉看书气味长。莫怪囊空无一物，犹能分笋送何郎。

昔日翺翔雨露边，已将勲业画凌烟。便寻松菊同元亮，不访丹砂学稚川。可但海山胜绿野，颇知风物似平泉。小园只在虚窗外，佳处常当几杖前。

本无俗事可装怀，药圃花栏应手栽。乘兴聊陪野僧坐，赏心时许故人来。顿令此地成三绝，不为它乡赋七哀。钟鼎山林两无碍，豫章须是栋梁材。

我为福堂游，破屋占城市。城中几万户，所识一林子。蓊然众木中，见此真杞梓。未为栋梁具，且映风日美。子之于为学，其志盖未已。上欲穷经书，下考百代史。发而为文词，一一当俊伟。夫岂效鄙夫，念彼不念此。今来赴行朝，学已优则仕。穷通决有命，所愿求诸已。圣贤有明训，不在于青紫。丈夫出事君，邪正从此始。

楞伽室中绝皂白，去天何止三百尺。只今更住最高峰，斋无木鱼粥无钟。已将虎兕等蝼蚁，更许蛙蚓同蛟龙。闻道说禅通一线，为尔不识楞伽面。一生强项我所知，气压霜皮四十围。世人未辨此真伪，敢向楞伽论是非。诸公固是旧所适，郑髯从之新有得。欲将此意向楞伽，但道鹄乌同一色。

空房夜气清，落月傍檐明。念我平生友，相望隔荒城。我老未厌书，破窗犹短檠。君亦不奈闲，黙坐数残更。共结香火社，同寻文字盟。王子潮州来，一笑冠欹倾。午饭展僧钵，村醪倾客瓶。相逢但谈道，绝口不论兵。未免俗眼笑，屡遭时辈轻。人生各有趣，小大俱有程。譬彼涧底松，难伴池中萍。云鹏与斥鷃，已矣两忘情。一洗瘴海耳，此言君可听。

异时携客醉公家，蜡烬堆盘酒过花。万里溪山隔春事，十年风景困胡沙。郑庄好客浑如昨，何逊能诗老更佳。但得尊前添一笑，莫言漂泊在天涯。

圣远道则微，世久学欲绝。区区续微言，未易胜邪说。石侯东南秀，睹此心欲折。分教南剑州，意在补亡缺。欻令兵火后，复见俎豆设。庙貌甚尊严，上下有区别。先生黙无语，风化动闽粤。斯文自明白，如仰见日月。坐令穿凿悮，不待汤沃雪。不知旁祠谁，今代古豪杰。孰能与之齐，共此岁寒节。入门日在望，未返意已竭。由来正心术，不在费颊舌。乃知熏陶功，自与闻见别。曾鲁颜不愚，亦岂有优劣。此理倘可求，万古同一辙。

远书来稍稀，叔也经月病。微官自拘束，归兴复未定。谁能相劳苦，颇亦奉朝请。安身子有道，可保在不竞。宁闻郑子真，肯待当世聘。张钱平生欢，未贵渠有命。旧交余此人，岂减昔日盛。夏郎来几时，问学当转胜。高风陨寒梧，相助笔锋劲。同归定何日，不必有三径。相从说平生，保此一室静。

江浙音书绝不闻，每逢时节叹离群。一秋多病常嫌客，短日无聊只闭门。浅学未容窥易象，旧书懒复诵玄文。莫言耆旧雕零尽，海内交游尚数君。

诗人例穷君不然，画堂绣户罗婵娟。当时乘醉出三峡，至今妙句留西川。底事新来多退缩，梅花满眼看未熟。便期载酒约来冬，似要恶诗相抵触。晓来寒凛似中原，君忍闭门清昼眠。我病犹能相追逐，知君心期终不俗。但携二妙唤诸公，一醉落花吾亦足。

昨日之游乐不乐，主人爱客亦不恶。梅花远近遍川谷，雨练风揉未全落。明日之游复如何，城南城北梅更多。对酒我不饮，把盏君当歌。酒炙虽勤主人费，且幸吾党频相过。梅花纵落君莫叹，与君同住海南岸。花开花落都几时，君醉我醒人得知。相逢一笑俱有诗，如何不饮令君嗤。

二年住闽中，不识建溪茶。处处得残杯，顾未惬齿牙。饥肠拥滞气，病眼增昏花。故人持节来，怜我病有加。会当饷绝品，不但分新芽。苍壁月堕晓，宝胯金披沙。一洗肝肺净，兀坐如还家。阴雨又不解，天气复未佳。持诗寄两公，请为交旧时。便续北苑谱，即日定等差。

闲居病亦侵，世务每绝念。犹怜二三子，从我久未厌。书来不改昨，意苦辞亦赡。问我来何时，期我早会面。我行但谋食，欲去复未便。要当相就居，同止山水县。读我所传书，亦足满素愿。开卷忽有得，如饮醇酒酽。吾闻古志士，学也盖有渐。欲升夫子堂，不摘屈宋艶。倒篱望青天，岂必在窥覸。他时倘从容，此语子可验。

君不求时用，居然如病夫。经过阅岁月，相伴走江湖。白玉终无玷，寒松保不枯。同官多胜士，总为致区区。

老矣吾无用，归欤子未宜。端能出奇策，略为济斯时。闷有书遮眼，闲须笏拄颐。西山有爽气，当报故人知。

畴昔相从三十年，如今休去不逃禅。知君参见法轮老，始悟苍苍便是天。

境界本来无善恶，人间何处有新图。欲知个里真消息，腊月寒松永不枯。

问讯乾元老，江头几日回。还应舣船待，不作御风来。漫有经旬别，频思一笑开。庭前荔子熟，尚要著诗催。

城东往还者，相近得杨卿。处世如无事，为官不近名。匣藏防身剑，案有读书檠。此外唯尊酒，时时唤客倾。

暑气侵人病逾剧，虚堂坐调出入息。漳州太守送茶来，王圭小凤俱无敌。太守怜我病无语，故遣此茶相劳苦。千金一饼君未许，百金一盏如泼乳。其它鬬芽未足数，下视纷纷等尘土。病夫未饮病先愈，坐觉爽气生肺腑。城中车马闹如雨，更有乐善如君否。

暑雨遂经月，客来困稍疏。闭门观易象，反复看何如。妙处元非画，微言不在书。故山初未远，举首是吾庐。

疾风知劲草，世乱识忠臣。自古有此语，今代岂无人。刘公生东南，节义迈等伦。时危出一死，以捍胡马尘。遂令天下人，稍知吾道尊。至今生气在，凛凛凌层云。我行崇安野，瞻望彼高坟。流泽既未远，有子贤而文。会当广德业，早为建殊勲。此意苟不泯，楚人生伍员。

匆匆车马未言还，因病深居未得闲。更为故人留一夏，稍移行李过东山。

故人多住城东寺，还许相过结净缘。海寇求降荔子熟，是中风月可忘年。

子有四方志，云门寻旧游。溪山往时梦，江海一番秋。物态随高下，生涯任去留。闲将问庵主，如此是禅不。

满城车马杂尘埃，所至如云拨不开。只有西禅尧侍者，肯冲剧暑送诗来。

强读文书不补饥，只今一饱尚难期。薄云未肯苏禾稼，细雨才堪湿荔枝。

雨湿平林松桂香，断云冉冉拂疏篁。江山故自可人意，从此归休策最长。

我来闽中居，中热久断酒。端居苦无事，神气思内守。故人怜我病，小缸送玉友。极知此不凡，岭海见未有。感君意则重，纳约况自牖。欣然洗盏尝，不待捧素手。空杯贮玉色，一洗市沽丑。坐令百疾去，敢复望升斗。从令破酒戒，可以入道不。

昔者相过今几时，心期虽在事多疑。滞留江海君先病，怅望云山我欲归。老境犹存作诗苦，故人多有食言肥。汉阴老父如无事，肯复逢人论是非。

三日阴风雨不成，坐嫌冲暑作宵征。敢因贫故累公子，尚欲闲时寻友生。兵甲未休心已醉，诗书颇费眼犹明。便须凖拟庵居用，拄杖绳床折脚铛。

一夏病如此，他乡闲未回。疏檐闻鹊喜，知有远书来。

南征未厌苦关山，荔子今年已厌餐。时有野僧来献供，每烦佳士约同槃。门前炎暑三伏旱，坐上冰霜六月寒。他日一尊须念此，中州传买半棃干。

与君俱自走天涯，何处云山不是家。城市少留真梦事，林泉高卧亦空花。久无佳句雕肝肾，漫有微言到齿牙。他日一庵如可必，愿分斋罢半瓯茶。

尽此一囊粟，我行当有期。凉风吹天涯，增我别后思。结束向行在，问子还何时。初无济时策，处事多参差。环视中所有，无一施可宜。形骸久已病，敢徼当世知。不蒙朋友责，定遭儿辈嗤。矧此世外人，劝归常恐迟。相寻有如日，请盟吾此诗。

日数归期似有期，故园无语说相思。芭蕉叶上三更雨，正是愁人睡觉时。

香如含笑全然胜，韵比酴醾更似高。所恨海濵出太远，初无名字入风骚。

晚来忽雨已如秋，竹枕欹眠得自由。忽报诸郎例升进，颇容老子便归休。人传胡虏三年旱，势合山河一战收。顾我迂疏最宜病，祗应随处见莬裘。

夜长忘阴晴，忽听檐雨滴。空房闭重门，凉气通枕席。欣然欲揽被，如觅旧相识。那知庚伏内，得此睡通夕。起寻两君诗，令我生气力。成蹊长桃李，已自除荆棘。远游得数士，舍此百无益。挑灯视皮肤，不顾蚊𫜪赤。因之不复寐，为子增叹息。

我思临川居，欲往意未慊。每怀三二子，岁月多荏苒。后生慎所习，正是丝在染。未须极轩昂，且须就收敛。举动思故人，此志岂不远。才虽有高下，事亦要强勉。愿为江海深，莫作盆盎浅。

世人争锱铢，未语色已变。居然面颈赤，自处亦已贱。宁知烈士胸，渠自有志愿。一介不妄取，万锺我亦倦。古人有伯夷，名冠太史传。

见人辄有求，所以百虑非。但能守箪瓢，何事不可为。愚夫饱欲死，志士固长饥。出门万里涂，其亦慎所之。

莫惜一日勤，而忘终身忧。农夫力耕作，其必岁有秋。日前不卤莽，久亦有倍收。少年不努力，老大复何求。

我有江浙役，子能乘兴来。便同汤院浴，却为故人回。此道恐遂绝，后生良可哀。试寻钥匙子，一一与重开。

海上相逢两过秋，飘然乘兴亦悠悠。送行百里还归去，同是江湖不系舟。

纷纷举手争毫末，砥柱当河独不流。一夕便随波浪没，天涯黄叶更悲秋。

二年住闽岭，所阅足青紫。那知万众中，得此数君子。相从不我厌，但觉岁月驶。高论脱时俗，如风濯烦暑。出处虽未同，气味固相似。人生有离合，所畏为物使。要当啜英华，不必计渣滓。他年肯相寻，在彼不在此。

老大驰驱百不宜，敢将筋力蹈危机。他年更欲眠云住，同过东山尝荔枝。

更作东山住，寻盟尚有诗。看君腾踏去，及我未归时。

烦君惠我陈家紫，万里漂流合得尝。莫道闻名不相识，旧随笾实到吾乡。

四海交游一信民，后来情分更谁亲。可怜相伴谿堂老，一去尘寰三十春。

一世声名高与关，亦知不合住人间。不令整顿乾坤了，虚逐松声半夜还。

璧老投冠去学禅，堂堂一鼓阵无前。平生老伴唯均父，马病涂穷不着鞭。

屏医郤药病良已，绝学捐书我又休。却到旧时行履处，五湖烟水上渔舟。

万里飘然不系舟，老来专忆旧交游。西风日落中原路，虚度江湖数十秋。

唐子直心绝可怜，夏侯苦节更谁传。诸晁事业风流在，各有残诗十数篇。

平生亲爱独诸晁，叔也相亲共寂寥。半日不来须折简，暂时相远定相招。

病夫长病合长饥，岂复轻随世上儿。云雨覆翻渠有分，江湖潦倒我无知。

曾郎学行冠姻亲，赵子才能又绝伦。仲弟故应同二妙，一时先后委埃尘。

便欲长休老未能，尔来频愧住庵僧。直须弃尽人间事，始见从来一点灯。

海上秋来早晚凉，客愁苏醒似还乡。归途尚欲疗疮疥，剩乞温泉一勺汤。

委曲随人久未甘，翛然午枕睡方酣。功名到此终无分，身世从来百不堪。为己工夫今粗晓，住山活计久相谙。他时不用求三径，投老才须住一庵。

凉风惊木叶，意欲作深秋。客病浑如昨，囊空却自由。因闲得饮酒，端坐胜封侯。寄语平生友，当能为我谋。

汝水相逢今几年，只今同住海南偏。月明本自无亏缺，山色何尝有变迁。他日会逢晜弟语，一时惊散老狐禅。倘因居士闲开口，却作冲和二月天。

疾病侵凌转不堪，时思一室奉清谈。嗣宗已饷兵厨酒，当有新茶惠阿咸。

海上秋风吹客衣，屡烦亲旧送将归。今朝更入江东路，便恐书来即渐稀。

今年得交旧，九日会严州。城角风云暮，天涯景色秋。功名有长铗，行李付扁舟。苦恨三年别，聊因一笑留。病添文字懒，老耻稻粱谋。活国须公等，吾生便可休。

已矣儒林老，今为地下郎。空山留几杖，遗稿漫文章。径狭风霜远，溪深草木长。伤心钓台路，千载閟幽光。

惟君好兄弟，少小共声名。岂止千人杰，俱为一代英。云何卧丘壑，不使至公卿。恸哭松风远，悲云咽莫声。

久矣闺门秀，端如玉在渊。相夫成令德，教子作名贤。遽逐秋风尽，空令莫景迁。伤心江左地，松柏闭新阡。

旧随贤子后，每得熟严规。未获升堂拜，空成相挽诗。爵频赐汤沐，寿不到期颐。他日家声在，流传世未知。

老境侵寻久废诗，送君宁复似当时。虺隤病马犹长路，偃蹇寒松只旧枝。想得山川瞻使节，便令父老识家规。圣朝本意惟寛大，网漏吞舟始合宜。

前年见公沧海上，法会堂堂万骑将。今年见公浙河东，犹是当时旧老翁。送行更有天童老，骐骥齐驱猎霜草。野狐射干胆欲破，不但独喷群马倒。我衰且病百念绝，便得从公不为早。忘情遁迹亦未是，言与不言俱一扫。世人扰扰不归家，公行问渠有何好。

杨侯从旧名籍籍，吴中一见如旧识。怜我衰颓病已侵，怪我辛勤百无益。今君遽作巴蜀行，江头宿昔春水生。路经三峡不艰阻，遍与疲民问疾苦。随身长剑莫轻舞，试伐蛟鼍斩豺虎。此来人士众如雨，得君此行慰羁旅。君但垂情一笑许，胜使区区入州府。百城因之遂安堵，亦胜无事闲坐否。

总角相从四十年，如今衰病已华颠。久无耆老可访事，尚喜交游不乏贤。未使从容持从橐，却令辛苦上江船。百城编户皆疲瘵，日望公来与息肩。

老矣君何往，翩然我欲归。文章晚未用，岁月事多违。江接鄱阳路，风吹游子衣。不应蘧伯玉，独悟昔年非。

尝忆他年出旧京，汴堤榆柳与船平。宁知此日锺山路，亦是东行第一程。

纷纷车马未言还，我独支离便得闲。尚有同门二三子，肯同今夜宿锺山。

阴雨静不出，端居还自由。客来从短褐，天气已深秋。所在兵犹鬬，中原乱不休。庙堂如有意，便与万人谋。

今来留滞浙河东，想见闽山荔子红。虽有故人家在彼，可无方便托西风。

张侯问舍复何时，我亦留连去未期。便欲为君草堂客，几时先寄落成诗。

故园回首但斜阳，所至奔波避贼忙。天下何曾有定处，越南燕北是中央。

病来每有居山兴，老去初无住世心。三尺枯桐无旧谱，始知三叹有遗音。

钱氏霸吴越，功德在斯民。逊王早退居，身退道益尊。至今二百年，盛事传后昆。文采震本朝，岂惟光一门。后来翰林公，又以直声闻。累叶其外家，家世悉殊勲。善恶久乃效，其报于此分。裔孙杰立者，迎丧自中原。遂令扰攘后，得安久旅魂。依依天柱山，不必京洛尘。死者如有知，当言吾有孙。小人托末契，所恨老不文。睹此一时盛，忍终无一言。越水流不竭，越山旱不昏。孝子亦不匮，锡类到礽云。

我来西兴口，君在龙山旁。如何阻一水，不共作重阳。别浦潮犹白，深秋菊未黄。遥知对杯酌，不记是他乡。

烈士故徇名，中民但荣官。宁知陋巷士，坚坐有余欢。出从圣师游，归坐守一箪。出门视天壤，密迩心自寛。范侯懒仕宦，决意归西山。西山有药隐，此地可盘桓。誓将从古人，上追孔与颜。有田可以耕，有屋可以安。宁能伴儿曹，日夜不得闲。我亦倦游者，世味更百难。梦寐想君家，父子兄弟间。便当卜邻居，一生长往还。相依得情话，出语清肺肝。后生有郢质，更为斵其漫。君行问安否，此盟当未寒。

赵郎落笔写盘谷，正是太平无事时。今日太行那有此，满山樵采尽痴儿。

君行西游浮沅湘，洞庭岳麓天一方。岳前老人望君久，岁晚不嫌归路长。晴天万里去鸿鹄，韫玉未售犹深藏。远行固是君素愿，多蓄奇谋羞自献。后生纷纷了目前，大策定非凡所见。簿书汩没渠自忙，道里嵠岖我不倦。百州东下例无涧，要君嶷然如断山。我老无用逢多艰，敢复着脚尘埃间。胸次偪塞良未寛，日夜矫首须君还。运斤成风君不难，不使世人漫鼻端。

孙郎囊空意且满，因谓身长才则短。以短名堂堂未成，长短是非俱不管。严州一见鬓仓浪，赠我新诗如夜光。何时到君短堂上，更话如今归兴长。

子穷非一时，所历固长久。自从太平时，以至戎马后。今兹益穷甚，所至但缩手。遂令甑生尘，不止衿见肘。未能脱身去，且作避地走。金盘贮火齐，熟视不一取。溪船下涛江，亦未还南斗。固知松柏生，必不在培𪣻。见我严州城，世事懒到口。念子抱奇才，有节空自守。箪瓢在陋巷，世亦如此不。乘离勿重言，寒甚且饮酒。

客愁固多岐，我怀亦萧散。连年寻故人，见子二水岸。官居少闲暇，岁月忽已换。有堂名秀野，未入俗眼看。得名自君子，可当清净观。未能艺桃李，且自饱藜苋。荒凉城一隅，初不越门限。脱身少年场，念此已熟烂。嗟予老病侵，阅世盖多难。相逢黙无语，自足洗忧患。穷冬足雨雪，近市乏薪炭。时来正堂堂，尚得一笑粲。

忽见新亭起废基，暮云疏雨两霏霏。凭栏一望长江远，凿石新开小径微。治世从今可招隐，至人何苦更藏辉。使君不厌宾朋集，正为飘流到眼稀。

舟车来往闹回环，今日陪公得暂闲。渐喜著身人迹外，胜如随众马蹄间。萦纡细数溪头路，苍翠遥看雨后山。正恐朝廷须旧物，不容常此面孱颜。

高楼面面好，举目是溪山。急水泻湍濑，诸峰呈髻鬟。聊为半日出，得伴使君闲。作者风流在，承平气象还。身虽住世网，心已离尘寰。未厌陪游数，唯愁觅句悭。高风虽在望，逸韵恐难攀。咫尺蓬莱路，惟公指顾间。

伴我闲中气味长，竹舆游历遍诸方。火边每与人争席，睡起偏嫌犬吠床。能与儿童较几许，贤于臧获便相忘。他生尚欲随吾在，要奉香炉漉水囊。

受戒不捕鼠，听经如欲譍。谁知两溪畔，今日送亡僧。

乘舟待潮发，一日到桐庐。物色寒初甚，溪山画不如。往来真是梦，亲旧不须书。犹胜鸱夷在，时容托后车。

忍穷吾有味，雕句汝无功。客舍嚣尘里，春随浩荡中。初无买山费，真与住庵同。更想颜氏宅，箪瓢亦屡空。

东风吹雨欲翻盆，杏树前头柳暗村。试问老人何处去，夜来新月又黄昏。

居闲病常撄，出郭春已老。微雨净新绿，转觉原野好。故人各漂散，颇恨来不早。尚有壁间诗，犹堪写怀抱。

是月足阴晦，暮春常苦寒。闭门犹疾病，春物岂相干。坚坐客已少，长贫心自安。幽兰有花在，尚肯结余欢。

欲过城东病不能，飞檐高栋想层层。半年梦作严州住，一首诗留塔下僧。

弟要题诗别，人还劝我留。如何南去路，更送北行舟。处事须远略，择交当广求。秋风理归棹，为我上衢州。

往时椿阁老，盛德传乡闾。至今风流在，遗芳殊未疏。

有孙仁者静，远近伏共贤。定知建德民，祝令如翁年。

高亭已寂寞，山水自清音。主人去已久，此意谁复寻。梦回还旧观，川上有微吟。于焉继前作，因见平生心。

熊卿治建德，隐几心若水。民肥吏干枯，亦不用笞棰。问子何能然，此岂力可使。建安今多贤，于子可见尔。

建安固多贤，故人刘与胡。山川古秀润，珠生崖不枯。我病日已懒，触事见迂疏。行当脱身去，一廛从子居。

高堂陈八音，同听不同乐。狂飚送鸿鹄，万里翔寥廓。一去三十年，事事非前约。当时绿绮琴，尘埃无处著。时节非不久，此意但如昨。

病无佳思只深藏，漫遶东篱菊未黄。最是一年秋好处，可能无酒过重阳。

念彼巧者劳，知此拙者安。拙者固无营，一生长得闲。子岂真拙者，托此以自安。何尝曵长裾，顾肯卑小官。世人极变态，翻手覆手间。子独如不闻，黙坐安如山。九衢走红尘，百事不相干。我老始见子，古井久不澜。赠子拙轩诗，留子静处看。当蒙一笑许，敢言愁肺肝。

清慎轩中一事无，午窗高枕似吾庐。世人称意何须道，乃祖风流正不疏。

野寺他年别，溪山浪作秋。初凉颇宜出，小雨故妨游。僧老浑无念，田荒近不收。犹思五更懴，清切胜蛮讴。

颜子在陋巷，无一当其心。日惟圣之学，正自惜分阴。子生千载后，此意尚能寻。斋虽名漫浪，迹岂计浮沉。文字浩今古，不受俗务侵。端如贮美酒，妙处当自斟。临卷忽有得，如来君义临。即此是圣域，子行无滞淫。

我病无能到处穷，子才安得尚漂蓬。如何共饮重阳酒，相对无言似乃翁。

重阳共采东篱菊，却似乃翁年少时。顾我无能甘老病，相寻唯有向来诗。

闻钟即起待天明，客舍无聊坐五更。何日长风破巨浪，看渠万里出门行。

平生饱我饭脱粟，静夜不眠寻细书。可见乌衣诸子弟，从来志业不如渠。

胡人吹短笛，一半是离声。想得南飞鸟，云间亦厌听。

秋声晚来急，边塞乍寒时。不似江南日，愁多只自知。

凉风忽满箑，江汉有归心。顾我病如昨，怜君穷至今。苦嫌归梦短，不厌酒杯深。试问玉川老，何时许降临。

今日衢州路，师奴不共行。阿童浑似汝，只是太粗生。

问讯阶前菊，如今属阿谁。祗应风露底，犹记摘残枝。

超然堂中墨如戟，支撑宗门渠有力。参得诸方一味禅，以此示人人不识。病夫见之喜折屐，便欲投诗恐无益。主人不吝是家风，会见琅琅送珪璧。

陋巷客自稀，短日寒未到。感君时一来，得以慰怀抱。论文有根柢，落笔清且奥。如歌五弦琴，促轸有余操。黄花开正繁，薄酒可相劳。请君寻此盟，妙处同一造。

形容落魄犹须酒，疾病因寻久废诗。忽见闻郎七字句，却如王谢少年时。

我乏济胜具，子怀经世才。寒窗得一笑，陋巷绝纤埃。白酒难充醉，黄花只强开。更怜无事日，时有好诗来。

他乡逢故人，已觉意气盛。得君双榼酒，起我终日病。清如两龚洁，气出徐邈圣。乃知无功乡，欲往有捷径。一杯我已足，不必待历聘。扁舟下东阳，此计或未定。尚欲寻旧盟，短拙恐未称。先生肯降临，时扫一室净。

苦怀吾表弟，别久费相思。爱客能忘酒，长贫不废诗。每蒙高士喜，终少贵人知。试问游吴兴，何如在蜀时。

年来疾病日衰颓，忽报山中两弟来。径欲相从营一醉，未须辛苦便轻回。

贷米供晨炊，尚欠数束薪。平生甘此味，此去未为贫。新霜已严厉，况我病经旬。但守此心足，无为思古人。

不见仓曹十五年，江城相遇各华颠。何时更践邻居约，判断诸方五味禅。浮生扰扰乱初定，久病昏昏闲始便。欲问小童寻大隗，胜于猛将画凌烟。

一任衡门可雀罗，时容欹枕听悬河。因君小试屠龙手，要与午窗降睡魔。

吾道从来到处穷，八珍常与一箪同。子房故是青云士，圮上乃逢黄石翁。圣学有传为可喜，宦游少味自无功。亦知湖岭如江浙，尽在先生指顾中。

夜窗相对不成眠，苦为离愁定不然。政以苍生未苏息，思君日夕望回船。

春信先寻岭上梅，两年零落待君开。非关使节须重到，自是溪山未遣回。

久觉藏身不厌深，旧游风物要追寻。书来肯附铜鱼使，记我今年病不禁。

冰霜抵穷腊，伏枕久亦倦。思公如和风，咫尺未得见。人生无贤愚，各自有志愿。但得所趣同，公固不我贱。何须肱九折，始见金百炼。平安望中原，栖息各异县。尚欲从公游，衰年保穷健。

诸公相随日酣饮，我病昏昏困衾枕。人生苦乐故不同，世味再寻如拾渖。良医更在肱九折，曾子从来日三省。不离方丈走诸方，万事只如驴觑井。

深居如山林，初不识城市。尘凝喜事少，犬吠知客至。生涯付衰疾，日力破昏睡。欣然一笑足，自省甘若荠。收身当在早，过此恐少味。

自离闽岭罢参禅，疾病深藏不计年。尚得闲人相印可，隔门惟有白衣仙。

坚卧因循欲过冬，故人无复马牛风。得君好句能忘病，笑我长饥不讳穷。清梦肯嫌斋舍冷，破囊常伴酒杯空。新正所愿长穷健，剩作歌诗准备公。

我为三衢居，君作番禺行。君行我方病，岁序仍峥嵘。岭海未寂寞，斯民则憔悴。得君镇临之，固可以卒岁。嗟君盛德后，穷独与我同。比年数见之，长在寒苦中。番禺盛宾僚，莫如元帅贤。君行问安否，道我如昔然。

纷纷药裹了新正，北望兰溪不数程。且喜诸生会勤苦，夜窗如子读书声。

所至留连不计程，两年坚卧厌南征。荒城日短溪山静，野寺人稀鹳鹤鸣。药裹向人闲自好，文书到眼病犹明。较量定力差精进，夜夜蒲团坐五更。

爱酒旧无敌，能诗新有声。荒城时过我，长句屡寻盟。厌病时招客，因行不计程。祗应有余暇，未肯赋闲情。

尝忆他年在宛陵，好山松竹面层层。江城气候犹含雪，草市人家已挂灯。每怪愁肠难贮酒，时随拄杖出寻僧。如今转觉衰颓甚，病坐南窗冷欲冰。

病久仍多事，深居未识春。殷勤今夜雨，且为阻游人。

俗事纷纷避作烦，梦中时厌雨声喧。但看闲客时来去，胜说群儿手覆翻。事业不同俱可笑，形骸如此尚何言。他年更有相逢话，同是三衢过上元。

剩作闲官不计年，得公相近转翛然。饱谙文字能生病，始信虚空不住禅。水涩船回休进棹，路长马倦莫加鞭。漫成拙句为公寿，要作新正第一篇。

自喜闲官不计员，月叨微禄胜归田。药囊往往充诗藁，米劵时时当酒钱。忍病作劳吾不厌，对人无语子差贤。不须更见卢溪老，会得安心即是禅。

令节今安在，晨钟奉夙兴。空庭留素月，广殿有残灯。笑语已难记，经游如未曾。吾衰得坚卧，差胜住房僧。

频通婺女讯，兼得会稽书。岁月呻吟里，文章困睡余。百年判憔悴，万里付迂疏。尚欲身强健，相从得定居。

瘙痒挠肤无春冬，为害略与恶疾同。只有疮痂不相负，夜阑长满寝衣中。

一夜飞蚊遶鬓鸣，却忘时节是新正。祗应朝暮须风雨，便作疏檐泻竹声。

十年不调张廷尉，一字拔人山巨源。万事重寻已陈迹，此公相对可忘言。故人久已音书绝，古寺终嫌市井喧。更欲移家近深僻，漫留书册教儿孙。

纷纷车马闹如云，膏火煎熬祗自焚。亦有故人来问疾，苦无佳思与论文。江湖老矣频搔首，毛发翛然政似君。他日卜邻犹有约，静中风景要平分。

偶从行李转江湖，所至翛然一物无。午枕久拼闲事业，夜窗新有静工夫。

少小交游不乏贤，二三豪杰聚临川。自从老大飘零尽，独有残诗数百篇。

屡试吴中千里莼，闽中荔子亦尝新。独游每恨无佳思，正好溪山少故人。

故人自失嵇中散，疾病衰颓转不堪。犹喜闲居有贤弟，且随长铗住江南。

张卿别后且郊居，无复黄公旧酒垆。试问今年有闲暇，亦随书剑入城无。

交游畴昔住临川，博士高风世不传。饶谢得名三十载，当时已道小汪贤。

故人子弟惟汪谢，每一思之忘寝兴。莫道临川便寂寞，后来相继有诸曾。

吏部声名动一时，中原人物未全衰。低摧不用还归去，坐守遗经可疗饥。

金谿比岁复何如，二董风流却未疏。闻道移家远城市，欲携书籍更深居。

爱贤如渇吴夫子，不染世间儿女尘。老病不逢终不悔，后生谁复记斯人。

形骸已病尤宜懒，岁月长贫屡有诗。犹得深居少尘事，只如同在岭南时。

新年为况复何如，尚有心情打酒无。只恐后生行乐处，转嫌吾辈白髭须。

累月不寄书，我病亦在床。仰见出林鹤，如睹二子翔。冰壶贮秋月，所至有辉光。僻郡足风雨，深春犹雪霜。闽水远而清，闽山深且长。何时一尊酒，更复议行藏。

纷纷俗事起如毛，病起南窗厌作劳。正欲往来求饭饱，敢将辛苦治名高。长闲似称三冬卧，旧学虚蒙一字褒。他日相逢有余地，尚容衰晚鬬坚牢。

衾稠尚冷知春早，意绪无聊觉病深。夜半故诗缘底事，向来余习正关心。

世久无高识，斯人我独知。子行吾羡子，虽病敢忘诗。

念昔无事日，同升夫子堂。江湖晚相见，犹喜共行藏。

世久趋浮末，于时尔独贤。闲游众目外，却立万夫前。

老骥空伏枥，长琴有断弦。伤心共隐地，回首更茫然。

闻道祁居士，抄书手未停。艰难走异县，辛苦抱遗经。野寺犹堪隐，人言懒复听。十年事夫子，今日得仪型。

病欲相寻久未能，虎丘山下在家僧。诸方本末须君记，拈出丛林旧葛藤。

昔年曾侍老姑傍，诲我全身只退藏。长恐风流便疏远，子犹他日及升堂。

跬步无功已厌迟，后生谁复肯从师。无人识子闲居意，手冷深藏只自知。

三江古路更深居，白首穷经一丈夫。借问新年入城市，亦曾频到虎丘无。

幕下诸侯老，微言众不听。祗应有余论，时复注前经。郡古疏还往，官闲任醉醒。主人鹅可换，更为写黄庭。

念子他时两颊红，十年奔走变衰翁。耐官丞相风流在，坐守箪瓢不诉穷。

药裹关心老不宜，只今筋力已全衰。何由更得身无事，却似他时把酒时。

山城雨雪繁，春气来不早。思君如和风，未见意已好。时蒙枉车骑，笑语得倾倒。我能知子贤，子亦怜我老。旧交半鬼录，在者迹已扫。慨然念平生，令人恶怀抱。相从饱吃饭，此计或未保。东游有前约，预恐别草草。岂无一言赠，妙句写黙藁。出户仰高山，犹堪慰枯槁。

病夫坐穏懒出门，底事逢春作癯瘦。故人相寻不惮远，欲以一杯为我寿。铺张古昔引大义，劝使忍穷如忍诟。感君意气但如昨，顾我情怀已非旧。平生甘作蚁旋磨，万事只如船放溜。十年参差故乡梦，一心守待灵芝秀。辱身窃比柳下惠，疾恶幸逢朱伯厚。他时城市望云山，岁晚何由数相就。

心广体故胖，意肃气自屏。颓然万物表，乐此一室静。念君久安坐，转觉此味胜。疏篱过野马，破牖行日景。但令此意真，不必费讥评。想当溪山横，更有松竹映。隐几得昼眠，此固可补病。

强欲驰驱老不宜，故人虽在费相思。祗应大府多还往，职事虽忙不废诗。

夏子经时不寄书，十年奔走尚穷途。不知自到高安县，亦有心情记我无。

浓阴蔽烈日，小院有余凉。顿觉枕簟好，时闻荷芰香。秋成今可必，衰疾未相妨。径欲闽中去，寻僧不裹粮。

廖氏居七闽，土俗变齐鲁。子孙仁且寿，每继先父祖。作堂名世彩，此意天所予。近者得矜式，远者快先睹。今公怀直道，邪正有区处。还家上此堂，父祖当笑许。小人慕清风，想像濯烦暑。孰知少年场，有此毛髪古。何时望世彩，得听公笑语。老松卧岁寒，亦以蔽风雨。人或不予知，亦莫予敢侮。

剧暑先庚伏，经旬在炮燔。今夕骤雨过，我病亦少安。凉风醒病骨，好月上更阑。尚恐贼报急，凌风无羽翰。闽中故人书，日夜望我还。无车载家具，欲往故不难。所恨去已晚，不及荔子丹。家家有白酒，自足解愁颜。

经旬困炮煮，今夕有微风。市井嚣尘外，溪山啸傲中。秋凉亦不远，吾道恐终穷。准拟闽中士，今年一笑同。

斟酒莫辞酒盏寛，酒盏少寛令心安。客游无聊思旧欢，旧欢新愁千万端。如何不饮空长叹，岁云秋矣风落山。白露应节衣裳单，南游并海当不难，雨雪欲下何时还。

秋风日夜至，念我少年时。新凉喜欲舞，至今心未衰。心虽未遽衰，老病则已甚。颓然坐前阶，乃若两鸟噤。子病少则尔，衰羸非独今。徘徊以徬徨，何以异夙心。死者合已死，空费子百虑。在者亦已老，契阔少相遇。洗心西方观，子复未肯然。胡然竞日力，今年如去年。

君去留不得，我穷前未闻。如何出笼鹤，更送离山云。岁晚逢同志，人稀莫离群。肯思临别语，只用十年勤。

少年固长贫，长岁复多疾。闭门取坚坐，到此多事日。不嫌冷如浆，所要甘似蜜。旧书堆几案，老眼厌涂乙。不如壁角坐，万事付以实。况今雨泽足，已觉忧患失。秋成日在望，所至有棃栗。贼报虽未衰，一饱良可必。

老去有余业，读书空作劳。时闻夜虫响，每伴午鸡号。久静能忘病，因行得出遨。胡为良自苦，膏火自煎熬。

宿昔尚烦暑，平生悲远游。长贫不贳酒，虽健懒登楼。晚节劳千虑，经年走数州。新凉事事好，只是迫防秋。

坚坐少愉乐，欲行还滞淫。时蒙七字句，可慰十年心。岁晚日晷短，天寒霜雪侵。主人不厌客，敢辞酒杯深。

澹绿衣裳白玉肤，近人香欲透衣襦。不嫌破屋飕飗甚，肯与寒梅作伴无。

破腊迎春开未迟，十分香是苦寒时。小瓶尚恐无佳对，更乞江梅三四枝。

平时遇处暑，庭户有余凉。乙纪走南国，炎天非故乡。寥寥秋尚远，杳杳夜光长。尚可留连否，年丰秔稻香。

松桂在荆棘，所趋故不同。虽云被剪伐，所至仰清风。念子行古道，箪瓢生屡空。我来则已病，不复能从容。平生务躬行，圣处久收功。坚坐想颜子，欲往吾其从。丹旐忽已远，暮霭千万重。论文一尊酒，坚坐更谁逢。

柴门罗雀懒频开，喜有新诗到眼来。闻道系舟城脚底，莫乘溪涨便轻回。

入秋多病浑无酒，学道无成却读书。莫谓穷居便寂寞，天凉犹枉故人车。

年年无酒对新秋，辜负凉天懒出游。想得故人怜我病，故分岩桂洗穷愁。

扫除炎暑脱氛埃，色似菊花香似梅。知是西风要清赏，少留阴雨候晴开。

暑退园林物物新，过溪风好月初晨。酒壶茶具偏宜坐，细草残花别是春。但得主人令客醉，不辞秋冷和诗频。从来礼节生疏放，见我狂歌意自亲。

开府新从日下归，却寻山水对烟霏。剩披诗律留花住，不使亲知到眼稀。但见鲲鹏常远举，应怜蜩鷃只卑飞。此游尚恨还家早，未许溪头送落晖。

折送幽花与做秋，溪头风物未重游。已怜多病逢三益，更喜诗成拟四愁。

洛阳车马走尘埃，一岁颠狂自探梅。还识此花风味否，年年秋后两番开。

经旬霖雨足莓苔，忽喜双盆送菊来。已似风霜憔悴损，主人云是待晴开。

渐开粉白间微黄，肯与新橙一例香。送与衰翁元未称，且留青蕋作重阳。

王人长年闲，柴户终日闭。虽云伴我懒，常有跋扈志。端如在笼鹤，又若伏枥骥。举首望道路，久欲从此逝。恨无陆探微，写此师子戏。如何尚摇尾，更作求食计。

刺刺龊龊疥欲作，今年去年只如昨。人生纵病莫病此，此病虽轻更作恶。寒窗夜长灯烬落，败人禅观妨人乐。安得壮士挽天河，尽洗此疮闲处著。

潦倒心犹在，衰迟分独深。如何一朝泪，空费百年心。好月思同步，清尊懒独斟。惜哉王子敬，谁复叹人琴。

他年好兄弟，见我峤南时。相对能忘病，清言可疗饥。后生宁复有，末俗漫相疑。尚想闲居处，疏灯守破帷。

疾病侵凌我亦衰，后生谁复更相知。可怜日落长安路，不见骅骝整辔时。

使君镇京口，隐若一长城。诗律有同社，溪山聊主盟。嚣尘不挂念，鸥鸟自忘情。曾记贫交否，衰颓判此生。

婺女胜京口，公来岁已秋。闲云出山寺，好月挂星楼。往事付情话，故人多倦游。十年浪奔走，今日为公留。

子来已冬深，仅得数夕款。寒窗听谈道，未厌白日短。从来不饮酒，万事付茗碗。别去今几日，荒阶月犹满。

岁暮少懽愉，况复婴病苦。闭门每厌客，幸此连日雨。寒炉火复焰，乃若相媚妩。披衣坐壁角，妙处时一暏。风声耿初夜，有句或未吐。还书问故人，可复一笑许。

老读文书懒不前，亦无余地可逃禅。闭门省事群嚣远，惟有狸奴附日眠。

病犬虺隤惟附日，懒猫藏缩可逃寒。宁知两马霜风下，更有长途不道难。

久病畏人事，长闲增道心。宁贪风日好，不避雪霜侵。跼蹐身犹在，高低手自斟。酒杯休厌满，茗碗向来深。

未愈俱生疾，空怀宿昔忧。时因发孤兴，尚足慰穷愁。月落初无念，花开不自由。如何雁南乡，不共水东流。

不嫌羸病守绳床，世念纷纷久已降。一夜月明如白日，骤闻急雨打天窗。

膏火从来只自焚，何曾野鹤驻鸡群。如何死亦无公论，地下犹存卫府勲。

破帷冷落不禁风，疾病深藏称懒慵。忽有梅花来陋巷，喜闻春信出初冬。未须趁雪争先睹，尚恐冲寒不满容。会约君家好兄弟，他年尊酒便相从。

世味日可厌，兹游那得忘。稻田疏宿雨，木叶犯新霜。潦倒交游在，追随气味长。僧窗有静供，茗碗侑炉香。

旧学邈难继，相期从少年。初看骥伏枥，遽作鹤冲天。烈所平生志，高名万代传。如何事未济，此老下黄泉。

兄弟俱英妙，声名萃一门。论才无不可，于道独为尊。未定千年策，终嫌万丈浑。天乎乃如此，不使拯乾坤。

事业怀萧相，胸襟识谢安。流风有余烈，志士只长叹。淮海他年竭，冰霜此夜寒。向来交友泪，南望不曾干。

中原厌胡马，所至是贼窟。念君空悬罄，何以备仓卒。穷冬霜雪繁，欲救乃无术。儿号君莫厌，婢怨君莫恤。平生师颜子，于此见仿佛。此缣君所知，自我机杼出。

江梅消息未真传，微露芳心几杖前。不信冰霜能作恶，要令桃李便争先。斜枝似带千峰雪，冷艶偷回二月天。准拟从君出城去，竹舆仍胜百花韀。

合眼跳黄河，未有过得者。岂惟不得过，身亦须判舍。告君过河妙，止要具船筏。乘时等风去，过此无别法。

还家更寒三鼓余，邻家小儿犹读书。王侯将相乃无种，纨袴绮襦宁似渠。北风飕飕霜被草，听汝读书声转好。莫言翁媪惜膏油，有儿如此可无忧。

野水依城竹映沙，江梅开处又人家。天晴径欲花前醉，只恐衰颜不称花。

德盛不狎侮，玄谈多作俳。居然少荘语，无乃近齐谐。恨此达者趣，犹乖壮士怀。故当先复礼，方得尽梯阶。

圣学邈难继，斯文当望谁。还能养志气，且务摄威仪。曾子但三省，子长徒爱奇。从来要功处，本不在多知。

往时诸李在江都，文采风流一代无。每得清诗如小谢，已闻前辈许封胡。好松久已埋深涧，老马今犹忆旧途。令子相逢初未识，尚容衰晚见规模。

平居羸病每相妨，今日寻春有底忙。何以至人常不出，看人冲雨度浮航。

桥北桥南花乱开，小园和雨扫莓苔。不嫌拄杖冲泥入，更许乘闲着屐来。

寒松厌庭院，老马倦维絷。翛然出尘去，粗免朝夕急。我友隔湖岭，尚作一日葺。平生学道心，择善有固执。岂不在行路，自远霜露湿。百川灌河来，砥柱乃中立。何时一尊酒，更与交旧集。

穷巷无人对雪，小诗自可逃禅。看取一年三白，喜欢共入新年。

坚坐正宜养病，开门便当幽寻。一夜雪深一尺，与谁取酒同斟。

寸草仰生活，春晖常照临。不知欲报德，何以见此心。江汉有时竭，此心无浅深。魏氏有令德，传家非独今。结庵在山阿，日瞻松柏林。仁风被远迹，猛兽不敢侵。令子守直道，意往无崎嵚。遂令此乡人，得闻金玉音。我行时序晚，回望西山岑。延领长太息，聊为纯孝吟。

老矣荘夫子，居闲肯厌贫。盛时更读易，忧道不无人。记往诗犹在，相逢意倍亲。尚期香火社，文字约遗民。

李氏三吴秀，尚书一代英。立朝惟直道，守已但纯诚。报国心虽在，忧时病已成。人推四兄弟，气压百公卿。未就养生术，独取强谏名。伤心旧游地，城郭漫溪声。

人履履险巇，君履履平地。平地信可履，行稳居亦易。责己不责人，为道不为利。熟视履险者，岂不心有愧。君家天台守，固学有余味。微言化子侄，自足警一世。初无举足劳，宁有半涂滞。君能识其然，我亦从子逝。

晓窗日未融，野寺雨欲作。经旬少客到，静坐差可乐。平生遭病扰，今更不如昨。囊空畏高医，何以致良药。所幸秋已至，所在身可著。洗耳听凉风，不待一叶落。

中原扰扰尚胡尘，坚坐江南懒问津。漫读旧诗如昨梦，却疑往事是前身。子桑自了经时病，原宪长甘一味贫。刺忍雪寒君莫病，土牛花胜已迎春。

破屋除灯雪自明，案头无用读书檠。老慵已惯跏趺坐，昏梦尤便松竹吟。知有故人来问道，久无佳兴与寻盟。明年更有闽山兴，但办行纒莫计程。

寒压新春雪不融，布衾如銕坐衰翁。烦君又送南山炭，更放残炉一夜红。

老来于世转无求，事业声名种种休。伴得邻僧忍饥惯，闭门无饭读春秋。

匆匆和梦别星楼，扰扰随缘住信州。尚笑长江少方便，只教溪水暂西流。

问柳寻花懒不知，登山临水病难为。日长客去松阴静，强课儿曹学和诗。

经旬却怕酒杯深，野寺虽闲病至今。莫谓闲居厌医药，未妨随证检千金。

中表多离隔，情亲子独贤。心游众目外，气出万夫前。米贱犹堪饱，官闲不记年。春风上严濑，为我略回船。

深冬坐穷阎，未厌风日恶。今晨起浓阴，正恐雨雪作。故人怜我寒，垂意到丘壑。虚堂排竹牖，已觉暖胜昨。初无穷窒劳，渐有闲适乐。我生甚易足，所至况旅泊。不为御冬计，敢复备陨箨。偶蒙仁者念，僻处未萧索。从今作新年，对酒且斟酌。

闻道张夫子，今年已定居。偶缘荔子债，遂绝故人书。岁月足可惜，溪山莫负渠。他年得相近，不必问庖厨。

周侯不出何所为，闭门读书心自知。箪瓢陋巷君不厌，读书万卷能忘饥。上参羲皇下秦汉，采取英华几脱腕。是非荣辱姑置之，忽若乘船到彼岸。古人之学有传授，君生寂寞千载后。问君何以识古人，袖手无言坐清昼。以此读书为尚友，是事渺茫人信否。人信不信君不问，松柏固难生培𪣻。朝来落叶乱荒城，青山照人溪水横。往来车马作尘土，想君深夜读书声。

大千非有余，一粟岂不足。须弥纳芥子，岂复论盈缩。今君住世网，何以得此独。始知陋巷居，已悟不远复。

朝为事所夺，莫为饥所驱。不知六合间，何人能自如。永新段夫子，屋小心有余。教之有家法，逃禅犹作书。

纷纷入醉梦，一语令渠醒。段子闭门居，云何犹醉经。其醉盖非醉，初无能解酲。问经何所说，明善故能诚。

一世奔波在别离，君家孝友独天知。已令好梦传消息，更有宾鸿效羽仪。

路旁来报定何人，物理潜通自有神。想得三衢相见地，至今草木亦长春。

河朔家人堕渺茫，江南风日正舒长。已知原上鹡鸰处，更入云间鸿雁行。

暴物看日景，顷刻未尝停。随景移暴物，日示令心惊。寓此不停景，乃复望长生。匆匆驹过隙，悠悠池汛萍。况兹兵火中，而每疾病撄。野寺过毒暑，旱气浮高城。出门君莫厌，宿昔已秋声。

群嚣寂寞已收声，预怯秋房独夜情。忽听僧檐鸣宿雨，定知田舍舞安甿。尽消积暑经时早，不厌新凉数日晴。更喜此邦贤太守，乐为诗颂教诸生。

学诗渐老转销声，末路蒙山此日情。尚有文章能起疾，岂惟田里解蚩甿。近郊秔稻成秋熟，绕郭溪山入晚晴。剩绕长廊和新句，不知庭下薄寒生。

风吹旱暑未成秋，辜负江村事事幽。岩桂敢烦先折送，好诗仍不待邀求。自怜疾病常高枕，坐想风流换此州。他日出门寻旧约，未嫌疏懒作人不。

便欲深居过一寒，破窗重觅旧蒲团。莫年生活如何做，子细烦公指示看。

几时不过西禅寺，直自初秋到晚秋。闻道主人怜我病，天寒酒未送新𥬠。

僧园晓色散栖鸦，强起新诗整复斜。正想故人披宿雾，忽蒙佳句洗昏花。旧游往往违心事，老病昏昏漫岁华。辜负重阳一尊酒，且来占雨又朝霞。

茶花过雨十分香，山后山前已带霜。何事东篱数株菊，已将青蕋趁重阳。

渐退中原胡马尘，溪山未厌往来频。虽无名酒酬佳节，尚有新诗答故人。

后生少规模，子学有根源。纷然众室中，独识孔氏尊。古人虽不作，此理固常存。沧海无津涯，宁有众水分。鉴明不受垢，垢尽亦无痕。子还访师友，当自得其门。躬行见日用，余事不论文。

新正无所为，出户亦乘兴。欲寻林泉幽，不避风雪迸。搜肠乞佳话，分外若赘瘿。故知藜藿盘，不受珍果饤。清诗洗病目，鄙陋知不称。披雪见新月，乃悟本来性。溪山况潇洒，复有松竹映。何须待醇酒，然后有酩酊。

雨余天气欲尝橙，栗可煨炮芋可羮。正是一年秋好处，忍令无酒送君行。

口唇白醭未尝开，正始余音挽复回。他日炉香为谁起，公曾亲见了翁来。

君到江头不问津，雪堂草木几番新。一生未得文章力，要扫中原胡马尘。

骐骥徐行不离群，却行江北访斯文。潘何子弟能传业，当奉遗书与使君。

昔年曾过岭南州，争看湘江万里流。妙手可传诗外意，乱云寒木更孤舟。

青松在庭槛，乃受众目怜。念彼岁寒枝，肯争桃李妍。不如卧涧壑，岁久霜雪前。尹侯东州英，炯若珠在渊。避地走南荒，因循留瘴烟。归来怀玉山，草草屋数椽。深居绝万虑，读书欲忘年。偶出到城市，颇厌尘嚣煎。搜肠出妙语，赠我以长篇。行潦被注挹，朽木烦雕镌。纷纷车马间，孰能知子贤。别归值短晷，肯复更留连。我老百事废，钝马难加鞭。清霜粲屋瓦，白云常在天。怅望子所居，欲去无夤缘。

云涛际天江北路，郡古人稀春欲暮。平生想像睡足庵，颇见王杜安身处。十年兵火庵已坏，草莽连岗穴狐兔。使君初来席未暖，重就新斋立窗户。疏疏修竹带泉石，历历幽光点烟雾。竹楼月波不寂寞，雪堂东坡复共住。昔者同遭盗贼扰，今者定蒙神物护。使君忘言坐搔首，抖擞衣襟脱巾履。下帘高枕百吏散，一任江头风断渡。会思王杜与新诗，梦里相逢得奇句。

凉风策策旁江城，道路犹寛远去程。秋晚情怀常索莫，夜长更漏转分明。未偿脐腹三年艾，不负膏油二尺檠。明日黄花一尊酒，苦思亲旧与同倾。

春色忽已晚，悠悠留此心。深居有闲暇，令节废追寻。更老愁何在，长贫病亦侵。一杯聊自劝，不为落花斟。

梨花雪白柳深青，也似中原旧驿亭。犹记往来寒食下，客房无酒卧空瓶。

今年春物更匆匆，野杏山桃取次红。底事无钱作寒食，可无新语记车公。

新旧音书寂不来，略无一事可萦怀。春风寂寞花侵路，野寺荒凉草上阶。剩欲出门留客坐，不妨扶杖看僧斋。无人会得庞公意，只道渊明是正侪。

才过清明日更长，竹舆频出度浮梁。雨侵田水连溪白，春入山花带蜜香。数有故人相劳苦，不嫌俗事且穷忙。今年尚有湖湘兴，不待秋风便促装。

杀物以活己，肉食固多惭。况无一事勤，敢于滋味贪。今晨病少间，调羮有酸咸。居然饱笋蕨，自足慰清馋。

磨刀向猪羊，渠有千种苦。厨人尽心力，博汝一笑许。此道在忠恕，观彼更观汝。圣人虽未言，宁可自莽卤。

夫子钓不纲，于理已不隐。浮屠断食肉，此语说始尽。人生惯便习，奉法乃不谨。要当守淡薄，万事可坚忍。

劝君勿杀犬，犬有为主心。为主反见杀，君何无浅深。君贫犬不去，君富犬分忧。执以付鼎镬，于君心穏不。

畜犬被缚时，犹为主人吠。吠声不绝口，汤沸主已退。主人调酰盐，欲以佐滋味。持此望身安，世间宁有是。

犬虽有小过，未至不得活。卖钱与屠宰，使得恣脔割。君儿小不安，君夜不得眠。何独于此犬，如此安忍然。

劝君勿杀鸡，鸡能伺昏晓。闻鸡君即起，一一家事了。一朝被烹煮，不念前日功。主人取暂饱，鸡苦固无穷。

纵犬使杀鼠，鼠窘生百畏。其饥使之出，此亦有何罪。犬鼠俱可杀，莫计有无功。苟以无功死，还与杀犬同。

愿君普断杀，能益君寿数。子孙亦长年，皆以不杀故。君子远庖厨，非有意于善。但能观自身，此理即可见。

商臣杀其父，身亦烹楚国。世民杀其兄，亦未妨大福。以此知报应，未必在此时。此时虽无他，终久君试思。

虎狼非不仁，天机使之然。蛇虺肆百毒，此亦受之天。愿君勿憎怒，悯此心谬用。仁气苟薰蒸，终皆变麟凤。

苦忆均阳祁处士，只今全似住庵僧。何时更得相从去，细话丛林旧葛藤。

君去留不得，我行还未忙。漂零更远别，衰疾且深藏。野水千山绿，荷花一路香。犹思往还地，相望隔浮航。

道人结庵殊未就，先起小亭山左右。不将溪水濯尘埃，且以清湍为客寿。云烟映霭作春浓，草木坚枯辨秋瘦。客来相对两无语，岂有浮辞问时候。一生行脚如梦觉，天意似于君独厚。我今留滞未得往，想像此亭如故旧。再三伸纸诵清诗，已胜开尊饮醇酎。箪瓢可乐不淡薄，兰菊重生足滋茂。他时有暇更分题，此游未落诸公后。

君有千里行，我独留此居。君行赴何许，沅江隔重湖。我留此山中，欲去尚踌躇。沅江道里僻，罢民待君苏。君亦怜其民，湿沫勤喣濡。凉风促君斾，小雨膏君车。渐去嚣尘远，及此夏景初。野色望行路，东门初首涂。风土日已好，谁能怀旧庐。举手谢拘束，有若纵壑鱼。路逢旧交游，相见问何如。道我且贫病，因风时寄书。

纷纷走道途，扰扰杂泥滓。既为风俗移，又以血气使。百川灌河来，夫岂有涯涘。故人林与李，始可与语此。

方子独立士，岁暮亦深居。林李从之游，欲出更踌躇。纷华晚不顾，浮湛同里闾。时从陆丈人，共此一篇书。

闽山固多奇，闽士亦多杰。弱水不胜舟，有此积立铁。胡刘守节意，亦岂待言说。堂堂混众流，此固不得折。

经时望子来，慰我终岁病。西行道路迂，复见复未定。秋毫论得失，此岂不有命。尝闻安身要，其本在无竞。

才叔策名时，已自能不动。中年谪南荒，与世作梁栋。生平所践履，自待九鼎重。失固不足言，得亦何所用。

胡尘犯中原，冠盖走东南。同时辟地人，十不存二三。相逢各衰病，岂复能清谈。君今尚行役，未暇脱征衫。声名自宿昔，文字性所眈。谁能随少年，下笔令人惭。并海虽名郡，嗜爱殊酸咸。君但抚罢民，未须严辔衔。开堂宴宾客，清诗消半酣。时寄荔子来，尚能怜我馋。自余君不问，只向鼻端参。

公更深居我更衰，山林膏壤偶同时。两年疾病略相似，二老风流应自知。苦学养生犹有累，不知闲过是无为。初冬寄远无他物，半夜才成一首诗。

闲居病益侵，俗事初一扫。南公犯寒来，为我略倾倒。论诗已得妙，不必在穷讨。我懒百虑废，识子恨不早。归途见徐董，更问此二老。所恨聊复翁，向者骨已槁。拭目看遗文，令人恶怀抱。

荒城少往还，居处喜相近。欣然得一笑，渠敢有不尽。词源久欲竭，此道或少进。作气在一鼓，军士况未憗。凉风动高梧，尘土朝作阵。临溪惜暂别，溪浅雨复吝。岂无一言赠，以当百镒赆。沉绵我未瘳，李君更须慎。

橘绿冬未黄，菊老霜变紫。不知风土佳，但觉日月驶。闲居得养疾，调气实在此。从今便休去，敢复为物使。谁能明吾心，旁邑有君子。

治药呼医懒出门，每闻乐事漫消魂。秋花带雨寒犹在，老病寻诗日更昏。但见晚霞翻雨脚，不知山石是云根。主人有意留岩桂，要使贫交奉一尊。

子今来几时，岁月忽已晚。今当别我去，道里初不远。家山霜正浓，马草寒更短。何以奉亲懽，一笑和气满。迩来游学士，已见如子罕。读书要躬行，俗事不厌简。故乡多老儒，归日正可款。时能寄余论，尚足起我懒。两州多便人，自可数往反。

纷纷逐人行，扰扰与事竞。不知一世间，能得几人静。公今黙无语，种种以静胜。人来漫相接，事至聊复应。开轩道院旁，足以补我病。日高公事散，转与静相称。千载师盖公，此理久已证。炉烟袅晴窗，松声韵钟磬。簿书勿勤来，公方在禅定。

旧琴无谱亦无弦，子独深求不许年。正以安闲有余地，不因言语悟先天。论诗再到新删后，读易仍窥未画前。老病相逢聊一笑，非关无地可逃禅。

人圆君方君但方，凿圆枘方君不忙。富贵可取君则忘，闭门读书声琅琅。旧书重叠堆在床，点勘同异分偏傍。运精竭思心力强，十年足不离僧房。荒山野路秋水长，客虽欲来嫌路妨。幽兰无人为君芳，采菊落英充糇粮，客虽不来有余香。

断云无水去无踪，回望关山指顾中。何处寻君问消息，古田南路已春风。

范子闲行定不穷，袖中诗卷敌清风。野僧道士有余意，同学故人多近功。已办辛勤十年读，时须谈笑一尊同。相看又作韶州客，却望临川是梦中。

江西人物胜，初未减前贤。公独为举首，人谁敢比肩。时虽在廊庙，终亦返林泉。今日西川路，临风更弦然。

异日逢明主，端居不复藏。一心扶正道，极力拯颓纲。已病犹轩豁，临衰更激昂。始知操韫处，余事及文章。

念昔从耆旧，公知我独深。意犹如昨日，爱不减南金。抚事思前作，干时愧夙心。素琴理旧曲，无复有知音。

老来与世相忘，尚喜摊书满床。忆得少年无事，苦心更学文章。

少年与世无求，老觉心情自由。颠倒文章事业，追随倦鸟虚舟。

不入乐天欢会，不随渊明酒徒。看取箪瓢陋巷，十分昼夜工夫。

百壮艾能已疾，一杯酒便生春。熟睡觉时意思，罢劳歇后精神。

游夏一辞不措，非关未究源流。直至孟轲没后，无人会读春秋。

养生不能延年，忘言未是安禅。圣学工夫安在，重寻曲礼三千。

毕竟学书不成，谁道能诗有声。点检平生交旧，几人曾是同盟。

读易先知未画前，圣人何事绝韦编。始知杨子多闲暇，更有功夫草太玄。

千秋蜀道一君平，气象从来不近名。可惜下帘无一事，才将老子授诸生。

孔丘墨翟并称贤，始信先生学未坚。何事退之传此谬，亦将余论点遗编。

纷纷礼乐付浮埃，一取玄虚祸始开。但见出言齐老易，始知戎马不虚来。

晋朝朝士安知礼，尽出纷纷篡贼余。漫使当时辟世士，放言高论祖浮虚。

他生与我有微因，来见防家最后身。共住世间均是梦，未因心境不如人。浮云屡见本无迹，乂路多岐莫问津。此夜穷愁走南北，更谁随马踏埃尘。

伴我走道途，直前无葛藤。三年贫病里，几度送亡僧。

荒山古寺欲黄昏，梁上诸君欲到门。雨湿雪童埋处土，向来精爽更谁论。

客至书来总不知，却缘迩日吠声稀。蛛丝网遍常行处，犹道奔逃未肯归。

御盗犬新死，放生羊尚存。有书消永日，无客到衡门。山色热犹好，溪流雨不浑。还须止杂念，数息度黄昏。

老来于世漫多悲，梦幻推移且自知。想得开山藏骨处，却如摇尾乞怜时。送行识我贫无盖，闲坐思渠闷有诗。从此穷居添寂寞，夜长谁复遶帘帷。

畏事成闲厌出遨，故人不见如曹逃。一寒一暑便衰老，如梦如幻无坚牢。客游滚滚漫南北，往事悠悠增郁陶。此去还能安坐否，割鸡元不用牛刀。

俯首思畴昔，常期不负渠。事随心境转，人与旧情疏。少日犹相忆，多年遂绝书。况于生死隔，宁复似年居。

羡君须作缘坡竹，饱饭我诗声彻屋。闭门不出动经旬，坐看禅房花柳簇。却记冰霜动地时，半夜小园风折木。一尊相对任浊清，三径闲行漫松菊。长篇短句动盈轴，想像清香有余馥。问君何以得此妙，未润只缘山有玉。我穷犹敢和君诗，不留和气满脐腹。搜寻险韵少工夫，敢与诸公鬬迟速。

闲居足因循，所至漫冬夏。今年忽六十，稍觉日有暇。孔子固大圣，未害六十化。同时蘧伯玉，亦岂出此下。荘周与惠施，初未识此话。何因为此语，百世呈缝罅。不如姑置之，以俟一朝霸。

孔子六十时，入耳心则通。所造不可知，谁能强形容。当世设梯级，聊发百世蒙。如何陋巷颜，年少两颊红。出门请从之，便欲齐此翁。心知路不远，试用一日功。还家对箪瓢，此士正不穷。

两君羁旅宦西蜀，我亦江南住僧屋。想像平生肺腑亲，晴天何处飞黄鹄。庾郎故是丰年玉，道儿更是见不足。藜羮脱粟有余味，富贵薰天果非福。死生契阔今谁在，往事悠悠陵谷改。他年乘兴下瞿塘，见我衰颜莫惊怪。别寻好语和君诗，偿尽平生难韵债。扫除壁土更焚香，下酒如今有鲑菜。

雨涨溪浑欲断桥，水乡风物转萧条。烦君下笔留春住，令我寒窗不寂寥。

四十余年别历阳，旧游如梦费思量。眼明见此老居士，听话旧游如到乡。

君去我逾静，我病君得知。如何便相远，未有再见期。溪桥已春晚，红紫久离披。初无一尊酒，慰君别后思。君才则甚长，所用无不宜。但当敛光芒，匣剑深藏之。初非击刺用，肯顾庸人嗤。平生富事业，余事尤长诗。当官倘见念，琢句敢嫌迟。上以寄难兄，下以愈我饥。

日月岂不明，明乃有昏昼。四时所出火，更自表新旧。宁知普光明，亘古不传授。独照万物表，不见所成就。远乃包须弥，近不间圭窦。茫茫浊水源，我此明亦透。尚书所居庵，草木甚癯瘦。收藏万丈光，敛退著怀袖。至宝久不耀，却立万夫后。我愿从公游，昏病方待救。先持此微言，远寄为公寿。

闻道复州贤太守，只如前在武陵时。相逢未说为州乐，所至先传喜雨诗。行比曾参仍不鲁，政同龚遂更何疑。悬知此去长闲暇，定是愚民不敢欺。

与君此别重依然，再得相逢又几年。无使人言长似旧，况教人道不如前。穷通轩轾皆由命，贵贱高低总是天。只有修身全属我，少迟留处更加鞭。

人家有屋但堆钱，君家有屋定不然。一堂无物四壁立，六艺三传相周旋。人言君贫君不顾，以此辛勤立门户。圣人遗意要沉思，暂脱楚骚辞汉赋。他年相见问何如，且说九经得力处。

不须布袜与行纒，参得诸方五味禅。散尽白云见明月，虚空只是水中天。

兹轩在何许，远在洞岩侧。洞岩山水胜，自与尘土隔。天以奉幽人，宁肯媚过客。尉曹昔吏隐，到此若有获。名轩曰尤美，尽去眼界窄。坐令欧阳公，余意转明白。车马走道路，我久度此厄。茫茫六合间，于此有安宅。轩虽有成坏，山本无异色。举头见林壑，不必更远索。

我为江南游，衰病转不堪。往来信抚间，未上凌岑庵。凌岑贤主人，清峻如山岩。避事若荼苦，守贫如荠甘。平生好交游，十不存二三。令弟又继往，世不闻清谈。高风故绝俗，想像令人惭。浮生有欣戚，此味久已谙。请君但高枕，客来睡方酣。茫茫岐路间，与渠为指南。乘风本余事，不向鼻端参。

盛侯少时伟仪观，下笔不休人共欢。胸中别自有丘壑，万里溪山藏几案。往来车马闹泥土，盛侯何尝着眼看。较量今古放同异，抖擞胸襟别真赝。今朝示我故人诗，老病穷愁得消散。故人相继在鬼录，君虽独在饱忧患。且住溪南数间屋，坐稳不忧时节换。人言丘壑殊不恶，君守一丘只如昨。文章老健气如虹，不向山岩何处著。

顷从君家诸父游，谈经语道久未休。死生契阔风尘起，往事追寻三十秋。疾病衰颓且深坐，喜见后生勤胜我。临行索我送行诗，短句长篇无不可。少年学问要躬行，世人营营勿与争。闭户忍穷心自乐，箪食瓢饮殊不恶。纷纷得失谁厚薄，得此失彼莫筹度。

嚣尘等山林，此理久未尽。君今住世网，于此已自信。僧居隔长溪，屋古柱础润。不知市声远，但觉山色近。开轩有余地，草木当夏盛。一身船转头，万事灯落烬。譬如痒在体，搔抑吾已认。青山故在眼，已绝对闭吝。悠然有遐想，此语君所印。

相逢不得款，奈此别离何。长涂已新秋，从此风雨多。欣然出残暑，如鸟离网罗。我独此淹留，衰病日婆娑。跂足望二子，洞庭秋始波。道州通家旧，口辩如悬河。邵州我表弟，玉也保不磨。无由得相就，相近日经过。黄尘翻马足，未暇眄庭柯。何时寄书来，与我消睡魔。天凉不饮酒，为子一高歌。

我居江东，惟信之州。子来自南，而与我游。问其所友，一时之秀。其兄韫德，亦既有就。子学既立，子志甚远。何以终之，止在不倦。贫贱勿厌，自然无闷。富贵勿羡，害德之本。彼古之人，能圣与仁。我胡不能，叹其绝尘。今子归矣，岁亦有秋。何以告子，惟圣之求。水流有源，木生有根。惟源与根，入德之门。求圣根源，惟正之守。正之不守，弃师背友。丝毫之伪，勿萌于心。无有内外，亦无浅深。由此则圣，舍此则病。是以君子，所守先正。于以赠别，亦以自警。为别后思，且以三省。

耐官丞相后，世固不无人。位下能安命，身闲不厌贫。还能死异域，便足继前尘。此日何山路，空悲草木新。

懒作尘寰住，虚随云雨山。人皆钦懿范，天不予长年。室静如归隐，心安胜学禅。传家有令子，尚得慰重泉。

人生所有疾，万种皆眼病。由眼不得明，故视有不正。指白以为黒，远迩皆未定。如何少医膜，遂失本来性。今君有妙手，与世脱机阱。病虽有多端，但以一理胜。不须望奇功，药病自相应。吾观世间物，唯眼为至净。不容著纤毫，况复计少剩。自古大医王，其治有捷径。不能添汝明，但要除此症。镜有尘则昏，尘本不在镜。尘去镜自明，岂必与物竞。皎洁玉壶冰，澄澈秋月莹。坦然望长途，欲往不待倩。其说甚易知，在汝听不听。请君明其然，说法我已竟。

与君相从四十载，老病昏昏君不怪。交游大半在鬼录，一时辈行惟君在。前年簪笔侍明光，论议风流传梗概。迩来同住此荒城，笑语澜翻绝机械。薄酒重寻他日盟，新诗未了平生债。今君奉诏作邻郡，共喜朝廷有除拜。定知惠政及斯民，一洗从来州郡隘。瓮头春色早晚熟，远寄还须例霑丐。为君试草德政碑，萧何自昔文无害。

自昔闻诸父，文章汉两京。风流传壸范，烜赫振家声。睦族今无匹，能书旧得名。如何江左郡，今日望铭旌。

故家刘与魏，我亦忝姻亲。久矣思前作，居然愧后尘。遗芳接惇史，旧德见夫人。怅望鹅湖路，新年草木春。

留台无恙日，乐善出诚心。文采不复见，声名空至今。半生资内助，三叹有遗音。抚事思前辈，于谁觅断金。

郑公一勺酒，时与故人倾。况兹冲和天，草木日向荣。山茶逞独艶，着意呈轩楹。坐中四五客，还来寻此盟。主人久未厌，频得倒屣迎。烧烛夜照花，知公有余情。清歌洗俗耳，软语令心醒。岂伊鹤顶丹，独自能倾城。要令同二妙，相伴作三英。纷纷桃李花，开谢略不停。谁知此深院，别有高世名。我老百事废，对此眼暂明。还家不能寐，起坐数残更。明朝有新句，更欲烦公听。

道人海上来，访我江外寺。春风吹行李，飘摇不得住。手中主人书，足下千里路。临行请一语，恳款遇外慕。人生未入道，所至皆旅寓。急参庭前柏，会取末后句。相逢与相别，惟此是先务。

柳外高楼四面山，使君携客共跻攀。尘埃不动日方永，桃李无言春自闲。未厌簿书时到眼，每逢诗酒亦怡颜。夜阑一倍园林胜，尚觉清歌欠小蛮。

敢辞深坐懒衣裳，便欲追陪恐病妨。小户长忧劝酒满，短才仍怯和诗忙。牡丹花在逢寒食，群玉山如望洛阳。不是使君寻旧赏，更无人会忆姚黄。

交旧悠悠西复东，建昌南望水连空。蔡侯念我有新句，犹似灞桥风雪中。

君为千里行，我此一室住。清风随画舸，已过江北路。

君如暑伏冰，所至自清静。翛然接新秋，已复天地性。

随行万卷书，既足以自娯。因知君所乐，不在使者车。

入门虽多涂，其究有安宅。君能识其然，一语在物格。

学道贵积习，天地故相似。不容有秋心，毫发在胸次。

海陵我旧游，岁月亦已久。不知兵火后，尚有昔人否。

官闲有新作，寄我莫惮远。兼书海陵事，令我开病眼。

年来相聚欲无言，懒说诸方五味禅。所恨归程太匆遽，不收吾骨瘴江边。

疾病支离欲着床，尔来殊不负秋阳。头童齿豁西风里，尚费萦帘一炷香。

疾病深藏一事无，眼从昏涩废看书。清诗忽睹惊人句，远道如瞻使者车。颇放溪山时入座，不妨宾客醉骑驴。传家事业风流在，早晚还朝得尽摅。

染以猩猩血，缘以刺绣文。天生此硕果，似是百果君。杯槃快先睹，便足张吾军。雅宜椽烛照，正合侑金尊。环橙与大柑，其从盖如云。我病日已衰，故人时见存。晨兴有奇事，此果蒙光分。开缄见珍异，坐使童仆奔。把玩不去手，举室生清芬。所恨茅屋底，著此大不伦。琼琚永不报，拙句聊相闻。

年来疾病日衰颓，咫尺闽山懒便回。不是幽岩老尊宿，更无人寄荔枝来。

荔子焦干久未尝，今年霜下始闻香。幽岩阔略庵前事，容得先生为口忙。

临川俞处士，独擅隐居名。懒倦不复出，风流闻后生。自甘长寂寞，肯作太鲜明。松柏新阡路，伤心秋后声。

四海同门一信民，近淮来往七经春。生平坎𡒄不如意，死去声名多悮人。漫以文章付儿子，略无毫发仰交亲。请君但自传家学，陋巷箪瓢莫道贫。

不辞深坐转衰颓，养病仍无酒一杯。尚喜故人相劳苦，腊前先送一枝梅。

瓮间吏部久不见，江东步兵那得知。故人怜我太寂寞，一枝梅送两篇诗。

君行欲何之，乃在湖水北。湖水多近县，使者易为德。其民淳而古，其吏朴且直。官闲足宾客，岁稔少盗贼。得君清静化，用教不以力。但自养根苖，勿苦厌蟊螣。

许昌无事时，地固多英豪。况君忠宣子，誉望素已高。读书不出户，俛首自作劳。脱身走江南，始为时所褒。每念其先人，水静绝波涛。时从文字嬉，余事及风骚。

忠宣在朝廷，每欲消党与。以我广大心，尽使变齐鲁。同门有不察，平地鬬豺虎。君昔住许昌，闭口不复吐。静思前人意，皆是神所许。自守泥涂间，肯复计龃龉。

令兄守家学，曰自文正始。惟不卑小官，至死而后已。其间有富贵，乃是偶然尔。人欲学古人，岂不识此理。奈何厌贫贱，乃不退就已。君今又蹈之，可为吾党喜。

我懒百事废，尚叨交旧知。时蒙寄书来，索我送行诗。我诗老益退，久为人所嗤。君独不见鄙，论相不举肥。送君湖北去，无事隔山陂。时应有佳句，尚足慰相思。

白玉花头碧玉枝，水边篱下雪晴时。暗香别有关情处，却是春风未得知。

占得先开不待春，风饕雪虐长精神。老人不是寻花看，要与尊罍洗世尘。

为腹不为目，贵久不贵速。人皆求其余，我独心易足。人皆重外慕，我独御其独。闭门想颜子，黙坐相追逐。寿夭有定分，箪瓢乃其福。修身虽多途，要在不远复。

不见程公二十年，上饶相遇各华颠。平生气节名先立，老去安闲我未然。即看归来上廊庙，未容休歇住林泉。饱山阁上凭栏处，合得逍遥第一篇。

疾病因循懒出门，茅檐终日坐昏昏。雨声点滴松藏寺，人迹稀疏犬吠村。时得使君相劳苦，胜于书札问寒温。只应此去添憔悴，又欠先生酒一尊。

青山甚不远，每因尘事疏。百念搅胸次，岂知山有无。君无适俗韵，常似山中居。出处本无二，梦觉固不殊。不知此山堂，始性从何途。未尝走道路，亦不用舟车。溪流与山色，相对若有余。此地甚闲旷，如君心地初。行云映远树，中有此田庐。如今遂安处，始验实不虚。得非神所相，无乃道力扶。亲朋在左右，不待折简呼。往来一笑乐，胜有十轮朱。何须从范子，辛苦泛五湖。亦不学泪溺，远去斯人徒。从容万事表，在我不在渠。欣然理前梦，已胜在华胥。

初无一物献高人，纸被封题意却真。想得蒙头忘百虑，满山风雪自成春。

锦绣堆床已不宜，芬芳淑郁又成痴。心知此被无他巧，能与山翁换好诗。

老病侵凌重别离，尔来瘦欲不胜衣。信州城北荒山寺，两送亲知下第归。

曾子不愁归路泥，临行索我送行诗。头童齿豁衰颓甚，不似京城相别时。

君为千里行，我有一尊酒。把酒持劝君，欲以为君寿。南安傍庾岭，瘴疠亦时有。德人固天相，和气生户牖。斯民得安乐，如我屈伸肘。居然变远俗，共感贤太守。我病居上饶，忽忽岁月久。杜门百事废，亦复厌奔走。得君暂相从，感叹成皓首。颇念河朔时，相从诵诗否。人生只此是，不必更抖擞。有便即寄书，频来问衰朽。

故人别去两经冬，今岁书来第几封。正以空疏少制作，不因穷约废过从。养生漫说终难效，学道无心亦未逢。若问真归是何处，五更常听寺楼钟。

念君无爱亦无求，一室翛然冷欲秋。尚恐深居有余念，更将衾简委洪流。

纸被公无笑不才，两公相继有诗来。五更睡足天昏黒，也似他人锦绣堆。

君不见往时文学顾八分，中郎之后典型存。又不见先朝文惠书堆墨，大榜浓云照南北。未似只今上饶守，静写游丝不停手。非烟非云断复续，缓步徐行不拘束。断崖一落千丈滑，远望笔行如一发。鬼神竭力觑不见，铁矿消亡网作线。线舞飞扬不自由，纵横自在胜银钩。知君此意非安排，妙处不从笔下来。心疑形释万事去，信手却立无纤埃。满堂回头莫见猜，我自悟此忘胸怀。操舟相马在事外，颜氏识此由心斋。如君下笔少有意，锦绣宁不悮剪裁。君惟无心故若此，秋毫自可纒风雷。锺王敛手谢不敏，长史怀素惭衰颓。病夫睹此心目开，向来穷愁安在哉。

霜风过雨不胜寒，木落重重见远山。风卷沈浮横浦外，鸟飞明灭夕阳间。頳肩道永方南去，趼足何时得北还。杖屦登临共回首，自怜五泽入荒蛮。

梅梢风动勒花寒，淡淡烟横天际山。顾我未能超物外，因君聊尔出云间。水声不逐钟声歇，林影常随塔影还。异日同归嵩少路，即将诗卷话南蛮。

旌旗摩日甲生光，俘馘黄巾第几方。灭贼未须占鬬蚁，破胡行且见神狼。燕然刻石功昭汉，太华题诗事后唐。从此儿童传姓氏，风流何止继韩康。

西亭清浄冠南州，蜡屐聊为半日留。苍莽轻烟涨山麓，连卷雌霓落城头。禽声高下云间木，帆影参差天际舟。欲去凭栏一回首，晚风吹角不胜愁。

雨过归云山更昏，时闻鸡犬闹江村。风欹船侧收帆幅，浪拍堤平没石痕。忧患积年身益倦，功名他日志空存。又看秋色飞红叶，故国归期未可论。

柳暗莺啼春正妍，断塍分水灌平田。花开花落几番雨，山淡山明一抹烟。突兀初晴云外寺，横斜欲晚渡头船。天涯因惬沧洲兴，何用区区苦自怜。

东风初解冻，桃李已经春。避地逢鸡日，伤时感雁臣。湖南驰贼骑，江外践胡尘。憔悴成无用，虚烦泪湿巾。

宿雨何曾歇，浓云未放晴。莓苔侵户长，蛙蚓入窗行。钟送远山响，灯挑残夜明。芭蕉添客恨，只伴□檐声。

穷山拥翠染人愁，亭下寒溪东北流。寄语扁舟舟上客，为传消息到筠州。

匝地浓云散晓风，轻霜挟冷下长空。攅峰叠嶂来无尽，疑是舟行图画中。

再到连州却是家，逢人不复叹生涯。尊前欲洒思乡泪，羞见枝头含笑花。

路转寒松日欲斜，野梅初吐两三花。溪流映石风吹碧，时有粼粼雨后砂。

宴坐翛然万虑忘，从他风雨送春忙。佛灯初上黄昏后，时炷郴州石乳香。

湘江江上数重山，山远云深缥缈间。帝子不归肠欲断，竹梢空染泪痕斑。

淡日轻风细雨余，阴阴溪柳映溪蒲。清流平岸舟行疾，野鸟时闻声自呼。

淡日轻烟村径斜，长风卷浪欲浮花。夜深隔岸渔舟过，萤火惊飞乱点沙。

淡淡阴云昼掩门，隔溪杨柳暗江村。落花狼藉飞红雨，又是潺湲过一春。

抗志欲学仙，自恨无仙骨。去国将六年，避地欠三窟。禅房翳翠阴，竹本可制笏。谁持大君前，指顾收回鹘。

买臣负薪行且歌，其妻羞缩悲蹉跎。季子归佩六相印，骨肉歆羡缘金多。人生穷达等幻灭，贫贱何忧贵何悦。争如饥采首阳薇，不慕皋夔希稷契。贪功徇名世莫嗤，拖金曳紫同儿嬉。一朝祸至几发冢，却思衣布丹徒时。丹徒风月依然好，尔自升沈委荒草。草长木拱荒烟寒，此恨年年向谁道。

忆昔春将暮，分携桂岭边。落花依断陇，飞絮满长川。风急吹残雨，云开放晓天。山光如欲动，草木不胜妍。沽酒□村市，停骖近郭田。临行思款曲，已别更流连。治邑烦游刃，编氓荷息肩。高牙久藏巧，笃行众推贤。屡辱银钩贶，频更玉律迁。故乡迷薮泽，回梦渺云烟。漂泊遥相望，穷愁秪自怜。爱闲身益懒，多病气仍孱。故国因人问，新年底事传。政应升斗恋，聊结簿书缘。诸老方推毂，乘时好着鞭。提撕起憔悴，腾踏动蜿蜒。袖有平戎策，囊无封禅篇。功名期万里，富贵属丁年。范蠡中兴越，田单卒破燕。异时归捆载，乞我买邻钱。

昏旦黄□里，经营谢独清。看人长麈尾，怀我短灯檠。旧友分穷达，斯文鼎重轻。边声授明主，礼乐谢诸生。

漂泊留旁郡，烦人久厚颜。强求微禄去，未得故乡还。驿骑随朝发，舟师语夜阑。到家传吉梦，归使下燕山。

客况多堪笑，归舟静拥衾。转喉常触讳，对面却论心。外物家无有，园居念本深。妻孥安短褐，终不羡多金。

扫地樗树阴，扇火炼金液。饥乌下朝阳，啄枝坠红实。秃翁未着巾，偻背散破绤。提钤顾四海，老手闲可惜。相勉各衰年，省事慎药石。急当固根本，廼可传损益。元气日惫亏，药邪资资贼。谁解医乾坤，相视泪横臆。

旧传椰实来琼州，珍如楚萍出中流。双帆入桨严护送，海若亦恐贻神羞。当时荔子宠妃子，一日红尘归帝里。弃捐硕果□不食，正音铿锵不入耳。勿嗤磈礧老瓠壶，中含琼浆碧琳腴。圣门貌取失子羽，底事端可铭璠玙。新诗应欲泄感意，更复夸谈作真赐。阅人如此慎勿欺，我□与君谙世事。

风土傜人住，依栖县令尊。摘山春晚苦，汲涧雨余浑。白日供高枕，生涯付小园。时来携白铲，种药两三根。

白日供多病，青山且旧居。柴门临水静，风叶舞霜余。老练时情熟，贫□家计疏。墙东端可望，炙背饱翻书。

春景晴乃映，寒江晓不波。云山明客眼，风露净林柯。紫塞传烽急，黄池带剑多。苍生好苏息，天意定如何。

雨添东涧连西涧，云断前山起后山。野水到门人去尽，昏烟迷树鸟飞还。江天日月浑无色，客路风埃只强颜。舞石至今随燕乳，裁诗不复哭龙悭。

谢公为时出，四海正仰渠。雅志在东山，本末固不渝。苻坚百万师，一扫谈笑余。今公抱长策，岂止安石徒。平生独往愿，结亭山一隅。跻扳上修竹，已自胜巾车。举手谢世人，不与汝同途。出佐明天子，意欲无强胡。行当复中原，即日还旧都。岂容思昔隐，更作深山居。小人病无能，悮入承明庐。朝夕投劾归，为公先扫除。

避乱久去国，远游将抱孙。氛埃到湖峤，愁叹满乾坤。气力吾先老，风流子独存。相逢能少驻，重为倒余尊。

京路萧条信不通，胡尘尚欲竞南风。三年避地身多病，万里携孥囊屡空。天际每垂忧国泪，日边谁了济时功。宣王自是中兴主，会见銮舆返故宫。

寒起溪边芦荻风，霜林病叶未全红。雁随云落斜阳外，舟傍山行晚照中。极目闲愁愁欲绝，满川离恨恨无穷。天涯更送亲朋去，尊酒何时再得同。

溯流荡浆到阳山，寺在云山缥缈间。雨洗竹萌穿野岸，风吹榕叶落荒湾。僧眠白日钟声静，花送青春鸟语闲。留醉岭南无所恨，不妨蜡屐恣跻攀。

雨后轻裘寒尚侵，杖藜终日共登临。水声不似风声急，山色何如草色深。万叠残云渡晚照，千章古木发新阴。飘零未忍疏杯酌，欲醉翻嫌酒满斟。

风雨翛翛似晚秋，鸦归门掩伴僧幽。云深不见千岩秀，水涨初开万壑留。钟唤梦回空怅望，人传书到竟沈浮。面如田字非吾相，莫羡班超封列侯。

隋堤河畔别支公，目断霜天数去鸿。岁月峥嵘如许久，江湖漂泊略相同。无穷烟草夕阳外，不尽云山秋色中。寄语只今能见忆，书来莫遣太匆匆。

折柳长亭今几年，一行作吏楚江边。音书顿逐归鸿断，消息时因过客传。五岭风温吹瘴雨，九疑云湿卷愁烟。每吟春草池塘句，尚想诗成梦惠连。

淅淅寒声未落霜，满庭残叶不胜黄。墙头雨带烟悲冢，炉冷风飘尘带香。修墓尚应怀楚德，入关犹想快秦王。追思往事空垂泪，无限伤心对夕阳。

云海冥冥日向西，春风着意力犹微。无端一棹归舟疾，惊起鸳鸯相背飞。

过尽层城渡石梁，乱山千叠转羊肠。草堂居士风流在，与种寒香满古堂。

江城春色涨晴空，樱杏漫山泼眼红。溪转路回人不见，篮舆十里度松风。

公今处群士，培𪣻望嵩高。不有千钧重，虚蒙一字褒。荒山伏虎兕，小径狎狸猱。默坐吾已得，往寻渠自劳。

令弟今先达，诸郎复可人。一麾公出守，三径我知津。香火它年社，山河后夜春。会须从几杖，不必画麒麟。

老眼文书便一窗，短檠风味竹方床。洛阳甲子清明近，海内交游道里长。渐欲着身舡尾上，不能寻汝马蹄旁。慢红夭绿无多事，紫蝶黄蜂各自忙。

一闭几十日，春风能几时。悮寻高士传，虚负老人期。酒或知愁处，人应笑我痴。衰颜已无绪，仍对折残枝。

水上人家各系船，画旗何处插秋千。长堤缭绕人行外，古木槎牙鸟宿边。敢为簿书嫌蹭蹬，却因升斗致留连。何时更鼓江南棹，一住越中三十年。

年来尘土住都城，尚见东行半月程。一夜北风三尺雨，卧闻车马溅泥声。

昔年绕舍培楸梧，霜风初劲叶未枯。鸡肥兔贱年谷熟，草服黄冠真野夫。时时步屧遇邻叟，共醉不复烦追呼。杯中满泛注白玉，林边阿堵无青凫。击壤歌缶有余乐，岂羡骐骥驰大衢。眼眵看朱或成碧，心懵读马还作乌。富如安昌徒自苦，上贾必欲求膏腴。声名向晚更寂寞，何似杨雄宅一区。美官好爵乃上苴，人生要在修廉隅。

直言曾许老盲聋，文物当年扫地空。纵病且怀修月手，更穷不顾拍张公。长年眼作胡僧碧，旧赏花今何处红。知有百年余习在，略烦佳句愈头风。

清霜散晓阴，轻风吹宿雾。桥倾绝人行，渔间借舟渡。初惊乌背转，渐入牛脾路。长林连云壑，细草萦石户。洞深锁灵踪，鹿去骖仙驭。殿高邻天冠，廊回宽地屦。骤响水湍流，飘香花似雨。崎岖到山椒，静旷夺尘虑。四顾但苍莽，俯窥若轩翥。𥩟立鹤不归，寒生日云莫。

看花不忍摘，忆在历阳时。梦挟春风走，生嫌莫景移。老人扶杖隐，诸少倚歌迟。懒拙今谁问，漂流只自知。久无红颊映，但有白须随。一世半疾病，百年常别离。谩成归隐梦，频有送行诗。痛饮心犹在，高吟病不宜。未应讥偪仄，或恐胜肥痴。何日江南去，秋帆满意吹。

骤雨翻檐急，残花落案频。春光一梦过，物态逐时新。旧识嵇康懒，兼随原宪贫。南邻鼓唤客，知是可怜人。

疾病冲忙百不宜，只今筋力已全衰。长廊广殿风来远，古柳高槐日上迟。彭泽老人新断酒，辋川居士旧能诗。已怜匹马西归后，更忆扁舟南渡时。

莫言离别废周旋，万里星河共此天。山色自然无罣碍，月明何处不团圆。寒云渺莽初飞雁，野树萧条咽断蝉。问舍求田经有愿，晓帆春渚望回舡。

陈郎苑里朝朝树，齐主宫中步步莲。莫言河朔便粗鲁，便有琵琶膝上弦。

和风蔼蔼动祥烟，此日祥鸾下九天。已共清秋却残暑，更同苍柏享长年。琼枝自出尘嚣外，宝月常临雨露前。□问当筵何所颂，人间今日地行仙。

琅琊初渡秦淮水，外旋转奸雄抗胡垒。白头欻发问鼎新，十万锐师同日起。旌旗蔽江衔舳舻，缷帆钩壍屯于湖。云昏雾惨恣诛杀，电激风奔传指呼。谋狂虑逆天夺魄，昼梦环营日五色。巴滇骏马去如飞，始遣轻兵索行客。黄须英特神所怜，舍旁老妪留宝鞭。宝鞭玩贼伫俄顷，野陌尘断生青烟。石城战士争愤泣，君王试敌曾深入。累累金印取封侯，忍瞰上流借余力。际山暴骨真可哀，向来胜负安在哉。至今秋晚渔樵地，雨洗渍血空苍苔。

嬴氏方失鹿，群豪竞奔驰。较力争胜负，未辨雄与雌。项羽奋其中，气压诸侯师。破关与救赵，九江实先之。指挥半率土，自谓可立治。孰知大蛇断，天命潜已移。隋何说淮南，祸福非面欺。间行共归汉，遂合垓下围。海岳既在主，智勇安所施。不自晦圭角，宁能免嫌疑。杀身膏草莽，为复归怨谁。插剑郴岸口，泉溢何神奇。载籍加隐括，曷尝亲到斯。惜哉功名悮，徒令后世嗤。

建炎庚戌正月尾，阳山雨雹大如李。疾雷先驱风御随，顷刻云屯遍千里。初疑地轴开九渊，固阴惊蛰神龙起。又恐帝出发震怒，下扫炎荒除疠鬼。破窗穿牖□□横，触石摧林势难比。疑是晓色方窥檐，惨淡复黑迷巾履。披衣欲兴还就枕，{石訇}磕崩腾喧两耳。吾君圣德过成康，胡虏凭陵殊未已。中原郡邑半丘墟，铁骑犹思犯南鄙。安得天威假庙谟，恢复两河端可俟。

雄文峙华嵩，高词灿星斗。孝思古人齐，名出当时右。少小怀经纶，志气颇自负。束带入柏台，极力排奸丑。谗言如青蝇，正立无所苟。贬官宰阳山，万里困奔走。松竹罗县斋，黄卷不离手。地偏难蛮风，吏民归化诱。至今数百年，流俗独淳厚。山川发清奇，与公俱不朽。我来拜遗像，肴蔬荐芳酒。指石哦公诗，一洗胸中垢。

去郡十五里，满山蔽青松。朝来雨初过，萧瑟鸣悲风。踏泥转溪曲，路尽山无穷。层崖筑栏阁，宛在云烟中。引水遶砌下，𣸣石常飞蒙。寻幽到寺背，苍碧摩高空。古甃冽寒泉，浅沙影重重。伏流尚数步，暗与溪相通。潺湲去何之，可折从此东。会有到海期，岂计朝莫功。我行因避贼，眺览聊从容。徘徊未忍去，僧饭催撞锺。

附溪翳嘉木，濒溪引清流。如何几亩田，委曲林泉幽。乱石际高下，森列如戈矛。青色染黛浅，映水疑欲浮。危亭跨绝壁，广榭排荒丘。我来雨初过，远山云半收。百花开已尽，桑柘鸣晴鸠。不知汝颍间，还有此景不。踌躇思痛饮，沃洗胸中愁。明朝傥未去，提壶再来游。

我老日已懒，君闲宁废诗。尘埃久无梦，苔竹旧相知。早晚春犹在，追随病不宜。因观七字句，尚足乐晨饥。

有口莫饮朝市水，有脚莫踏红尘地。市朝之水不可饮，尘埃一涴无由洗。十年阅世真梦寐，一日逢君得欢喜。自嫌急雨倒晴雷，且愿浊河露清泚。君行此去道庐山，为我作诗山两间。寒泉夜听鸣玦环，刬茅后池种白莲。更约洪谢林汪潘，徐李欲去不作难。倚松闻之亦解颜，我且往矣君先还。

老病昏昏闲不出，山后山前雪三日。人家闭户作新年，一饱经营苦无术。朝地附火读阳秋，笺注纷罗添一忧。未减少年穷事业，青灯分坐写蝇头。

病欲驰驱转不宜，只今筋力十分衰。平生𫐘轲老更甚，此去艰难心自知。苛痒未除妨摄念，交游虽近废论诗。明年更欲寻公去，同上衡山过九疑。

高卧终无策，翻书谩作缘。相望如一日，不见已三年。事少知心远，居门觉地偏。明年得安静，为子下临川。

我已蹉跎不及闲，百年遗范子犹存。故知前辈风流远，世世传家有外孙。

往时天未丧斯文，吾祖声名更绝群。内外诸孙人在，不应如我便无闻。

年来衰病只深藏，转觉闲居气味长。所恨浮生有拘绊，不能相逐上瞿塘。

君家兄弟各能文，季也风流又绝群。万里相逢又相别，落花时节却思君。

朋从索寞厌分离，老去心情祇自知。记取上饶相望处，小桥南路往来时。

亲旧留连莫厌频，幷江花絮已残春。定知数到尝新酒，未有工夫忆故人。

小雨生凉挽未回，只愁残暑闷风雷。老人端坐气如缕，更进先生雨一杯。

早来取酒瓶已空，对盏不复能从容。出门更值督邮苦，住鬲犹憎琥珀浓。

老来疾病与时添，苦怕香醪如蜜甜。安得泻缾清似水，主人应未笑无厌。

爱君好句能胜酒，顾我无心久似灰。老病深藏如怯暑，未妨初伏送诗来。

歙溪孕石成縠纹，歙山松煤烟入云。敲冰落手卷盈轴，顿使几案生清芬。魏侯哦诗日更好，静到溪山未枯槁。肯分三物到幽人，不留自起太玄草。

燕公画山水，名在能品中。至今笔墨欲飞动，妙处不与丹青同。巴陵六月风暴起，咫尺长江欲千里。鱼龙变怪鲛鳄怒，细草长林恣鞭棰。断云却挂悬石上，急雨正堕荒崖里。想见行人弝檐时，亦有野店临沙觜。渔子回头叹失色，霜女无言欣一洗。问公何处得此妙，长剑出匣须天倚。公不见簿书丛中尘埃多，归思颇遭贫病魔。念今新凉江始波，如此万水千山何。为公试作吴兴歌，更觅神仙张志和。

但见溪山如画里，不知风景是它乡。苦遭毒暑三年旱，预喜西风一榻凉。俗事不须频到口，旧书何苦要撑肠。雨声只在芭蕉上，正与愁人作夜长。

小雨收残暑，低云隐莫雷。聊乘野兴出，复为故人回。旱日晚难好，秋花愁正开。论诗已奇事，犹恨不胜杯。

独居少还往，况此阴雨天。疏篱闭岑寂，昼永不得眠。芳菲随手尽，乐事缺周旋。赵郎远过我，千里一蓬舡。温姿破残梦，妙语争春妍。喜逢骨肉亲，懒初新少年。平生金石交，惟尔未改前。君看嵇与阮，感概后代传。

渌涨西河可纵篙，春光无信费诗招。香烟缭绕重城静，月影欹斜半夜潮。好鸟似闻昆弟语，垂杨初放女儿腰。无人与语当时事，兴尽江南大小乔。

野水春未生，积雪晴已滴。翛然六尺床，正可容一席。诸公数往还，未厌诗酒溺。短檠有新功，妙语乃破的。鲙槃约纤红，茗碗乱晴碧。虽无费百金，亦有饮一石。尚念山堂老，病鸟藏羽翼。生平余习在，种种见排斥。荒城满泥潦，亦可试幽屐。明当袖诗往，先尽一醉力。

君不见我家壁上六幅图，淡墨寒烟半江水。上有巉然十二峰，乃似突兀当空起。幽花妩媚闭泥土，乱石峥嵘入荆杞。巫山县下水到天，神女庙前江接连。溪流去与飞瀑乱，屋角却对寒崖悬。阳台昨梦不知处，只今饥鸦迎客舡。饥鸟受食不肯去，舟子欣然得神护。晓镜新妆敛旧屏，亦有余红点荒树。病夫坐稳便幽禅，每见此画心茫然。文章事业已罢倦，少日气味无寅缘。楚王不作宋玉死，莫雨朝云千万年。

淮海三年别，家山十日程。时思一笑乐，转觉异乡情。叔父勤相唤，诸郎许见迎。浊醪行处有，所恨不同倾。

四山环其外，一峰屹当中。支径转屈曲，云峰踏飞鸿。僧居架苍崖，高下潜相通。昏钟罢香火，余音袅寒空。梅开何处花，吹香到帘栊。回望云山城，木杪残阳红。愁心易生感，满耳唯松风。对酒成浩歌，漂零见涂穷。

晚逢戎马际，处处聚兵时。后死翻为累，偷生未有期。积忧全少睡，经劫抱长饥。欲逐范仔辈，同盟起义师。

羽檄连朝莫，戎旃匝迩遐。未教知死所，讵所作生涯。东郭同逃户，西郊类破家。萍蓬无定迹，屡欲过三巴。

胡骑猖狂甚，连年窥西京。贪饕期竭泽，剪戮遂盈城。国论多遗策，人情罢请缨。有谁似南八，血指众心惊。

庐舍经兵火，头颅尚在门。风掀灰{土盍}迹，月涩剑铓魂。鼠穴频遭断，燕巢犹半存。看花泪盈眼，宁忍复开尊。

碣石豺狼种，长驱出不虞。是谁遗此贼，故使乱中都。官府室如磬，人家锥也无。有司少恩惠，何忍复追呼。

叛将斩关入，通衢列众兵。军声逐飞瓦，杀气暗前旌。事定愁方剧，身危梦尚惊。乾坤空纳纳，何处寄余生。

将士承恩泽，临危勿择安。牛衣寒卧易，马革裹尸难。破虏陈奇计，策勋超达官。兜鍪未可忽，从古出貂冠。

夷甫终隳晋，群胡迫帝居。王纲板荡后，国势土崩初。戈戟连梁苑，头颅塞浚渠。天心应助顺，侧听十行书。

黄事多反复，萧兰不辨真。汝为误国贼，我作破家人。求饱羹无糁，浇愁爵有尘。往来梁上燕，相顾却情亲。

兵余门巷静，亲故白头新。常与贫为侣，祇将愁送春。焚车绝此事，推宅望何人。便得长安信，相看眉一伸。

国命方屯厄，吾曹何所依。白驹将老至，黄鸟恨春归。柳巷清阴合，花蹊红蕊稀。主忧闻未解，涕泗望天畿。

江城朝夕闭，里巷绝人行。骄虏未归塞，凶渠犹弄兵。正须烽火息，早罢阵云横。胡孽将销蕴，吾君幸圣明。

四郊多属垒，何地可逃生。水水但争渡，城城各点兵。牛亡罢春种，马夺尽徒行。囊櫜经钞掠，寇来浑不惊。

蜗舍嗟芜没，孤城乱定初。篱根留敝屦，屋角得残书。云路惭高鸟，渊潜羡巨鱼。客来阙佳致，亲为摘山蔬。

一纪幽栖地，宛然高树林。比邻风雨散，垣屋草莱深。池面华光歇，井床苔色侵。衰年筋力弱，阁道罢登临。

一廛江上宅，毁撤自群凶。卜筑劳心计，携鉏失指踪。鸠啼□□景，花敛带愁容。何日休兵革，重来依老农。

遭乱心纡郁，那堪茅舍空。百年窘食事，一旦堕兵戎。授简惭词客，据鞍成老翁。欲逃无所适，朝夕泣涂穷。

汾阳六甲士，率众出中都。欲使亲平虏，翻成远避胡。操戈取金币，夺马载妻孥。汝自违天意，何缘保汝躯。

春宅屯兵后，荒墟非故居。陶门柳径短，阮舍竹阴疏。风雨无由障，牛羊自入庐。朝廷安反侧，何日降恩书。

平世多忘战，今真得阵梁。燕云拥豺虎，陆晋失金汤。汉将争奔北，胡兵尚崛强。何当合余烬，戮力共勤王。

闾巷经鏖战，空余池上亭。檐楹镞可拾，草木血犹腥。云汉悲鸿雁，郊原愧鹡鸰。白头两兄弟，各未保残龄。

嬖孽开边隙，羌胡恃衅端。天戈增照耀，国步向平安。骑吹春容远，孤烽战气残。妖星稍退舍，便览老怀宽。

乱后惊身在，端如犬丧家。沈吟悲世故，寂默对春华。堤外鸦藏柳，栏中蜂动花。今宵眠未愁，余寇尚纷拏。

君父围城内，忽逾三月期。六龙时{臬兀}{兀危}，百雉日孤危。报国宁无策，全躯各有词。旄头渐低小，早晚定班师。

乱离仍再岁，未敢有吾庐。林下休官久，草间求活初。迹虽寄戎旅，心已混樵渔。吉语来何晚，将军□素书。

重到江头宅，荒残足叹嗟。新乌忽栖树，旧犬已辞家。月淡初回梦，风轻不落花。相亲为部曲，弓剑作生涯。

偷生戎马内，室宇半摧残。假寐何曾着，惊魂尚未安。风前花自妥，雨后食犹寒。望断京华信，终宵泪不干。

忽复清明过，林园绿阴稠。光阴同毂转，身世着舟浮。旧识梁间燕，全生水上鸥。幸闻诸将辈，稍稍近前旒。

岁间值狂寇，曾此驻戈鋋。台沼余春草，图书散野烟。懒寻爱酒伴，愁起落花边。不忍登江阁，心随北斗悬。

青松着城市，不辞尘土侵。忍耻伴桃李，肯言归故林。交游在贫贱，始见平生心。周侯客异县，屡蒙金玉音。殷勤不我厌，自昔以至今。使其小富贵，未必能相寻。岂谓子诚然，此风风今则深。子行转岭海，岁莫足愁阴。路多资贼窘，往往未能擒。加鞭策驽马，欲往无滞淫。故人散天涯，所到足崎崟。相逢傥见及，道我病难侵。

云静天如水，风停海不波。请观如是相，夫子意如何。

深居畏雪谩添衣，过了梅花病不知。同住荒越懒还往，一年天气最寒时。

伏暑不可去，客帆秋未回。偶携南县李，来访北桥崔。藤枕风前簟，瓜盘月下杯。十年老怀抱，姑为故人开。

命代风骚第一功，斯文到底为谁雄。太山北斗攀韩愈，琨玉秋霜敌孔融。不见陆机归洛下，只闻张翰过江东。广陵雅操无人继，六十余年一梦中。

平昔乌衣游，盛事寄青史。后生见头角，唯子与夫子。奈何阻中涂，去我适蒿里。三年莫春日，西郊漫桃李。才难圣所叹，反是俗眼眯。坐看玉壶冰，终污青蝇矢。衔愤已成疾，伤谗空忍死。雪涕别时言，历历犹在耳。呜呼骨肉亲，遗恨有如此。吾生复亡聊，念尔中夜起。读君离别篇，沈吟泪如水。

范郎醉倒西风前，夜思赵子起不眠。与渠别来今几年，细数往事如雷颠。尘埃刺促今尚贤，问我北行诗几篇。残篇断简弃不编，鹤鸣九皋鸢唳天。燕雀欲上无寅缘，江湖旧游性所便。我先往矣君加鞭，更呼赵子来同船。

十年南北长为客，万里江山半是乡。梦里题诗随意了，醉中书字不成行。燕思公子归来早，草忆王孙恨更长。枕上不知多少事，觉来依旧熟黄粱。

白酒因循久绝倾，小诗聊复赠君行。故人若问庵中事，但道春来太瘦生。

奔走黄尘小说归，诸郎坚坐各能诗。略无梦去寻消息，谩有书来道别离。但得阮公连月醉，不嫌王湛半生痴。遥知共饮北窗下，自胜乌衣全盛时。

藤江合贺江，浮荡苍梧云。我如老饿鹤，忍饥啄蛮尘。二更客入户，月黑雨翻盆。坐久始惊省，两翁非昔人。一别二十年，家国忍复论。岂知半暗眼，再见忠宣孙。君负济世美，实识治乱根。宁同二三子，但粥父祖名。心岂燕丘壑，屡召终逡巡。新年愤忠极，决意去修门。龙鬼亦妒贤，翻舟使回奔。呜呼天下事，敢笑不敢言。师尹实令弟，高义横乾坤。政坐才卓荦，亦使身奇屯。人说龚州居，胜事专江村。未赴结社约，长耿怀友心。君归兄弟语，况我应殷勤。二子岂隐者，中兴要甫申。勉哉赤松子，善事黄中君。我欲北渡岭，江西老耕耘。子房但强饭，勿道绮与园。

不问主人聊一来，水亭风榭小徘徊。春风大似私南土，未腊江梅半欲开。

临溪照影若自爱，犯雪看花宁怕寒。百绕蜂儿缘底事，痴心犹作蜜房看。

日没未没雾索山，古寺松门欲上关。尚有香风泛衣袖，儿童知我探春还。

采胜缯幡安在哉，客行巾帽只风埃。东西水畔冻全坼，南北枝头春已回。故国音书黄耳断，余生光景白驹催。山村谁道全荒陋，也有畦蔬入馔来。

亭边竹外影疏疏，恼客清香半有无。不共东君苦交涉，只缘冰雪作肌肤。

枮丛冻枿两交加，中有仙人萼绿华。会挽一枝供越使，莫令三弄发胡笳。

向人一笑真粲者，出屋数枝殊瘦生。刚肠妙句两无语，始觉诸孙愧广平。

绝去人间浅俗香，染成天上羽衣黄。绿窗拟倩纤纤手，收拾春风入枕囊。

掩冉欹垂千万条，始知天女是青腰。轻衫曾立花阴下，三日余香尚不销。

三年羁旅逢寒食，万里江山隔故园。坟墓荒凉谁拜扫，东风吹泪湿黄昏。

淮南江北半胡兵，想见春风战血腥。无复良辰修祓禊，空将新火发兜零。

野哭行歌满道边，纸灰飞处落乌鸢。墦间祭肉能多少，只恐齐人意缺然。

病夫只欲闭柴荆，客至从嗔不出迎。未恨家贫无历日，紫桐花发即清明。

松坞云窗睡足时，溪藤闲展试毛锥。薄才岂敢追能事，寒食江村合有诗。

火云如鹏骞，簸翮赴山谷。独含片雨归，故故喧涧竹。野亭桂空起，入夜鸟争宿。我行亦已殆，况此弛担仆。倒床不复呼，烂熳听自足。人生浪游世，世网未易触。好学还山云，终焉宿幽独。

飘飖山中女，绿毛以为衣。但食青松子，不死亦不饥。昼想此仙人，夜或梦见之。客云嵩高顶，长松乱纷披。拔地起霜干，盘空缺虬枝。惜无长臂人，挽此须与鬐。但闻云间子，时被天风吹。愧我一食身，何由揖仙姿。欲学餐松法，人间了无师。

知君乡味忆吴馂，便逐轻鸥下急湍。更使烟云有佳思，莫驱鼓吹傍湖山。

宇宙之间得几人，平生季子最相亲。一麾出守三千里，去觅风流贺季真。

宁饮山中泉，勿食城中米。尘埃苦着人，何翅虱与蚁。爬搔十指秃，败褐未易洗。缅怀佳公子，珠璧不受浼。藏身着幽处，阖户谢纨绮。君看罗曲旃，何似容燕几。不辜文字眼，未负锺鼎耳。长安游侠窟，未晚看参觜。纷纷万马蹄，门外自千里。

小阮东来语太夸，为传新构甲千家。气冲雪野群山过，光转云空一水斜。闻道洗心求净观，不妨合掌读楞枷。个中富贵还君子，莫爱群奴日两衙。

雪涵疏星月既望，老桧长松倚千丈。田夫渔父不爱惜，落向公家枕屏上。枕屏映研连春冰，主人中夜卷寒藤。诗成不写坐叹息，长松老桧无颜色。海陵掾曹来作歌，却忆洞庭秋水多。洞庭水多秋亦晚，如此枕屏星月何。

夭夭桃李花，春到已成蹊。主人不好事，居然作藩篱。容华坐消歇，芳心端为谁。风雨日衰谢，覆水难再期。物有幸不幸，难用一理推。不见浣溪女，嫁与陇头儿。

万顷曾经一苇航，旧缨如可濯沧浪。簿书窘束尘埃里，犹见当时玉树郎。

王李风华旧得名，颇容偏左去求盟。从来量比江河大，不取人间盆盎清。

不嫌众里衣冠古，自觉人前礼法疏。已似羲之弃官后，近逢安石赴京初。

醉别江南久未还，至今犹梦雨余山。少留白髪三千丈，胜取黄金十二镮。

侯喜学诗新有声，坐中忽遇老弥明。故知麦饭与藜藿，不识虞卿醒酒鲭。

忆子丱角时，单衣小襦褂。见我不能拜，笑语多自误。初看读孝经，旋即绝文字。先姑谓我言，尔曹颇相似。悠悠二十年，历历眼中事。江河坐乖隔，清□谩佳句。堂堂曾定州，许尔天下士。自尔忧患多，颇复慰漂寓。故人薄□肠，子犹披情素。胸次磈礧尽，皆是济世具。从来人中英，俗子眼中刺。子行多邅回，无与此曹遇。

伊洛富山水，家有五亩园。花竹遶瀍涧，不让桃花源。清时足真赏，户门开层轩。一朝胡尘暗，故家希复存。莽苍走万里，始及吴市门。庵庐据形胜，冰壶贮乾坤。亭榭着仍稳，不见斧凿痕。主人更超迈，云梦八九吞。植杖邀我坐，笑语清而温。坐令车马客，稍识山林尊。十年老朝市，渐见两目昏。求田与问舍，姑置不复论。但愿从我公，不使世谛诨。

吟魂不饮觉惺惺，那更宵眠得雨晴。遍地乱沾霜叶碎，随风斜上纸窗明。暗欣石罅添泉脉，几回檐牙认雪声。明日梅边曾有约，西郊泥泞未堪行。

暮燕翻雷天作云，一声归鸟万村昏。荒城寂寞无堪宿，月下搘颐雨打门。

自嗟踽踽复凉凉，糊口安能抑四方。目送归鸿心自远，门堪罗雀日偏长。家徒四壁樽仍绿，侯户千头橘又黄。我醉欲眠君且去，肯陪俗客话羲皇。

汝州城南二十里，栖亩山前足山水。老人中开谷隐堂，草屋疏檐对山起。南横秀岭石官道，想像此堂容此老。堂前茂林浮春烟，堂后池溏多白莲。前池红莲开更早，正与茂林相对好。开轩看莲看不足，远望少室如碧玉。碧玉如屏掩此堂，老人与世已相忘。胡马扬尘不容驻，万里奔波失归路。客舟不顾生事窘，所至有堂名谷隐。大榜灰飞小榜存，至今长在对衡门。涧上丈人肯已冷，中原旧事空销魂。老人本是山中客，四海为家无住宅。家人清坐已忘贫，何曾更问堂宽窄。

丹枝近岁出深宫，合向严辰伴晚枫。珍重幽轩无俗物，月中根墢日边红。

一依风霜万木枯，岁寒惟见老松孤。秦皇不识清高操，强欲烦君作大夫。

造物何繁敷，杂然呈万变。潜飞惬会心，显藏亦递见。人生事机巧，雕凿失性善。碌碌尘寰事，轮环走精电。萧散眄庭柯，商意集微霰。

晴枝飐小鸟，啁啾振毛羽。凉飚堕寒花，静中有真趣。倚槛看浮云，随时成散聚。世变无常境，心定自安遇。棐几杂图书，幽事能毕具。

朝拥群书坐，所乐常自足。圣贤重出处，理本无偏曲。志行道合尊，安贫未为辱。压架富卷帙，纵情无蹐跼。穷达各有时，此意当勉勗。

东园有乔木，翳翳凌霄汉。岁月变虬枝，雨露潫霜干。浓阴书屋□，伴我同昏旦。根株视百草，秋风已萎烂。良材际时用，未忍付樵爨。

抱璞沦岩阿，失怀亦自宝。岂无用世心，遇合贵得道。连城重白珩，声价先倾倒。瑕瑜混沙砾，莫讶荆山老。会当游勋华，元圭赞熙皡。

日奭久不作，依然三代民。一善孚万端，不难风俗淳。上士贵抱负，修己在立身。进退各有据，宇宙任屈伸。愿言励厥修，学以答君亲。

门外一渠水，清光自泠泠。濯缨偕素侣，须髪无遁形。春风起层波，鹍化失南溟。縠纹乱星斗，泥沙混窅冥。澄清当有志，天地还虚灵。

智者尚明察，不为物理宥。吾儒任学术，精力事研究。至人邈难继，得亦瞠乎后。庸盲终溟漠，全天亦自厚。大化无殊途，何事朴与秀。

寒气生户牖，草木变轻黄。南郊询秋畦，丰稔荐涤场。八口娱妻孥，温饱乐岁康。箪瓢亦自得，忧乐各两忘。所以常忻忻，安问无储粮。

我生事柔翰，中怀异好尚。潇洒逼嵇阮，功成薄瑜亮。白衣本山人，置身岂疏放。途逢醉尉呵，未且对侯相。亭亭千仞松，当破万里浪。

半篙春涨绿平溪，二月江城草色齐。舟比蜉蝣千顷外，□同斥鷃一枝栖。野桥柳线斜风软，曲槛花光夕照低。却讶探骊人不至，清樽画航倩分题。

霁色春江上，沧茫一棹通。水随天地阔，山入画图工。薄霭凝新碧，轻风随乱红。片帆迎返照，叠嶂路疑穷。

间移书画舫，一叶足浮家。潮涨添春雨，山明放野花。遶烟依树断，飞鸟受风斜。翻讶江潭客，尘容改岁华。

谁倩亭亭着意擎，风中零乱月中明。浑无定处光偏润，正值圆时影最清。曲槛落江欹一串，横塘点碧梦三更。绝怜荡漾波心里，添得连宵细雨声。

槿篱临古涧，苍然来书幄。垂钓涧鱼清，衔杯山醪浊。三迳草既深，一庭鸟剥啄。绳床竹翠阴，石几苔藓驳。游方庄老书，抱琴陶家乐。山水洗尘嚣，百年好一觉。

巷陌交道近，茅檐接复疏。岸榆容系艇，篱竹许封蔬。地僻常远市，檐卑牧鸡豕。遶村杨柳花，沿溪芦荻水。野老随分过，商榷桑与梓。

参星瞻谷日，水影量元夕。旱潦种早晚，老农从定策。催耕鸣鸠起，护竿乌鹊去。秋成不餍怀，暑雨不告劳。岁时社酒会，扶醉有年高。

古径接长松，旷观碧殿逢。巉岩山𪩘立，浩渺海涛冲。尽啖寰中胜，尤瞻天外峰。世尘何日埽，五岳遍扶笻。

秋云历乱日光微，山色萧疏木叶飞。旅梦空遗鹤唳恨，羁情思听牧吟归。荒凉旧院深溪远，解后江湖逸士稀。却作头陀谈越事，不堪楚客泪沾衣。

迟日欣欣山景妍，携琴吟咏翠微前。行厨烧笋粉铺色，高阁看梅雪白天。午罢抛书曳短杖，雨来拥卷听幽泉。一春洒落韶光足，他日芳怀得复然。

平畴一望黍禾稀，远树峰峦天外微。水国虾留当鲙鲊，乡园桑尽典秋衣。连翩羽檄荒林下，绎络征书塞上飞。可是三分才溢额，那知鸿雁野号归。

西郊一夕叶初稀，原野荒凉草具腓。荷锸耕夫闲箬笠，从戎火伴急军机。闺中泪雨征衫剪，塞外惊风夜柝依。莫是羽毛零落尽，不堪燕燕颉颃飞。

浸满溪烟枫叶纷，嵚崎苍弁入青云。卷堂宋室由来事，逐客秦都曾有文。兔苑圃田间可耨，豹林笔研笑须焚。莫嘲寂寞秋风士，于越当年君子军。

清秋风景昼平分，江外波涛惊夕曛。谁误唐家门架史，却来蓬户市租文。树禽惋惜一枝借，野兔何心三窟闻。只恐东南马力尽，祇应契伴驻寒云。

整檝凌晨问所之，乡园迢递水东迟。归舟但信溪红蓼，别梦还牵山翠眉。安稳秋风三径竹，踌躇行李一囊诗。解维犹有留题处，瓜葛萦怀不自持。

雨云初霁放晴空，乍卷珠帘望月宫。夜静□篁何处发，玉楼犹记月明中。

泱泱秋水荻芦轻，徙倚楼头待月明。红烛烧残白堕醒，秋风飒飒独关情。

天风万里起，海水高十寻。中有都人士，拔剑拯陆沉。素甲三十里，朱縢万千垒。誓身殉家国，援抱常切齿。东连海上兵，天挺三世英。艨艟山岳高，军储沧海倾。纵横长江动，军威千里空。拊手功可立，名姝何足惜。痛饮伫黄龙，酣醉实狼籍。一朝肘腋变，惊雷还自敌。鸟兽散何为，岛上复卖国。叹息复叹息，燕市文山即。海外多君子，至今长恨水。

湿云一片傍门垂，秋草盈庭绿未辞。剥啄无声诗思懒，竹床方枕梦回迟。

绵绵风雨雨鸠催，衰柳朦胧玉作堆。不道陶公秫未熟，烟波一片欲飞来。

新添涨非碧天空，拄杖斜衣红蓼中。角瓮何须犹倔强，桔槹南陌正秋风。

荆扉寂寞锁花枝，欹枕闲追方外知。一缕茶烟新水足，半帘宿雨燕飞迟。

阴晴未定两相催，夜半蛩声送晚雷。可怜野人无底事，阶前新看绣莓苔。

秋原尽好放游笻，何事山斋任懒慵。屋漏有痕留作字，梧桐带雨听笙镛。

西风岑寂子云居，未放秋阳晒腹书。却笑问字谁载酒，雨烟仍是老樵渔。

经旬阴雨水沧浪，烟锁岩扉游骑荒。赤日才来异宿昔，青山看去倍寻常。秋林腰斧歌共醉，春市担鱼粟满囊。野老新新兴未艾，风云役使不胜狂。

烟艇江湖网罟疏，石矶风雨钓纶虚。碧池漫凿方通径，鳞沼聊巡供别储。诗客兴来堪佐酒，野人梦去却多鱼。鸱夷闻道曾兴越，经济还余千倍渔。

浩瀚湖光淹北皋，柳弯翠满敢辞劳。青菰出水犹佳蔌，上级芰循溪作沚毛。楚水嗜奇闻辨论，辋川灯火正风骚。何当采掇秋光里，游嬉吴姬荡小舠。

茂陵消渴远山眉，那得闲情到绿丝。一曲白头吟未了，回文字字起新诗。

一树寒梅曲槛东，含葩未吐蕊头红。霜枝不许游人看，蓦地吹来栗烈风。

宿雾重阴傍晚桴，日斜风定渡莺湖。陂塘浩淼水光阔，烟寺中流岛屿孤。满眼波涛迷客泛，一行雁影带云徂。到来荒舍未岑寂，寒树依依闹晚乌。

络绎萧萧遍里门，支机嘉事自天孙。七襄晓织怜花谱，百室春梭餍夕餐。谁检吴绫俭岁月，犹飞楚縠照军屯。掺掺女手还持作，佳丽江南第一论。

湖水安澜似镜明，昔年曾向镜中行。侵晨浥露来花市，落日流风倚醉楹。俯仰繁华余暮色，萧条高寄但秋声。应知节序犹迁转，抚剑如何教未平。

相送江边远客船，孤帆一道寸心悬。日南珠价知多少，不及闺中珠泪圆。

澹妆素抹旧罗衣，雅致天姿觐竺归。始信若耶溪畔女，何须珠翠馆娃妃。

峭壁凌空霭气浮，山泉滴茗暗香流。炎云不到冰心静，好向峰前一簟秋。

石笋殊峰精舍幽，瘦笻踏向碧云游。天然青茁层崖里，玉版参来点石头。

上林燕不飞，朔云无消息。天山应云霏，吴苑草碧色。断肠人不知，耿耿多思忆。当年惜繁华，绿琴悔不理。于今霜露归，徘徊明月里。

挑灯读易后，乘月到溪前。野犬声如豹，秋虫吟似禅。光寒人意静，影澹物情妍。更闻村笛远，幽意曲中传。

春烟失晚树，柔橹翠峰湄。野径寻山暗，舣舟问路岐。敲诗吟人瓮，点字墨池前。把酒怀前哲，萧条一夕思。

菲菲红紫送春去，独自黄葩夏日闲。那得文仙归故园，黄冠相向到邱山。

延寿无金翠钿销，铜丸擿鼓晚来朝。宁为龙塞青青草，不作昭阳细细腰。

芳时并采曾莲舟，一段相思水缓流。憎杀回风无意绪，解侬锦缆转船头。

翠峰窝里挂青黄，水市逡巡到野航。带雨锄耘碧萼浅，临风采摘绿枝长。分甘送客怜秋实，辟谷仙家嗜果香。闻道龙阳千匹绢，何如山圃四时芳。

风凄漏永暗银河，滴响空阶碎玉壶。无那骚心思纷坠，且教高咏和寒梧。闲心欲寄云中鹤，逸兴旋怀江上鲈。莫使扶摇不可即，他年惆怅旧时粗。

两树疏梅草阁前，一池晴日画桥穿。论文欲饮先民笔，读史常期循吏贤。携酒闲望野陌间，吟柳外来采桑篇。应怜百里平芜寂，漫使寒山片石传。

书闱静若隐，钟到揽衣迟。花睡犹含露，莺歌方踏枝。耘苔开曲径，考古韵新诗。谁识晨兴意，西山爽气时。

传说亡忧树后屏，谁教却种在前亭。想因白髪愁千斛，故遣芳阶绿一庭。青柎几时将碧草，丹心有日恐飘萍。更怜共道慈亲号，遶砌还须雨露荣。

参差寒叶树，林鸟独依栖。髪变心同素，年迟日向西。一水通晨夕，三山隔海溪。尚忆鲁儒席，南楼携手齐。

挈伴提壶桃柳芳，东风暂醉少年场。波浮十里飞舸疾，衣影千重夹道光。使气可如燕赵士，轻兵原是楚吴卿。应知万事同棋局，鼓角春江一日狂。

昔者同升夫子堂，如今俱是鬓苍浪。

莫言衲子篮无底，盛得山南骨董归。

山中露冷草木瘦，江上月寒蒲柳秋。

十二峰前且系船。

不用君王羯鼓敲。

老大多材，十年坚坐。

诗题：白公守苏时刘梦得守杭（和）有岁暮赠刘诗三首因效其体寄齐州无咎二歌首句：过去生中作兄弟江南岁晚水风寒关河战国东秦地。

客事久输鹦鹉杯，春愁如接凤凰台。树阴不碍帆影过，雨气却随潮信来。山似故人堪对饮，花如遗恨不重开。雪篱风榭年年事，辜负风光取次回。

张卿画竹今成癖，笑语挥毫不作难。欻见高标起萧瑟，坐令炎暑变荒寒。笔头似有千年韵，胸次犹须万斛寛。岁晚雪霜君记取，此君怀抱要重看。

凉风森爽遽如许，天气萧条殊未佳。密迳留阴□□竹，败畦藏雨鬬蛙蟆。碧云莫合人千里，丹凤□□天一涯。唯有双丛庭下菊，殷勤还作去年花。

穷居日荒凉，杜门与世绝。亲故日夜疏，诗书固宜缺。符离虽陋邦，贤士稍罗列。德操青云器，议论辈前哲。外貌发英华，中心莹冰雪。介然特立士，劲气刚于铁。攘臂辩是非，孰能逃区别。信民粹而和，名利诚难悦。汩没稠人中，独抱云松节。伟哉二三子，实乃邦家杰。我来从之游，内顾惭疏拙。欣然对三益，放怀歌数阕。已矣不须言，渠当为君说。

病着文书懒出门，偶扶藜杖看行云。屋头日在转花影，水面风来散縠纹。不厌莫城千嶂合，稍令明月万家分。小庭留得清秋在，已见霜红未见君。

暖日温风破浅寒，短青无数簇幽兰。三年止酒偿春意，可忍花梢带面看。

步屧荒园日已昏，呼儿当迳扫苔痕。春愁不作游人地，细雨残梅过上元。

含烟带雨过平桥，袅袅千丝复万条。张令当年缘底事，风流才似女儿腰。

天乞幽人一夜凉，故教微雨送斜阳。暝阴笼树山更好，爽气侵人土自香。多病不眠唯药裹，居闲长坐只绳床。五年谬作江湖客，几对鲈鱼忆故乡。

无数新花替旧丛，兔葵高卧占春风。向来桃李成蹊处，今在陂塘渺莽中。

水天空阔片帆开，野岸萧条送骑回。重到张公泊船处，小亭春在锁青苔。

晚风初染嫩鹅黄，小雨仍添百和香。折与病夫元不称，玉瓶留待冶游郎。

暑气侵人始欲愁，箪瓢穷巷不堪忧。乱蝉泊雨林塘静，密迳吹花草树幽。春尽茅檐深着燕，日高田水故飞鸥。莫欺湫隘无余地，待借元龙百尺楼。

小行畏蛇蝎，端坐困蚊蚋。终日方丈间，茫然岂唯供。病本兼恐添，药费小园新。雨余蔬畦共，饱闻譍门柳。清阴妙无对，便思携杖往。行歌当游戏。千秋陶渊明，此意渠亦会。

念我江西老斵轮，久无漫鼻与挥斤。千金莫买蛾眉笑，留寄溪堂病主人。

万里江南雨外船，长腰秔米缩头鳊。广文繋马无由去，更有何人赠酒钱。

昔闻城东园，欲往常不款。今来天气佳，茶瓯起衰懒。杖藜出门去，如膜开病眼。木叶犯新霜，瓜田带余暖。川源疑有无，风云递舒卷。不期鱼鸟会，偶逐鸥鹭远。浅水乱菰蒲，荒亭秀苔藓。青山近在望，更悟秋意晚。同行二三子，诗语各萧散。不愁罚觞难，苦恨白日短。千秋高阳池，令人忆山简。

君不见渭川之阴卧龙横千秋，貌取者谁文湖州。十年笔意闭黄壤，只今妙手唯杨侯。杨侯画竹尽真迹，功夺造化令人愁。满堂回头看下笔，扰扰云烟乱晴日。大丛纵横高入云，斜风落叶秋纷纷。小丛欹倾病无力，傍水长根走苍石。门前车马汗成川，何得阴风动高壁。杨侯嘻笑辞未工，此意不与丹青同。粉黛初数无一钱费，酒炙能使千家空。袜材远寄动盈屋，我子画无由穷。剡溪寒藤不难致，须君放手为双丛。须君放手为双丛，与我俱隐南山中。

八年去东都，触事无一好。沈绵淹岁时，忧虞满怀抱。欲归故里闾，稀复旧耆老。悠悠岁欲尽，忽忽身向老。小堂佳有余，所恨来不早。饥虫语夜霜，疏星乱衰草。支撑坏壁高，侧转寒木小。诗书久弃置，词林迹如扫。佳人何时来，路远音信少。庭前冬开花，扶杖起千绕。春风回马首，清尊待君倒。先期留酒钱，仍须具梨枣。

野竹新开径，疏篱自著行。暮寒收雨雪，落日散牛羊。生事颜公拙，才名谢奕狂。药囊无奈汝，春到莫相妨。

浦口生春绿未酣，南山初见碧崭岩。风声入树翻归鸟，月影浮江倒客帆。破甑不堪充酒券，短蓑真欲换朝衫。往来泥雨城南路，可见轻鸥定不凡。

树阴残雪半成泥，尚想狂花一尺围。小雨似酥黄草尽，澄江如练白鸥飞。未辞酒炙为公费，政恐亲知见面稀。南市津头行艓子，无人识我醉中归。

借君手中板，为君歌一辞。辞中宛转君不晓，为君说尽长相思。轻霜夜度吴城暖，枫叶芦花秋意晚。万里春随驿使归，十年梦逐佳人远。当时笑语似儿剧，象床玉手无消息。古岸风江千里船，咫尺春愁那得怜。君不见信陵门下客，侯嬴不用今头白。

雪尽寒仍在，园荒春欲归。晴空落雁小，古木聚鸦稀。肺病犹堪酒，囊空合典衣。碧云愁不见，千里故山薇。

冰霜连暮春，既雨寒愈重。扁舟缆荒亭，浅水咽微冻。今晨稍和柔，始觉芳意动。经旬厌拘束，乐事须一纵。篮舆无俗情，鸱夷当宾从。千花犯浓云，红紫相饯送。未知滕薛长，乃若邹鲁哄。娉婷北门柳，别泪作凄痛。陵陂少荒芜，亦未妨耕种。道人喜我来，清谈破昏梦。弹琴不须弦，风林助吟讽。嫩玉𢭏香秔，浮蛆拨春瓮。嘉蔬剪朝露，奇果市新贡。西邻亦可人，明窗碾双凤。人生一饱适，此外更何用。七年城北交，事与朱阮共。长诗不成篇，临行当三弄。琼瑶报木桃，为子末后供。

灯火客帆尽，人烟村市幽。晚风号古木，高岸束黄流。物色淮山近，春光雾雨愁。栖迟旧游地，来豁十年忧。

吾生复何往，乐事亦匆匆。宝塔千帆外，春城万壑中。乱花缘侧迳，晚照落晴空。坐想西仓老，掀髯一笑同。

拄腹文章未补饥，积瘕潜愧不堪悲。儿曹怪我疏愚甚，不见田光盛壮时。

客愁如长河，浩荡去不息。未来已相关，千里在咫尺。抱疾寄他乡，终年守岑寂。中虚耗神志，内热损筋力。长虞二竖撄，复有寒馁迫。怪渠甑上烟，愧尔囊中帛。平生所读书，已如不相识。坐贻乡党笑，敢辞尘埃没。旧游今几时，转眄忽陈迹。死者不复见，墓草春已碧。生者天一涯，未免陈蔡厄。儿曹乳臭在，瞑目分黑白。虽无未见书，颇多雌黄笔。出言辄周孔，而不辨菽麦。啾啾要酬和，内顾颇牵率。坐令怀抱恶，更觉天宇窄。忽忽十年事，俯仰同戏剧。从来肺腑亲，翻手胡与越。独余二三子，肝胆犹铁石。尚怪东郭贫，亦讶怀祖黠。西轩来何时，箪瓢共饥渴。念君不能已，一饭再三噎。谁能明予心，皎皎霜夜月。

小园常在眼，春事已天涯。雨暗堤前路，苔深林外家。曲池通小径，密树隐残花。长愧邻翁酒，囊空尚可賖。

纷纷干没混泥沙，暂遣尘言挂齿牙。妙画已归三语掾，壮游空记五侯家。古坛背日藏芳草，小树留春放晚花。能共山翁同活计，隔林分听一池蛙。

隐几虚堂俗客稀，片心真与道相宜。风摇柳带千丝乱，雨勒花心十日期。瘦病才苏休强酒，良辰虽好少题诗。贾生词赋常流落，归去来兮在几时。

病起多情白日迟，强来庭下探花期。雪消池馆初春后，人倚栏干欲暮时。乱蝶狂蜂俱有意，兔葵燕麦自无知。池邉垂柳腰肢活，折尽长条为寄谁。

杨子文章老更新，狂吟寡和过阳春。双声叠韵俱难敌，指物程形似有神。画马已无韩干肉，草书真得伯英筋。可怜一首闲居赋，解道连蜷能几人。

人生百岁能几何，顾我把酒胡不歌。穷通大抵梦南柯，我复梦中多蹉跎。自古英雄亦何有，往事纷纷不如酒。嗟予真得酒中趣，几度尊前揖星斗。病起槐阴鹦已老，今日相逢还草草。匆匆数日是行人，且向尊前一倾倒。人生乐事亦难并，明月清风况都好。

陈寿谓诸葛，将略非所长。私恨写青史，千古何茫茫。谤议终自破，公论不可当。是非倘可定，青蝇果何伤。

大阮爱我诗，谓我能诗矣。我诗来无极，爱之终不已。吾非圣者也，但智虑多耳。赐始可言诗，吾智由商起。

去年芳草又萋萋，休叹王孙犹未归。更见春深送春雁，三三两两傍云飞。

悠悠千载五湖心，古庙无人锁绿阴。为问功成肥遁后，不知何术累千金。

终日题诗诗不成，融融午睡梦频惊。觉来心绪都无事，墙外啼莺一两声。

梦入长安道，萋萋尽春草。觉来春已去，一片池塘好。

我爱陶彭泽，解言归去来。醉眠犹遣客，却使世人猜。

我爱陶彭泽，不求弦上声。琴中如有趣，曾遣几人听。

出门厌交情，袖手看世故。纷纷驹过隙，忽忽豹隐雾。生平喜退缩，未到心已悟。尚余好事人，相就讨新句。虽非琢肝肾，终自费调护。君看雪霜根，岂受桃李妒。胥疏老支离，肮脏旧宾傅。何由两行纒，远泛一大瓠。从君乞妙语，一洗诗酒污。

符离城里相逢处，酒肉如山放手空。已见神通过鹙子，未应鲜健胜庞公。且寻扇子旧头角，一任杏花能白红。破箬笠前江万里，无人曾识此家风。

先生昔据道玄峰，咳唾珠玉家为空。只今江西二三子，可到元和六七公。双髩只期他日白，千花犹是去年红。须君吸尽西江水，不假扶摇万里风。

文字撑肠不疗穷，诗来想见左书空。虽非问道暏狂屈，犹胜遗书访子公。银杯久拼浮大白，桃花且看舒小红。记取浮杯无剩语，他年说似马牛风。

江山取别太匆匆，对面难寻一段空。顾我自无黄阁様，如君合是黑头公。客尘衮衮催前浪，俗眼纷纷替旧红。炙日茅檐那接膝，重来肯借一帆风。

歌呼屡回曹相国，笺书或似魏司空。半生怀抱向余子，千载风流独此公。未用反身藏白黑，更须着眼辨青红。无人与助求田费，雅称谢家林下风。

爱闲多病老封戎，看子垂天上碧空。懒惰未须攀此老，典刑政尔赖诸公。须如震泽三春渌，诗似芙蕖五月红。坐此逃禅夫可恕，不应独许我乘风。

故人瓶锡各西东，吾道从来冀北空。病去渐于文字懒，南来犹觉岁时公。江回夜雨千岩黒，霜着高林万叶红。政好还家君未肯，莫教惭愧北窗风。

风江舞暮帆，野树散归鸟。寒灯上壁角，疏星缀林杪。归来静无事，独坐搜黙藁。放笔有新功，无人与倾倒。不知新恨多，但觉旧愁少。石鼎倚残炉，茶烟看清袅。明朝寻酒钱，折简唤诸老。

日日南风沙打围，挂帆端为故人回。长空渺渺水无际，远树冥冥花自开。疾病久辜鹦鹉杓，江山稍近凤凰台。月明雪霁山阴道，尚想王郎乘兴来。

春风未雌雄，尊酒自贤圣。燕巢楼阁间，莺语花柳静。

贪夫九鼎犹不足，渊明一轩长有余。人生趋向等天壤，鸱吓腐鼠猜鹓雏。中郎妙处世不识，风期自与常人殊。开轩便有千载韵，友葛天氏无怀徒。坐看松菊换时节，兔葵桃树纷荣枯。五年却走各南北，千里怀想空烦纡。双鱼沈浮久不至，三径寂寞今何如。文章潦倒付丘壑，疾病蹭蹬思江湖。何时共坐北风里，烦君小摘园中蔬。

三旬埃郁得清风，领袖犹翻汗折红。已是梦清无俗梦，更移凉簟月明中。

暮蝉萧瑟下斜阳，已似茅檐气味长。团扇未须忧弃置，竹奴犹可助清凉。

少年乐事未全谙，疾病侵凌已不堪。尚喜步兵频入梦，梦中犹复似曹南。

竹林还往风流绝，剡县交游气味疏。今代高人多惜费，千金未抵一行书。

雨映烟笼万竹蟠，枯条高下不堪看。非干秋后多霜露，自是芙蓉不耐寒。

去马来舟绝往还，此中情味却相干。明年知是明寒食，待约花梢月下看。

壁间诗字有凝尘，庭下梅梢又作春。独有城南汪教授，当时同是看花人。

小径纵横出紫苔，绿阴高下缀黄梅。榴花却是多情思，留宿薰风未肯开。

东南之望庐山英，李郎落落奇后生。凤凰麒麟在郊薮，芝兰玉树生阶庭。文章初如滥觞水，行见万里通沧溟。汪侯爱君笔不停，谓君诗似秋风清。世间儿子甘缩手，苏过赵柟俱抗行。少年才气乃如此，后来定是贤公卿。伊昔先朝文物盛，君家诸父当朝廷。外兄复是不世才，奇祥异瑞相辉映。翻云覆雨十年后，昏昏醉梦须君醒。我生未壮日向衰，疾病侵凌心已灰。眼中之人不易见，千变百技常追随。诗书深藏半鼠矢，笔墨高卧封蛛丝。功名已矣付公等，田园肯放吾先归。

汪子宦不达，四海漫声名。有弟极磊落，气宇和而清。三冬文史足，十年书剑成。出言见瓌颖，府库森五兵。于身则已拙，泛如池中萍。轻肥置度外，辛苦抱遗经。乃知佳子弟，必由贤父兄。念子初来时，我方疾病撄。相从四寒暑，所历不可听。昏昏醉梦里，得君时一醒。拥炉共残火，软语当杯铛。君亦不我厌，为我双眼青。勿云躯干小，气吞横海鲸。悬榻念文举，开迳忆渊明。二子风流远，感君兄弟情。穷通有时节，此士尔勿轻。

西风吹禾黍，落日在陋巷。杖藜访新冬，霜树眇空旷。人烟村舎西，行旅古原上。晚山晴更好，秀色常在望。居闲得真趣，日欲就疏放。岂惟憎俗徒，庶自免嘲谤。东邻酒初熟，清香乱盆盎。径须骑墙头，挈榼献穷状。吾生足羁旅，久病非少壮。银杯多羽化，布帆且无恙。虽非陶潜隐，不负徐邈畅。

君不见城南千树桃，君不见涧底百尺松。松生偃蹇卧霜雪，桃李一笑随春风。百年涧底终自若，桃花犹得暂时红。呜呼志士每如此，衡门高卧不见用，心虽无瑕饥欲死。

病忆江湖去，书无尺寸工。平时窭人子，忽是富家翁。活计呻吟里，交情梦寐中。独于张处士，相近数过从。

五年客符离，端坐受贫病。从来疏出门，今乃懒成性。官多豪富郎，分明与时竞。取醉不论钱，定无尘生甑。岂但相娱乐，颇复自贤圣。汪侯虽官居，笑语怯豪横。折腰众人后，琼林自辉映。背后足官府，眼前谬恭敬。偷闲过草堂，遣兴眯眼浄。虽非醉红裙，清谈却差胜。秋高数能来，勿厌阻泥泞。

符离之民难与居，五年坐此如囚拘。比屋生涯但剽劫，诸生学问只乡闾。南邻经年不相见，北里虽见复粗疏。窄衣小帽走尘土，也复生貌施襟裾。对此自然忧气满，疾病日益何由除。君不见图经所记又可哀，此州自古无贤才。

缟带银杯欲着尘，小园幽树已含春。风流王谢佳公子，臭味曹刘入幕宾。细朵定无泥土涴，暗香犹带雪霜新。剩摩枵腹搜奇句，去恼城南得定人。

颜子置身陋巷，屈原放迹江湖。何似我公归去，马羸不厌长途。

腕中有万斛力，胸次乃千顷陂。字画颜行杨草，文章韩笔杜诗。

三年读书少余味，灯火可亲病为祟。谢侯好事怜我穷，时遣双鱼问憔悴。交情乃似亲骨肉，学行坐越诸公辈。胸中万卷书屈蟠，少日力战登诗坛。下帷却扫谢俗子，冻吟不管儿号寒。只今食粥已数月，千虑百忧烦笔端。高才本是栋梁器，苦语终无儒生酸。乐章短句又清绝，陶写万象嘲江山。江南草木不得闲，问君何为愁肺肝。十年行坐想风采，千里魂梦劳追攀。我无良田归不得，忍穷气味君应识。囊贮未了岁寒计，学道空愧琳与璧。交亲零落半鬼录，白日轻去真可惜。终朝拨火煮芦菔，南山之南待君吃。

一门叔父到卿好，中表弟兄惟尔贤。往事关心空自语，新诗好句与谁传。溪山已近堪投老，文史虽穷莫取怜。仲弟墓头今宿草，为渠先赋补亡篇。

五年望张子，兀坐四壁空。今晨千里来，如热濯清风。笑谈不改旧，怜我衰病攻。斯人旧豪气，颇似陈元龙。只今更省事，终岁两頬红。何知珊瑚树，却倚尘埃中。晁侯夙所敬，见渠如见公。网罗枝出脚，远逐冥冥鸿。同会得玉郎，敲门夜相从。殷勤一杯酒，目送西归鸿。人生少如意，此乐难再逢。君家老季鹰，高韵留吴淞。风流远孙在，一櫂何时东。不嫌道里远，为我略从容。

东家起传觞，西家起相唤。我亦了新诗，成此奇一段。念无毫发益，但见日月换。出门语沈郎，造请我亦漫。

念昔从诸贤，关汪老耆旧。是事今则无，斯人亦难又。尔来见公子，却立两公后。不倦以终之，可以为子寿。

沈郎固可人，好善乃天性。迹随万事远，心与一物定。萧然四立壁，笔墨自温凊。更持孟贲勇，少折楚士胫。

君无绮纨气，我有冰雪容。相期五石瓠，共济万里风。江山秀句在，内子空洞中。还身视尘滓，当有一日功。

南雪看未穏，北风吹已残。才堪十年梦，不称一生酸。日月方回首，风霜与凭栏。迟明出谢客，顿觉帽围寛。

破腊冬仍在，逢正阴更频。寒流未解冻，雪意欲妨春。畏病还疏酒，逃寒懒见人。郊东小桃李，还是一番新。

一庵便送渊明老，四海共传摩诘诗。本自妨人枕边梦，不能陪汝剑头炊。交游大半饥寒里，疾病中分少壮时。西寺木鱼东寺鼓，三年三见浃阇黎。

春来消息未真传，久负蒲团一味禅。灯火侵寻作佳境，冰霜偃蹇过新年。江声悮落三更雨，野色遥看万斛船。咫尺风光不相贷，忍令好语到愁边。

汉朝公主歌黄鹄，秦地佳人唱柳枝。想见云车度沙漠，一杯湩酪酹明妃。

秦人彊盛时，百战无逡巡。汉氏失中策，清边烽燧频。丈夫不任事，女子去和亲。君王为置酒，单于来奉珍。朝辞汉宫月，暮随胡地尘。鞍马白沙暮，旃裘黄草春。人生在相合，不论越与秦。但取眼前好，莫言长苦辛。君看轻薄儿，何殊胡地人。

雨着河堤柳着烟，小楼灯火又今年。东风不与行人便，留滞长亭十里船。

疏灯欲尽渔商市，小雨似开桃李颜。一夜檐声鸣瓮盎，无人知我坐蒲团。

卧疾江边久未回，懒随儿辈走尘埃。天公尚有余情在，肯放梅花自在开。

春愁故故妨人乐，旧藓新苔不暂晴。想见江郎闭船卧，满川风雨报天明。

晁卿白发风流在，肯伴香车作夜遨。借问典衣充戏责，何如沽酒唤吾曹。

灯火满城公不来，为公雕句洗尘埃。春愁不到城西寺，更约梅花缓缓开。

白酒红灯称意春，知公未免踏黄尘。绳床好在休相忆，输与琅琊浃上人。

枯木庵中浃道人，百年无影卧轮囷。未须特地通身去，放取枝条自在春。

前身石霜后身浃，如印印泥风去尘。认得当时侍者意，无人知是密庵人。

柳着河冰雪着船，小桃应误取春怜。床头有酒须君醉，又废蒲团一夜禅。

密庵居士渠不识，齿发则衰心未然。樽下不知公子贵，酒中差觉孟生贤。已吞舌本三千丈，却住人间五百年。触忤风光君莫怪，棒头无地可逃禅。

满江风月一船霜，无计留君只自狂。灯火隔帘香隔坐，无人知是竹枝娘。

望大赵书如渇骥，忆老汪胶无续弦。看遍江南与江北，小屏微雨是斜川。

病去诗无一点尘，亦知摩诘是前身。怜君更似西江水，合伴倚松庵里人。

斜阳入花柳，浑欲不胜情。春事乃如此，病躯安得平。尚堪冲宿酒，复作快新晴。荒檐足乌鸟，莫厌晚来声。

春风吹茅檐，落日半花柳。余寒盛气来，佳辰为谁有。公来但黙坐，有味皆可口。端如列鼎食，衣被以醇酒。烦言不知要，实自费斗薮。南泉山下人，了不计可否。山柴晚复焰，当为一举手。荒江甚泬寥，此味亦长久。不嫌薰病眼，重当为公取。

二顷良田一亩宫，好山当自属林公。须君留我卓锥地，安听飕飗万壑风。

西还岂不好，本自乏周旋。道有鲁一变，岁无官九迁。疾风惊半夜，恶况极今年。咫尺沙头路，犹堪着钓船。

春色不自惜，晓寒摧折之。残花带雨去，薄酒信风吹。尚有寻行债，初无了事痴。论诗得奇味，当使阿戎知。

风雨属连春事休，碧鳞三尺荐行舟。短墙不见桃花面，付与长江自在流。

南来消息不真传，正恐相逢却未然。何处青帘足沽酒，粥香饧白是今年。

鼻息咈然君莫惊，饥肠渠自作雷鸣。须公一勺羔儿酒，伴我夜窗听雨声。

往来六十里，各是一江郊。柳色团涡岸，春风扬子桥。好山当断岸，野鸟度空巢。一任雷塘路，暮天风雨号。

淡绿衣裳玉作妆，好风凉月自相当。沈郎笑汝多情在，不似江梅满意香。

张侯好诗如好色，不敢为主而为客。李侯好酒如好诗，心虽甚壮无人知。两侯风味俱不恶，如芙蓉与木芍药。午窗留客看笔快，晓枕无人犹睡着。广袖渐变天宝妆，大字不作元和脚。世人讥笑乃其分，政是仍叔之子弱。病夫坐隐无所求，荒檐断雨鸣春鸠。炉烟未尽消百忧，恨不缓带从公游。何时清江横小舟，与公一醉荻花秋，却来密庵参牧牛。

鸟语花香变夕阴，稍闲复恐病相寻。正应独有江山分，素自都无廊庙心。堂上老亲双白髪，门前稚子旧青衿。儿曹不会庵居意，古涧寒泉疑至今。

千花老无踪，众草来可喜。欣然得幽寻，我亦病良已。飞飞两蝴蝶，不悟尘士里。禽声甚可人，亦似相汝尔。人生贵惬志，不必须甚羙。三年白沙诗，已费千幅纸。问君何所乐，赤手费磨洗。短屏看远山，心作千万里。此岂画者功，实自一念起。君当如是观，在此不在彼。

夜雨晓犹滴，怒风晴更吹。已无行役念，宁有别离悲。舟楫三年路，江山一月期。东庵旧还往，不废百篇诗。

白莲庵中张居士，梦断世间风马牛。风尘表物自无意，神仙中人聊与游。澄江似趁北城晓，苦雨不放南山秋。君当先行我继往，向吴亭东留小舟。

君住长江边，妾上长江去。长江日夜流，相思不相顾。

长江日夜流，妾心终不改。谁谓江头人，相思不相待。

东家石榴红，西家石榴紫。俱是一种花，同生不同死。

上尽马嵬路，东风吹旧京。乾坤已新主，草木自秋声。锦袜千年恨，皇舆万里程。宁知挽船士，亦有别离情。

只恐老去被花恼，更欲忘忧须酒浇。何似山堂病居士，闭门高枕过春朝。

新晴欲上南楼月，柳可藏鸦水蘸墙。无限客愁芳草里，不知风雨阻斜阳。

胸中无一毫事，笔下有千斛力。走遍江南江北山，满堂禅和不相识。

