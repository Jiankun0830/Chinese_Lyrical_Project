夕阴敛层空，素月出西海。寥寥俯仰间，杳不见纤霭。清光信可掬，璀璨掌握内。虚庭纵远目，中夜如有待。念我金石交，轻别己十载。德音响球琳，道味芬兰茝。悠然阻声容，况复接言诲。幽怀愿一写，四顾多泛爱。回头自珍惜，欲显不如晦。赖此秋蟾魄，千里共光彩。思贤摇去意，对景慕良会。此夕虽圆明，清赏君何在。

子奇昔稚齿，得官化阿城。齐君疑其幼，且悔寄任轻。同车载白首，教告力奉行。一日铸剑戟，二日促农耕。官仓不积粟，武库皆无兵。魏人错料事，来战欲荡平。阿俗且感义，子弟从父兄。小邑抗大国，魏败齐以宁。千年陵谷变，犹有化阿声。乃知谋人国，自古须老成。

河津女娟者，可与壮士俦。简子欲南渡，谁人为撑舟。娟奋红袂起，姿容盛优柔。长篙与风快，大翼如云浮。顷刻易千里，恬然济中流。心情忽感慨，为子发清讴。波涛激无际，骇畏事祷求。杳冥若影响，自尔蒙神休。交龙助其维，归櫂勿夷犹。闻之意饱满，春风满华斿。祎褕响环佩，蘋藻奉荐羞。岂独女子事，可况公与侯。一言固有合，半策或见收。惟其遇不遇，通塞难相谋。旬月取汉相，安怪田千秋。

高帆飏汉水，六月南风温。下流乘涨怒，一日千里奔。湍威雷霆系，石势龙虎蹲。漂摇波涛际，渺漫天地昏。君心浩溟渤，目笑众水烦。外任安济德，中养澄静源。青云露三峡，寄傲开琴樽。白日满平楚，放怀清梦魂。夷险既一致，卷舒惟义存。未易泛沧浪，时平斯道尊。

盛夏众芳息，景物殊寂寥。庭前有百合，颖然学春娇。数枝己耸茂，百朵尤富饶。拥蔽因巨叶，纷数假长条。吐秀偏得地，争妍欲干霄。素粉间璎珞，轻黄染琼瑶。静若宝幢植，动如鸣佩摇。尽向杲日丽，不畏炎风飘。太守雅好事，得之诧朋僚。绮思入新句，彩图上轻绡。众目遂赏玩，英华不虚凋。此物既异常，论议有以招。人情爱恶间，轻重何以辽。或谓花之祥，或讥草木妖。嗟予岂博物，智虑随日消。欲穷造化理，茫昧增无聊。疑此亦偶然，发之自根苗。莫议妖与祥，为公续长谣。

晋地素瘠埆，所忧冬气差。明神享其诚，瑞霰飘为花。轻丝瞥已没，散漫扑水涯。大片殊易积，仿佛填丘窊。饥鹰健欲击，伏虎冻不拏。北响少鸣雁，南飞绝惊鸦。肃然天地中，靡闻一声哗。楼观动晓色，江湖压晴沙。度曲宜鼓琴，卷叶难吹笳。顾此勤敛俗，趋时务耕畬。三冬苟失望，二麦将不芽。造化善从欲，沾滋罔遗遐。须为盈尺喜，勿兴祁寒嗟。清威俨开府，和气方当衙。余润匝千里，欢声同一家。天人报应间，其速如驰车。我公心在民，致祷诚乃加。康衢有歌咏，继者惭余哇。

天道孰云远，未尝毫厘差。鉴此金石心，报之琼瑰花。旱氛涤已去，丰岁来何涯。高能累岌业，卑亦蒙污窊。密布气晃荡，急飘势奔拏。掘地得宝马，集庭瞻白鸦。岁功助发泄，民口腾讙哗。髙原有瑶尘，绝漠无黄沙。山夫喜执来，戍卒愁闻笳。铁甲彼固凝，石田吾将畬。雰雰既霑足，陈根其动芽。霏霏幸还反，归路曾忘遐。待诏一何寒，映书谁肯嗟。鸣弓壮暮猎，冻鼓咽朝衙。羡君诗笔雄，退之昔名家。染翰动成集，卷轴可载车。矧此古琴操，应和无以加。雅郑本末殊，中正蒙多哇。

朝阴昼多雨，少见日有光。四顾天地惨，万物皆茫茫。占书久不读，何暇推雨旸。试以人事说，讶此非吉祥。日者人君象，照临及遐荒。岂容一物掩，有若自晦藏。明主躬听断，万事付纪纲。赏罚信且必，威令非不强。天子报应间，安得阴侵阳。疑是蛮寇起，势力殊猖狂。王师仅四万，灵旗指边疆。州郡少羡卒，馈挽须丁黄。父子罢敛获，女妻急缝裳。老母哭不忍，痴儿亦徬徨。将行痛诀别，意谓趋死乡。小忧止窜匿，大患在杀伤。蜀人不惯此，闻者皆仓惶。所以作霾雾，终日争飘飏。秋毫与天地，自古不比方。中国及夷獠，何足校短长。帷幄巳坐胜，虎貔谁可当。天威一扫荡，不使存微芒。何时捷书至，喜声复锵锵。霄汉忽开霁，金乌欲飞翔。登高赋常武，注目瞻扶桑。此愿殊未适，百忧满羁肠。

惜君有高才，舒卷莫非道。趋时忽倦游，谢事不待老。私谋惟恐晚，公论叹其早。平生恬淡怀，忧恨未尝抱。白日由此闲，红尘洒然少。鼓棹勿迟迟，湘川秋色好。

进取虽系时，退藏亦在道。傥与志不会，须惜流年老。不知笑君拙，知者羡君早。知与不知间，恶在惬予抱。得无钧石重，失乃锱铢少。明镜洗无心，向谁论丑好。

君子异众人，所系惟大节。著见在功业，何尝一毫缺。幽能动金石，明可贯日月。其间有用舍，舒卷不同辙。言之尺与寻，轻重自区别。公以道德进，义操非孑孑。早岁在言路，屡补衮衣阙。一语定大计，永祚庆绵瓞。西来委重镇，远业粗施施。岷峨固不动，江汉亦澄澈。譬如公输木，巨细归檃括。又如后夔音，合止付椌楬。尔其遂生成，吾岂任呴沬。愚者多竞利，破产营酒蘖。官缗逋数万，私计鲜毫发。虽云鬻儿女，未免就缧绁。巨械压羸颈，重棰困流血。亦有冻馁毙，枯骸不藏穴。兹事关进退，闻之宜结舌。壮哉仁者勇，拜疏为论列。诏书即日下，蠲除允公说。皇慈极霶霑，治体非眇末。推此不忍心，疲瘵庶全活。方将秦川命，又仗元师钺。何时归廊庙，民望甚饥渴。天网举无外，海势包有截。威德广所被，神武专不杀。两阶虞舜舞，六月宣王伐。梯航走琛赆，早夜畏鞭挞。相因太仓粟，红腐以时发。已朽外府贯，浩荡流不竭。乘此全盛力，万事易裁割。泰山可转徙，巨浸可壅遏。深惟汉唐治，丞辅次皋卨。弱翁知故事，论议颇谆切。开府善守文，规模亦宏阔。敢告天子圣，邦基系明哲。斯言得之公，非以为容悦。

策马太行道，西风动微凉。之子去意远，南望嵩洛乡。日驰百里足，急归拜高堂。天伦喜会合，亲侍生辉光。惜此暂阔别，送君乏词章。早晚揖回驭，秋深篱菊黄。

崎岖上层山，十里到巍顶。天形露空阔，物态蓄深静。群峰峙其旁，俨若挈裘领。广野辟于下，谁为画庐井。殿阁耸盛观，松桧富清景。萧然古佛界，邈矣真仙境。枯株吐芽蘖，晴云发祥庆。尽手矜妙逸，诗毫事奔骋。乘高纵闲目，幽意适遐回。班班见仿佛，历历可穷省。兹山介两蜀，镇压犹巨屏。南连三峨巅，北距双剑岭。东西数万里，高下几千顷。地产号充盈，天时与康靖。民间丰岁乐，事外化日永。揽辔一登临，兹焉聊赋咏。

朝见云顶明，暮见云顶暗。阴见云顶浓，晴见云顶淡。云顶乃一物，百态异舒惨。朝暮不相失，阴晴可先探。于吾如有缘，静景供远瞰。搜求入风骚，刻琢费铅椠。一语小如意，读之惟自颔。深惟出处途，两得亦谁敢。云霄有达士，丰禄侈饮啖。终身落世网，尘垢渍衡紞。虽逢物境胜，何暇纵游览。丘壑有幽人，俗绳不可缆。茂林适情性，清泉涤肝胆。野饭止一盂，往往乏藜糁。予生安拙计，万事耻浮滥。宦游若不乐，进退殊𡒄坎。廪俸才数斛，忧责如舍担。饱食坐看山，闲心复何憾。

三亭何为者，吾友所缮营。亭前有标榜，雅意异俗生。治己己孰治，清虑虑孰清。吾道固可味，未易贯至诚。惟天于斯人，一概授五行。生质本淳静，外诱徒纵横。心术傥茅塞，耳目将聋肓。上圣贵复本，大贤犹性情。况其可上下，安得不励精。四端匪外铄，语默无自轻。百行皆吾分，积渐日有成。稂莠荒我怀，去之如锄萌。波澜扰我源，止之如澄泓。浩然涤万虑，粹矣读六经。不趋杨墨涂，将造周孔庭。出井见仁义，仰天瞻日星。甘若饮醇酎，珍若享太羮。清若饵芝术，和若闻咸茎。积中而恬愉，发外而光享。穷不失素守，达不孤群氓。生不陷非义，死不忘英声。道味固如此，身规从可明。本原何所来，虑之深以闳。欲知君子心，吾请观亭名。

王生性高闲，了不挂尘网。家居蔡山下，景物尽幽爽。山松何年植，老干已增长。山云终日飞，秀气自飘荡。山泉涓涓流，落涧有余响。山月隐隐出，澄辉透林莾。生尝坐岩石，寂尔遗万想。横琴试一弄，意外忽忘象。千年几兴亡，六合一俯仰。惟传太古声，犹在五弦上。纯皇与圣帝，作乐理和畅。志士及幽人，寄情多感怆。于焉得深趣，不返而遂往。铢石莫重轻，尺寻奚直枉。清哉此标节，抑可劝乡党。予生本静默，意味欲恬养。偶然从宦游，百态殊鞅掌。既无移时术，力软不能强。亦有超世心，倦足欲焉往。作诗持赠生，厚颜尤惘惝。

蜀山千寻立，奇势凌穹苍。岷水万里走，怒流吞沧浪。南连楚越腹，北际秦陇吭。乾坤所造作，险固天下彊。四境高与深，沃野蟠中央。天时少凶旱，地力宜耕桑。生齿万亿计，赀货丰且穰。运载实内府，重车不停箱。公廪己腐粟，私家始余粮。恬然礼义俗，杳在无何乡。王泽或壅闭，土风亦悲凉。所以二僭伪，草木罹凋伤。继有三盗起，氛埃屡飞飏。耳目殊未远，本末犹可详。朝廷任连帅，指顾宁一方。圣造尔莫测，恩波但流长。我公来息蕃，琴瑟更而张。至诚极恺悌，大事费忖量。澄挠孰清浊，中和匪柔刚。蜀人自荷戴，颂口殊锵洋。仰公若梁栋，爱公比琳琅。谓宜立大厦，岂特为圭璋。愿公保遐福，坚厚如陵冈。期公享眉寿，岁月过绮黄。或吐药石论，百脉除膏肓。或执陶冶柄，四序时雨旸。歌德动金石，书勋满旗常。舆意信如此，惟公协行藏。清风耸朝野，阔步由康庄。昔为御史时，率先问豺狼。及其按河患，巨奸缩锋铓。边兵好掎角，公令无出疆。狱奏或反汗，公嗟为飞章。斯事最卓荦，辉耀日月旁。平生宝大节，安肯差毫芒。都俞既会合，事业尤辉光。盖以大臣道，施之辅虞唐。雅意有余裕，玩占得黄裳。此语知者重，不惟谈否臧。稽首告天子，高贤民所望。

下惠为士师，子文乃令尹。仕也固不喜，黜之何尝愠。直道宜少合，高风谅难泯。大抵君子心，惟义素藏韫。进非为私谋，退亦为道隐。顾彼荣与辱，于吾不加损。我公天下贤，许国以诚悃。危言屡启纳，大事费量忖。审如秦和医，良剂起疾疢。工如鲁匠斵，钜木赴绳准。昔尝迁九江，谁谓去途窘。又尝谪蕲水，恬然泛惊𣸣。于今已三黜，去就决不混。远视前世贤，并驱而齐轸。大敌众所畏，未战势自殒。惟公鼓而前，万旅悚兵楯。晚节人所重，半道或凋陨。惟公久益壮，千古激忠愤。大明方乘离，元老反遇遁。得丧未易言，所系在邦本。

春前识寒梅，雨里见修竹。一水自浮花，六神休捣麹。清惠非尘埃，佳章亦金玉。毫髪无重轻，此意可励俗。

行行重行行，千里秦蜀道。落日飞孤云，秋风荡衰草。极望快归目，深思感幽抱。吾俗有谣言，公还一何早。

六经圣人心，言以寓微意。著示万世教，大略归简易。先儒事研覃，传注发奥秘。其间岂无失，十数才一二。沿波而讨源，自可见极致。学者不务此，纷纷竞非是。所得方一毫，已谓尽千里。譬如就寸管，窥觇九清位。又如持小蠡，测度巨浸水。近年经术兴，众说尤鼎沸。或沿老佛解，或取鬼神议。或以对偶求，或用点画治。往往勤万言，区区释数字。茫昧超洪荒，高阔等天地。幽欲根死生，明欲混愚智。五常孰为常，百氏孰为氏。古今名家学，一旦尽委弃。老生分退缩，钳口深有畏。晚辈互驰骋，锐力不少避。兹事系风化，贤者慎措置。吾乡句夫子，天禀最纯粹。事亲存至行，执卷考精理。平生耽道腴，大嚼得鼎味。使之典胄席，琢玉成贵器。不尔坐泮宫，好音变恶类。头白颜已苍，犹从一麾寄。普慈实名郡，良俗先礼义。斯文久磨淬，浮笔耻诵记。有心欲闻韶，作乐虑惉懘。有道欲适远，驱车患轩轾。兹焉遇儒师，于学有统帅。公若舜权举，明若轩鉴视。珍若太羮饱，快若醇酎醉。诗书文翁治，教育孟轲志。虽则憩甘棠，清风似槐市。

少年从君游，于今已头白。逡巡三十载，光景如昨日。追怀当时事，感慨横胸臆。贤侯在泮水，多士凡数百。探道先渊源，学文重气格。君常露华采，流品推第一。西南有豪俊，自此贵名出。天池可直上，中减扶摇力。不免逐鹪鹩，抢榆暂栖息。北窗换五斗，轻重固不敌。况当念赤子，安忍负愧色。归来林下泉，屡把尘衣涤。南溟徒尔慕，腐鼠莫我吓。清樽及黄卷，两与圣贤觌。伊予最不肖，厚幸蒙贲饰。归田尚无计，苟禄惟自责。因循得喑病，放荡成笑疾。持此答长谣，惭无双白璧。

西风起高原，万象动秋色。渺弥洁寒流，惨淡升杲日。嗈嗈云端雁，所响知自择。岂独顺寒暑，行将避矰弋。萧萧林间叶，早暮见疏密。危梢怯摇撼，懔若遇彊敌。骚人与志士，趋向在幽寂。悲歌节物变，浩叹歳月失。远忧积不解，难以斗酒涤。中夜抚鸣琴，余声写沈郁。窃尝穷天运，舒惨固其职。胡为世网中，情熊异休戚。达观殊不尔，旷怀居自适。伟欤当世贤，明爽照今昔。孤高松柏操，肯与霜雪易。磊落鹰隼拳，何惮狐兔击。天涯共一笑，肝胆露纤悉。相从恨不早，此别重嗟惜。夷途快览望，还驭忘涉历。悲哉宋玉赋，安可赠行客。

明月有深意，辉光满层台。佳景岂易得，对此持酒杯。坐久转清旷，雄风为时来。夜阑兴未倦，归步犹徘徊。

湘中佳山水，使指重他部。高贤驻行节，儒雅饰治具。虽云入郡广，曾不假多虑。一扇清微风，融和及生聚。川原发阳和，草木均雨露。疏网悉举纲，和声已载路。时登华远亭，每与胜景遇。秀岩及南峻，碧江争北注。回环如户庭，仿佛若绘素。弥望快遐目，纵吟尽幽趣。雍容接诸生，谦屈存异顾。饮食出诚眷，上下捐礼数。贱子惭不肖，万里困飘寓。屡尝造宾除，幸此听谈绪。斐然无所裁，安可继大句。

昔登蒋公门，忽忽五十载。于今见犹子，省记似前代。庆源得余波，家范禀性诲。笔下吐雄文，滔滔涌江海。胸中抱英气，落落等嵩岱。十尝试一二，卓荦已称最。还朝才几时，何时又补外。河湟复古地，形势壮且大。册府图籍存，充国城垒在。临洮建都府，节制中机会。守之扼喉吭，动则攻腹背。西羌辄犯顺，种落异向背。呼嗟秦雍间，氛祲恐未艾。连年困飞挽，何日贮仓廥。一病费调养，已甚其可再。绥怀与剪荡，黑白灿利害。吾君鉴勤远，静制六合内。仁如天地心，万类悉容贷。不矜灵旗伐，未奏短箫凯。一旦春风来，生意入穷塞。载瞻将军钺，犹识使者旆。治边信有术，岂徒威克爱。

康定用兵日，府谷尤孤危。属当治安久，多事尽废隳。三面枕贼境，平易如通逵。重城辄议葺，浮论多背驰。贤哉光禄公，定虑先本基。百堵大兴作，据险成藩篱。城完贼已至，善守莫敢窥。泉源众所汲，公为亲解围。兵势弱不振，公能屡张威。贼退城可处，生聚始有归。于今三十年，功勋书鼎彛。边人毎记忆，言者感涕挥。近日羽书至，讨伐加羌夷。庙算出帷幄，王师整熊罴。壮夫思报国，志士窃忧时。寒日朝惨淡，凄风夜号悲。昔人何卓荦，往事可追维。夫君实贤嗣，仕宦图奋飞。家声贵不坠，儒学当有为。归欤自磨砺，门阀增光辉。

朝家设贤科，留意在豪彦。三道询天人，万言极贯变。国论庶有补，谋身非自荐。昧者鲜知此，荣禄生贪羡。讨论遗本原，文采事藻绚。假之为捷涂，得以步华选。亦有附群邪，藉以肆绮辩。心迹既自异，事业安可见。遂令权贵人，待物少明辨。概为天下材，皆同秦士贱。夫君非好名，力学久忘倦。天资固彊直，道业益丰羡。纯如后夔音，发若老羿箭。深有启沃诚，恬无宠荣恋。时事方艰虞，乾心屡告谴。远忧何时已，长策殊未献。期君为国医，起疾须瞑眩。

我为怀安官，君作什邡令。封疆苦不远，音驿稍频并。乘闲强吟诗，寄去同赋咏。其言类谐谑，间或有讥病。蒙君屡酬答，往问复来聘。长谣颇壮赡，短语亦清劲。大率如为人，圭璋有余莹。得之每急读，醉魄时暂醒。方从文字乐，忽尔报成政。秋风飘行色，万里去意迥。知君最留滞，文价早驰骋。策名二十载，位未立朝廷。一官奚足论，百态委前定。自古有通塞，谁与造物争。任此不系舟，所至遂游泳。西山白云起，回首念温凊。恭闻陛前语，归拜堂上庆。仆驭倦游否，尘中多捷径。

前山翠光凝，后圃秾秀合。惜此众景会，聊以一亭纳。地势得高爽，人情远嚣杂。纵怀百虑清，极望四远匝。风行讼牒简，昼永县扉阖。居常玩文史，间亦理杯榼。雅趣适安静，嘉章属酬答。门外有通衢，华轮正腾踏。

南山有嘉木，秀抜何亭亭。盘根盖得地，直干自挺生。朝为杲日照，暮得甘雨零。气敌雪霜劲，势凌云霄青。岂非涧下材，独赋轮囷形。属当构大厦，量度审重轻。彼尺我已丈，一柱支百楹。夫君承显家，累世公与卿。天质由庆禀，湛然宝纯明。膏梁莫能迁，志操务洁清。纷华未易胜，仁义思力行。学殖固原本，词章露葩英。早夜勤琢磨，日望贵器成。间歳下明诏，时哉会光亨。遥遥万里涂，思君如户庭。

凄风苦朝寒，爱日惜影短。翘首望余照，曝背希一暖。温如袭裘褐，美若悦刍豢。在阳颇舒畅，适性易饱满。支颐殆忘形，缩手岂执版。却笑假春衣，无乃求之晚。

少年事辛勤，老大涉忧患。抚时感零落，髪白亦已惯。每思初白时，黑者尚千万。晨梳满一握，中有素丝间。及其白已甚，色势颇滋蔓。种种渐无几，星星忽大半。常情恶衰飒，不欲姿容变。持镊屡剪摘，煮药勤点换。久之反自笑，遂事固不谏。万物入形器，盛衰有期限。葩英乘春芳，凋灭向秋晚。人生止百歳，稚耋如早晏。光阴白驹走，安得常总丱。形骸任驱役，膂力资治办。其间得与丧，大率皆梦幻。既老遂休佚，万熊无足盼。方当齐椿菌，未暇语鹏鷃。霜雪华满头，长吟又何怨。

进退为大节，君子贵其全。献替实大事，良臣所宜先。二者苟一失，胡得称至贤。况乃势利诱，中性殊易迁。趋时或勇锐，顾义少悫坚。昆山有良玉，烈焰不敢燔。太华有苍松，严霜岂能干。公以学行起，华涂三十年。器业饱夔卨，文章富云渊。徐行自廊庙，群望惟陶甄。适会薰风琴，为民更五弦。洁情思恤物，有道当危言。一旦谢簪绂，易若忘蹄筌。冥鸿飏云霄，老鹤得芝田。天真适旷荡，世网脱拘牵。安居返故里，盛事光尘寰。父老相叹诧，谓公乃神仙。士林素矜式，仰公如绮园。试阅前代史，昔人难比肩。尝闻乔与固，精诚动皇干。愿仗至忠力，区区塞奔川。不幸遭戮辱，何由老林泉。徒使国士泪，至今为之潸。又闻广与受，知止皆求还。都门祖帐盛，乡里千金捐。青以大论议，寂寞空简编。犹有绘画手，屡将丹青传。四士所出处，得之皆一偏。惟公逢圣明，雍容卷舒间。任职思补报，乞身享安闲。素履莹如玉，贵名重于山。知公享寿考，歳月方遐延。壮容换老骨，绿髪藏华颠。谅公保福祚，子孙庆绵绵。高门纳驷马，旧物还青毡。令德终报验，化工可推研。小智泥畛域，通怀究渊源。方尔泥物我，其谁计寒暄。超遥诚自得，局缩亦徒然。再拜远门下，长吟歌此篇。

成都学最古，肇自西汉时。寥寥千余载，间有或盛衰。庆历始下诏，四方如响随。良哉乐安伯，治体由本基。远模类文翁，故事循鲁僖。课试月为度，讲解日有规。教育犹父兄，片言不迩遗。学子五百人，弦诵何仪仪。陶成礼义俗，大变西南维。距此已一世，继者贤其谁。胡公庙堂老，天子深倚毗。下车急先务，劝学为之师。时异心则同，两哲吹埙箎。作诗遗诸生，字字皆典彛。近欲美材成，远使纯风熙。砻石建巨堂，竖柱不复欹。九经满四壁，高下相支持。首尾传注完，粲然日星垂。斯经与斯堂，天下难等夷。度地得胜势，西隅敞高扉。气象自宏显，出门见通逵。嘉木种千本，敷阴接春晖。人将不剪伐，异日甘棠枝。贱子昔在泮，执经趋綘帷。尝闻先生训，敢告多士知。读书有本统，宜先穷是非。微言率简易，众说殊支离。详观圣贤迹，于我犹蓍龟。不独事辞章，华葩竞葳蕤。岂徒换爵禄，称谓生光辉。立已如远游，纵横亦多岐。取舍各异辙，义利难两驰。一足少蹭蹬，终身陷污卑。君子与小人，古今不同归。勉哉笃志操，行副公所期。

士有幸不幸，所逢皆一时。道隆学自正，文敝俗亦衰。匪惟古今异，况复好恶随。观诗不观政，争议毓与基。穷经不穷法，区区论桓僖。必得大匠诲，然后圆中规。譬欲考躔度，亦先由浑仪。所以君子教，众材无弃遗。公来镇西州，为民张四维。且曰化未孚，执咎归之谁。醇醲造礼义，偷薄生夸毗。予其本庠序，动以经为师。善道易牖进，应和如埙箎。自此石室生，处躬无匪彛。勤诚戒挑达，美颂赞缉熙。屡闻讲鼓集，不见儒冠欹。远或千里至，箧笥相携持。公堂坐无地，布满东西垂。学殖务栽培，心茅悉芟夷。前瞻数仞墙，竞欲趋公扉。谓公富经术，执卷将问逵。诵公勤学篇，华柔鄙玄晖。杏坛乘春风，一日千万枝。昔公长乌台，奏囊成殿帷。药石尽晦密，世人罕闻知。今公倡儒教，群情革其非。道胜逢大壮，文明契重离。继有巨篇作，拜贶如受龟。咸韶奏清庙，音中爽与蕤。琳琅聚宝肆，亘夜腾晶辉。蛙鼓畏不鸣，鼠璞羞路岐。信矣蜀政美，声闻已四驰。海宇翘首望，天高终听卑。行闻十行诏，匪朝促公归。虽欲在泮饮，盛事安可期。

客从中州来，有旨谪岭外。道由长沙郡，行李极狼狈。地主恶迁客，不许宿阛阓。驰逐使之出，威势如下礌。我嗟伏蒲君，力小忠謇大。一言犯雷霆，万里窜江海。方当困羁旅，复尔招咎悔。谁为守者谋，义理亦甚昧。人道异邪正，天时分否泰。外物慎取舍，中扄权利善。小人衒迎合，君子耻附会。如何鄙流放，辄欲登善最。所持况轻货，安可迁重贿。恶名被诸身，巨衾不可盖。羞色睟于面，洪水安能𫖃。尝闻贤人生，希阔须异代。声华无今昔，趣尚一进退。李唐距圣宋，乃有二徐晦。

昔为并晋游，识子十数载。当时乡曲誉，学行已可爱。公卿察廉孝，一命果霑霈。飘然从宦游，万里适剑外。标操本孤直，锋棱苦磨淬。研味冰蘖间，规为准绳内。素节虽有常，往往骇流辈。违顺既殊途，指此作瑕颣。好恶贵必察，丁宁昔贤诲。群言徒尔为，终有公议在。北归太行道，极顶见嵩岱。下视丘与阜，岌屹殊琐碎。洪河天外来，势欲浮大块。吁嗟众流小，奔走争合汇。长吟助超轶，壮气增感慨。善恶忌太明，与夺宜少晦。此语所系重，非特论进退。数路盛得人，期君赴亨会。

唐衰中原乱，贼据西南疆。号令不出畿，畴能御彊梁。杨侯仗直忠，宝剑凌穹苍。誓将扫妖祲，得以完金汤。尝胆过勾践，食羮如乐羊。严颜颈未断，霁云指何伤。众寡固不敌，歳月亦已长。孤城屹然峙，锋锐莫可当。譬如泛巨海，难以一苇航。天心未厌悔，人意忽苍黄。百口同穴瘗，悲云惨朝阳。寰区既澄静，往事极凄凉。封爵加美谥，幽明知宠章。近世修旧史，笔削严否藏。书曰侯死之，一褒逾绣裳。彭人念侯德，庙食墓之傍。水旱毎致祷，丰年屡仓箱。父老或有言，夜漏犹未央。见侯出自庙，凛然坐黄堂。此理实晦昧，有无何渺茫。子厚罗池神，海俗专祈禳。乖崖宛丘殡，醉者取灭亡。英灵果不泯，犹足威一方。予尝假州绂，秉笏趋侯墙。为侯记讳日，一奠歳率常。出令避侯名，示民以虔庄。又欲建高碑，始终载其详。俄以罪戾去，慊然视缣缃。幸此续大句，安能发幽光。持以遗彭人，庶几予不忘。

石城山下居，草草已经歳。终日对山吟，何尝问阴霁。自知有义命，百事安拙计。每蒙亲朋念，尺书来者继。岂徒问寒温，亦惑慰穷滞。惟公见爱心，不逐时情替。亲迂老匠笔，特枉长吟惠。良金岂雕刻，文锦自灿丽。太羮充馁肠，灵药去昏翳。所得适所怀，拜赐敢不励。诗骚久寂寞，俗士鲜缉缀。公常得之深，豪赡有规制。顷闻湖州祸，文字倦且废。朝廷极仁恕，风俗当训厉。终令服寛典，不忍投四裔。吾侪今唱酬，正可颂治世。况当导情性，无自取罪戾。敢于韶濩前，率尔献郑卫。

毅甫生江南，蕴有洙泗质。雄文极古今，通鉴尽疏密。瀛山绣衣使，高步尚淹屈。河水润畎亩，随珠照圭荜。仁风信乐易，治体本诚一。昌时政多暇，丰歳民甚佚。抚琴得遗音，开卷终旧帙。天和内自保，万事皆外物。我生本蒿莱，岂合顾簪绂。南迁至此处，惠养殊不失。伤心屈原棹，掩耳湘灵瑟。罪大敢放怀，恩深已沦骨。幸常从公游，谈笑度永日。我吟续郢唱，缄封弥战栗。

衡阳古胜郡，齐民颇淳质。富饶几维扬，朴静类高密。易将诚心感，难以威势屈。水宿亦安枕，岩扉不施荜。太平得良守，条教尽归一。人方乐简治，自为宜老佚。穷通有定数，舒卷犹古帙。深思已诣理，达观岂言物。屡尝登宾阶，毎许脱朝绂。共谈海鹏志，不道塞马失。金声发锵锵，宝肆容瑟瑟。遂回岷山眼，未委瘴江骨。赓咏酬真乐，聊以歌化日。珷玞难重陈，黄玉似蒸栗。

谪宦寓湖南，憔悴变容质。老怀极孤穷，益友最亲密。高轩喜陪从，雅会烦揖屈。馨香袭芝兰，文采辉陋荜。谈辩虽纵横，仪范甚专一。毎闻阳春曲，钦诵不敢佚。遂将蜀溪纸，连写渐成帙。惭非高尚者，思古感事物。当时郢楚士，英秀尽簪绂。池台今何在，冠剑久沦失。我忧复辽远，试听暮鸣瑟。何时还敝庐，一奠九泉骨。此心实虔望，昭昭有如日。未尝果山柑，且馔湘江栗。

平生知求道，冀保衰朽质。金阙劳仰望，玉经探秘密。尝闻造化理，虚静乃不屈。又闻栖真士，幽处遁荆荜。深藏虽混同，安养自诚一。广采与博访，未遇敢怀佚。诵经期万遍，掩卷复开帙。才能简思虑，了不见象物。谁将林泉屦，易取尘土绂。渠意良有得，吾曹又何失。爱君气容和，忻乐不在瑟。得鼎必全神，逢丹可换骨。方蓬达去路，寰海空白日。愿开循循诲，灵台非缜栗。

羡君诗格雄，非谓文胜质。长篇自博雅，短语亦温密。笔端时一挥，锋利不少屈。高情寓祥云，幽意及疏荜。豪纵叹李贺，难以宪度一。穷愁伤孟郊，不欲怀抱佚。铺陈黄堂上，一案凡几帙。先倡乃前辈，形容何以物。瑁圭施华藻，锦段副朱绂。测海至千仞，穿杨无一失。宝器藏巨剑，古声发琼瑟。鳯羽翔德辉，龙种搜骏骨。嗟予泽畔吟，继唱辄连日。果榜误收采，小榛齐大栗。

凄风向晚来何频，潜与嘉雪为涂津。重云固结惨不动，六幕莾荡空无尘。信哉北帝举冬令，肃清万类犹时巡。人思沾被率土滨，有若渴者欲饮醇。傥施余润及芽蘖，寸草亦望繁如茵。尝闻洛阳纵高卧，抑有郢客歌阳春。何如酒阵与之敌，却退寒色其威振。天心安肯靳一洒，化力自可周群伦。黎明忽见已盈尺，良瑞岂止山溢银。预知豊年此足贺，十空九室皆斯民。

朔风屡起声驱雷，浓霜不许晨晖开。天高地远槖籥动，凝然一气从中来。坤灵至静体坚厚，大罅忽裂如剪裁。河流迅疾猛如箭，一朝水合铺琼瑰。山川色势尚惨沮，安恨草木遭衰摧。群阴交盛固如此，均被和煦何时哉。传闻西徼有积雪，平地数尺光皑皑。贼兵夜冻多死者，万众已望穹庐迥。

春秋二百四十年，彗星三见书简编。当时灾异岂止此，无乃旧史失其传。咸平距今十八载，数出妖象垂经躔。圣君忧劳畏天戒，责躬下诏殊恻然。吏之不良民失职，思得谠谕绳诸愆。太平日久德泽厚，济济多士追昔覧。穷幽极远尽闻命，爱君虑国谁敢先。闻陈药石宜有补，勿谓纶綍为虚言。

予不见夫子之身，不知夫子何如人。但见蕴之为之赞，与可笔其神。二公规鉴少许与，独于夫子何勤勤。意是抱道者，有志不得伸。洁操蜀江泉，栖心岷岭云。野饭有藜糁，浊杯无醨醇。平居不荷𦰏，来者莫问津。笑歌千古已白日，睥睨六合皆红尘。气貌特怪陋，意味尤酸辛。破褐聊被体，如敝履之安贫。爬痒颇适兴，如扪虱之自珍。五六十载一邑间，安寜寇乱昏复晨。世累不我及，浩然保天真。尝闻西南维，是古多隐沦。令伯纯好任公贤，风范皆足师吾民。仲元高明君平晦，声迹长共日月新。当时传公议，后世仰嘉问。夫子虽不达，见于绘像诗与文。清标可想味，素节难等伦。从此千万年，焜燿寂寞滨。

汉焰中熄哀平微，子云有道不有时。立言尽括二仪数，八十一首渊而微。至神不形复不见，玄道固非人易知。刘歆尝恐覆酱瓿，切愤学者斯言垂。桓谭亦谓传必久，贱近贵远可逆推。史臣俗笔拟僭号，数字岂免万世讥。侯芭英骨久没地，千均难用一髪维。幸且绵绵未歇绝，果与后代扬雄期。环中先生悟达者，力举雄道潜其思。著图课见历象运，发隐扣达乾坤机。深嗟范望用心苦，意与测异将奚归。乃覃精义述讲疏，直论雄心非诡随。愚闻是书百日就，沥恳再拜求观之。先生训我有大略，笔端粗可言亳厘。在玄曰首易曰卦，玄凖易数不凖词。方州部家虽列位，非类六爻高与卑。第当纵横以算计，岂可连缺如象为。夜词多凶昼多吉，阳家贵偶阴家奇。谨持此理读九赞，人事粗可详其宜。余地三极蕴奥妙，一朝未许以意窥。我从诲言日勉勉，始若得济终无涯。性庸才下道悠远，策发未进吁可悲。愿从诸生北面请，庶几一释终身疑。

九峰之民多种茶，山村栉比千万家。朝脯伏腊皆仰此，累岁凭恃为生涯。一朝使者忽禁榷，振举法令摇三巴。锥刀尽毫髪，鞭朴过网罝。悲哉西南人，生长逢勋华。垂髫以来至白首，未识此事徒忧嗟。议欲伐茗荈，不如植禾麻。一花五出最为早，焙户常于火前造。春来畏罪不敢言，芽甲任随黄叶老。安得仙崖凝露膏，寄与交朋叙勤好。广平先生风格清，坐听万事心无营。日高睡觉懒慵起，不欲世态昏瞳睛。诚宜玉筒摘佳品，或向武夷搜早英。汲将楚谷水，就取石鼎烹。可以助君淳深幽寂之道味，高古平淡之诗情。小方片甲洎觜翼，凡下不足论芳馨。西湖所采者，抑亦传虚名。不执符移往，不由关市征。而乃辄赠遗，岂非干典刑。高贤接物自无间，野夫得以芹为诚。长谣三百言，重报不称轻。文锦方能致珠琲，木瓜安敢邀瑰琼。再拜捧嘉贶，读之如宠惊。感君裁诗误题品，劝君避患宜详审。平日视世途，孤心已寒凛。坐逢俗客不须尝，亦恐持之为冒禁。

蒙轩高占山之垭，其上五顶皆生茶。仙崖云雾不复见，上峰紫笋今为嘉。地宜物产种植广，疲民所恃如禾麻。朝晡衣食足生计，赋税力役供王家。顷者𪫺人献榷议，百弊滋长多蘗芽。川驰陆走穷岁月，泣血无告天之涯。近从吾蜀远秦陕，生意凋落成咨嗟。天高听卑诏令下，欲使德泽沾荒遐。使节西来善询度，刬削弊蠧除网罝。山翁野老尽欣悦，市井歌舞尤喧哗。凭轩一望快远目，满山和气凝丹霞。圣君仁政贤臣布，信矣原隰生光华。

重岩一水源何长，下浸十顷同江乡。环堤数里植垂柳，缘阴交盖西风凉。危桥迤逦渡前岸，古寺直枕山之冈。门阑閟邃户庭阔，金碧间鬬皆煌煌。并人事佛素已谨，挟以富力尤辉光。三朝宸札旧所赐，奎文宝迹人间藏。有如方岳处厚地，镇压万众传无疆。西园嘉卉不知数，春晖尽许开琳琅。东偏小池亦足爱，秋色未老芙蕖香。寺旁有曰武陵者，高碑大字言其详。武周一旦改唐祚，天倾地转无乾纲。睿皇书碑李峤记，常时气焰安可量。神功距此四百载，孤坟虽在郊原荒。年年秋潦过坟侧，枯尽白草空斜阳。且怜景物为一饮，谁暇对酒论兴亡。

与君同县又同甲，家世相同学为业。陪从最旧今老矣，四十余年如一霎。吁嗟先德去已久，后嗣皆能守家法。君之一第得稍晚，更向小官勤检押。乡闾执友在嗣禁，奉诏亲题荐贤札。美材犹未立朝庭，归驭依然走川峡。文章近岁颇颓靡，庠序得人须镇压。欲疏密网在提纲，思遏狂澜当下闸。由来文党俗寝盛，定见子昂才不乏。羡君高堂有慈母，日侍欢颜问单袷。宝笺银络累年封，他日恩书应满匣。圣君文母切求治，数路招来不为狭。读书到老必有用，一发胸中补熙洽。乔松千丈雪中青，肯向西风感衰飒。

金渊地界东西州，谚云锦担垂两头。中间石城最佳胜，二十余年尝再游。奇峰虽向郡城见，好景半是僧家收。松萝四面围绝顶，九夏不暑长如秋。东隅忽值海日出，下照岩壑无深幽。群阴破散宿雾敛，万象开阔晴云浮。轩窗高处气势别，纵欲极望诚难周。蓝凝后嶂远更秀，雪壅前溪寒不流。软草将春鹿麌麌，浓林未暝蝉啾啾。襌僧上堂演佛理，镗然锺韵喧层楼。问之浮世辄不语，应笑世人多谬悠。下山傥有顿悟者，直须作意无迟留。

梁公没世五百年，殊勋茂烈存简编。我怀忠议不复见，读至旧史尝喟然。穷山老尉有狄氏，问之乃曰公其先。诰书家牒尽炳炳，照出往事如目前。念公英节不见矣，见公远孙良可贤。况公远孙实贤者，本末趣尚畴能肩。昔从五季衰乱来，簪组飘坠归农廛。平时下诏继绝世，霑以一命聊褒甄。天资忠孝遂奋激，报祖许国惟勤拳。胸中已有霜雪在，饮冰食蘗甘如膻。尝云起迹自畎亩，幸得寸禄因赏延。语言动静苟一失，辱及吾祖为欺天。信者清白与刚毅，异代犹有芳风传。如何十载走尘坌，绿髪减尽成华颠。青云岐路苦悠远，谁借跬步为阶缘。当途达者倘在念，一顾可使羽翼轩。不惟廉操足敦劝，抑见袓德光绵绵。嗟予之意止如此，感愤为君书此篇。

前年到官殊未久，君亦东来为我友。握手一笑万愁寛，平日语言期白首。山深县僻庶事荒，虽植嘉苗半稂莠。我无长术刬芽蘗，坐见斯民颜甚厚。君有豪才生显家，未涉要津甘五斗。巳将客意同休戚，复视世途均好丑。咄嗟吾属皆壮年，当学古人所无苟。劳生险易固多岐，未必功名垂不朽。自知物理难揆量，惟励身规务恃守。丈夫实蕴四方志，方虔君命方趋走。崎岖一邑勿云远，赤子欢迎如父母。铜梁春晚亦开花，猛驾归轩会文酒。

西州都会坤之维，地产豊羡人熙熙。朝庭念远勤抚养，欲壮心腹强四肢。精求守臣择使者，故有贤业堪依毗。导宣德泽广流派，讲举政教先本基。不容蠧弊长芽蘖，直欲赤子皆充肥。泰然一道遂无事，犴狱衰止文符希。燕闲何以度岁月，凭仗文酒相追随。过从僧舍尽幽邃，阅遍画手多神奇。因嗟唐人值丧乱，奔走至此常怀归。韬藏绝艺郁不发，壁间一扫穷精微。试登高阁凝望久，欲将远眼穷天涯。山扃水遶气象好，云晴日暖光阴移。信哉浮生巨河上，鼎势会以一足支。方今文轨庆混合，帝力何有民何知。长廊广屡数百载，留得风景资游嬉。清樽岂特具酬献，髙论不废评是非。宦游此会亦难得，投笔一笑毫无疑。又为歌诗载盛事，更唱迭和犹埙箎。鄙夫幸尔陪雅集，怀抱芬馥兰与芝。天阍九重劳梦想，回首乡国空迟迟。

去年十月青蝇藏，不见一点临盘觞。高堂小会颇清洁，肴有余味酒有香。今年四月青蝇出，竞逐腥膻夸羽翼。才能扰扰上樽俎，又欲营营污圭璧。四月盛阳群物秀，十月积阴寒气候。天时于尔本无私，尔自知时能避就。畏途荣悴如寒暄，流俗早夜趋贵权。一朝势去即消散，可与青蝇同日言。

前年诏书褒蜥蜴，为与生民致膏泽。圣君虔祷享嘉应，其功似共乾坤敌。载之令甲告天下，郡县奉承谁敢易。大臣作诗纪盛事，更唱迭酬盈卷帙。去冬不雪春不雨，云在西郊尚凝密。顿来荧惑犯太阳，曜灵无光如血色。九重焦劳念凶旱，细札数行殊怛恻。庶官群吏各奔走，欲以精诚干化力。佛宫老庙皆恳叩，龙宇鹅坛竞搜索。又令中使持御香，岳渎遍祈犹未获。首种不入最大事，而况三农方失职。传闻九路已蠲税，应是田畴少禾麦。吁嗟蜥蜴厚颜否，造化至幽非尔责。青童柳枝宛如故，何事威灵减当日。苍生若望尔为霖，安用庙堂贤辅弼。

山径雪深樵未归，茅檐烟冷午未炊。黄精无苗菜甲没，筠篮竹箬冰淋漓。松烟细火养昼坐，瓶笙妙音儿女嬉。窗下冻鸡声喔咿，谁家酒香入疏篱。

酒如仙药应有灵，达士饮之不欲醒。花如浮荣易雕落，贪荣何似贪樽酌。青云涂辙竞奔走，富贵几人能入手。朝游赤墀暮丹禁，高怀未必常高枕。岂如良朋皆尽欢，而况又为文字饮。

治平日久法制宽，远方民力尤衰残。昔之陆海号富庶，今也乐岁嗟饥寒。不惟浅夫事苟简，抑有能吏争雕刓。天涯僻陋九重阻，自弃沟壑甘长叹。咄嗟蚩蚩乃邦本，基本坚厚邦如磐。吾君仁圣重恤此，择才将命图全安。诏云询访民疾苦，可以革弊而更端。士之蓄蕴贵及物，镃基智慧乘时难。惟君措置有大略，高谈所吐皆琅玕。力蠲积祲少顾避，深体上意思保完。纲维修举有条目，源流澄洁无波澜。迟闻王泽得下究，沦浸骨髓其声欢。

江南种橘繁如秔，尔今独以金为名。岂非彼俗甚珍惜，谓其可比百炼精。千头尽帯秋色老，一腹皆饱晨霜清。初筵特此献磊落，满座不觉窥光晶。宝肆豪华竸相胜，玛瑙散入雕盘盈。珠庭变化望已久，仙丹忽向洪炉成。试侵香润擘圆粒，齿牙滴沥沾冰琼。自怜孤根出远土，得并众果亲杯觥。赤心可耻不嗤枣，虚表无用安须橙。辛酸甘苦各存味，赖有知者加题评。

昔尝请郡归东川，衰迟幸会使者贤。开诚论议简条目，一境草木沾春妍。公斋清暇弄诗笔，更唱迭和多长篇。岁豊民乐尚蚕市，撼罍鬬鼓殊喧阗。东山西寺颇壮观，饮帐或在山之巅。踏青摸石循故事，浣花亦仿成都船。相从对酒毎一笑，聊与远俗同欣然。北岩石穴广似洞，疑是古昔栖神仙。火云烧空赤日猛，及到此地如冰渊。清风满怀兴未尽，四望晚景增留连。平生宦游此最适，不觉弦晦相推迁。邮筒忽报谪书至，君命严重敢不虔。试思衡岳询远近，里堠去蜀凡八千。苍黄去郡别我友，一意调琴中断弦。回首乡邦止数驿，欲顷血泪辞松阡。藩候迫逐仓使促，争向坠羽夸鸣弦。天恩旷漡置不问，投放裔土惩其愆。阖门良贱三百指，孤舟一叶何翩翩。瞿唐灔滪遍涉历，内讼过咎归之天。洞庭阻浅辄三夕，怒风急两声相喧。此身恐污盗贼刃，不尔定沾蛟鳄涎。偶逢渔艇相援济，稍觉神观来归还。长沙既下尤怪骇，半夜雷雹如烹煎。桅倾缆断船脊折，四十余里中流漩。舟人恐惧难致力，儿孙顾我皆泪涟。尝闻死生有定所，顷刻由此归重泉。东方渐明浪渐息，忽造平岸逃危颠。胸中悲愁虽未艾，分外岁月疑少延。寓居衡阳味亦恶，地接炎荒风气偏。毎逢三伏如坐甑，突焰已炽犹吹煽。是时回禄得乘便，取次薰灼须及椽。回环四顾求避计，往往啜食不下咽。深冬屡见温瘴起，洒作昏雾飘为烟。勇夫壮士尚抱疾，嗟我衰惫何由痊。雀罗当门人迹少，宾榻不解尘生毡。难希杜甫遣秋兴，易学边韶贪昼眠。碧湘万顷望不尽，青岳数峰高莫攀。江山信不与人事，日送佳景来目前。长腰缩项兼二美，早晚尝稻时差鳊。浮生一饱亦已足，下箸何必求腥膻。亲朋书问寂绝久，杳似隔世冯谁传。平居分义重胶漆，一旦争敢通寒暄。匪惟物态尚流薄，抑恐罪戾相攀缘。古之交情贵贱见，而况利害生其间。君乎存守异于是，特特万里邮华笺。穷通傥来极慰勉，疾疢愈否深哀怜。高标岂为霜雪减，雅操诚如金石坚。羡君高堂有慈母，寿髪鬈腻犹垂肩。彩衣趋庭奉燕喜，玉盘洁膳罗珍鲜。复有佳儿富文史，阔步直登英俊躔。行闻清庙献雅乐，伯仲交奏箎与埙。事亲教子两如意，此外纷纷乌足言。君在山东我剑外，一书往返须经年。余生再会谅难必，我往应在君之先。作诗寄君重感慨，交道多阙君能全。子孙他日有显者，勿以衰门相弃捐。

沟畎清穿道，禾麻绿荫畴。地形从此坦，山势为谁收。使指星言驾，皇恩雨既优。爱吟吟不尽，目断锦江头。

胜地林泉近，层楹物象闲。野平秋璋列，天阔暮云还。快目登临外，栖心啸傲闲。羡君谈雅概，持语寄江山。

桑落冷𥬠玉，菊衰霜满天。飘零河朔饮，怅望竹林贤。乌有防前辙，青州贵下田。使君能遣骑，端为唤鱼船。

春仲方迎朔，花农已满郊。晓园香散路，晴树锦垂梢。耽胜为髙会，通欢有淡交。芳时去尤速，吟赏莫轻抛。

普州公事少，太守读书多。见得是非尽，无如今古何。老怀惊岁月，冷梦到云萝。郡下有佳士，几人陪咏歌。

极目三峨顶，浓岚切沓冥。宦心甘似水，亲髪己如星。寿几陪春斝，吟斋息昼铃。何须二千石，旟隼衒丹青。

官暇无多事，春深偶一来。溪随芳榭转，门入翠岚开。有得供吟笔，将闲付酒杯。暂游殊草草，空趁夕阳回。

西郊村落好，岁月甚优游。野性每自适，倦心何所求。鼓钟催永昼，砧杵报新秋。若遇延形术，犹能换白头。

官暇频游览，春阑勿叹嗟。闲情寓文酒，好景付莺花。笑语留长日，园林访几家。归途最喧塞，红烛数行斜。

相亲未多时，相别已旬日。诗筒须奉招，棋手欲求敌。三春有余闲，一醉安足惜。此乐真无涯，交情重金石。

修竹已可爱，况复如黄金。天地与正色，雪霜坚此心。云芝生有节，栗玉种成林。回首渭川远，山间饶翠阴。

谪宦成流落，移官自宠恩。穷通虽异迹，得丧尽忘言。车马动行色，江山劳别魂。关西三十世，祠下见云孙。

惨淡岁将暮，烟村忽见梅。年光背我去，春色为谁开。半日凭轩槛，无人共酒杯。芳标深可惜，聊作看花回。

何处为真赏，芳园白玉英。春前挺仙质，物外得花名。雪月资闲淡，风霜与洁清。偏宜文字敛，嘉客尽诗成。

志士感幽寂，杜门临晚晴。流年无奈老，永夜有余清。秋夏欲交处，古今皆此声。羁愁与离恨，为尔忽相并。

思妇感离别，夕霖殊未晴。九秋消息近，千里梦魂清。续缕有深意，促机无缓声。寒衣远须寄，人去在幽并。

壮士轩昂早，穷涂蹭蹬多。直将天命说，其奈客愁何。晚岁饶归兴，青春亦浩歌。旧溪如何守，应便挂渔蓑。

并府最多士，朋游皆喜君。小官虽困俗，秀气自凌云。道远车方轧，风高酒未醺。亲闱极西望，薄霭似秋汾。

塞上青云暗，天涯碧草微。人情殊念远，客意自怀归。孤宦甘循默，亨涂会奋飞。田游如入蜀，肯鸟亦庭闱。

善庆平生积，康宁忽考终。人间为上寿，闺内有清风。禄在兰羞彻，恩深彩诰空。惟余九原泪，洒恨到无穷。

地产行将竭，人言信不讹。锥刀名已甚，骨髓病尤多。汉诏十行札，汤仁三面罗。山翁也欢喜，屡舞欲婆娑。

岇玉溪头坐，于今四十年。尘埃晦闲迹，是月改华颠。反复谈幽数，丁宁索赠篇。谁为朱有传，君合附前贤。

雨气收未尽，山巓云又飞。一犂犹有望，十日莫相违。野垅忙耕耨，雩坛罢祷祈。谁知好生德，岁岁及圜扉。

道业隐君子，恩荣乡大夫。骨虽藏吉地，名不没幽涂。梦兆飞蝴蝶，年华过白驹。千车来吊者，应有奠生刍。

茶新诗亦新，垂贶及羁客。有味皆清真，无瑕可指摘。陇西飘何依，湘水流自北。别后诵高吟，料公犹相忆。

春昼长江道，行人倦阻长。山花杂红白，垅麦半青黄。滩外邮亭出，松间县舍藏。簿书聊寓目，回辔已斜阳。

福寿无余恨，哀荣莫拟伦。素风传几世，纯行见终身。簪绂方优礼，星霜已古人。旧松高百尺，归祔想宁神。

养德辉光煜，传家训范成。九泉无愧色，一子有清名。寿域高风在，天心福报明。他年霈醲渥，褒赠极哀荣。

禄养平时失，人情重惨伤。千车来吊客，五鼎过前丧。章断新语垅，云低旧隐堂。终天犹饮恨，谁为问苍苍。

雍睦传家本，诗书教子心。平生潜德在，他日漏泉深。往事铭幽石，新阡长茂林。孝思何以慰，章句尽悲音。

岁改春将半，春寒雪又飞。积阴殊未散，生气一何微。忽坠千寻险，偏增百仞巍。密难沾暖席，冷易袭征衣。凭仗凄风助，迟留煦景归。聚来难得势，消去乃知几。众喜匀萌润，私忧气候违。方当乘太蔟，慎勿掩灵威。尺地惟书异，丰年可免饥。持言问真宰，天道是耶非。

治有春阳感，和无月律差。浓云方聚鹤，冻桞亦飘花。瑞应来如响，群情喜溢涯。纵观天势淡，俄失地形窊。素月交晖耀，狂风助击拏。一斑迷隐豹，三尺晦祥鸦。塞上威尤澟，军中语敢哗。汉兵同被练，朔地讶吹沙。冷焰侵残燧，寒声入旧笳。飞纨安用裂，种玉岂须畬。清洁山川景，微茫草木芽。垦田因泽及，望岁已心遐。共荷沾濡力，应忘旱歉嗟。诗豪夜传卷，贺客晓趋衙。渗漉元侯德，生成赤子家。指期三日耜，拭目万箱车。况赖深仁恤，会蠲重赋加。愿赓称颂句，岂肯匿咬哇。

向夕层云结，黎明漫漫飞。山川都变色，松竹倍生辉。共喜飘方密，翻忧落渐稀。阴功施黑律，寒侯应璿玑。右席延文客，先涂奉玉妃。二仪清景混，四野远光围。爱日因藏照，狂飚间作威。三冬兹有得，一谷敢言饥。渇望于时久，华心在物微。霈然蒙大润，化力少知归。

严冬飞朔雪，此景望中嘉。云暗垂天幕，江平压浪花。翅寒低独雁，枝重折丛葭。冷甲穷边戍，凝烟野叟家。聚来风有助，消去日难遮。炉暖频烘兽，杯浓不饮蜿。谢呤殊可爱，郢唱又何加。好尽登临兴，搜题彻四遐。

要道根皇极，纯王揽懿纲。域中洪造广，天下大形彊。臣主同千载，藩宣奠四方。乾文耀参井，地镇耸岷梁。景谷余波迥，灵关古塞荒。限蛮唐节制，析部汉封彊。石穴延通道，山扄设巨防。利源充内帑，兵势压巴羌。付畀关休戚，权宜任弛张。紫封传墨敕，金印坐黄堂。自昔都俞重，其谁德业彰。乖崖施远略，忠献绍前良。乐得中和职，人跻富庶乡。含生知化力，永日载春阳。渗漉渊源在，醲醇骨髓藏。深和流耳目，盛事载缣缃。岁月徒为久，风猷信不忘。恩褒贾逵祀，人爱召公棠。桧有乔枝茂，兰宜后叶芳。惟公真辅翼，与世会明昌。间发乾坤秀，亲逢日月光。国华增黼黻，地宝献琳琅。尹道存先觉，轲心蕴至刚。朝廷尊阀阅，士党贵文章。髙视云霄路，遐飞翰墨场。鹏图指溟渤，骥步得康庄。藩会初关决，仙瀛已践扬。本元游秘府，侍从陟清厢。伟望全康济，周才历浩穰。中天承帝选，南国抚民伤。使范资勤恤，君言务肃将。绣衣新灿灿，大旆远皇皇。赈惠常闻黯，澄清乃识滂。疲羸起沟壑，暴滥去豺狼。大节坚持守，纯忠自激昂。还登文石陛，频上谏书囊。人鉴分今古，神龟宪否藏。斯猷三接告，至理一言详。柱下尊良史，螭头立左郎。纂修该七法，注录擅三长。午夜星垣迥，南风省户凉。挥毫纶彩烂，垂佩玉声锵。春老常联萼，云晴雁缀行。雄名出苏李，公论美常扬。眷倚隆矜式，咨询行赞襄。得人居内相，有道辅明王。大手凭才识，深谋协典常。五花曾执判，七宝屡登床。燕见趋东阁，优容对未央。仪刑真謇謇，谟训极洋洋。重委台纲正，终图国体康。至诚频启导，大事费裁量。多僻消芽孽，群邪洁肺肠。谆谆闻药石，凛凛畏冰霜。论议他奚恤，猷为己所当。安危一身系，出处万民望。蔡俗嗟延哺，尧心虑纳隍。建侯崇屏翰，选德庇灾殃。异政乘时立，清飚与惠翔。界中生穞谷，境上散飞蝗。儒将能专阃，神兵岂顿铓。十连循节钺，四面固金汤。拓地归充国，谋军得子房。天威神臂指，戎气窒喉吭。属国恬怀抚，函书耻谩狂。具赡宜庙幄，遐福合陵冈。迺顾西南远，明如左右旁。大门堪世守，舆颂愿时飏。命策荣千矢，封圭判二章。物传家乃旧，刀应梦为祥。善事知弓冶，奇毛识鳯凰。百寻标落落，万顷信汪汪。庙瑟余音静，庖刀发刃钢。阔难求畛域，微不误毫芒。雅意儒为宝，宏规沼象璜。鲁公先请学，高{目矢}力崇庠。教化惟敦奖，衣冠敢怠遑。七经登讲舍，数仞企师墙。乐善无遗芥，惩非易去稂。百城损慱塞，万井绝贪攘。牧厩寛收敛，穷阎饱歳粮。吏奸藏瓜吻，人瘼愈膏盲。昔谓庖厨侈，徒矜口体尝。爱心加俎豆，和气落壶觞。蔀屋晴曦烛，枯荄湛露瀼。盛时逢召杜，奕世见龚黄。至矣纾宵旰，熙然协雨旸。里闾敦悌让，原野竞农桑。指顾宁陬落，生成及稻梁。边声息金鼓，民室富囷仓。共乐亲荧座，佥期辅峻廊。定登贤相器，行促舍人装。奕奕驱轺传，喈喈餙镂钖。矢谟勤翼舜，纳诲永隆商。郑武髙风盛，韦成懿迹相。洪𬬻专鼓铸，大鼎荐烹鬺。浩漡跻民域，安平援世航。诗人褒绣衮，坤道吉黄裳。歌舞真贤进，光华至治香。欲知能事毕，四海处陶唐。

六月阳初亢，三农否忽倾。应祈由化力，蒙惠得欢声。草木英华动，山川气象清。石间看燕舞，池上觉蛙鸣。水阔江尤渺，云浓夜未明。逡巡烦暑薄，时序好风轻。喜意知余润，忧心恐易晴。秀园吟际适，丰野望中平。勤有贤侯志，霖非旧史评。不须穷造物，土俗但犂耕。

坛宇严封筑，牲羞荐洁鲜。精诚宜有感，惠泽果无愆。暑气沈虚谷，浓云布满天。雷霆驰势力，河汉动经躔。农作方劳甚，人情忽泰然。春渠惭讼水，夜鼓促芸田。优足过三日，丰登又一年。随车循吏事，应可继前贤。

地峻山形壮，周遭尽胜游。抱岩如拱手，转岭似回头。老木凌空迥，浓云覆石幽。朝阳千里快，暮雨数峰愁。涧底猿随鹿，松颠鹤胜鸥。香花开静宇，烟火认他州。宝翰中朝锡，神灯半夜留。势容逋客恋，景许化工偷。雪色连年贮，岚光几院收。仙葩多踯躅，野果号猕猴。法印传无碍，禅机问即酬。丛林分径路，莲社得朋俦。眼远层霄阔，心澄外物浮。登临豁尘抱，今古信悠悠。

积有儒林望，聊从使节行。髙文自经纬，壮志欲澄清。地镇三峨重，江波万里平。阔难求畛域，深不为功名。吉象光图籍，祥风卷旆旌。巢阿赡鳯彩，运海见鹏程。事外神锋晦，胸中宝鉴明。渊源千虑极，肝胆一言倾。德业期康济，咨询属老成。定知前席对，有以泽群生。

当世勋贤后，崭然器业髙。剑锋天际倚，虹气玉中韬。列乘提藩总，双旌署郡曹。至精凭宝鉴，大割见庖刀。旷阔非私物，周流不失毫。霜威摧吏瓜，春煦起民膏。治世须医国，亨涂合拥旄。蜀人怀旧德，涪汉共滔滔。

万里南溪水，滔滔逼郡城。四时多雨气，终日是江声。蛮市烟中合，山畴火后耕。孤村随漑断，绝嶂与云平。甲冷三冬戍，烽髙半夜惊。盛朝咨镇守，别乘委才明。爱日迎舟檝，春风卷旆旌。兰陔新膳洁，花县旧阴成。荔子琼瑶破，藤梢琥珀倾。羁怀休念远，浅醉易忘情。宦况如邮传，年华似送迎。笑谈聊布政，闲暇亦论兵。僻地非通辙，层霄有去程。行闻海沂咏，流入竹枝清。

百里邻疆宇，详闻懿迹多。本原由简厚，论议必中和。平日春阳爱，斯民德泽歌。藩宣聊息偃，名教足逶迤。远业今犹郁，亨涂去若何。蓬仙终到海，轩鳯必巢阿。裁割神锋举，光辉国鉴磨。公乎难隐让，忠义贵无他。

方域提权重，朝廷择士尊。纲疏因正纪，流洁为澄源。寒日风威静，熙阳气序温。人知廉使体，物荷圣皇恩。清辔才周境，归途已驾辕。光华三节瑞，邃密九重阍。韶集丹山鳯，云升北海鲲。闻公难避让，天下尽元元。

帅领来全蜀，抡魁祗一人。崧髙雪山势，清彻锦江津。旒冕思长策，机衡属老臣。部中方拜赐，天下又回春。出处无非道，安危系此身。岩赡殊庆快，涂说敢开陈。圣运重熙久，皇威万里振。勒兵充宇宙，按剑待烟尘。权术轻三表，韬铃贵五申。招怀及蛮徼，指顾下洮岷。文诰传荒服，天声压外邻。捷书连岁上，故壤一朝新。计费千金易，论功百胜频。征衣空杼轴，战骨委荆榛。水旱乾坤惨，锥刀畎亩贫。人情危欲镇，帝泽壅难均。幸会公归国，相欢物在钧。华心生草野，和气满枫宸。士论归依切，风谣祷颂真。嘉谟凭献纳，大事费经纶。治术关休戚，规模有革因。号寒思挟纩，引哺愿尝珍。图治虽更化，封侯漫富民。髙明深鉴照，密勿定咨询。悟主言称舜，论兵谕借秦。无为群动悦，不陈四夷宾。宝鼎千钧重，薰琴九奏纯。放怀留化日，反掌叙彛伦。邦体还清静，王纲务率循。太平勋业就，寰海被尧仁。

毳冕登车后，薫琴易柱时。遐方新视听，赤子系安危。罗网难投足，锥刀渐削肌。激昂忠论发，络绎奏封驰。有意同休戚，无心计险夷。海倾身亦御，山转力须支。沸鼎忧鱼烂，沈疴待药治。正邪双辩起，义利两涂知。帝德终柔远，天聪善听卑。丁宁询使指，劳来及坤维。大法图公共，𪫺言恶诡随。弊从经岁积，恩许一朝厘。治体今殊昔，仁声喜换悲。方期讲原本，何暇语毫厘。虎噬犹吾怯，蝇营漫尔为。阴功符监佑，直道拥祥禧。行色青云栈，英游白玉迟。是非都一笑，归旆卷晴曦。

欲赋旋归乐，翻成感遇篇。盛时惟道在，舆诵自民传。伊昔更张议，于今造化权。纲条笼宇宙，号令震山川。大略先农穑，余波及货泉。俊豪争援世，忠亮欲回天。暮对青蒲侧，朝留赭案前。堪忧逐江海，犹许治蕃宣。此地劳飞挽，何人念瘠捐。壮心摧更激，高节困尤坚。晚岁松方茂，洪炉焰不燃。迂从邹叟得，勇在孟贲先。坦若王良辙，端如后羿弦。一毫无畏惜，千虑极哀怜。定论予张胆，游辞彼胁肩。尺寻难枉直，凿枘自方圆。止沸愁烘鼎，调音耻绝弦。汉缗寛酒榷，唐赋舍庸钱。睿智期开允，生灵惧削朘。弊端殊皎皎，物望甚拳拳。白日功名久，浮云富贵迁。万锺均廪禄，一品漫貂蝉。傥为升沈动，谁能事业全。寄言天下士，无愧属真贤。

剑外开三蜀，回中宿万兵。召还宜北觐，赐钺又西征。体貌均先后，权纲一重轻。渊衷尤慎简，舆意尚难平。伊昔藩条振，于今治体成。有为终简易，无迹但恢闳。笔下销顽弊，樽前得隐情。快如长剑立，通若巨河倾。阔刃从虚落，醇源及物情。山川增气象，草木遂勾萌。暖褐三冬足，丰畴百室盈。咏歌今父母，畏服古神明。方幸华轮柅，俄闻瑞节迎。渇心犹借寇，翘望欲还琼。况复盘关路，常瞻部使旌。十连依玉帐，一道固金城。后诏光前出，新棠似旧荣。于宣推德业，所至尽功名。塞马寜非福，溟鹏岂问程。惟期未温席，归去纂家声。

皇极恢临照，嘉时属盛隆。八年登至治，大祀答圆穹。并报知坤道，推尊见祖功。先期齐广殿，将旦谒真宫。杲日迎銮皎，祥云遶盖红。衣冠开秘寝，幢节下层空。东向经途近，前赡太室崇。过门遵往德，降辂屈清躬。八圣威神在，三牲荐品丰。奉璋人左右，进俎序西东。上意精纯至，英灵顾享同。念深尧八彩，感切舜重瞳。地胜龙湾阔，尘清辇路通。彩城齐北阙，天仗转南风。旗动三辰丽，兵严万卫雄。国容殊肃穆，丘势自穹窿。虚次移铜漏，升坛俨玉珫。礼惟三献具，乐以六成终。燔燎交神听，髙明鉴睿衷。冈陵均委积，箕翼等光融。海沸欢声振，天旋瑞气充。呼嵩喧宇宙，迎仗抃华戎。盛典千春备，洪恩庶彚蒙。山河皆户牖，寰海一帡幪。独运陶钧术，齐驱造化工。令行雷洊震，泽及雨其蒙。苛密寛三面，幽潜达四聪。华心归茂草，蛰户启昆虫。六合澄清外，群生富寿中。愿赓成命颂，垂裕播无穷。

方域开全晋，权纲委巨公。深仁吾所导，实惠尔常蒙。旷阔归儒术，周流见治功。蠢生无不赡，豪利岂须笼。金糓边屯锐，农桑汉地丰。颂声如响答，和气与春融。天下殊庸冠，朝廷伟望隆。咨询怀旧德，付畀出清衷。禁直图书近，厐恩屏翰崇。乡衣新粲锦，郡轼再凭熊。自昔金陵盛，于今玉节雄。江山三国势，台殿六朝风。地胜名区在，时移往事空。贡先淮甸入，化接海隅同。封宇绥安外，烟波赋咏中。民瞻深系属，国论素探穷。此日留藩镇，何时补上聪。钧衡须远业，药石仰真忠。孰谓劳申伯，前知用弱翁。南归勿迟久，登弼代天工。

吴会儒林胜，坤维使节雄。人谁攀景躅，物自得清风。缫玉尘埃外，冰壶恺悌中。教源资濬遵，治具费磨砻。举向权衡见，难相畛域穷。章传青琐闼，梦彻紫真宫。自昔文章手，能成造化功。夷途方阔步，公论况佥同。昼永朝绅接，天髙奏牍通。平生先远业，有以助尧聪。

邑有循良政，人持介洁心。庖刀发虚刃，庙瑟鼓遗音。闲草丰春野，修篁茂晚林。恤民中诏远，及物上恩深。岁月吴江梦，山川蜀道吟。归欤清议在，直笔待君簪。

切慕真仙理，能收至静心。纷华虽尔共，势利莫吾侵。造化归三鼎，逍遥托五禽。一言平物我，万事委浮沈。研味经翻玉，吁嗟砾变金。太霞方梦想，流水漫光阴。得郡情应乐，休官志已深。遐飞脱尘网，髙视笑蹄涔。旧德淹卿寺，清风耸士林。却忧公议在，未易解朝簪。

宿约游云谷，晨兴过寺扉。雨声随步急，暑气逐风微。正午逢晴照，层霄敛夕霏。江涛千里涌，城郭万山围。清集同挥尘，髙谈及转玑。虚凉河朔饮，萧散道家衣。适意朋簪盛，回头世网非。棋休夸小胜，禅莫问余机。对景聊行乐，因吟欲赋归。髙人应笑我，白首恋轻肥。

从政宜师古，为儒贵席珍。承流仰循吏，虑患属孤臣。休戚同千里，轻肥止一身。虚名称有土，惭色见斯民。罗网甘投足，波澜耻问津。狂言干重辟，冷笑待𪫺人。琴瑟方调节，刍荛愿采询。闭关聊度日，开卷易经春。地暖畦蔬足，年丰瓮粟陈。惟特三不愧，通塞任天钧。

农事初兴欲及时，东城风物又春熙。出郊开燕始今日，迎马献花才几枝。万室游人方杂遝，三竿煦景渐舒迟。乖崖真得绥怀术，八十年间俗不知。

彩旗连道过重闉，却访僧居暂柅轮。平野一朝铺秀色，轻风十里散香尘。此时燕赏须从俗，昨日阳和已发春。自古成都称美酒，细倾聊以度良辰。

块然形质本何殊，似为春来出旧墟。以色配年疑未可，与耕为候信非虚。升阳盖自寅正始，取类还当丑位初。但得碎身资穑事，岂须功效载农书。

野店村桥迤逦通，蜀江深处茂林中。花潭远漾春波绿，彩阁相迎画舫红。修岸几朝经密雨，芳樽尽日得清风。诗翁旧隐知何在，且事嬉游与俗同。

新火乘时焰已燃，寒云收尽晚晴天。欣逢佳节游花圃，独欠诗人泛酒船。南亩如云铺秀色，西楼照日起祥烟。传闻里巷嬉游俗，尽说豊年胜去年。

西溪景物似江乡，无赖秋容到岸傍。胜事可怀樽酒乐，凄风浑减路尘香。半凋柳色犹垂带，欲冻泉源祗滥觞。会向明春重游览，春晖依旧倍舒长。

烦暑襟怀倦客情，西湖虚爽暂闲行。林间闻雨未为闹，池上得风尤觉清。斜日渐因山隔阂，断云应与月逢迎。牧之才调谁能继，一为凭髙赋晚晴。

西溪流水正涓涓，仿佛江村种稻田。弱枊依风徒自困，晚花经雨更谁怜。已知荣谢椿如槿，莫问飞潜鱼与鸢。结得胜游须尽兴，醉乡岐路在傍边。

二十年前许进趋，六科重沗荐论书。献言悟主惭明诏，乞禄还家得副车。此日诗章形黼黻，当时匠手器轮舆。恩知最厚难图报，有意髙贤一挽裾。

蓝田良玉古称珍，品属琼瑶异碔珉。纯有英华为国宝，贵无雕琢是天真。连城享价千金重，垂缫承光五采新。群后在廷皆执瑞，大圭终得奉严宸。

南山苍柏自森森，长就乔枝出茂林。肃政台中思直干，孔明祠下得清阴。风云毎助孤髙势，霜雪难移劲挺心。大厦有成梁栋在，平时燕雀望皆深。

兰麝香浓玉少尘，开轩相对似交亲。腊寒庭院春将近，晚吹帘栊月又新。凭槛雅宜题雪女，衔杯俱是咏花人。碧瓜故事标图记，从此嘉名亦等伦。

棣华曾到翠微中，一别仙宫入泮宫。真景望如云在上，年光去似水流东。青霄得志虽荣己，白髪多情亦念公。若许他时遂休逸，山翁携手有诗翁。

出郭行行数里村，石梯盘曲到禅门。亭开髙槛侵山脚，水过方池断竹根。城市尘埃终日远，烟岚气象四时存。约公乘兴重来此，延纳清风尽一樽。

何事当庭植海棠，欲乘生气待春光。恰逢轻雨浑如意，若得和风定吐芳。篱下不堪藏秀质，眼前从此识清香。一樽曾与嘉宾赏，屈指红英在艳阳。

地产名花敢自珍，百枝聊且寄强邻。分将雨后千金色，添得樽前一日春。檀板屡歌凭侍女，玉簪齐插奉嘉宾。明年红烂还驰去，惟恐流光老却人。

春波万里已魂销，况是分携过蜀桥。吏隐有心终济物，他山无术可除妖。好将醒醉迷千日，莫为兴亡感六朝。南望襄山何处是，悒然怀抱更无聊。

花往诗来报礼优，不惭芜累愿赓酬。青春易去何妨赏，白髪相欺未足羞。万事放怀闲岁月，一樽髙笑好朋俦。公堂讼简心情在，莫对风光取次休。

二贤谈笑共为州，深惜青春烂漫游。吟到醉乡须一饮，步回芳径亦三休。风前几点见蛱蝶，雨后数声闻栗留。人望使旌应喜乐，此心于尔亦何羞。

策马悠悠倦往还，竹边林下举吟鞭。忙中对酒成闲客，老去逢春忆少年。三岛月来清入牖，十洲波浄碧涵天。归欤且共良朋赏，花未飘红柳未眠。

霜台御史迥名藩，气象光阴动故山。此日郡中夸盛事，明朝堂上拜慈颜。御香持去仍轻别，天诏飞来即召还。南北唱酬皆胜绝，一窥方识豹文斑。

雁楼南畔报来期，远俗骈阗望锦衣。官府奉迎因直指，家庭喜乐是荣归。款凭樽酌延谈议，密献囊封中事机。莫叹宦游多阔别，九重深待弼予违。

闲上层楼赋式微，暮云重叠雁南飞。三秋已有还乡念，十日那堪送客归。世路最宜心似水，年华休叹露沾衣。一官拟得知何处，回首风标又阔违。

闽见冤魄久艰伸，吾以仁心济不仁。十室苟能全一子，万家无虑活千人。于公治狱门生相，韩厥成功世有民。阴德所施阳报在，莫叹孤宦老朝绅。

省郎华髪倦游时，却忆当年一布衣。仕路更劳何足恋，家山可爱不如归。吟中斗绝红尘味，静里能延白日辉。某水某丘真旧物，春来赢得掩重扉。

雁桥古郡诚佳绝，熊轼名郎暂镇临。雨满郊原千里润，春归台榭百花深。将迎意味烦清燕，闲暇工夫属静吟。若诧湖亭风物好，西邻犹有不平心。

方柱镌题谁厌频，三年还见一番新。姓名已载推前达，行列犹虚待后人。清世云霄如坦道，壮夫思虑惜青春。琼瑶定得连城价，至鉴从来不贵珉。

雁塔题名故事存，泮宫镌柱又增新。十行诏下方求士，千佛经中定有人。锦绣燐斌涪水画，风雷变化集英春。公卿皆向此途出，岂待区区佩瓀珉。

匠氏磨砻用力勤，先生序引亦清新。尺书已报泥金帖，丹字仍题衣锦人。桂籍共夸亨有路，泮林无倦诵于春。东川素与西川敌，又见荣名上翠珉。

石穴虚深宛似房，石形方穏亦如床。千年知是谁人隐，一郡除非此地凉。山外雨来烟色暝，林间风过药苗香。尘埃已断尤清寂，今日禅僧不上堂。

岩前数步到幽房，岩里聊安息偃床。已得清风极潇洒，休弹白雪恐凄凉。平时地籁乘空发，何日天花坠雨香。三伏屡来君莫厌，流年背我去堂堂。

仙居殊不类樊笼，潇洒清凉皆可封。寒溜恰如扬子水，修筠应有稚川龙。云深况是门无客，人去惟闻鹤在松。向此却疑推律法，应锺何事代林锺。

石门髙下両相通，冰屋初开不复封。睡穏好欹方水玉，味清须试密云龙。诗筒迭和难亲笔，谈柄闲摇屡折松。便写姓名镌翠壁，休论功烈刻华锺。

玉节重来镇此州，暂驱千骑上峰头。春阑好为良辰惜，俗乐谁知急景流。山色也疑今日盛，物情浑胜昔年游。登临赋咏知难再，持语乡人早借留。

势利纷纷万虑侵，县亭聊可一登临。目前不近将迎路，尘外能消富贵心。燕处自知如隐遁，纵谈谁更及浮沉。时平乐得常栖地，且向幽闲寄楚吟。

羸马骎骎不厌驱，望中天势接晴芜。一朝偶适林泉兴，十里谁开水墨图。枊线渐看金弄色，雪花犹见玉为柎。登临自得诗家路，寄语红尘莫讶迂。

秀𪩘层层一径通，秋来更植万株松。闲中日永宜禅性，望处云平见物容。半夜起风喧地籁，何年说佛响天钟。尘埃满马游从隔，寄恨烟萝第几重。

寺枕山巅拥翠峰，幽栖更与白云通。半空栏槛千寻外，两蜀风烟一望中。晨霁最宜天浩荡，夕阴先觉雨冥蒙。顷年曾坐盘陀石，不到轩前目未穷。

越溪千里碧滔滔，匹马西游岂惮劳。文牍甚稀如吏隐，江山有助作诗豪。和风尽日生眉宇，白髪何年上鬓毛。好向尧庭露华彩，韶音方奏德辉髙。

嫩青丛里色何如，猩血虽红莫夺朱。晓荐赤璋开缫藉，夜燃綘蜡照珊瑚。秾华如擘霞光纸，芳价堪酬明月珠。欲识此花坚与否，愿将真偈叩文殊。

绮窗开处画堂西，红绿相参数尺低。种得青琳生宝焰，裁将丹锦护封题。染因乘露皆鲜翠，舞为交竿少整齐。惆怅夜来经暮雨，妆痕几点带娇啼。

闲居偏向酒中闲，已把人间比梦间。饮量欲希江海纳，醉乡应有路岐还。髙谈好对清樽乐，屡舞犹嫌数斗悭。信有金船少风浪，莫乘轻舸下深湾。

愁肠思得浊醪浇，浑似春苗旱欲焦。洗瓮已于坊禁碍，典琴谁向息钱饶。醒心未免嗟牢落，醉眼偏宜望泬寥。酩酊到来须画寝，信知毕卓胜边韶。

贤能书上鹿鸣时，欲步丹梯别钓矶。名世公卿加宠荐，故乡亲友待荥归。通经岂比籯金价，成器难藏璞玉辉。威鳯有雏鹏有路，相将尽向九霄飞。

应书群彦称旁求，劝驾贤公礼数优。名出士林当赫赫，诗歌鹿野自呦呦。云霄去路程皆远，杞梓良材干尽修。登却龙门须变化，夺标人已在船头。

石室宏开化二川，文场今岁不遗贤。莺凭暖律方迁木，鹤遇祥云必到天。随贡充庭知有路，乘风破浪去如船。龙墀唱第程涂近，应在春余数日前。

里有宾兴方启燕，诗称乐育愿升歌。英才尽向师门出，贵器须凭匠手磋。泽射定夸杨叶箭，乡衣便促锦机梭。诸生大捷诸公赐，先纪王勋后战多。

八日登髙九日同，拒霜宁有两般红。流阴渐老三秋后，嘉客相欢一醉中。尘里仙官应混俗，坐间谈麈自生风。龙山故事今辰会，虽欠笙歌不是空。

上得层城暂倚栏，况逢佳节万愁寛。山青水绿等闲好，酒白花黄随分欢。一月放怀能几许，九秋生感又多端。龙山胜事今何在，空使骚人赋蕙兰。

今辰谁道此花衰，更倚栏杆把酒卮。白眼漫生秋后意，黄金不减夜来枝。化工应已均开落，心赏何须问速迟。岁岁樽前镇相似，风光千万莫差池。

表里山河久镇绥，府无留事纵怀时。自将远业更中外，不向荣涂计速迟。冲谈本从天理得，安闲常有道心知。元元未尽跻仁寿，日望登庸为审思。

自觉劳生万事非，宦心从此更迟迟。凄凉好饮悲春酒，闲暇犹吟送老诗。轩冕去来皆外物，云山早晚是归期。怀民报国终无术，空负惭颜对一麾。

山门渐近少凡尘，佛子长栖物外身。款户多因游寺客，倚栏时有羡鱼人。祥云结盖应非雾，法雨飘花别是春。数刻盘桓觉萧散，回头官事又劳神。

云密西郊末作霖，暂凭精祷快群心。望如至宝难搜索，来似嘉宾忽访临。古庙有灵惟响答，洪钧于物已恩深。春膏直待沾濡足，不使狂风取次侵。

尝闻县古槐根出，最爱官清马骨髙。前辈有诗谈事实，今辰此景入风骚。飞云几处笼山顶，密雨连宵发土膏。公事稀疏吏归去，不妨欢侍对春醪。

公居何事葺幽轩，客味萧条称养闲。人笑规模犹物外，我怜风景胜花间。秾林鬬影舒帷幕，浅溜余声杂佩环。欲把郡图传向此，座中常得见岷山。

亭在西山积翠中，烟岚气象一重重。芟开檐际偏髙竹，见得云问最后峰。野色为谁长郁茂，物情于我似从容。年来已有林泉兴，倚著阑干兴转浓。

山岚秾秀望中青，路转松阴步步迎。十里晴郊供野意，万家和气发欢声。春台不觉残春景，乐国偏知众乐情。公向蜀人深有意，更怜风物暂闲行。

忽捧琼瑰俗眼惊，荷君深照旧交情。归心自喜双亲寿，拙计难酬厚禄荣。十舍路岐平野阔，几重村落霁烟生。羁游毎忆家山乐，况是花时到锦城。

千丈苍松出故林，乔枝成就古根深。栋梁须负平生用，霜雪难移此日心。月白曾经丹凤宿，风悲定有老龙呤。重岩复涧何缘幸，一旦家家得茂阴。

野鹤孤髙旧羽仪，超然殊不事卑飞。有心云路翺翔去，回首芝田迤逦归。白日漫教罗网密，红尘堪笑稻梁肥。仙家自有千年约，应许先生学令威。

不夸雕琢略磨砻，溪叟持来赠野翁。冰雪易侵毛髪际，尘埃难到梦魂中。消除暑愠宜无价，安养慵闲似有功。富贵人家应笑我，水晶新様极玲珑。

春工用意本华鲜，气候阴沉未逞妍。风色送寒无甚雨，云容垂远又非烟。迁延莺舌应嫌巧，抑遏花心恐占先。稍待新晴纤翳廓，秾芳齐媚艶阳天。

花到春深半已过，此花犹见满枝柯。传来芳信虽为晚，占得韶光却是多。爱惜锦文愁雨急，留连妆脸笑风和。后先荣谢人休问，且伴樽前一醉歌。

袭得芝兰一室薰，更将三美向谁论。光辉自可夸僚友，契爱犹能及子孙。金节暂求康尔俗，锦衣归去大吾门。西南终是天涯远，却羡鸾凰集九阍。

平日论交重久要，毎怀髙谊寸心摇。君恩最是忧民社，吏隐偏宜远市朝。谆诲伫闻流尺素，嘉篇频为寄琼瑶。笑言契阔劳生甚，别后堪嗟壮气消。

天涯羁宦落蓬蒿，漫说平时器业髙。寒暖所逢皆物理，悲欢相较只秋毫。徒嗟壮士难行己，懒学风人便著骚。乐道养闲俱可羡，念君清谊甚魂劳。

禁林元老忽西归，众谓西州此事奇。矰缴漫劳鸿去后，桑田未变鹤来时。一乡金帛皆沾惠，千载松楸得奉祠。预想年前至京国，子孙持酒献春祺。

春深归到锦江头，笑傲光阴已晚秋。内相贵名虽烜赫，山翁行李甚优游。诗中气格超摩诘，方外情怀类子休。南下有期风月爽，乡人从此望仙舟。

法从深严宠禄荣，清标素节两难并。有心报国虽谋国，无意求名又得名。道服岂烦垂宝带，安居何用饰华缨。秋风一夜乔林减，惟见松篁不变更。

昨日文书插羽毛，征夫连日整弓刀。云如野色随时惨，风作边声特地号。八阵威灵今可托，六州形势古称髙。西南久不闻金鼓，莫遣人人著战袍。

千里征蛮向不毛，坐筹先胜自三刀。井中蛙力狂虽跃，弓下猿声怯便号。草白见城羌蝶浅，月明闻角汉天髙。将军几日当雄捷，速把功书上赭袍。

忠胆轻生甚一毛，奇谋破贼锐于刀。横行容易平乌合，面缚须臾作犬号。霜甲共辉军帐冷，烟烽齐出戍楼髙。羌酋若也投降早，定得君王瑞锦袍。

白金铺野玉堆檐，独上危亭喜再瞻。多积岂能填涧底，已髙犹未累山尖。碎声著物飘来急，寒色侵人霁后添。时节霏霏未还役，贼平消息愿重占。

道人少日炼神形，兵祸俄乘竟不成。欠为黄庭判一死，所酬丹事又三生。眼看残尽鸡窠老，胆破宁寒犬舐盟。豹养虎攻嗟尔似，却求翰墨作虚名。

深僻崎危不厌过，欲将涓滴助恩波。蹑云髙步三休在，踏雪清寒一倍多。依约度溪投野店，逡巡扶杖历新坡。初春此去才旬日，屈指流年奈老何。

三十余年齿士林，青纶一命鬓霜侵。策名虽动迟留叹，行已常存少壮心。月满涨潭清远梦，春归平野付长吟。前溪况亦称南浦，惜别情悰几倍深。

市桥官柳翠阴垂，路向西郊驻彩旗。故事毎从遐俗尚，清欢又送晚春归。留连野色迟迟去，珍惜年华苒苒飞。老杜有诗殊有味，风光流转莫相违。

林密溪寒锦浦西，千年灵宇旧凭依。竹村迎路堪行乐，麦垄连云已应祈。诗将早从吟社去，游人暮到醉乡归。隼旟莫倦徘徊久，化日舒长未夕辉。

谁裁锦段碎文章，凭借春工便吐芳。自是多花宜少叶，肯教仙格有凡香。妆容试酒偏增丽，舞兴迎春拟作狂。使幕县庭虽甲乙，更饶邻圃借余光。

晓雾笼花暖渐收，万枝难尽数花头。胭脂半为伤春淡，锦带翻因拂地羞。围饮旧风传乐国，纵吟清味属诗流。西园韶景真无价，红满池台月满楼。

天恩流布下天津，沴气消除生气淳。昔虑早饥农失职，今逢赈惠泽如春。绥怀有术推儒者，全活为功类古人。贤杰一心沟壑起，翕然歌颂在生民。

一官一集古称贤，未似西征五十篇。雅颂纯音流管磬，风骚余味到林泉。光生晓岫刊岷石，价踊春溪费锦笺。愧幸师门旧林教，得为家宝子孙传。

天诏丁宁逐佞柔，不须请剑复持矛。平生邪胆君前落，后世污名纸上传。宝鉴乍开消魍魅，正声才作罢离兜。便为葅醢何嗟及，贪得浮荣似食钩。

野情无限物无穷，一凭危楼又晚空。过雨郊原浑积翠，送春亭榭尚余红。烟光已属绡图上，湖影初归宝鉴中。飞鸟潜鱼应自得，倚栏小憩豁双瞳。

西风猎猎马骎骎，极目归途寄静呤。美玉自藏圭璧用，寒松偏有雪霜心。皆知旧德淹郎署，合宠耆儒镇士林。势利竞驰孤介少，为怀清谊动离襟。

荣路层层满眼开，家山在望懒徘徊。霜侵客鬓须归去，尘拂朝冠是傥来。一棹绿波游不厌，三竿红日梦初回。更闻觞咏同幽趣，应少闲人可预陪。

礼寺居卿宠搢绅，若求清议尚沈沦。三千里外甘投足，四十年前已化鳞。何必万锺如己欲，好将一笑寓天真。当时共献藏珠赋，寿考康宁有几人。

咫尺楸枰计虑深，偶缘嬉戏便交侵。纵横各有往来道，胜负岂无名利心。终局漫夸兵得地，在宫浑倚士如林。安危成败何殊此，付与闲人为讨寻。

星布重重阵脚深，不须轻敌事相侵。渡河虽藉奇兵势，对垒难知老将心。酬酢巨杯宜燕席，消磨永日称山林。呼卢格五前贤有，莫笑年来共讲寻。

画辕曾记到西州，莫为题舆厌滞留。官况优如支郡乐，风光浑似昔年游。日无余事知闲暇，时有清呤竞唱酬。政绩易成恩典在，天涯不觉两经秋。

夕阳芳草自天涯，倦客何须感物华。无计可能逃世网，有心刚欲慕诗家。将烹谁惜能鸣雁，安足翻成强画蛇。白髪渐多瞳渐翳，少年相见莫揄揶。

西风萧瑟动年华，村望犹将景物夸。山色半随云势断，浮光多被竹阴遮。社前归兴双飞燕，雨后新声几处蛙。万里桥南亦如此，十分有意作农家。

秋日晴如春日迟，山间水际尽光辉。江湖顿减骚人咏，父老争夸太守归。岁晚莫惊松易叶，时来又见锦为衣。门前行马虽崇峻，应许衰翁一叩扉。

文章得隽自雄飞，平地青云有路岐。劝驾寂寥惭汉诏，升歌仿佛见周诗。九秋烟雨登临日，三月风雷变化时。回首不须题竞渡，锦标争胜已先知。

求闲得请信贤哉，曾历星垣侍从来。标节向人清似玉，纷华于己冷如灰。仙坛露重吟怀爽，禅榻风轻睡眼开。昨日寻梅奉谈笑，竹轩松坞共徘徊。

当年累疏彻尧廷，不为虚名自得名。霜雪盛来松秀茂，风波散后水澄清。红尘渐与高情隔，绿髪应随喜气生。否泰卷舒公自悟，不须端䇲问君平。

玉色诸儿馥若兰，彩衣想见日承颜。尘缨远濯沧浪水，燕几深居畏垒山。俗眼漫讥身察察，人情方喜志闲闲。夕阳归兴随飞鸟，真意无人语此还。

十里萦纡路转山，山城深入翠微间。何年胜地云霞老，终日清风歳月闲。池上蛰龙方隐伏，岩前游客暂跻攀。却嗟鸾绰遗居在，难向空堦一叩关。

山僧何事下山迎，步彻山腰到寺庭。清梵一声沈夕籁，碧岚千幅展春屏。自惭缰锁非真赏，乍见林泉似独醒。回首暮钟留恨处，断烟层霭倍青青。

深静禅门秋复春，不知门外是红尘。满庭修竹有君子，终日好风如故人。曲径最宜巢翠羽，澄潭犹足养纤鳞。年年寓泊知闲味，毎谢林泉作四邻。

郊原气象欲迎春，祠下乔林秀色匀。数里旧防能御患，二江流水不迷津。舆言此日蒙深利，惠政当时念远人。公意勤勤议增筑，又逢贤杰继芳尘。

藩政雍容虑在民，暂行千骑按江津。寒侵客袂逢轻雨，翠拂林梢觉浅春。极望风光迷绿野，纵吟怀抱脱红尘。愿公改作刘公堰，留得嘉名谕蜀人。

游人何事种芳菲，试把庭松较盛衰。得地不将天质改，有心惟与歳寒期。一轩野色栽培后，十月霜华秀茂时。造化果能周及物，亦须千丈引乔枝。

毎嗟无计远红尘，愿读仙书学养真。收得寸心清似水，放教双鬓白于银。功名见误回头晚，风物相惊满眼新。一卷黄庭有深趣，诵持聊以爱吾身。

云枝玉蘂两难加，应是殊庭种此花。地产有时呈秀异，仙标无意竞繁华。已持宝瑞传君命，更拥香幢送道家。若预景文方物志，定先群卉赞祥葩。

使华西指主恩深，又见鳌头此镇临。十载星霜皆化日，百城桃李尽秾阴。层霄自得翺翔路，止水难摇淡静心。全蜀苍黔共倾耳，即闻和气入薰琴。

大字新题重古松，标题不与众人同。何年直干藏山驿，半夜寒声满道宫。并秀雅宜云壑外，相逢最爱雪霜中。秋深纵使乔林减，未许坚姿坠晚风。

寺在西山第几重，山僧相遇喜相容。寂无尘虑到禅室，瞥有秋声来野松。已恨夕阳催返辔，又过危磴听残钟。烟霞更约他时望，未必高怀负翠峰。

目前尘坌最重重，乍见名山喜动容。选胜道装堪著屐，谈禅麈柄亦挥松。千寻急欲攀秋径，十里犹闻击午钟。下得峦林又牵俗，特书归恨寄晴峰。

烟岚深处几千重，难向丹靑写物容。层阁试凭窥百里，函经慵读倚双松。乔林乍响因秋籁，栖鸟频惊为晚钟。莫笑下山犹怅望，浪仙平昔爱三峰。

君去金渊十五春，暂归翻是客中身。千年丘垄胜当日，两世亲朋无几人。麈尾幸能销白书，马蹄还厌踏红尘。锦衣会有重来约，应笑衰翁漉酒巾。

霁景宜将远眼看，绿阴垂地已春阑。山巓日出方乘暖，峡口风来又作寒。老去心情非往事，闲中谈笑有余欢。玉盘四照江如练，忍对澄辉不倚阑。

洪河一曲晋溪滨，自有余波及四邻。循吏风声今慕昔，淡交情味故如新。江山极目登临远，岁月惊心聚散频。无限名园费吟赏，化工偏与洛阳春。

文章平昔擅才名，使指于今总列城。甲乙常联榜中第，东西俱作剑南行。清吟愈觉交朋厚，老别难堪岁月惊。惟喜归途近霄汉，吾乡留得是嘉声。

众菊争开此独迟，已过重九见新枝。自甘化力均先后，不与春芳较盛衰。秀蘂渐繁微雨夜，清香终在早霜时。诗人未便移青眼，会有金樽是己知。

花开虽晚莫嗟迟，落尽千葩发几枝。清露有恩殊未报，寒风无赖不能衰。幽芳自占三秋景，真赏堪同九日时。蝶少蜂愁人事别，餐英独有屈平知。

仙翁培种一何迟，点缀黄金更满枝。秋色已高方秀茂，物华皆老未凋衰。几多俗客慵留意，无限妖花笑后时。独向风霜对松竹，洁清标格自相知。

闻说蓬仙作小麾，湛恩从此破群疑。平生直道宜三黜，自古周防用四知。松竹何尝凋晚秀，稻梁应且续朝饥。不须利口归豺虎，皎皎清穹未易欺。

一尘殊不挂胸中，标韵高闲辩论雄。诗得江山深有助，道因橐籥易为功。平生拟效漆园吏，何日相逢黄石公。可惜壮年长策在，却陪明月与清风。

尘氛不到此池亭，庚伏长来驻旆旌。波荡画船冲岸急，露明翠盖遇风倾。一先有得棋频胜，众乐无嫌酒屡行。红日渐低钟鼓近，路人歌笑望专城。

南风时起有余温，晷影炎炎势欲焚。堤上游人皆乐俗，坐中豪客少将军。深思阔沼生冰色，尤畏晴霞散锦纹。待得清凉到襟袖，断烟重叠送西曛。

挂冠归后爱林泉，择地为亭欲看山。清画绝无尘坌到，白云常与性情闲。诗书教子雍容外，琴酒娱宾笑傲间。堂构不隳门有庆，彩衣终约锦衣还。

流落文场晚得名，十年犹未脱铨衡。轩昂本为太平起，愤叹却因多难成。方略满怀期树立，尘埃蒙袂且将迎。由来不遇须藏器，岂是佯愚学宁生。

猿鹤皆飞昔日声，安车归去路岐平。高怀无累能知止，半禄虽微亦代耕。林下光阴尤觉永，环中气象有余清。尘埃满抱华颠客，笑指泉山羡此行。

三月山城送客时，山头芳草又离离。红尘道路今犹古，清酒樽罍乐胜悲。乡外忽摇怀远意，坐中聊赋惜春诗。洛阳风景别来久，应属少年游侠儿。

平日阳和已浃民，浪驰幽迹绍芳尘。芝兰秀品推前辈，桃李清阴及后人。谆诲有闻知契厚，纵谈无间觉情亲。去思从此凭何慰，待刻铭词上翠珉。

越溪春水碧迢迢，岷岫晴岚翠欲飘。故国风光频梦断，殊乡景物易魂销。何时执友无暌索，此日长亭倍寂寥。把酒送君同一醉，羡君东去客心摇。

山头红日照红旌，祖席仍歌塞上行。慷慨有心终破敌，燕闲无事暂专城。朔风动色骅骝健，秋水澄光宝剑轻。万一羽书飞到郡，定烦方略取功名。

十载闲经紫塞秋，辟书连上得君留。一身已共冰壶洁，八法堪同墨宝收。寿几欢心怜彩服，诗庭虚席待良筹。古今京洛风埃甚，去有亨途莫倦游。

莫听滩前涨水声，少迟樽酒话平生。堪嘉祁老初辞位，却笑樊须欲问耕。落日望君三舍远，西风惠我一襟清。江流自在悠哉兴，得得回船十里行。

曾把丛蓍叩大钧，少逢升渐屡逢屯。平生道在惟藏器，今日途穷耻问津。万事感怀归白髪，九衢欺客是红尘。何须便作林泉计，未必文章误此身。

京洛前年困客尘，孤舟今去楚江滨。位无高下在行己，邑有政刑宜福民。人子欢心怜白髪，壮夫幽抱感青春。弦歌已治庭闱乐，休说穷通问大钧。

五陵豪客揽归鞍，行矣休嗟蜀道难。世治不须专将阃，才雄自可陟诗坛。虎符金印亨途在，夜笛秋琴逸气安。至宝投人犹按剑，慎将骚雅载毫端。

泛交如面颇纷纷，珍重贤豪有所存。高论向人须药石，壮心于俗不寒温。已怀忠孝归儒术，誓取功勋袭将门。蜀道阻长秦塞阔，夕阳芳草最销魂。

运际重熙讲克禋，祖宗严配答慈仁。典章备物该三代，殿宝殊名应五辰。早岁侍祠曾受嘏，外方留镇屡颁春。皇恩更远皆宣布，自此祥风起八垠。

春华秾处客心阑，俗事劳劳近万端。嘉景良朋岂常遇，清诗浊酒暂相欢。飘零宦况诚非欲，烜赫名途未易干。惜别恋游深意在，寄声弦上约谁弹。

毎记江头举别觞，别来如昨几炎凉。年华莫问当时水，鬓髪皆添近日霜。伏枥已甘常蹭蹬，凌云犹滞远翺翔。羡君标韵终萧洒，恰是花开到故乡。

荆楚旬宣盛事夸，十年重复赋皇华。更弦已见调疏越，切玉犹须试镆鎁。随手春风飘塞下，回头膏雨润天涯。亲闻父老殷勤说，沟壑沾恩数百家。

千骑骎骎出锦城，乡人翘首望先生。二年为郡应须乐，数日游山已快晴。泉石有谁陪道话，云霞无限惬诗情。红尘拂袂良朋少，时向西风愿寄声。

请得琳宫别未央，西行行色重增光。官曹冷淡如逋客，风物鲜明类故乡。归去林泉谋已定，闲中诗酒味偏长。市桥侧畔邻居日，应许过从亦道装。

三月狂风不惜春，客愁千斛付行人。平生操履由吾道，何日安闲遂此身。陌上纷华空白昼，山中气味少红尘。归来必遇求贤诏，莫向穷途苦问津。

羡君方寸最澄清，何必沧浪更濯缨。玉麈纵谈聊入幕，锦衣归养自专城。交情久似乔松茂，诗兴浓如皎月明。阅味来章佩勤好，却惭尘耳听咸茎。

通江山水甲岷川，和气融融满四边。儒者易成千里政，乡人近得两重天。金罍浅饮虽歌舞，玉麈高谈尽圣贤。不是春秋为冷学，借留何计及三年。

海势茫茫会百川，一麾正在海西边。鸿收迅翮方栖渚，鹤吐清音自彻天。落笔尽降诗里将，放怀常对酒中贤。及锋急用应非晚，留滞红尘已数年。

安居无事莫兴嗟，聊放高情喜溢涯。揽照不惊头染雪，读书未信眼生花。讴吟罢后诗筒减，方论搜来药剂加。见说道心从此壮，几因清梦到仙家。

仕路浮沈不足嗟，到头何处是津涯。庭中度日多无事，湖上经年各有花。熟焙春芽香不散，轻澄腊醑味偏加。凭君莫赋思归引，一郡相欢似一家。

惜别心情彼此难，想君归去自能安。轻舟荡桨依平岸，快水流冰下险滩。梦到亲闻方岁晚，路迎江国少春寒。牡丹时节西园醉，不得相同一倚阐。

征车千里极关河，特遣离怀赋绿波。晚节不随华髪变，归装还载异书多。云霄有约增攀望，文酒相逢异啸歌。若相清朝许投笔，生平孤剑愿重磨。

永日华堂静掩扉，道腴深味敌珍肥。一轩有景诗求胜，十邑无尘寇慑威。雅性自髙闲去乐，泛交难合信来稀。诵君清句知君意，祗任天真不任机。

需云廿泽为时来，间作雄风鼓迅雷。信有威灵周阖境，应无偏党限枯荄。满山和气卷舒易，一夜丰年消息回。愆亢霖霪皆吏责，幸凭神力庇凡材。

𪩘溜涓涓在目前，更开余地助宾筵。方池可鉴无深浅，樽酒相逢有圣贤。每为野情贪胜概，暂凭清味涤尘缘。何时学得琴书趣，一写林间石上泉。

乘闲极望兴悠哉，远眼宜于此处开。危磴直穿修竹径，虚窗深占白云堆。江湖有景侵平野，栋宇何年倚巨材。自是登髙乃能赋，谁嗟古往与今来。

经济书成秘府收，依然蓬荜在岩丘。凄凉往事慵开卷，想像髙风合倚楼。山色无言终日见，泉声有恨为谁留。怀贤访古闲中味，宜与诗人作胜游。

山深县古蜀江滨，往哲声华尚未湮。物外低昂应绝品，榜间廋硬亦通神。名称三鳯古为瑞，书仿二家今有人。首唱继酬皆盛事，通泉从此识阳春。

晚际闲将景物看，郡人休笑苦凭阑。远山露色知晨霁，素月笼光报夜寒。野烧顺风穿绝顶，渔舟随浪转长滩。故乡回首七百里，归去不辞行路难。

凭髙日日望交游，方寸飘如一叶舟。文酒相从期赋咏，江山何事尚迟留。洲中橘熟辉晴昼，潭上花繁送暮秋。南路士民应有语，旌麾早晚到吾州。

文章道德有源流，进退潇然信自由。身在禁林方倚望，年侵老景便归休。素云收雨还层岫，劲柏凌霜茂晚秋。何日家山纵吟赏，闲中情味更优游。

十分红色占亭台，不恨春风不许开。折叠染成随日丽，芳菲过后为时来。赋诗多是题千叶，醸酒谁能饮百杯。翠萼丹须无计学，佳人屡把绛纱裁。

秋光何事易陵侵，不许芳条展茂阴。晓色向风生别意，夜声随雨入愁吟。已嗟禽鸟幽栖浅，渐失园林几处深。荣谢循环都物理，肯将零落动予心。

试思离合数光阴，日月消磨世累侵。晚岁心怀如止水，旧交情分敌兼金。相从不厌春坛远，共语谁知夜漏深。频阅来书谕勤意，愧无青玉报璆琳。

读书到老应成癖，了事他人莫笑痴。敲印旧曹烦夜直，看花新句感春熙。已闻骐骥腾千里，应许鹪鹩附一枝。荐牍屡交虚席久，埙篪应喜共君吹。

尝驰别乘走龙沙，过尽春寒始到家。已置功名如外物，只凭诗酒作生涯。回头忽上青云路，洗眼重看紫禁花。百日丝纶君定掌，文章从此灿朝霞。

苑钥重开不禁阑，眼前芳景未凋残。仙花笑日欲争媚，禁柳受风疑怯寒。诗兴似春多丽藻，斋心如水自澄澜。凭君赋尽园中景，免向绡图指点看。

斋馆深沈旧苑开，尝从祀事偶参陪。故人已步青云去，倦客还寻紫陌来。清景暂将尘虑涤，流年长恨物华催。唱酬不讲诗情懒，独对风光彊剪裁。

休沐无多款聚难，暂留佳客解朝冠。𫚥头泛酒樽前乐，麈尾生风席上寒。陪集敢夸言路盛，诙谐渐觉醉乡寛。敲门又报青蒲信，捧得新诗似执桓。

温风一袖己董然，燕坐何须更整冠。沈李杯盘聊避暑，饮冰怀抱暂生寒。纵谈无间情相照，清句难酬韵不寛。莫笑未曛车马散，尝闻陈仲讽齐桓。

春风拂拂动轻阴，四望欢声杂雅音。人在华胥无限乐，路经蓬岛几重深。潜鳞可羡游灵沼，巧舌时闻转上林。况有赐樽堪一醉，百愁从此定消沈。

属车何日泛尘清，旧苑沈沈隔禁城。别殿未闻天跸响，华封常听宝鸾声。禽鱼欲遂灵台乐，燕雀终期大厦成。敢告冬官举常职，莫将池籞等闲轻。

御水休论九曲池，宫花争发万年枝。长虹驾浪人间去，大翼乘风海际垂。均被上恩容燕集，共怜嘉景事游嬉。愿公早献金明赋，纪述吾朝全盛时。

庙席词林一二臣，校雠撰述体惟均。圣心欲以古为鉴，史法有如王次春。神武略中书事类，天和览后得名新。羡君受此传家宝，遗与儿孙似昔人。

东风将暖不鸣条，霁景曈曈薄雾销。五队绣衣华广陌，一声天跸振层霄。清尘少拂鸾旗动，紫气长随凤盖飘。向晚都人相与语，更夸明日似今朝。

羽卫森然翠辇平，仰赡天步出西清。月行青道夜如昼，春入皇州花满城。三五良辰传盛观，九重归路沸欢声。君王已向龙楼望，喜奉慈颜酒数行。

月律潜萌斗柄移，阳和气象等闲知。五云已验天心顺，一刻先添日脚迟。燕雁待时思北向，岭梅乘暖发南枝。人人尽有春台兴，料得东风不失期。

十年勤苦学诗骚，拟向篇章运短毫。废井心情伤汲绠，沈舟气象怯惊涛。参谋可法无如杜，常侍难攀独有髙。自是土风忘不得，南音莫讶楚囚操。

清才何事爱清呤，从古诗人误此心。按剑莫投随氏宝，骑驴难和有虞琴。赋成物外云无著，搜到天涯海不深。自顾巴词终鄙俚，愿从邻友听纯音。

浪如奔马叶舟轻，畏景炎炎尽室行。自处虽无迁客恨，相逢谁有故人情。年来江上叹头白，日近樽前觉眼明。浣濯尘埃好吟啸，春风旦暮入巴城。

宦游无著任东西，通塞惟将物理齐。平日风波方舣棹，经年桃李又成蹊。尘埃易没千金剑，霄汉谁为数尺梯。三驿锦江归去近，知君不厌子规啼。

欲赋长谣赠别君，不胜离绪懒条陈。读书有感旧循吏，对酒无悰少故人。事往何须嗟蹭蹬，时来应是起沈沦。石城山下西南望，更约瓜期在早春。

亭下寒流碧似天，亭边疏柳尚婵娟。山林隐隐岷峰出，江路超超楚峡连。对景宛然开画幅，放怀宜此醉金船。嗟予望极终留恨，千里浓云与淡烟。

昔年词掖与君逢，今日天涯白髪翁。赖有江山供晚景，未先蒲桞困西风。归心已适三川外，髙论仍倍一笑中。深幸未寒交道在，非徒清句及衰穷。

九疑山色望中青，似与湘江展翠屏。终日掩关澄俗虑，有时开卷读仙经。谈端往往该穷达，酒兴悠悠混醉醒。南去北归皆惜别，更嗟衰鬓尚飘萍。

腊寒尝醉蒲桃酒，春霁空摇舴艋船。倦客偶来皆失路，故人相值似逢仙。半生感事惊残梦，两世知音话宿缘。闻说三槐长秀茂，子孙才业信家传。

壮年驰走太行车，晚岁还家幸有余。进取厚颜嗟鹤发，退藏深计得蜗庐。五湖谪去谁收骨，千骑归来尚载旟。回首太平堪颂咏，圣君勤政式商闾。

四十年前曾作诗，为题山观有髙碑。宦游奔走过此地，情思光阴非昔时。北望数峰殊隐隐，南飞一舸尚迟迟。仙家跬步未能到，深愧劳生笼与池。

老向家山领一麾，安闲惟有故人知。尘埃是幻劳湔洗，水月如流任转移。可笑书空徒咄咄，愿同舍哺亦熙熙。春来景物虽佳丽，多谢东风少赋诗。

从宦故为涉险涂，强教人事与心符。狂言喋喋真无补，虚誉纷纷更不虞。世味已如流水薄，野情常逐片云孤。圣恩寛裕归来好，免得乡人笑懦夫。

谪官谁更恨蹉跎，回视浮云亦几何。虽向士林为覆辙，却于言路得余波。当年志气消磨少，晚岁光阴赋咏多。毎阅尘编无愧赧，此生应不负丘轲。

珍重良交苦爱忘，记存愚陋枉诗章。华林才日敷春藻，蔀屋今朝得夜光。宝鉴未逢犹献璞，俊锋终在不摧刚。淹翔日久雄飞近，早岁才名振玉堂。

六十年前里巷游，北归重此接朋俦。据鞍矍铄夸朱绂，把酒殷勤劝白头。况是三春同对景，何妨一笑自忘忧。闲中岁月非难遣，须仗新诗共唱酬。

宝络疏封得令名，人间庆事属平生。身居寿域几三世，福及儿曹已九卿。埋石有文深纪美，吊丧多客亦哀荣。泉涂一往应无憾，十八年前吉冢成。

天质疏慵一野夫，因从利禄走官途。惟知名爵有常履，非向尘埃言自殊。万事放怀归失马，百年过晷任踆乌。雪霜毛髪来还近，霄汉岐程去已迂。凡骨易沉羞许卫，短材难斵累班输。每甘流落为迁客，岂免挪揄笑癖儒。处落未能医拙病，揲蓍安敢卜亨衢。宜将大梦消荣辱，肯把虚名计有无。顾我拙艰当晚莅，惜君留滞却长吁。玉工早夜荣圭壁，莫使球琳委路隅。

唧唧微呤透绮疏，乍令人意少欢娱。留连夜景萧条甚，引惹秋声迤逦殊。似向蜗庐频学啸，恐随蛙鼓亦吹竽。能鸣岂羡蚣蝑股，不语堪嗤蛱蝶须。赋就情诗感长信，惊回仙梦失苍梧。虽知物性何喧寂，应念年华却叹吁。从此渐为寒月计，凭谁与画小轩图。西堂忽起东归兴，望断青嵩接绿芜。

湖中少尘氛，事外得野趣。日日过桥来，迟留不能去。

极望渺无际，悠然澄碧波。清风与明月，此处得之多。

叶底留残雨，丛边泊小舟。夜声才索索，应是报新秋。

水际柔枝倒，霜前晚穗红。野禽来泊此，浑是画图中。

亭如主人心，中虚见诸外。回环四顾间，殊无一毫碍。

𣺼泉涓涓流，可鉴毛髪影。渊源既澄清，到处是佳景。

春早花方绽，朝寒露未晞。可怜蜂与蝶，已去逐芳菲。

风来绿衣摇，雨罢青烟罩。隐隐夕阳间，渔人理归棹。

野亭傍幽溪，从此过溪去。平日已忘机，沙鸥何必惧。

山阴已陈迹，此乐终如何。酒船深不碍，去住少风波。

开轩向芙蓉，红绿如捧拥。游鱼定相忘，时见花光动。

隐几坐幽轩，幽怀日疆慱。黄卷有圣贤，几人知此乐。

琼瑰露华英，绿幄相芘覆。几度得风清，真香到襟袖。

汉川如渭川，千亩尽修竹。疑此是芝田，年年生碧玉。

悠悠江湖思，扰扰声名累。溪上见芦花，宁无慊然意。

耕锄事勤苦，赋敛少驱逼。终日掩柴荆，何尝知帝力。

橙色似黄金，佳名最为贵。一腹饱秋霜，尝之有余味。

可爱北园景，春来游者多。欲知民乐否，处处是笙歌。

流水两三条合，翠筠千万枝垂。漫说忘情待物，亦尝对景题诗。

簿领绝无留事，亲朋少有来书。度日此中闲坐，自惭也是官居。

湖上澄波似鉴，林间曲径如村。双鸟飞来碧照，独蝉呤彻黄昏。

楼外四垂晴霭，帘前一饷清风。更倚危栏北望，岷山半出云中。

治郡乃称太守，退公自是闲人。已向环中得趣，何须事外劳神。

弱柳低低舞岸，新蒲拂拂笼沙。贪向水边倾耳，不知纱帽攲斜。

朴学粗知义命，幽怀聊寄风骚。道胜何如时与，位卑安用言高。

有着在人为累，无营与物何功。祇此也该至理，懒能更说真空。

小器祇堪近用，要途莫笑闲官。到了野情易足，自于拙分常安。

花烂适逢佳节，酒醲宜赏青春。酩酊任他醉客，芳菲付与游人。

斜日半山隐隐，暮云千里蒙蒙。北望黄昏微月，西来顷刻清风。

闭门可以罗雀，垂钓何必求鱼。有耳倦闻俗事，无心更读闲书。

乐俗亭下流水，嘉会宫前茂林。双瞳日日凝睇，远梦时时访寻。

林下木奴渐熟，樽前欢伯差浓。万事都来身外，一毫不置胸中。

岣嵝数峰秀胜，潇湘万顷清深。云雨有时变化，风涛莫测浮沈。

梁孝事平终结爱，王恢谋沮已和亲。早知蹇甚难为相，何必赉金与贵人。

权归刺举已条陈，慱士非才贵得真。若也国恩殊不卖，单辞未必死功臣。

西巡北幸四夷朝，权宠功名尽易邀。惟有高丽犹旅拒，灵旗从此便征辽。

象床金埒极豪华，出入隋唐似一家。自古圣君须远佞，禁中佳木不须夸。

游田未见说虞箴，佞语贪谋竞奉承。岂独怀中有佳鹞，更教大亮献名鹰。

秋晚梨花忽盛开，满朝称贺不称灾。景佺求礼真奇论，冬月如何有瑞雷。

五鳯楼前观大酺，肯因工拙见贤愚。优倡数百被锦绣，安得人歌于𫇭于。

嗜酒弹琴徒自知，累囚尸虎县前归。世人名利心不尽，那得再逢元紫芝。

巨盗盘根岁月深，交流战血竞浮沈。一言便解苍生祸，何事君恩薄贾林。

终日衔杯酒是家，十年全不话忠邪。一朝便伏延英阁，余力犹能坏白麻。

闻说宣麻伏紫宸，愿将忠胆触龙鳞。此翁八十真堪笑，何事昌言有直臣。

封疆万里等闲开，一日千金不吝财。持语无名求贡者，何须更入右银台。

仗内邪根欲去难，承平思虑渐阑珊。殿帘髙卷春风里，空忆词臣赋牡丹。

夜进麻词晓未宣，满朝簪笏尽谊然。李甘轻肆君休议，不相奸凶已可贤。

方当炙手已寒灰，倚伏循环可动怀。试问华堂歌舞妓，几人曾以玉为钗。

终日清风耸搢绅，不存骗石远他人。如何议欲迁三庙，却使门庭有俗尘。

六幕恢恢皆纲罗，琴书无计避干戈。泉南更起招贤院，从此衣冠去转多。

累石封泥一饷间，层岩叠嶂尽回环。真形惟有山常在，何事徒劳作假山。

为怜髙节耸寒林，择地培根我意深。千亩封侯虽未必，且凭霜雪试虚心。

春到穷山生意回，试凭山土育根荄。花开莫笑无名器，纵得名花未易栽。

北堂风物不惊秋，儿女攀怜欲解愁。未悟诗人深切意，世间何草可忘忧。

花名药品两相兼，种菊虽多岂避嫌。而我折腰求五斗，赏心于尔愧陶潜。

此心非是好伤生，重倚西轩觉眼明。但得樗𣗊芽蘖尽，县人何必笑丁丁。

卫青勋业已阑珊，骠骑门前辄得官。荣谢不同时事改，故人何独有任安。

城里尘埃空自忙，暂来城外觉清凉。临池静坐有余味，雨后荷花无限香。

秀野垂杨数里青，夕阳犹占一峰晴。病来两耳如聋者，闻得岩泉{氵虢}{氵虢}声。

发尽寒梅千万枝，小桃乘暖欲开时。春风次第来须早，芳草垂杨莫恨迟。

春芽不染焙中烟，山客勤勤惠至前。洗涤肺肝时一啜，恐如云露得超仙。

马蹄经岁踏红尘，闰腊光阴已觉春。迟日暖风真可爱，年年长是伴行人。

晓云将雨午还收，晚日余炎未似秋。岂独稻畦枯已久，兼忧井竭饮污流。

世上升沉都梦里，春来强健鬭尊前。公田种秫全抛却，坐客无毡谁与钱。

春深风雨半相和，节物令人意绪多。中酒何须问贤圣，和诗今尚许羊何。

十年佛迹留于此，屈指山门皆所无。今日清诗重褒述，禅林又复有犀渠。

欲赏寒梅先有期，却嗟人事又差池。西山雪后东风急，应是寒梅烂漫时。

春来尊酒屡过从，万事无如一醉中。听唱欧公洛阳曲，今年花胜去年红。

多年已分作衰翁，病眼看花似雾中。却谢东风无厚薄，芳心皆露十分红。

田家僧舍有芳丛，竞折繁枝献座中。持语佳宾莫轻散，林稍犹见夕阳红。

好花长是怯狂风，荣谢都来十日中。未过清明时节在，更须携酒觅残红。

年华易去三春半，花态增新一雨中。自笑白头连日赏，樽前犹插数枝红。

山下孤城倍寂寥，行人无意暂停镳。千林万壑琼瑰满，赖有晴曦半日消。

可爱山花百日红，南风开得到西风。一般颜色差长久，移取栽培后圃中。

可美盆池一寸鳞，圆荷阴底自由身。金刀落脍非吾事，不畏江边结网人。

可笑公庭种牡丹，日培肥壤设重栏。好花三岁方成就，谁向花前一醉看。

可惜賨城足海棠，山头涧底尽芬芳。成都花品分先后，此地谁人为发扬。

可喜公居近白云，眼前尘事少纷纷。纱橱竹簟偏宜睡，五月庭除不聚蚊。

圣皇恩重恤狂愚，待罪山城岁已逾。更入西门三百度，便须跨马上成都。

畏日衔山势欲沉，马头西去又骎骎。道傍槐柳阴浓处，时有清风怏我襟。

百里郊原极目平，未寒林叶尚余青。前村一穗浓烟起，知是逡巡到肃宁。

九月西风未肯凉，信知时节类炎荒。骚人不念天涯远，只爱青山对碧湘。

千山杂遝开还掩，一水萦纡浅复深。浑似嘉陵江上路，转令羁客动归心。

西湖风物似当时，惟有流光去莫追。十四年前植修竹，茂阴如识绕方池。

昔向朝亭种牡丹，花开酒熟不胜欢。雾中双眼犹能看，更约春深欲倚栏。

曾向髙楼赋晚晴，每看鱼鸟乐长生。下楼还是红尘道，不信机心胜野情。

雪霜收尽苦寒威，六幕融融喜气归。原上枯荄还不死，有心刚欲报春晖。

谁知真宰执天端，天运无私造化寛。是物向荣皆锐意，莫于春色办蒿兰。

穷山幽谷几重深，一树东风散积阴。从此薄冰尤慎履，世途平日已寒心。

三十年前愁送别，八千里外喜同归。自甘衰叟锄新圃，未许髙才恋旧矶。

峡上相逢惟话道，湘中一笑又成诗。竞将酬唱夸新句，不为穷愁减昔时。

嘉陵江水泼蓝青，彻底澄光明鉴形。一叶钓舟真自在，渔翁应是醉还醒。

一别京华十七年，野情长是恋家山。谋身太拙真堪笑，头白重来度剑关。

子美尝夸丙穴鱼，天涯聊此试珍腴。西风消息江南兴，未免樽前忆脍鲈。

剪取芳条便种成，只从秋后吐繁英。清霜难拒红光减，仰视松筠浪得名。

一夕西风一度开，不须人力为栽培。化工何事存芽蘖，长与炎荒作瘴媒。

北道风霜老未谙，倦驱羸马亦骖驔。此行谁信游沙漠，心逐晴云万里南。

家家桑枣尽成林，场圃充盈院落深。九十余年事耕凿，不知金革到如今。

山腰路转多临水，峡口天开又见山。疑是庆云曾结盖，故留仙境在人间。

