春事今如此，凭高兴未阑。半帘疏雨过，一院落花闲。草色迷幽迳，禽声出晚山。东风能育物，不改鬓毛斑。

迂拙安吾分，炎凉任世情。箪瓢自钟鼎，风月即勋名。春树重重暗，晴云片片明。沧波山阁外，浩荡一鸥轻。

晚日弄晴阴，徐行野迳深。山寒梅韵峭，林杳鹤声沈。缓水元无响，飞云岂有心。颇知闲最乐，天地入清吟。

层楼一望立斜晖，三两人家出翠微。浅濑欲流山影去，疏帘不碍月明归。自来樵钓无荣辱，到底功名有是非。识得老天穷我意，免教世俗践危机。

遗稿曾无封禅文，鹤归何处但孤坟。清风千载梅花共，说着梅花定说君。

韶光大半去匆匆，几许幽情递不通。燕未成家寒食雨，人如中酒落花风。一窗草忆濂溪老，五亩园思涑水翁。无赋招魂成独啸，且排春句答春工。

石畔棱棱翠叶长，葳蕤紫蕊吐幽芳。灵均去后无人问，林密山深只自香。

夕阳牛背数家村，一笛声中欲断魂。人世百年双短鬓，不知禁得几黄昏。

藜杖步芳洲，风花点碧流。诗情凫泛泛，心事水悠悠。有约山长翠，无名草自幽。声声啼布谷，夜雨足西畴。

雁断无书到笔峰，暮云空自满江东。漫郎一片襟期杳，子美三生习气同。身外有赀惟老砚，竹边无价是清风。何时共听檐花雨，小醉微吟夜烛红。

书策炉熏了日闲，雨余庭砌绿回环。一春又是寻常过，两鬓谁知容易斑。轻薄杨花芳草岸，凄凉杜宇夕阳山。不嫌贫有双飞燕，依旧衔泥自往还。

园林春去后，幽景属池塘。过雨钿犹小，吹襟风已香。莫期包作馈，好待集为裳。太极翁何在，花时爱敢忘。

萧萧下庭叶，未晚闭柴门。故箧搜诗读，残灯唤酒温。砧鸣深巷月，犬吠隔溪村。人世如无夜，劳生事更繁。

湖边春压柳丝低，云淡风轻一杖藜。伐木诗亡交道绝，绵蛮空为尽情啼。

笭箵尽自了生涯，岸尾沙头即是家。入夜醉归横短笛，满江明月浸芦花。

寒食清明共一时，柔红开遍野棠梨。繁禽声乐风光丽，弱柳阴浓日脚迟。身外生涯何似酒，人间局面只如棋。行春莫待花飞却，藉草开樽剩赋诗。

古桂吹香秋月明，当年曾听读书声。角弓有赋门人在，邂逅犹须问悴荣。

一径碧苔深，萧闲几醉吟。野花开自落，春色霁还阴。涉世谋多拙，逢人口欲喑。门前流水浄，洗尽利名心。

问宿山村里，人烟断复连。高峰明落日，危石响幽泉。世事双眉上，年华两鬓边。沧洲森万玉，飞梦月娟娟。

一封奏入五云开，褒录儒先动九垓。生意欲回洲上竹，好风已递陇头梅。志铭标揭留幽隧，谥法昭彰在曲台。去去片帆春水滑，捧持飞诰看归来。

梅破疏英饯岁华，寻梅有约过山家。短窗昨夜占佳晤，挑尽寒灯未肯花。

此花谁实与封王，公道东皇有品量。宿露低垂苍玉佩，暄风轻振紫罗裳。精神因为得春久，富贵何妨到晚芳。醉把一枝簪帽侧，从教人笑老夫狂。

怕惊啼鸟推棋罢，为爱落花迂屐行。窈窈绿云春一坞，游丝飞絮弄新晴。

日未沈西月色东，一山秋叶染霜红。鲜明恰胜春花好，不似春花耐得风。

暮霞天角正红酣，渺渺飞鸣雁两三。万里中原消息断，赖能带得过江南。

小隠生涯无别事，护持蓑笠傍鸥沙。清泉频注吟边砚，活火随煎饭后茶。趁早须来添鹤料，便忙也去看梅花。焚香扫地齐书帙，客到邻墙有酒赊。

陇上无人寄一枝，疏花忽见喜生眉。岩棱面瘦霜明里，潇洒香寒月上时。比姑射仙同调度，与林逋老共襟期。孤芳不竞能坚守，肯向离骚怨未知。

西风吹雨故将寒，斗室盘旋宇宙宽。芦已成花衰鬓白，枫犹染叶醉容丹。人间岁月几羊胛，身外勋名一鼠肝。领略秋光无限意，东篱闲掇落英餐。

乾坤沈万籁，风露杳双清。城近更初转，山空月正明。揽裘寒意重，看剑壮心惊。迢递谁家笛，凄凉此夜情。

为见春风不久归，颠狂上下弄晴晖。只饶天与无拘束，入幕穿帘任意飞。

飞舞随春去不停，空条留得罩邮亭。狂心未肯沾泥死，犹作轻浮水上萍。

声利驱人万毂忙，何如林下玩幽芳。一池草色春不尽，半树梅花月也香。古锦忽分诗眼巧，短笺难寄话头长。相望正恨相逢晚，莫惜来过剪韭黄。

一笑起推篷，烟云望眼中。𫇛鸣无调乐，帆饱有情风。山近水偏绿，鹃啼花正红。前途足奇观，行色莫匆匆。

有竹便不俗，萧疏三数竿。云深茶灶湿，雨过佛灯寒。纪壁何年种，停经了日看。尘劳应可涤，几欲借薄团。

寂寞柴门贺客疏，已输渐后饮屠苏。花情柳思开新岁，竹简蒲团只故吾。献楚有谁能辨玉，求齐正自不工竽。朝来笑挽春风问，亦解重青两鬓无。

漫浪同为逆旅人，倏然离合入思频。清明上巳多愁雨，芍药荼{艹縻}各殿春。不改交情山翠旧，渐添老色鬓华新。近来世念寒烟薄，已办青蓑理钓纶。

寒蒲就缚失横行，已矣甘从五鼎烹。凭恃甲戈名以躁，贮藏风露败于清。芦花洲冷霜威健，竹叶杯深饮兴生。且与老饕成后赋，正须一笑付姜橙。

曾共清灯坐夜阑，依然故我只儒酸。昏眸但觉看山易，倦足方知行路难。扪虱坐谈思傲睨，闻鸡起舞叹衰残。闲中恰续无功记，以醉为乡尽自宽。

雨脚风收断，斜阳漏晚天。径芜蛙张王，花霁蝶轻儇。画思平林外，诗情步屧边。无山将亦隠，底用买山钱。

坛荒杜陵后，何以续诗名。千里江山秀，一襟风露清。淡中无浅短，豪处有和平。细读松间集，如闻雅奏声。

本是云霄万里身，樊笼著向绿槐阴。虽然禄料曾无欠，孤却宽闲自在心。

红衬晴霞一角天，小楼重上眺前川。莫言春去无踪迹，尽在枝头嫩绿边。

惆怅春归自不禁，日长门巷静沈沈。应知不止为花地，沃沃桑麻雨露深。

新绿回环暗竹扉，静中物物总天机。啼鶑戏蝶浑如旧，莫是春风尚未归。

佳节欲酬须酩酊，东篱不记几飞觞。从教乌帽吹将去，且对黄花领取香。世事漫劳三太息，人生宽破百重阳。英雄盖代今何在，戏马高台久已荒。

细细檐花雨，青灯耿客魂。轻烟腾柏子，流水响桐孙。日月双车毂，乾坤一酒樽。螘柯分已定，人自苦追奔。

曾被儒冠误，谋生事事疏。洲无千树橘，家有五车书。叠石和苔𣃁，移梅带雪锄。好非人所好，习气未能除。

燕颔鸢肩总属夫，几何人得上凌烟。且烦写在山岩里，野服黄冠看瀑泉。

小小柴门傍竹开，幽深不惯有人来。颇嫌老鹤无情思，啄损庭前一径苔。

老作山翁行辈人，素衣曾不化京尘。只应猿鹤无惊怨，从自龙蛇有屈伸。

数家鸡犬小成村，一带冈峦近入门。怕有渔人来问讯，溪流那得截云根。

草色侵除雨后深，天教闲静在山林。无田种秫供桑落，有地栽兰当水沈。

移春有槛遍京华，剩种人间富贵花。谁识山中穷活计，眼前沃沃只桑麻。

得失升沈是与非，纷纷世上局如棋。白云谷口横遮断，万事山中总不知。

谬有生涯类蠹鱼，萧然四壁一床书。儿曹未信儒冠误，犹事青灯废耒锄。

鱼鼓无声昼閴沈，荒碑积雨古苔侵。忽飞寒雀窥斋钵，偶有驯猿听梵音。

寂寂闭门坐，身闲心太平。豆花含雨重，梧叶坐秋鸣。道路风波恶，山林梦寐清。少狂无复在，未减是诗情。

满身文彩漫成愁，一曲清池强滞留。翘足有时双睡去，梦魂依旧绕沧洲。

许多香却不多花，灏气浮空月满家。明日石坛金屑富，旋收賸馥入龙茶。

不学韩公咎斗牛，此心无愧许沙鸥。阴晴明日自难料，得失频年已熟筹。痴计空为千载虑，虚名翻误一生忧。闲中菘韭皆真味，绝胜羊腔进膳羞。

老境已骎骎，功名负壮心。昏眸云雾隔，短鬓雪霜侵。身为贫长客，诗因病懒吟。春山归未得，门径藓花深。

烟新寒食过，月皎子规来。万里他乡恨，千年故国哀。窗深敧枕听，梦短到家回。为尔添愁寂，春风不耐催。

迤逦寻梅过别村，归来新月照黄昏。更无可觅春风面，撚断冰髭立断魂。

柳门竹巷静生苔，节序俄惊物物催。一雨拉将寒食过，百花让与牡丹开。若为缱绻留春日，正可淋漓纵酒杯。呼舞忽闻猿鹤喜，儿童忙报故人来。

抗章当日勇辞荣，三咏循陔世念轻。娱悦高堂仁者寿，壅培遗植圣之清。云涵翠葆添新荫，秋逼青琅戛旧声。故址依然成栋宇，水心题扁尚晶明。

下舆扶杖过山蹊，雨溅征裾屐溅泥。正自不禁行路苦，一声何处竹鸡啼。

涌金门外买湖船，绿树阴阴叫杜鹃。恰莫叫从城里去，有谁人肯办归田。

独酌悠然醉，应无语笑哗。百年柯上螘，万事盏中蛇。诗定重删草，灯挑又作花。不烦眠遣客，长啸岸乌纱。

雁声叫断一天秋，寒气凭陵季子裘。莫恨蛾眉偏薄命，曾知猿臂自难侯。绕黄花有诗消遣，持紫螯兼酒拍浮。未用凄凉如宋玉，月明清思满前洲。

乘化归辽海，双笼一不开。坠翎留片雪，遗迹印荒苔。月朗怜孤唳，琴闲忆共来。瘗铭为琢石，鸡鹜不须猜。

第一江山第一程，新诗快读逼梅清。碧云不断飞帆急，立尽樯竿晚日明。

扬子江头款乃歌，一天星斗络斜河。怕无才思堪风月，拾入奚囊未必多。

芳草垂杨浥嫩寒，苔痕新过雨斑斑。一年春付花开落，长日庭分燕往还。世事祇堪频对酒，诗情自可饱看山。尽穷莫用文为送，郊岛曾容季孟间。

寂寂虚堂风露凉，边声惊听雁南翔。短筇梦涉秋三迳，长笛思乘月一航。老眼添昏如浊镜，吟怀多感类寒螀。久知拙不趁时样，肯羡东邻鬭靓妆。

历眼旬余半，终宵月在天。若将今岁看，仅有此番圆。寒逼鸿洲外，光摇螘瓮边。家山千里远，应共一婵娟。

有味吟边景，无愁醉里身。如何连夜梦，只是到家频。更永迟留月，梅寒漏泄春。吴王台下泊，访古待清晨。

策蹇又山行，看山不识名。平林秋后薄，叠嶂日边明。云近侵衣湿，泉幽照影清。归樵饶乐意，笛弄两三声。

水宿篙师报歇程，维舟聊此问旗亭。醉来顿觉乡愁失，苦被霜风吹又醒。

极目飞鸿外，苍茫一渺然。风清垂钓濑，月淡放梅天。展卷评诗句，探囊结酒缘。舟中无此乐，但只闭篷眠。

短棹泊新城，江宽风易生。帆随潮共上，烟接岸俱平。冷蕊江南信，孤鸿塞北声。诗成休朗诵，怕有老龙惊。

晚山欣静对，杳杳碧无垠。病叶明残照，飞鸿带断云。自怜麋鹿性，宜入鹭鸥群。世路多殊辙，升沈迹已分。

少年未识堤防老，不办坡翁大字书。犹有壮心耽万卷，其如昏目负三余。睡迟祇怕中宵觉，交淡从教俗轨疏。瞑坐漫搜诗拨遣，灵台一片炯如初。

刘伯龙如鬼笑何，居然幻境螘南柯。世间知止人应少，天下难言事最多。梧叶凄凉依节序，雁声依约自关河。凭栏莫起悲秋意，老色何妨借酒酡。

寥寥谁是识琴心，得趣元来不在音。可惜伯牙犹未达，绝弦当日恨徒深。

酒能成病姑停饮，诗怕伤时莫浪吟。客又不来春欲去，一帘花影哢鸣琴。

酿蜜山蜂初割户，衔泥梁燕已成家。春愁漠漠连芳草，闲过东园数落花。

栏干投北是神州，莫怪诸公怯上楼。千载潮声如有恨，犹能含怒到瓜洲。

歌舞声消迹已陈，危台今日压城闉。麋游莫恨终亡国，谁把鸱夷载谏臣。

去越思吴居甫里，并祠千载说三高。到头杞菊饶余味，不涉人间富贵劳。

柏盏椒盘且罢休，吕蒙城下泊孤舟。昏灯独照还乡梦，久客新添别岁愁。爆竹无声惊寂寞，梅花有意伴淹留。明朝例是加年事，不信公侯不白头。

雨作年丰计，凉为午睡媒。不烦思饮露，已可洗飞埃。延月帘高卷，看山牖尽开。心闲逢事懒，褦襶且休来。

奔火狂难改，横戈事已非。形模虽可怪，风味故应稀。玉斫双螯洁，金披一壳肥。持杯篱菊畔，又见醉忘归。

破晴斜月入帘阴，鬓影萧骚老不禁。九十日春风与雨，百千年事后犹今。牡丹红褪残妆面，杜宇声寒故国心。眼底交游期又误，飞鸿杳杳鲤沈沈。

鹤怅东岩夜，声悲不可闻。有图留水月，无句管烟云。身后空传稿，生前事作坟。忍思携手日，溅泪漫纷纷。

逢人𥮾艾知重午，漫把青钱问酒杯。岂是醉狂慵吊古，独醒不禁客愁来。

直上浮屠最上头，茫茫渺渺入双眸。斜阳断雁新秋意，惹起西风一段愁。

斜河炯炯雁飞飞，老却斯人天未知。三迳秋光犹在菊，一年心事可无诗。岁华迅似离弦箭，愁思多于盈杼丝。寂寂空山明月里，谁拈霜竹倚风吹。

结屋须教坐对山，把茅才此有三间。浇花抱瓮调停懒，洗砚裁笺准备闲。未问丹砂能蜕骨，久知绿酒可酡颜。江湖浪迹成何事，抖擞归囊句不悭。

漠漠春阴未肯晴，空阶滴点到平明。应知不入笙歌耳，来作愁人枕畔声。

淹留为客久，萧散与心违。妻病家缘废，奴逃书问稀。雨荒招鹤迳，苔滑钓鱼矶。愧尔汀头鹭，沧波自在飞。

绿窈雨初歇，清和日正长。乳禽穿薄霭，弱蔓上颓墙。村市笋厨美，田家麰饵香。老翁扶杖出，小立看移秧。

一寒未办买山赀，随处看山总可诗。人事无常山换主，青山依旧不曾移。

秋来病叶不禁风，渐觉虚檐坠片红。斜日半溪人唤渡，断云千里雁横空。诗情得似驯鸥子，世事徐观失马翁。忻戚莫将为我役，此怀拍拍自春融。

九日今朝是，风吹帽欲斜。愁惟添白发，贫莫负黄花。蟹上橙初熟，秋登酒易赊。茱萸休把玩，且办醉生涯。

一炷清香万叠山，依仁体艮寂然间。油云自去为霖雨，千古苍苍只恁闲。

楼高霜冷漏声迟，独立阑干忆别离。明月一奁磨后镜，疏星几点劫残棋。岁寒时节难为客，老日头颅尽付诗。颇觉凄凉无晤语，临风说与冻梅知。

不向云台恋故袍，清风固自钓台高。渭川八十年烟雨，岂是渔竿把不牢。

日月跳丸岁又除，书生作计太迂疏。也知穷鬼难驱逐，郁垒神荼莫用渠。

守岁儿童语笑频，老翁醉拥地炉春。欠伸起唤梅花说，明日平头五十人。

日薄霜清水见沙，水边偶到野人家。满阶风叶浑慵扫，为爱深红似落花。

夕阳孤倚立溪头，三两渔舟溯碧流。惊起一行新宿雁，斜飞又过别汀洲。

谁人雅趣似林逋，绕屋栽梅入画图。淡日笼晴霜转暖，从头看过有花无。

一声爆竹又惊春，荼垒中间写此心。忽忽行年周六甲，便便痴腹拟三壬。酒泉郡里宁甘饮，饭颗山头尚苦吟。强健得闲元是福，何妨终老住云林。

三尺焦桐称醉眠，邯郸底用遇囘仙。梦中髣髴闻流水，元是山间响瀑泉。

背人春事水趁东，浅紫深红次第空。宿霭未干桑叶雨，薄罗初试楝花风。诗联锻炼微吟里，豪气施行半醉中。此去相逢堪几度，别怀作恶老来同。

我爱山居好，扶藜步晚晴。俗醇存古意，境寂快诗情。杜老银丝脍，坡翁玉糁羹。随缘清供足，尽可佚余生。

我爱山居好，蔬畦间莳花。笕泉归爨舍，篝火乞邻家。茁嫩猫头笋，焙芳雀舌茶。野人曾拜号，何用给黄麻。

我爱山居好，乾坤自在身。林泉睎隠士，风月谥闲人。村酿添春困，庖蔬胜鼎珍。几携蓑笠去，保社在鸥津。

我爱山居好，轩窗傍水开。游鱼吹堕絮，闲鹤啄荒苔。有字人谁问，无租吏不来。寂寥门迳侧，数尺长蒿莱。

我爱山居好，陶然与世忘。细听泉漱玉，那羡珮鸣珰。乳燕飞闲宇，新篁出矮墙。静观机不息，天地为谁忙。

我爱山居好，崖云湿爨烟。琴横双鹤舞，犁阁一牛眠。酒熟花开日，诗成雨霁天。逢场聊适意，总结喜欢缘。

我爱山居好，枌榆老故丘。好峰当户立，远水护田流。鼓响移秧日，耞鸣获稻秋。年丰身老健，一饱外无求。

我爱山居好，苍矶一钓竿。白鸥春水阔，黄犊绿坡宽。径菊香秋晚，溪梅约岁寒。人间幽意足，诗思倚栏干。

我爱山居好，茶瓯困解围。松边横藓石，柳下敞渔扉。细雨𪡋喁出，斜阳觳觫归。交情殊贵贱，似觉故人非。

我爱山居好，田园在力耘。樵歌风外断，猿啸月中闻。舴艋夜招鹤，辘轳晓汲云。久惭呼处士，未必应星文。

婆娑舞忽凌空去，散漫狂还扫地来。几片飞黏梅树上，恍疑昨夜有花开。

空谷境常寂，幽居趣最真。蛙鸣聊当乐，花发即为春。白首惟诗酒，青山自主宾。惜无骚雅笔，写寄市朝人。

竛竮瘦影伴孤灯，两鬓萧然失旧青。豪在尚堪论剑术，骨凡何用泥丹经。半生踪迹如春燕，少日交游类曙星。闲拂桐丝写幽意，洋洋不为有人听。

