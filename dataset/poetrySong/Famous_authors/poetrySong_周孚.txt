二年穷谷𣃁黄精，两见骚人赋落英。万事吾今负初愿，百年君亦厌虚名。花开花落春还夏，窗暗窗明雨又晴。莫读离骚但饮酒，从来前辈戒秋声。

之子固绝俗，少年甘寂寥。田园一蚊睫，书卷百牛腰。雪径晴犹冻，烟江晚不潮。个中勤著语，老耳欲闻韶。

先君捐馆时，亲旧止四五。丁宁奉遗训，我没谁抚汝。孤生卧苫块，泣血诵此语。杨公十年旧，不见五年许。两萍忽相遇，握手涕如雨。高怀几骨肉，老语倾肺腑。生死见交情，公固不愧古。呜呼英锐气，又掩泉下土。我行田野间，陈迹时一睹。尚余旧题壁，犹有所畦圃。二儿吾未识，必有称家主。寥寥先友记，文缺久不补。渠如能缀缉，吾敢惮𫌨缕。但得行实完，虽迟不犹愈。

锺山昔游眺，苍翠莫崚嶒。不睹骑鲸像，空瞻下马陵。斯文今堕地，夫子独传灯。剩欲抠衣问，嗟予病未能。

赵子老岩壑，壮心轻世儒。曾无一湔祓，但看百喑呜。已作山头雀，谁怜屋上乌。知公主清议，试与一嘘枯。

楚水茫茫觌面难，燕鸿冉冉寄书还。自知荒泽谁为雨，却怪孤云未出山。

不尽扬雄一鸱酒，却吟平子四愁诗。酒能作病终何益，诗解穷人亦漫为。便死正应如土偶，纵贫那可恨毛锥。如今只有荆卿在，能记田光少壮时。

久耽笔砚弃犁锄，石友申申或骂予。涉世何殊枕中梦，误人今信案头书。不堪秋菊雕荒径，欲趁春帆返敝庐。回首交游幸无辱，蒯缑虽短不弹鱼。

江山共清焕，鱼鸟亦萧散。归与三亩园，趁此秋未晚。

当年丘壑心，皎皎秋夜月。那知蹭蹬间，秋风雕壮发。

童乌已黄土，其奈太玄何。尚喜熊儿在，能为田父歌。

窗隙风微度，檐头月半欹。当君感秋日，是我到家时。

穷愁好著书，到此已绝笔。十年意外谤，庶可弭万一。

久识死为灭，正缘情未忘。宿因吾已断，恶债尔先偿。临老翻如衍，平生错笑商。莫风吹雨至，老泪并淋浪。

筠簟欹眠露夜，蒲团趺坐花时。莫叹老骥千里，且喜鹪鹩一枝。

前人久零落，我亦老东南。阅士几千百，如君止二三。归耕持长策，祛病忆玄谈。何日相随去，诛茅共制庵。

鬓发伤今白，艰难忆昨经。君犹厕跛鳖，我合弃流萤。老树秋凄瑟，寒风昼窈冥。山房半酣坐，差胜楚人醒。

骎骎须鬓苍，冉冉岁月换。良田未易求，蠹简不喜看。君兮何为者，冠佩立宪宪。苦来湔祓我，丹绘施朽炭。深惭鸿鹄姿，肯作荆鸡伴。我穷岂中郎，君才实元叹。相从琢磨地，枯几媲尘案。尺书中夜至，索去不少缓。扁舟下东南，春水绿平岸。遥知醉吟处，词翰两璀璨。悲懽难一揆，欲别先自断。寄我子夜歌，酬君秋雨叹。

谁谓子青眼，不嫌余白头。共穿康乐屐，来醉仲宣楼。风定江犹怒，云高雨欲休。西山多爽气，吾忍赋悲秋。

铜瓶乌几伴栖迟，无复风流似旧时。病忆老亲空啮指，贫逢儿辈亦低眉。世涂何异两蜗角，士价今轻五羖皮。满眼云山不归去，问谁缚汝竟无辞。

世态休论黠与痴，宾鸿社燕各随时。稍令有地堪容膝，可复从人再炙眉。不愤寒梅呈素面，自怜老桧剥苍皮。年来怀抱已如此，归对交游有愧辞。

石友今年断不来，纷纷没马但黄埃。自怜老臂今三折，安得愁肠不九回。

卧病尘尊久不开，知君新棹酒船回。似嫌白发非春事，不向东风遣信来。

转蓬相遇紫髯城，老眼昏昏喜再明。与世多违真俗债，于身无益是虚名。试将休歇偿前境，莫把文章眩后生。若相锺山有闲地，早令秋雁与传声。

桑梓与君旧，来南更同州。虽云漂泊地，坠好敢不修。萧条霸陵饮，寂寞斜川游。相从能几何，岁月仅一周。未竟室中语，已促江上舟。舟行不宜冬，烈风无时休。非不欲挽君，恐郁活国谋。惰农不自安，乃亦岁有秋。力田苟逢年，一亩千锺收。富贵今其时，君行勿夷犹。

兰焚以其香，樗寿以其散。万物无不然，愧我知之晚。

莫竞梦中鹿，且视指端月。傥能心地明，万事一毫发。

朱丝徽黄金，问子用此何。从来履霜操，不及懊侬歌。

今年苦风雨，老屋半倾欹。投足犹无地，君来正此时。

欲书归田具，请子试濡笔。先之蜡屐双，侑以藜杖一。

君不见伯伦平生老闭关，祗有一颂留人间。怀铅抱椠亦何益，惠子五车终不传。我今所见盖如此，堆案文书藏鼠矢。自知老境要灰心，却笑少时空血指。劳君日日来征诗，试欲把笔心自疑。无盐已老稍识耻，安敢唐突西施为。古人作诗有成法，句欲圆转字欲活。始循规矩后变化，如以金丹蜕凡骨。君试停杯参此语，莫笑前人用心苦。祗今孰是前辈诗，风漪作文君看取。

干时双落莫，触事两趑趄。意广子知我，命穷天丧予。哀音来涧壑，老泪湿衿裾。从此南冈下，经年独荷鉏。

纤纤轻草不胜锄，忽有新诗来起予。十载光阴消蠹简，两家生计共蜗庐。久知吾子传真诀，试与衰翁辩赝书。何日一筇真过我，共炊香稻撷园蔬。

起踏寒溪雨，来尝老屋茶。论年我蒲柳，涉世子龙蛇。嫩绿初还水，娇红半着花。浇春可无酒，试与问西家。

世正矜投笔，人谁话濯缨。君穷犹鬼瞰，我病亦天黥。古寺云埋径，官濠柳暗城。便应从此去，已负白鸥盟。

小柳志超逸，病毛才崛奇。俱为一抔土，但有百篇诗。漠漠江山静，匆匆岁月移。黄尘没马首，赖子一伸眉。

畋也颇丰下，本期渠克家。才令配晨月，又复摘秋瓜。寒泊堪秧稻，荒池足沤麻。熊儿幸无恙，聊伴老生涯。

堤边杨柳发新枝，叹息春工又一时。对景不为千日醉，语离还赋四愁诗。穷途至此空回首，老色如今各到丝。粗有一廛归去好，犁鉏何地不相宜。

潦收秋涧静，木落莫山稠。石路果能滑，杖藜聊此留。夜房憎豹脚，朝饭忆猫头。为语汤从事，无忘马少游。

故人同我去，清旦杖崇冈。寒日无留照，惊鸿有断行。聊将一日款，少洗十年忙。衰病不相弃，我庐今未荒。

纵谈四壁静，宴坐一铃鸣。老火渐消昼，寒窗忽报晴。凄凉鲁两士，赫奕汉三明。俱作南柯梦，令人骨亦惊。

柳絮翩翩燕子飞，小园风物总宜诗。今年已解穰侯印，输与三生杜牧之。

奕奕新诗饱琢磨，精灵如此竟谁过。共听𫛸鴂春将老，旧记骊驹子试歌。坐病已孤新岁酒，忍穷思种故山禾。祇今石鼓文多缺，谁为铨量掘臼科。

肺病侵陵倦出游，寒窗棐几即菟裘。百年忽忽从渠转，万事昏昏只么休。学道几人能杜口，趋功谁子不焦头。留君试话人间事，翠竹黄花最耐秋。

闲阶尘没屦，隙户风翻裳。欹倾数椽屋，易知独难忘。为此室中人，久薰知己香。兰雕潘洪逝，璧碎韩吕亡。非渠妙语言，何以浣我肠。蒲团两默坐，寒窗堕斜阳。我炙彼能嗜，叹息时拊床。缅思争夺境，其险剧太行。病马已虺隤，三径可忍荒。相期荷锄归，岁晏天欲霜。

霜风振枯条，掩户日已夕。老屐不出游，畏此寒懔栗。挑灯对空炉，虫声喧四壁。翻书娱两眦，渺渺玄雾隔。爬搔余倦酲，城鼓听历历。狸奴木上坐，相对成二客。殷勤谢尔曹，伴我此岑寂。干时悔前猛，学道饱新得。请看警露鹤，何似遇风鹢。怀情郁不语，檐月已半仄。

正叹淹黄绶，俄惊启素车。生真元亮似，老更伯喈如。谁哭三年墓，空传万卷书。蚳蠓可无念，身世本蘧庐。

正谛危欲断，谁胶能续弦。要为师子吼，莫看野狐禅。小住真聊尔，相逢独岿然。同床有佳梦，或许老夫圆。

炎暑不可触，相逢正此时。初无一日雅，肯诵十年诗。语际倾心剧，忙中识面迟。幽贞可潜伏，君智固如龟。

我已刘桢病，君仍屈子醒。俱为石碌碌，不改柏青青。吉语时占鹊，穷途耻聚萤。何时一杯酒，相对话飘零。

老弃泮宫籍，日与学子疏。英英佳公子，乃肯过我庐。触热生积疴，子意何勤渠。逐臭海夫癖，不幸今子如。惜无一尊酒，冰瓜配园蔬。持家今十年，但有数册书。斯文等圭璧，后生多璠玙。我田失耕耘，政欲赖子锄。晚雨湿不借，新凉到蘧蒢。勿嗔折柬邀，衰年出无舆。

高冠岌云霓，修佩缀兰茝。潘洪已鬼录，尚喜之子在。平生诗作魔，见子始追悔。奕奕清圆句，极力有不逮。政缘一饭先，厚礼辱始隗。莫年专一壑，谤语溢四海。逢人欲话子，恐子重得罪。古学寒如灰，到此已千载。非无力学士，始励终则怠。子兮其勉旃，河清宁可待。

不妨一斛贮槟榔，兰玉诜诜已雁行。可是誉儿元有癖，未应辟谷独无方。玉川此际贫虽甚，稠锡他年债已偿。世事乘除君记取，击鲜从古是诸郎。

楚国两名士，鹤居鸡鹜群。有谁沾賸馥，独子嗣清芬。到睡唯黄你，扶衰祗紫君。犹胜驰宦子，挥汗读移文。

寂寞城西寺，重来已素秋。未霜芳草合，欲雨暮云稠。浊酒羸方戒，新诗困复休。翩然会心处，烟径有归牛。

法水堪湔垢，僧炉自淬尘。饭炊云子熟，茶泛乳花匀。草草情何厚，匆匆迹易陈。他年辋川上，为画两纶巾。

平生四海龚夫子，昔日穷愁今尚尔。车如鸡栖马如狗，笑指尘编作知己。群儿不识老弥明，一语落纸惭且惊。森森老干苍桧耸，寥寥雅奏黄锺鸣。万牛不来羞自献，正与古人同此叹。霜髯雪鬓可奈何，但愿穷年常饱饭。北风凛凛冬欲残，日莫更复衣裳单。黄金如粟赵居士，傥有绨袍遮此寒。

乃翁墓木已秋声，喜向诸郎识老成。舞拙固应缘短袖，诗高或许是长城。莫惊浊世还分袂，闻有清淮可濯缨。岁计不赢亲已老，肯因腰直厌逢迎。

今年岁在巳，公果闭佳城。竟不登三事，谁能作九京。群公谩推毂，故客独沾缨。遗德凭谁纪，平生不近名。

忆在多艰日，君王叹鼓鼙。来从三晋远，独与二高齐。佳赋方惊𫛳，流年已梦鸡。生前横槊手，还傍汉征西。

盖世功名黍一炊，惊心岁月毂双驰。五浆先馈那须尔，二竖相凌少避之。种种鬓毛吾欲老，翩翩书札子能奇。黄花无语秋将暮，莫惜玄谈与解颐。

橘绿橙黄岁已秋，疏篱戢戢上牵牛。无方可已愤懑疾，属子一来开此愁。

寒螀唧唧报更迟，秀目疏眉费梦思。须信愈风元是檄，可能袪疟不因诗。

蒲团枯几度春秋，自笑沐猴骑土牛。奇病撩人仍止酒，问君何计可攻愁。

久将农圃学樊迟，欲赋三都愧左思。尚喜彭城汉夫子，肯加湔祓与新诗。

尝闻老潘句，今日复题诗。积潦朝犹浅，归云晓更迟。断无桃叶唱，数负菊花期。日莫还孤坐，寒灯颇见知。

无正文。

不向辛夷树下行，老来无意赋闲情。可能尚似韩夫子，犹有儿曹识姓名。

昔时邺下刘公干，今日周南太史公。两鬓似霜须似戟，不应孤负北窗风。

江北江南岁已霜，老筇无伴自徜徉。冥冥小雨朝犹剧，寂寂残花晚更香。自古隙驹如岁月，只今刍狗是文章。虚名满世知何益，付与群儿自较量。

漠漠冥冥氛祲多，人间何地可婆娑。穷途正苦身为累，老境仍嫌病作魔。此日苍生望安石，向时老将忆廉颇。周宣汉武规摹在，谁为君王赋伐柯。

曀曀长空蔽夕云，杖藜徙倚莫江滨。孤城风土偏愁客，别岸烟埃欲污人。谩说一言能悟汉，久疑三户解亡秦。风饕雪虐銮舆地，湖海无能泣病臣。

曩哦佛狸谣，别我江上宅。不忧道里远，但恐生死隔。匆匆分袂去，悲风动凄恻。寄声来问我，何忍试锋镝。憔悴山泽间，藜苋尚可食。寒蜗恋余涎，欲去我未得。作书思报子，霜雁正戢翼。迩来闻吉语，草木有佳色。惊雷毙枭獍，甘雨厌螟{虫貣}。崎岖各不死，仰荷天地德。平生长卿舍，依旧立四壁。君归亦莫缓，岁晚霜露逼。相期津上亭，沥酒酹余厄。

君家月旦擅新评，尚复常谈记老生。可但龙虾元异族，不妨箕斗是虚名。孤怀曩日谁能会，危语今年子不惊。更欲为渠倾底里，晓风涩雨未全晴。

瘦筇盘礴越江边，笑我孤灯照夜禅。当日期穿水牯鼻，莫年犹著野狐涎。忙中弦望惊三易，圣处阶庭让一先。曾约芒鞋践云雨，快来相见已新年。

索寞干戈际，交游不弃遗。君真斲鼻手，我愧折肱医。末学穷何用，虚名老不宜。寒窗但尘稿，难疗十年饥。

余发已种种，子来真枉生。深勤两凫集，何止一牛鸣。晚径泥犹滑，春江岸欲平。论诗方有味，为我老弥明。

忆昨传丹诏，寒盟罪羯胡。分攻自西蜀，指日会东都。圣虑虽天合，臣材与古殊。居安空矍铄，临难竟侏儒。骑病嘶枯枿，兵寒隠败郛。积尸朝啸𫛳，遗廪夜栖乌。汉水空滋楚，淮山不蔽吴。四方俱臬兀，一死在须臾。避地怜之子，传声唤病夫。摄衣俱邂逅，揽辔复踟蹰。疢动羸方甚，寒凌喘未苏。凄凉一抔土，牢落十年雏。生计哀难舍，交情愧不渝。深劳鱼喣沫，甘作鸟栖枯。咄咄形容变，骎骎岁月徂。尝疑冒顿恶，未受郅支诛。神武俄潜运，明征果不诬。六龙才蹀躞，群鼠已雎盱。虿尾兴谈次，旄头落坐隅。造谋由肘腋，偿祸见头颅。佳气盘空极，妖氛扫地无。微生脱纷扰，一笑起疲驽。喜极翻搔首，狂深屡挽须。飘流免僮仆，团聚对妻孥。败简欣重缉，颓垣得再圬。残年贷蒲柳，馀庆望桑榆。短艇来何晚，明窗昼可娱。作诗嘲懒慢，唤酒濯艰虞。我病犹能此，君行莫厌迂。相思倚江阁，寒雁下平芜。

冲风凛欲冰，积雪寒未扫。春光来何迟，双鬓倏已老。悲吟北窗下，孤坐对参昴。不忧釜生鱼，漫谓诗可饱。平生赏音人，团聚苦不早。陈翁气金玉，蔡子文斧藻。仓皇一骇散，各适千里道。悠悠残岁月，忽忽老怀抱。道腴虽自味，俗况固难好。无疑赵居士，欲刬佛殿草。

故人应白发，今我尚华颠。旧约鸥能记，新诗雁不传。功名画地餠，岁月下江船。回首题诗处，凄凉已去年。

昨偕赵居士，同宿赞公房。树暗朝疑雨，山寒夜得霜。经营炼丹地，拂拭坐禅床。忽忽红尘里，深惭钵饭香。

大儒夔踸踔，小儒鹤俛啄。二子虽楚产，独不困俗学。我见三叹息，渭清泾自浊。祝君但默坐，岳岳须折角。

材俊千里驹，学问五总龟。前辈为青眼，多士推白眉。属我病作祟，浊醪不同持。山林有成约，捧盘盟此诗。

卒卒不会面，死生两蟾蜍。相望一牛鸣，可忍自作疏。沥酒不醉我，征诗又遗予。胶漆自为坚，愧我今不如。

孰知诗穷人，而我乃妄学。殷勤平生友，馈我破瘕药。百年灯落炉，万事风陨雹。谁能强自苦，清坐亦差乐。

佐饭止三韭，庇身唯尺椽。永绝富贵想，薄有香火缘。尚忧贪嗔痴，更著后者鞭。定倾与援溺，稽首西方仙。

锺山一马驹，蹀躞九轨路。才高难为兄，质妙不愧父。顷尝造其室，握手宛如故。孤灯留我语，碧眼照窗户。寒珠湛尘源，朝日破昏雾。相期白莲社，此意何可负。当时座间客，子亦同此趣。匆匆不再见，忽复岁云莫。冲风战夜窗，山气想凝沍。扁舟欲问讯，恐触蛟鳄怒。吾侪晚闻道，岁月忍虚度。声名身外鸩，文采性中蠹。当求一转语，共证十载误。春江两涘平，偕子稽首去。

传声赵居士，胜践不应迟。旧约梅开日，俄经麦秀时。残花犹可醉，小雨尚能诗。莫作京尘客，空成了事痴。

雪埋断麓元曾到，风度疏棂始再来。春尽幽园尚红药，雨余荒径自苍苔。短筇扶病吾犹力，古锦囊诗子合开。第恐平生老无著，不能缚律似宗雷。

一筇历遍海边山，每见钟鱼便破颜。瘦柏形骸虽已老，断云踪迹本来闲。向来危死干戈际，此去相望梦寐间。十载光阴已虚度，欲加诃斥待君还。

三生石上老徽之，水竹风流自一时。春砌阴阴翻败箨，夜窗寂寂战寒枝。已专嵇阮生前境，尚记羊何别后诗。开径相从定何日，即今已恨十年迟。

漫漫疑争地，疏疏巧避墙。少纾黄落恨，聊贷白间凉。秀色浸朝几，寒声到夜床。何须渭川口，玉立万夫长。

迷途谁解反三隅，半是骑馿更觅馿。一滈未逢师子吼，千章虚读野狐书。

衰老何萧索，亲朋半别离。未终梅室语，已赋竹堂诗。恶况吾方剧，来书子勿迟。寒藤绾蛇蚓，相记待他时。

寒林经雨叶全雕，莫向茅斋怨寂寥。小杜科名纵濡滞，老元诗律尚嫖姚。穷营败屋堪容膝，病策寒藤胜折腰。䌷史翻经有成约，不应从此厌招邀。

十年仲蔚蓬蒿宅，老屐今朝到此间。惊怪名驹甘伏枥，坐令倦鸟苦思山。婵娟未嫁犹遭妒，矍铄虽侯可胜闲。一首陶公旧诗赋，要须健笔挽令还。

衰病今年剧，阴寒此际频。烟溪长作暝，霜叶不成春。北贡来何缓，西师信未真。平生绕朝策，吾亦愧斯人。

须发五分白，相看倍怆然。死吾元有命，穷子定非天。蓬转甘今日，丝悬忆去年。遥怜清夜梦，亦堕白鸥边。

晚雨泽丛艾，惊风倒枯松。苍苍固无神，此语疑可从。十年江南岸，与君每从容。披翻俱败简，登眺同老筇。平生毁誉半，意子陈元龙。方期万里行，忽与二竖逢。哀音忆初闻，一恸几摧胸。岁月逝不留，炎曦已成冬。惟昔在世日，最厚庞与龚。联翩奇祸作，摧此西峙峰。凄然荷锄地，谁复伴老慵。稚儿亦可怜，见我犹能恭。勿说山巨源，吾今愧渠侬。

岁莫忽不乐，哦诗忆同裳。百忧从中来，孰谓酒可忘。昔我二三友，芳兰閟孤香。悠悠十载间，屈指略丧亡。搴花欲谁遗，怅然结中肠。二子后来秀，双凤鸣朝阳。胡不相暖热，矧我病在床。只应鹏与鷃，飞舞不并行。春圃可撷秀，晓陂可垦荒。会将两芒屦，同践林下霜。

苏子文章旧起予，英英寒玉琢冰壶。十年不见空青眼，一日相逢各白须。可是封侯须望尉，只今著论又潜夫。青灯寂寞秋堂夜，叹息寒衾梦亦无。

双井原头秋草合，峨眉山下莫烟深。看人竞改元和格，期子重赓正始音。高论与时终落落，新诗过我太骎骎。着鞭一语君须记，世事由来畏有心。

冲风冲雨何时了，忽忽归来岁又冬。老弟世缘真嚼蜡，病兄术业亦屠龙。寒灯眩目何妨暗，浊酒浇胸莫厌浓。庞子高郎已芜没，两穷相对且从容。

寒窗一再雨，幽径两三花。老境吾犹健，春筵此最佳。清尊泛寒蚁，醉墨落栖鸦。笑语崔夫子，相逢即是家。

老去尘冠耻再弹，只将尊酒对青山。已忘穴蚁三生梦，长伴江鸥一味闲。止许傍城开竹径，会容扶策叩柴关。平生月旦乡评在，着我诸晁伯仲间。

自愧升堂旧，乡闾复外姻。那知伏枕日，正值辍舂辰。帉帨方长夜，蘋蘩忍独春。谁传绛帐学，季子本天麟。

老屋愔愔昼掩门，清才妙质苦思君。屠龙每叹平生学，下马谁寻此日坟。痛惜黄罏埋玉树，忆曾玄鹤困鸡群。西华牢落今安否，见说居莸不改薰。

人如景德咸平际，文到贞元大历间。种树有谁甘避世，著书喜子未藏山。自怜斥鷃空溟海，须信名驹合帝闲。十载天荒谁与破，政须力夺锦标还。

与子相从自小年，孰知术业是家传。胸中雄略堪推毂，笔下新诗近着鞭。共叹飘蓬真命尔，相看樗散却天然。紫萸黄菊何时办，要拍洪崖醉后肩。

小雨冥冥欲作泥，晨光不负老人期。绿阴苍藓初分坐，白石清泉共赋诗。酌醴焚鱼谩今日，卖刀买犊定何时。伤心紫阁飞杨老，千载茫茫只断碑。

正似冉溪溪上，祇欠八愚老翁。陂外萦青缭白，风前骇绿纷红。

陂空凫鹜何在，寺古锺鱼或无。山气阴阴欲雨，仆姑端解欺予。

昔别柳未花，浓绿今映门。日月不吾淹，盗骥更惊奔。佳人渺天末，有志谁与言。床头觅尘编，遮此老眼昏。

句曲一老翁，早岁困铅椠。整冠缨为绝，晚境尤可念。闻君从之游，琢磨去瑕玷。何时雷夫子，𣃁此两龙剑。

奏金蟋蟀间，子亦有异闻。引吭与相和，愧我言不文。交情谅石友，风味真麹君。可无一杯水，与我湔垢氛。

夺薰以其莸，败素以其紫。古来辟世士，政复门扫轨。君看草玄翁，肯迩夸毗子。芳兰生深林，如此乃士耳。

突兀苍崖百丈余，忆曾随处小踌躇。江非滟滪吾何畏，山似楞伽子合居。当日胜游同转毂，迩来清境属舂鉏。支郎不念平生友，华发刁骚已映梳。

人生多忧虞，此语传自古。诗书不赒饥，士亦倍龃龉。忆子少年时，落笔敏风雨。自言名家驹，朝冀夕秣楚。那知十载后，败甑不炊午。括囊经济策，郁郁卧环堵。呻吟谁与伴，坏壁响饥鼠。长松要霜雪，念子果如许。穷通何必较，人世几寒暑。生前千驷马，身后一丘土。那知五君咏，老魄弃大数。安得彭城生，从旁证吾语。

参墟有神草，饱历雪霜寒。黄鹄何缘致，玄珠欲报难。仍烦一藜杖，来对两蒲团。卧病干戈里，劳君为控抟。

一牛鸣地无多远，褦襶经过恐不宜。风雨潇潇自蚕月，光阴忽忽又瓜时。缅怀胜践真成梦，尚喜穷居不废诗。肯赴凉秋通夕约，短缾储粟为君炊。

才晴便有蒸炊厄，未雨先怀重膇忧。岂为形骸悲莫景，政因风土忆中州。雷麋老木谁能赋，鸢堕空江始欲愁。解洗新亭迩来恨，清谈还待贾长头。

一室阅清昼，妙年人所难。知心有黄你，觌面只苍官。且喜庞公健，谁怜范叔寒。升沈有流转，吾亦梦槐安。

叹息朱夫子，新诗手自编。正应前辈似，不厌老夫看。驽马难言驾，修涂更赠鞭。风声与富贵，他日定双全。

长年无好怀，一病动辰浃。凄然清镜中，衰鬓不胜镊。自怜鬼见笑，甘受天所厌。坐令金石友，散作霜后叶。崔郎雕龙裔，翩翩古游侠。不忘平生言，经过颇稠叠。忆昨赋新诗，贾孟困凌蹑。情高破天悭，语妙出月胁。老秋余几日，丛菊抱寒蝶。何时跫然来，一笑起衰薾。寒醅对梨枣，不惜倒箱笈。但恐食无鱼，令君反弹铗。

黔安老居士，平日谩为官。梁坏哀何补，韶亡续更难。真为汉玄叹，宁作楚累看。会买皋比去，蕲无负此冠。

平生纨绮场，宁食三年艾。江山岂宿缘，老去尚余爱。兹晨幸休暇，共步青莲界。风漪湛如熨，霜叶红可画。道人喜客至，棐几共清话。从容得一饱，老□□□□。起遵岩下路，芒屦濯湍濑。摩挲华阳碑，一读一感慨。高名竟谁氏，陵谷已迁坏。缅怀九转丹，吾老庸可待。陈翁熬六药，朱郎研八卦。虽云竹林集，尚欠二子在。发春吾将遨，负约幸无再。

瓠落不解器，肮脏无缘官。朱郎抱此恨，终岁常鲜欢。家书破万卷，生计才一箪。积忧苦熏心，独以诗自宽。清于虫鸣秋，淡若云出山。老眼久无人，一见为解颜。菰蒲葭苇中，英才得任安。向来三日款，共此一室闲。人事每乖悮，比复会面难。骎骎争夺徒，临渊涉危湍。日月老须鬓，百挽不一还。那知箕颍波，可以濯肺肝。我形已支离，乃学仍汗漫。会营南山庐，相与同岁寒。

一别几晦朔，向𫄨今复裘。相思未能往，四序忽已周。缅惟君所庐，苍波绕孤洲。枯筇支老病，尝得一再游。风轩纳飞鸟，烟涯辨归牛。旧游固在兹，惨惨增离忧。剧思脱尘累，去作十日留。枯桑号寒风，断岸维败舟。骑衡古有戒，谁复知我愁。遥瞻经行处，寒山卧苍虬。惟子妙词章，出语鲠不柔。向来昼澈辈，许子参其流。江山固自佳，况复更凛秋。玉唾叠箱籯，以暗未肯投。不应结绿价，敢以燕石雠。封题定何时，思子今白头。

戛戛寒风袭敝裘，积苏宫观恍神游。要寻仙客攀琪树，更倩王孙记玉楼。

老耕南郭一畦田，饱食安眠久愧天。更与殷勤厌螟螣，一冬三白记今年。

西都旧事君须记，东颍新诗我未能。来伴支筇眺斜日，晚山相对玉崚嶒。

俗物败人意，子来真醒心。陆沉何用叹，白堕不妨深。老去惭连璧，情亲记断金。归途更清绝，天迥月低林。

愔愔病骨冷难胜，未觉山阴兴可乘。度雁寒窗空有影，战风老木定生冰。瑶林琪树凭谁赋，缟带银杯说可征。半臂骑馿今健否，夜堂孤坐对青灯。

十年卧病江湖上，今日苏郎解寄书。末路何人肯怜客，穷途惟子独知余。苍苔红叶诗应好，紫燕黄鹂夏正初。耆旧雕零无可语，差彊人意正思渠。

风流王武子，一见一番新。处世诚名士，于余复外姻。追寻元自熟，招唤不须频。孤负名园兴，衰年实厌春。

芳草绿如积，阿连殊未回。空令扫门待，不见寄书来。乳燕时能舞，残花尚或开。老盆当贮酒，忍遣复尘埃。

幽园不到已经时，尚记山翁倒接{罒离}。老柳吹绵浑似梦，断云阁雨政关诗。自怜药裹方撩我，试问棋枰欲对谁。闻道春风木芍药，断畦犹有翦残枝。

卜居厌近市，临老心亦烦。目眩车马尘，耳聩歌吹喧。朝旗与莫柝，况复戎旅屯。养疴定何所，城南有名园。槐柳森欲合，桃李粲以繁。芳塘艳积雨，疏牖明朝暾。岂惟苏病眼，亦可清吟魂。主人卫霍家，列戟藩朱门。马埒编金钱，豪习今尚存。乃能容此老，厚意可得言。十年客此邦，要以桑梓论。隔墙竟骂仝，奉卮孰留髠。今日复何日，愧此地主恩。他年赞易室，凭君记虞翻。

十年卧江汉，一旦别衡茆。圣泽霑肤寸，微材愧斗筲。明廷看丹凤，幽壑忆神蛟。弱岁虚游涣，今年彊战殽。当渠触锋矢，赖子续弦胶。膏馥虽资甫，酸寒未改郊。简书行自缚，松桂不胜嘲。岂止惭聱叟，尤深笑石交。名驹犹伏枥，病鹤反离巢。叹息幽贞吉，吾今负此爻。

寂寂霜林噪莫鸦，萍蓬相遇各天涯。石翁旧话谁能会，锺阜亲孙子最佳。老境归根真落叶，新诗蜕骨定灵砂。相期绝学捐书去，病眼今年我亦花。

斯文久寒盟，袖手空岁月。缅怀建安初，绝叹永嘉末。逢君云阳城，尚得慰饥渴。袖中百篇诗，与世殊轨辙。不补义山亡，可续浪仙绝。此言吾敢妄，老臂常九折。向来虽数见，迩者间何阔。髯丁亦吾党，十载犹裋褐。赓酬得佳句，渠疐君则跋。穷途鬻滞货，寒饿何自脱。信知丘壑愿，不受轩冕夺。吾闻十五都，正以荆璧割。士价五羖皮，未售已白发。大明辉中天，蔀屋未有察。君其混龙虾，吾亦老㺍獭。

水冻全收绿，山寒不解青。崎岖赖藜杖，憩息得丘亭。问岁方鸧鸹，怀人更脊令。雪崖差可眺，风树不堪听。

衰懒何人记，当家子最贤。手书怜我老，肺病为渠痊。得句烦归雁，倾杯约莫蝉。尘埃老双鬓，相见定疑年。

此身真是一长亭，却笑渠侬说养生。高枕从今谢奔走，短筇元自厌逢迎。羸骸爵跃浑无日，老语蝉联倍有情。须信江州史君在，肯从篮轝见渊明。

陈稻那能白，寒炉或似红。云低将作雨，树老不禁风。流落身俱客，摧颓鬓已翁。相看一杯酒，老子不书空。

旧岁元无几，余殃尚复留。从谁缩地脉，空自怨天囚。未有飞凫便，深怀得马忧。殷勤木上坐，与结百年游。

南去关河雪正深，尚烦归雁与传音。沄沄逝水经新岁，落落寒松只旧心。别后渼陂谁与赋，老来梁父不须吟。毁车杀马吾何敢，抱瓮相从老汉阴。

寒衣袭夏𫄨，夕饭荐秋菊。吾家邑中黔，标致颇投俗。挽渠万牛难，得子一夔足。向来山林盟，相信不待卜。那知语离处，老树已重绿。匆匆一樽酒，鸡黍招近属。杯行子何在，小雨暗崖谷。富贵朝露晞，岁月流电速。怀哉十日饮，伤此千里目。徘徊黄金花，采采不盈掬。

一龙一蛇玩世人，三沐三薰保家子。平时面交渠所憎，此日足音吾为喜。高标朔雪凛松桧，妙句春波泛蘋芷。共惊骐骥甘伏枥，谁言嫱施羞倚市。袖中漫刺不复惜，自笑衰翁安致此。穷途相从蕙增叹，老语未尽罍先耻。要令清明遍奴隶，勿使光芒杂泥滓。一杯属子须勉旃，爱莫助之吾老矣。

穷阎无邸报，病耳信涂传。黄鹄来严道，朱罴化羽渊。秋云那蔽日，夏潦漫稽天。叹息韦刘辈，牵连亦外迁。

经年旅食厌菖蔓，雪后征衣亦自单。忆子最怜三虎怒，爱渠欲挽万牛难。向来老笔那容弃，此去尘冠尚可弹。败絮不温吾自尔，一杯浊酒御春寒。

石翁山边初见子，僧宝遗珠无乃是。当年不负澄观诗，晚岁还供玉川米。河润九里人所传，我穷累渠今溘然。秋风宿草荒墓田，再来阿练吾无缘。

得自海南天，修来治历年。聊为佛陀供，岂上焰摩缘。俗垢元无染，心珠要自圆。他年如许寿，不负赵州禅。

江县明寒食，书斋老秃翁。衰怀元自异，胜践偶然同。渚柳丝丝绿，山桃树树红。阿连不在眼，愁满夕阳中。

貂狐犹夙债，饧粥有佳招。共觅竹间寺，更寻溪上桥。平湖认龙目，断岭记蜂腰。笑度荒陂去，风吹酒半消。

忽忽三看斗柄回，迩来病鹤已摧颓。乞医耆域吾方尔，问疾毗耶子合来。叹息赤髭浑似旧，喜懽青眼不徒开。何时趺坐寒窗下，共听崩崖万壑雷。

匆匆饷子一杯茶，老眼蒙笼似有花。莫倚淫坊现摩诘，便望神咒御登伽。

平生不领魔宫女，此老今参欲界禅。莫道贫无卓锥地，只今家有散花天。

渺渺城东路，焦仙有旧庐。尝闻大雄谶，真合懒融居。贫病飘流际，艰难问讯初。一庵容听法，吾老合捐书。

忆昨扁舟去，春江渌水波。相逢一瞬顷，所得万金多。妙解忘羁绊，初心寄琢磨。灵山他日会，为记老头陀。

子家本南燕，我籍亦东鲁。天涯两沦落，迁徙无定所。一朝闻剥啄，三岁想眉宇。跫然转蓬地，剩欲相就语。风帆不贷人，索别遽如许。子才于用多，蓄眼吾未睹。布衣诸生耳，而乃中健武。恢恢猎德网，取士倍于古。韩间宁负秦，晋材仍用楚。由余初不弃，况子自中土。匆匆一杯酒，吾为子起舞。

一杯浊酒泼春缸，喜向灯前见老庞。倾坐清谈信冰玉，传家妙语更澄江。此时杜老钱三百，何日虞卿璧一双。闻道平生同学友，半驱箱马踏逢逢。

好在东吴客，归期尚未闻。已看梅里月，可忆蒜山云。仕路虽投剑，诗坛定策勋。他年一盂饭，扶耒待君分。

阿连清标真拔俗，人道妙年能顾曲。那知晚岁厌嚣尘，归种寒花伴幽独。西湖绝境天为破，东阁新诗手亲录。泽门之晳何足道，相对风擂两冰玉。今年还问破山禅，老树骎骎子当熟。定将妙语绝根源，可但闲房丽花木。平生最怜三虎怒，老境真成一夔足。何当幞被过君家，共挽长条醉酃渌。

日吾来此居，时已闻子名。堕地骥𫘧俊，破壳陵伽鸣。过我不惮劳，琳琅照柴荆。图史备商榷，辞章叹纵横。夤缘托末契，岁月今峥嵘。相望百里远，尚记十载情。袖中河梁句，规摹汉西京。赏子圭璧姿，愧我蜩蛩声。城麋反见迫，欲语还自惊。斯文煨烬余，作者夷跖并。苦苣不耐秀，泾流自为清。差池百年内，望子为长城。已知蓄积富，更在淘汰精。君看上岁田，宁可卤莽耕。石槃久则穿，誓勿寒此盟。床头有浊酒，会与子同倾。

棘人元自瘦，况复病相侵。锺赵妖犹昔，岐雷术谩今。昏昏药应倦，忽忽日殊深。安得詹何辈，澜翻慰此心。

顷年来卜西里居，知与吾子同枌榆。赵郎过我问信初，袖中售子所著书。短笺小字纷蚍蜉，我初读之意魁梧。闻若不识深愧渠，惊风翩翩下履凫。握手正自山泽癯，短人虽短才则殊。囊中锥见难须臾，如君精悍谁能如。反以一饭先老夫，穷年翰墨同染濡。当时此约何可渝，岁月忽忽霜生须。空房肺疾愁相如，跫然叩户今则疏。斯文缀缉谁助余，颠沛望子一臂扶。前村雨足瓜芋区，向日敝庐新粪除。祝子来过勿踌躇，堆床败简翻蠹鱼，共倒浊酒羹瓠壶。

老矣木居士，苍皮今几围。轮囷卧涧壑，吾与汝同归。

视世崔郎一吷，反予赵子三隅。千里看两鸿鹄，一诗重百车渠。

著论信子真辈，疾恶真元叔徒。雕龙固擅当世，希骥不应老夫。

吾生较此翁，已落二纪后。一时偶蹉跌，千载难邂逅。悠悠牂柯水，冉冉峨眉云。自恨诗语拙，莫慰沉湘魂。

今朝开此图，英气尚髣髴。酌予中郎酒，酹此浪仙佛。束发守孤学，触事多骂讥。九原不可作，吾老欲安归。

阅人固无多，每为子倾倒。虽非矍铄翁，竟是鲜健老。

收驹汧渭间，谁识此老骥。伏枥我何伤，着鞭渠可畏。

抵寒唯粗𫄨，调饥但晚粟。切勿笑此翁，此翁吾所伏。

行须置町畦，禅要著槽枥。覆我千日酒，面君九年壁。

忽忽把臂间，各不负初志。渊明荷锄翁，子云执戟史。

澂心秋月明，触事浮云坏。凫鹤置勿论，凡楚竟谁在。

不取禾三百，同笺偈八千。归欤建德国，吾马不须鞭。

人生老戒贪，金堤捍河水。他年渝此约，何面视邑里。

覆块初惊绿未苏，转头飞雪上斋盂。腥咸此际宁愁子，餠拓今年不负吾。蜀豉加盐还记否，湘蒿荐箸有诗无。为君一洗南烹恶，从此儒仙莫怨臞。

汗垢不可耐，晚凉眉始开。孤筇信步去，老袂觉风来。惊犬那须尔，痴蚊安在哉。寥寥初月上，却照老夫回。

三吴望百越，霜鹘亦逡巡。叠叠山愁客，涔涔瘴迫人。老慵吾自厌，声闻子当频。莫作飘流想，寒梅不负春。

子宦高要去，扁舟早晚回。曾逢归雁否，几见堕鸢来。老去腰犹折，谁能毂少推。他年相遇处，吾马亦虺隤。

长号西山云，见子单阏夏。孤生九死余，相遇天所借。崎岖易寒暑，荏苒问田舍。流萍忽复散，皓月耿清夜。孤筇子何往，征马吾屡跨。空余碧云诗，十袭閟兰麝。匡庐富清景，得子更增价。他年东林游，吾犹厕陶谢。

绿树阴阴噪莫蝉，雀罗门户更萧然。平生流辈今谁在，乡里衣冠子最贤。老境幸逢倾盖语，畏途当记说车篇。荷锄端欲相随去，却恨初无二顷田。

踽踽身何向，飘飘意自佳。流年感秋燕，幽兴续晨鸦。朱墨终年累，江山着处家。寒泉无用汲，吾病不禁茶。

万事纷纷一梦中，虚堂相对且从容。蛰龙老鹤知何往，社燕秋鸿喜再逢。陈迹只今空自记，莫年非子欲谁从。苍崖促辔还如许，孤负黄花酒一锺。

卧病久不出，四郊霜叶红。摧颓元属我，鲜健不知翁。莫惜书频寄，深思酒一中。移心未得法，君去亦匆匆。

诗来君马叹玄黄，正坐盐车道路长。倒壑枯槎无复绿，并岩残菊尚余香。眼看落日还应眩，心对寒溪却暂凉。昔日维摩君记否，迩来衰病亦怀乡。

浊酒青灯语夜深，短琴相与作南音。当时怀越悲庄舄，此日游吴忆季心。日莫饥鸦无定止，天寒孤雁自悲吟。遥怜策杖苍烟外，舍北梅花正背阴。

光风转芳树，子向毗陵去。霜风振枯荄，子自海陵来。悠悠万里江，一苇安可杭。浮杯不作难，子亦石肺肠。文章一小技，知我独子耳。食贫强折腰，此复愧于子。草草具一餐，芋火对懒残。孤筇勿遽往，岁莫方沍寒。

阳虚已宜病，冬疠复参同。老耳时吹雨，羸躯未可风。昔针空自验，今檄竟谁工。制帽狐皮在，儿童勿笑翁。

夙疴苦牵缠，旧学久废忘。闭门老叔夜，慵惰古无上。朋知音问绝，正复相觖望。独余思子心，砥柱阅寒浪。作书往问讯，闻子亦微恙。深怜三医勤，却叹五鬼妄。新诗勤讽诵，渠魄自应丧。吾侪晓天星，齿发已非壮。羁孤寡会合，尚复困此障。冲风战寒林，落日翳叠嶂。轩车何来迟，为子倒家酿。

涉世殊无味，言诗粗有芽。尔能明瑟僩，吾不惮车斜。老管元江苇，寒笺更蜀麻。因书寄痴叔，剩为乃翁夸。

舣舟洞庭三日雪，一梦十年今白发。君家此图忽堕前，便拟寒流泛秋叶。玉花淅淅纷长空，征鸿不度天无风。批岩暗水咽哀玉，并溪古木僵寒铜。李成不生郭熙死，问君今世谁能此。群儿丹铅较形似，我识此翁非画史。坐来正复腼我颜，试问倦鸟何时还。少文已老尘埃间，从翁乞我松陵山。

冲寒索去一何忙，当日诗盟忍遽忘。薄宦于人信箕斗，老怀惟子不参商。自怜胜日方悬榻，好趁春风便促装。弱岁宦心虽浄尽，新年佛法要商量。

不作马前拜，肯为牛下歌。穷途食蘗易，荒岁啖瓜多。士固难推挽，渠仍不揣摩。黄禾起羸马，叹息奈君何。

知君投老竟谁逢，摩度罗城宿契同。妙语幸陪三日款，病怀顿失十年穷。向时尺鷃嗟渠辈，今日冥鸿信此翁。莫惜平生太玄草，君山元自识扬雄。

漕河千里流，十日可往返。风帆昼夜至，子独音问罕。平生锥画沙，落纸龙蛇满。不应孟公豪，直作叔夜懒。岂云附炎热，正恐厌衰散。交游半鬼箓，老病仅余喘。久为后辈玩，智与发俱短。征书子勿怪，炙手借余暖。向时苏季子，坚操石可转。迩来亦效颦，烦子更推挽。并将百篇诗，慰此昏病眼。

子来始晨炊，饭麋语未尽。丰锺九秋鸣，历历有余韵。期年不见子，子学乃顿进。吾州士冀北，子实千里骏。缅怀十载语，至此方尽信。滔滔大河流，可借九里润。衰年旧学废，得安阙亲近。明窗两趺坐，日永失余困。世情贫更薄，吾货老亦钝。得与田苏游，从今复何恨。

顷年闻子名，蹀躞天马驹。初疑但秦豪，岂料还鲁儒。理当久骞腾，术业谁不如。尚淹惠文冠，更读城旦书。一语不相应，屡捋猛虎须。长松表寒林，信与萝茑殊。尘埃堛胸次，一见气少苏。念子如孤云，漠漠天一隅。肮脏固当尔，颠沛谁为扶。子看独鹤归，睢盱有群乌。勉旃太行路，勿令摧子车。

幽忧忽忽未能除，浊酒相逢辄倩沽。老语参同真石友，高怀一见只臞儒。当时共叹辽东鹤，此日还思叶县凫。老柳吹绵春有几，会须重醉紫琼腴。

风流杨伯起，相遇紫髯城。逸思何轩豁，高怀更坦平。秦冠空自累，汉赋几时成。莫作敲榜想，鸳鸯亦易惊。

相从尝恨十年迟，握手匆匆每日疑。风艇烟帆还此日，隙灯篱井定何时。试看子学犹难售，须信吾穷未易医。千里同风杜夫子，可能时寄弹丸诗。

老去休嗟见事迟，苏郎有语不当疑。惊看渠学非前日，悔奉公游已后时。褦襶只今还自笑，膏肓从昔更谁医。时花俚服空争巧，须信人间自有诗。

短章韵埙箎，大篇谐韶濩。诗中晏平仲，执鞭所欣慕。相望一水远，匏系未得去。轩车贲穷巷，闾里亦惊误。向时苏季子，尝有过情誉。轻身先匹夫，岂不以渠故。茅檐一席地，坐语西日莫。袖中石鼎诗，未出吾已惧。十年风雅学，狭径多窘步。譬如策驽跛，行此九折路。书须圯下得，禅有鳌山悟。祈公不惜口，更举末后句。

愔愔山月照峨眉，未暇西游鬓已丝。胜日来陪巨卿友，莫年亲见德云师。解除须发元非错，肯老山林更自奇。趺坐绳床两无语，此心真有几人知。

君行社燕前，老意倍凄然。离思秋声里，归程夕照边。久藏和氏璧，行着祖生鞭。为语同门友，吾贫亦去年。

弱岁元知有此翁，寸莛尝记昔舂容。贞元名士浑无几，正始遗音仅此逢。别后篇章应自课，老来伏腊定谁供。飞鸿过尽空回首，倦客新年更自慵。

此郎笔力如江汉，收卷波澜作此嬉。三叹方惊永嘉末，两章还到建安时。祗知妙语能祛疟，可悟虚名不疗饥。同病同忧有如此，向来吾亦蠹鱼痴。

不厌屠龙学，吾衰祇见公。勤如袁伯业，清甚陆龟蒙。身健何妨老，诗工莫厌穷。要为千岁托，试判一生功。

天公殊愦愦，此语不须疑。已失黔娄妇，还亡伯道儿。孤亭时一恸，行路不胜悲。会倩韶钧手，重为楚些词。

与翁家世俱东鲁，不记翁游曾到楚。看翁写此六幅图，怪翁笔力能如许。孤烟合处渔著村，老雁归时帆入浦。丹枫翻翻江气寒，莫雪初晴山月吐。杜陵野老经行处，度支病郎用心苦。惟翁妙思自暗同，楚玉何曾识神女。信知胸中著云梦，不止豪端挟风雨。祇今小纸弄姿态，气韵酸寒终愧古。蜀山秦树各异状，所向一律人笑汝。谁能为证张与吴，十年此病翁今无。

踏遍荆吴鬓欲华，梦中烟雨暗三巴。白盐赤米犹能饭，碧𪩘清流便当家。子党昔谁怜范叔，吾门今始识刘叉。鸒斯贼食虽堪笑，相祝无劳置齿牙。

政简官多暇，刑清狱屡空。尝从父老语，俱话使君功。鸿宝宁资汝，黄麻正待公。仁人自宜寿，天意与民同。

圣世唐虞际，公才稷契间。清仍能律俗，直更不容奸。比岁频分阃，今年定赐环。从来香案吏，合自广桑山。

韩时孤愤客，楚境独醒翁。莫景还谁似，高怀只子同。已亡千日醉，可更十年穷。吴稻新舂白，犹堪慰转蓬。

独鹤投林畏莫鸦，向时入蜀强刘巴。瘴乡自古难为客，老境无人不念家。一饭肯来从我觅，百钱何惜为君叉。粗缯大布差安稳，莫学渠侬戏虎牙。

君才元落落，吾语只平平。意广真堪笑，情亲却自惊。瘦筇殊未到，短笛为谁横。肺病虽羸甚，犹能倒屣迎。

洮湖南北路，投老始来游。少作三年别，当为二顷谋。间关元遍历，衰谢合归休。更问西庄友，能容此客不。

寒江不疗风雅渴，一读新诗黑华发。鸣冈雏凤固自谐，历块名驹宁复蹶。十年韬缩不愿售，须信柙藏定干越。昔人羁穷正坐此，落落君心抵金铁。蛰虫欲作雷破柱，大胜秋蛩吊寒月。猗那清庙君所知，莫学杜陵老翁穷彻骨。

阅子西山遗墨，爱渠东周故家。欲与俱鸣此日，只今老眼昏花。

学须有委有源，约略为君一言。淳夫迂叟旧客，无己醉翁嫡孙。

贮腹古文奇字，发箧长歌短行。挽子纵谈今夕，小风时动帘旌。

君家堂下锦千堆，老眼春风亦快哉。胜日久孤三径约，浃辰深愧两书来。公租已办应多暇，家酿重开定几回。会挽蜀狂成一醉，莫嗔屐齿破苍苔。

愤时胆如斗，论事须磔猬。阅人习熟中，见子差吐气。十年卧岷峨，一芥视富贵。只今五穷迫，叹息一饱未。子才固崎嵚，渠眼亦髣髴。黄金贱锺期，此语可歔欷。中山两公子，好义吾所畏。深憎泾渭杂，屡斥蜩螗沸。尺书独唤子，如子亦差慰。相从一语合，肯顾百金费。孤松危欲死，莫惜加灌溉。向来监河侯，吾惭可胜讳。

诗似梅翁不易当，公今后出更专场。自来不数王杨辈，平处犹参沈鲍行。梅柳作新还此际，江山增重信吾乡。会须乞取飞霞佩，老藉犹能与颉颃。

匆匆别后已经年，堂下新篁又长鞭。何日来成渼陂集，只今空寄陕郊篇。封丘正自妨吾乐，畏垒谁能识子贤。俱坐先秦古书累，吾侪流落本非天。

往时百仞山，丹楼丽朝日。江天富佳致，收揽不遗一。匆匆熙丰事，电往那可诘。故基谁为徙，胜槩从此失。如窥一面网，反随三凌室。幽怀郁尘雾，老眼暗髹漆。虽云一牛鸣，每至辄悔出。使君改筑意，正欲名称实。丁丁斤斧功，趁此玄月毕。扁榜照华榱，仍须此翁笔。

蜿蜒一径踏苍龙，趁此霜林叶未红。翠壁嘘云疑欲雨，沧江翻浪故多风。凄凉遗事从谁问，邂逅清游与子同。会向诗翁觅新句，落霞孤鹜本非工。

两屦下峨岷，旧闻渠可人。相逢老史族，仍是少公亲。浊酒能浇月，新诗不负春。旁观还伎痒，吾亦捧心颦。

兹山耸孤秀，正自惬公心。顿觉天能近，都亡地可临。烟江殊衮衮，霜柳尚沉沉。但恨无陶谢，芳醪只独斟。

我屋与君室，济河南北州。相逢楚天晚，却看蜀江流。老境浑能迫，妖氛竟未收。何时一廛地，归种故园秋。

别去才三月，人来已两书。老怀多弛旷，厚意独勤渠。共叹飘流际，能收谤骂余。春风绿林壑，还伫短辕车。

二年五经过，子亦倦行役。踵门觅一廛，正尔不能得。穷愁侵两鬓，无酒洒胸臆。见溺不解援，我空三叹息。

子家江滥觞，还送江入海。凄凄兕虎叹，屈指已十载。饥唯三韭足，寒止一衲在。试问十二宫，从来谁主宰。

宿草被三径，呼儿不须锄。从来驷马客，肯顾蜗牛庐。那知倾盖交，向我情不疏。惜无一端绮，报子双鲤鱼。

小室颇修洁，短窗亦虚明。雠书岂不佳，念汝翻怆情。忆昨乾元初，春风被檐楹。炙背俯晴轩，铿然读书声。忽起四方志，遽作千里行。别来四寒暑，归计犹未成。买桂炊白玉，崎岖客都城。两鬓不受愁，应已白发生。斗粟能几何，终年费经营。短鞭望马腹，我亦饥寒并。老怀少机械，世路多沟坑。安得沮溺田，与子穷岁耕。

城外长淮绿渺弥，此行聊复雁门踦。边烽已息何妨醉，民讼全希尚可诗。昭代声名方此振，中年离别未须悲。溧阳老尉还天幸，政自扳援得退之。

郁郁东冈柏自青，惜无大药驻颓龄。忽惊优孟重来楚，但怪苏耽却姓丁。千里自来须骥𫘧，两豪于子信螟蛉。隙驹岁月那容玩，老语从今便当铭。

今时颍川守，往日太丘翁。已革因循弊，兼收抚字功。民言方颂此，天意曲酬公。莫把彭篯比，恐非斟雉同。

控鲤云烟外，钓龙溪水边。遗踪犹可见，故老不虚传。道岂容捐物，功须解补天。看渠落公后，纵健只臞仙。

使长河作酥酪，真赤手揽象犀。斯文谁解捉搦，此老大能滑稽。

知音止老柳州，如君亦奚斯流。真复烦管城子，端不数下邳侯。

百丈寒岩塔，孤篷倦客船。来迎十里外，相识五年前。天迥方斜日，林深忽暝烟。平生戒三宿，为汝复凄然。

破壁荒垣谁解新，渠侬方向阿师勤。遥知竖拂拈椎处，不负青山起白云。

黄流渺渺独浮杯，俊鹘冲天亦快哉。玉麈谈玄他日事，不妨兼带此山来。

力田不罪岁，吾犹识斯人。气清色坦夷，可畏还可亲。五年鹿门游，莫辨主与宾。老屋每下榻，寒庖屡分珍。人生会合难，朝吴莫燕秦。忽随湖雁去，坐见江梅春。沧波与天连，音问何由频。向来燕居室，萧然淡无尘。簿书换清谈，叹息生一贫。新阳革故岁，我复效此颦。吾人亦何事，政愧祁孔宾。何时此山南，得与翁并邻。

小雨催春杏半红，转头庭户已秋风。刘桢昔病虽差愈，侯喜今诗竟未工。瘦马羸僮还自笑，绿尊黄菊定谁同。十年塞耳人间语，剩欲从公一破聋。

嶷嶷陈夫子，高名天壤间。读书能妙斲，行己有深闲。句法窥唐杜，文章规汉班。九原埋玉树，遗简仰高山。

甚美元非恶，嗟公堕此间。真为四君次，可厌七年闲。汴泗空千载，晁何仅一班。凄凉大阳履，埋没若河山。

每憎鸡荩谷，自许凤鸣冈。论事方刘向，修文遽卜商。高名宁泯没，老意自凄凉。叹息褚中惠，此生那可忘。

登临才昨日，时序亦匆匆。败幕无巢燕，寒空有断鸿。老怀空对月，病骨不禁风。远水澄寒练，令人忆谢公。

遥闻宛陵老，犹寄梵王宫。获稻虽终亩，诛茅未毕工。斯文元有托，吾道岂终穷。莫作居东想，君王识郑崇。

富贵移人或望尘，独于衰病却情亲。澜翻未听渠侬语，肮脏悬知我辈人。正续黄粱今日梦，敢寻紫陌向时春。三年两踏蓬蒿径，此客他时不是新。

群书讽诵不离口，君才岂止王季友。力探千载自青眼，智效一官今白首。三年拄颊京江上，车如鸡栖马如狗。旁人窃叹君则笑，一哄从来有奇偶。椎鼓发船忽复去，聚散匆匆一翻手。泾川绿涨三百里，试脱征衣濯尘垢。人间至计只樗栎，身外虚名本箕斗。君归更问且过翁，富贵何如一杯酒。

一日抵三岁，子行逾十旬。昔如宫应商，今若参与辰。力挽殊未来，叹息寒江滨。附书双鲤鱼，沧波正奫沦。平生金石交，如子不数人。饱更松桂秋，不羡桃李春。向来相期处，可但髯绝伦。一朝忽去眼，那能不酸辛。悠悠世网中，双鬓各已新。岂无耦耕约，奈此离别频。富贵朝露耳，莫负头上巾。归来建德国，与子同问津。

扁舟渺渺入平湖，秋叶经霜半已无。不是幽林欠残雪，为君题作剡溪图。

一落絷维中，永别啸云友。秋月耿寒林，时来梦中否。

当时饿鸱箭，惊皇无复魂。困卧阶下草，深愧主人恩。

箪瓢从古亦山雌，叹息渠侬定可师。挽士真难九牛尾，酬君谁可五羊皮。过逢政自艰难际，感慨俱非少壮时。樗散郑虔官益冷，得钱沽酒不须疑。

卖药长安市，退藏三十秋。来从阿戎语，始与德公游。一别俄黄壤，遥怜尚黑头。心知漆灯在，应为此翁留。

西风掠面不胜尘，老欲从君自濯薰。两意未成还忤俗，一饥相迫又离群。只今参佐须孙楚，何日公卿属范云。节物关心那可别，断红疏绿正春分。

读书策新功，子久勗此课。蒲梢𥬞寒云，了不见坎轲。深怀浃背耻，但欲袖手坐。新诗忽来辱，快读起疲懦。还疑正始在，欲突黄初过。斯文未易到，吾党真可贺。向来豫章法，政复如此作。钮头三寸泽，子质况黄糯。只今百尺的，已见一矢破。更期十载后，凛凛谁子奈。耆年日凋丧，我亦老寒饿。奇穷不自惜，乃复珍此货。但恐黄禾空，子驹谁秣莝。

凄凉元祐几遗民，邂逅京江两病身。阮籍莫年唯可醉，扬雄平日固当贫。久知丘壑须吾党，晚喜箪瓢有若人。同识嵇公更谁在，仲任虽健鬓如银。

江皋追送仅逾旬，节物俄惊一度新。西涧潮生还值雨，南山雪尽正逢春。遥知风韵如前辈，可有篇章忆故人。拟向琅琊问幽事，两翁遗迹未埃尘。

落魄山阳市，悲歌独子听。相过常出日，小住亦翻星。此际心还折，何方鬓解青。一杯寒食酒，相与记沉冥。

匆匆掠面只黄沙，行尽孤城不见花。政是江南好时节，暖风吹柳欲藏鸦。

去日寒亭尚有梅，归来已过海棠开。叩门剥啄家人笑，惊怪安西老友回。

君才秀吾乡，真可歌大雅。疏通信而静，少有似君者。十年卧墙东，樲棘笑梧槚。摩挲怀中璧，顾我知者寡。一朝𥬞云去，始骇天下马。宁如不祥金，未铸先跃冶。煌煌汉家业，条画待董贾。皇文阅石室，秘署向金马。飞腾吾敢羡，拙艺真毁瓦。出处判殊涂，归耕弋阳野。

妙语富停蓄，高标邈巉岩。半面逆旅中，知子固不凡。语离今几时，岁月如惊帆。南谯再相遇，黄尘扑征衫。握手互叹息，白发不可芟。吾侪与世疏，触事俱殽函。饥鹰久已疲，狡兔方自毚。二顷可以休，此意神所监。纵复落痴钝，犹应免贪馋。一语子可思，病马愁辔衔。寄语同社人，吾将老寒岩。

挽袂小徘徊，秋风菊正开。方惊鸥可狎，忽与雁同回。老干元如腊，衰怀久已灰。丹砂未得诀，伫子寄方来。

匆匆一席地，劳子数追寻。厚意嗟虚辱，衰年愧不任。高怀元淡薄，妙语不崎嵚。老桧千寻直，寒泉百尺深。世方憎落落，吾自畏骎骎。生计贫非病，羁穷古亦今。未须悲龃龉，直可付呻吟。谁复明兹事，深思话此心。空垂老任钓，莫辩伯牙琴。试采南山蕨，同君洁釜鬵。

向君官升今复滁，十年两地无此儒。喧啾蹇吃方一区，君自鹄白渠自乌。士安门人有挚虞，斯文灰冷今复苏。胸次与古真合符，鄙夫濩落世所无。逃禅政自萦瓠壶，岂有笔力凌三都。老伧人方笑玄谟，愧君清坐客歌呼。君才如鲁我则邾，气味莫间沂与洙。甲辰虽俱那得如，苍髯直干霜不枯。归来破屋从绳枢，飞腾付君吾敢谀。

君家即墨君，不与世同调。紫云覆寒冰，色与质俱妙。谁知穷荒地，尤物来越徼。探囊忽见畀，此事出吾料。隋珠暗投处，叹息真可吊。物生各有用，瑚琏荐清庙。君才两汉余，妙句出长啸。吾衰亦粗尔，老语世不要。摩挲冰玉质，自庆还自谯。愿君为追琢，勿令研空笑。

金陵望京江，与子俱异乡。以胶投漆中，非子吾谁望。平生山林愿，儿乳宁可断。招子独不来，同谁弋凫雁。乖离念存没，一饭再三歇。往者十年梦，在者千里别。寄声问平安，此去何时还。炽火暖浊酒，此盟安可寒。

治世才难得，公生瑞圣朝。高怀元稷契，异骨更松乔。骥𫘧须千里，鹓雏合九霄。明年东府宴，相与记今朝。

名族仍前辈，高才更望郎。经年滞龙节，数日冠鹓行。白鹤开新历，青黏屏旧方。春风柳条绿，传赐看勾芒。

两骑并驱争欲前，两骑舍矢俱应弦。一骑挥挝一负箭，一骑力挽弓初圆。寒风潇潇沙漠漠，封豨可擒熊可搏。汉家飞将未出关，政使渠侬专此乐。君不见往年胡瓌写此图，宛陵诗翁最爱渠。戏将醉墨作长句，岁月政当嘉祐初。故家文物今星散，老笔凭谁辩真赝。胡儿走马大梁城，对君此画空三叹。

乘轺西去定何人，惊倒吴侬政要君。平日比肩空绛灌，此行知已有华勋。不令残孽终烦国，信是高才可冠军。锋猬斧螗当着语，病夫今岁懒于文。

朝班数日待归来，又醉凌虚百尺台。两岁虽为汝曹福，一州那尽此翁才。只今音问逾千里，何日登临共一杯。宣室受厘知已久，问公藏缩独何哉。

芒种逢花已自难，瑞云攒处凭栏干。烦君问取同州例，一干三花奏牡丹。

蜀锦团𪢮照眼明，游蜂乍见亦须惊。君知此种来何处，花萼楼中五弟兄。

泾川游女汉宫妃，压倒渠侬金带围。吾府只今虚席在，栈羊酾酒送公归。

飞鸢跕跕瘴烟中，叹息渠侬伎已穷。欹壑老松真耐久，燎原荒草易成空。危机可畏浑如此，庄语能听只有公。已识柴车胜朱毂，快来相就北窗风。

一贫那可忍，子亦老夫如。晚岁难忘禄，生平误信书。相逢搔首处，共是折腰初。莫作高常侍，狂歌忆孟诸。

老笔倦场屋，今年方自如。无为堕丹墨，可便废诗书。妙质嗟谁似，修涂记此初。摩挲和氏璧，吾语亦礛诸。

鲜卑语熟更琵琶，渠向人前亦自夸。棐几明窗那可负，喜君能记鲁东家。

公圭侯印照乡闾，到了扶阳只汉儒。不向师门论官阀，未知回赐可无殊。

风历寒窗竹自鸣，老谈还得片时醒。挽君小住君知否，恐有楞伽未了经。

急景不可驻，十年无好怀。飘流还此日，团聚且吾侪。短日衣衫尽，寒云雨雪偕。昏灯照清夜，安得酒如淮。

不见尊前两友生，流年欲尽不胜情。寒窗孤坐风初定，短策同来雪正晴。浊酒只今俱入务，新诗从此试寻盟。黄尘掠面无佳思，乞得逢君眼便明。

浮云过眼只斯须，兀兀粘黐政笑渠。万事悟来俱蚁穴，一官随处是蘧庐。已知要路真聊尔，试问高怀竟孰如。老树扶疏真可爱，因君又欲感归欤。

求道固多岐，我马玄以黄。耳闻老叔度，欲聚三月粮。今日复何幸，得上君子堂。医门不拒疾，请试囊中方。

先朝盛文物，最盛元祐中。我生百年后，深思附冥鸿。人欲天不违，今复识此翁。何以知其然，风味如长公。

古货不易售，八荒孰知音。零落子云书，尘埃伯牙琴。我戆久病此，属公听呻吟。可笑朱汗漫，屠龙费千金。

硬语斡地轴，奇辞拔鲸牙。向来豫章公，一洗空百家。此灯不可传，公实优昙华。银河会可穷，从公丐灵槎。

名如九鼎重，笔有万钧力。甘从颍川最，厌就承明直。顷时未承颜，既见有矜色。归语同舍生，吾几类河伯。

匆匆永阳城，别我正月尾。当时已念子，山路石磊磈。只今再相见，霜风凋百卉。长年走道路，煖席能得几。信知书作祟，可但穷有鬼。殚精谩屠龙，适周终履豨。欹危不少慑，叹息子亦伟。倒囊欲振子，吾事真不避。西州老次公，采掇到葑菲。肯令霜雪干，凋丧杂蒲苇。子才正牢落，我意空愤悱。勉旃无多谈，寒醅绿如蚁。

丁年不负短檠灯，中岁危涂屡折肱。自古诗人固屯蹇，喜公今日少骞腾。遥知去路方收秫，预约来书定凿冰。勾漏丹砂能寄否，据床扶病发鬅鬙。

旧识藤州簟，清寒惬病夫。深宜荐黄你，真可配青奴。绝境无由致，衰年政此须。漫肤仍复汗，君记法曹无。

叹息茶山老，知名四十年。惊看二龙在，喜有一灯传。厚礼惭虚左，微材许诣前。形神见公妙，闭口敢言禅。

古人不可见，此恨与生俱。平日轻余子，今年识大巫。迷涂方此困，羸瘵待公苏。换骨宁无法，聊烦举一隅。

食蓼不知厌，雕签逾十年。唯蕲一语契，不必万人传。凛凛元刘上，骎骎晋魏前。须烦三昧手，为变小乘禅。

涪翁所传法，皎与日星俱。举世沦燕说，看公走郑巫。至音常想像，戆腹谩模苏。安得空桑曲，相从奏坐隅。

莫云低处是江东，病眼凄迷夕照红。千里相望空咄咄，一书欲寄竟匆匆。已休心迹嚣尘外，更付功名笔研中。遥想家居老彭泽，晚年身世只僧同。

与世争春念已忘，道人还许寄斋房。草间翁仲真知己，试问曾经几度霜。

耒阳祠宇渺天涯，幻事何须置齿牙。肯伴石翁林下客，优昙当有寄生花。

老禅真与世相忘，十载惊涛溅石房。指似贞心人不解，断槎素壁白如霜。

阿师曾入丹渊室，买马今年得锯牙。树倒藤枯渠解写，老夫真欲笑桃花。

倏看半岭莫云张，无复烧空更夕阳。螟{虫貣}初逢辟邪玉，畦塍真有反生香。遥知涸泽还应涨，便觉炎风也自凉。回互凶丰一翻手，君看造物信难量。

召杜久不作，公来甫期年。吾民亦何负，今公返三川。王命不可稽，无由挽公船。累累婴儿啼，政复来道边。惊鸿未安集，叹息渠可怜。公才岷峨秀，风度晋魏前。宜方次公驾，可拍叔度肩。兹行去中都，江月六上弦。虽云诸侯师，我意终欿然。孝友当处中，此翁那戍边。落日照归旌，春江动离筵。饯公野王筝，老泪如迸泉。

长夏苦不佳，汤熨方少休。床头得新诗，恍若从子游。绚烂晚花秀，萦纡莫江流。寒蝉久聒耳，见此长鸣鸥。吾友苏季子，莫年专一丘。相从寄琢磨，喜子今得俦。隋珠荆文璧，子馈渠则酬。寄声问平安，忆此衰病不。亲交半九泉，老境集百忧。能来叙离阔，过是吾何求。

大汤陈元方，小汤许文休。向来京江岸，政作汝颍游。一随简书去，寒江自湍流。我瞻天际鸿，渠叹波上鸥。之子虽近交，襟怀亦林丘。缅惟两玉人，非子孰可俦。高标互晖映，妙语相应酬。鼎立照茅茨，何日能此不。句曲向荆溪，迁徙非所忧。得客三士间，衰年更何求。

幽弦窈眇方秋蝇，和音条鬯俄春鶑。断冰哀玉俱入耳，听尽清商听清征。浮云敛尽江月明，不意莫耳闻此声。夷中知白骨已朽，后来如师亦希有。但忧曲古世罕听，那不少徇时人情。宁甘弦断挂壁角，缠声鹿鸣渠不学。

中岁厌乖隔，此行几挽裾。故交还去子，老境孰知予。雪屋传觞处，春波解缆初。相过每仓卒，欲留重踟蹰。身健宜加饭，官闲剩著书。它年赤车召，留眼看相如。

学子今方竹苇如，自怜老腹独空虚。短畦小摘犹能饭，荒径徐行可当车。世事从来多卤莽，吾侪何自有赢余。肯来蠹简同签整，却恐令君得异书。

酌公以京江潋滟之酒，寿公以海蕃氤氲之香。南山威凤下烟雾，北岳老松凌雪霜。十年阴功不胜纪，僵仆为苏痿为起。况复旌阳嫡孙子，火枣交梨固应尔。公衮元圭侍丹扆，不待渠侬菊潭水，千二百岁从今始。

渠家五桂后，卜宅近青郊。老竹窗前干，寒松屋外梢。才抛汗脚袜，真得盖头茅。落日春山路，病夫还解包。

容南老守几时回，更拼重看江上梅。便热藤笙犹可漆，未寒筒布会须裁。

寄语金陵汉郡丞，与谁同醉复同醒。不须吊古乌衣巷，且复寻春白下亭。

送君城西原，春水今凿冰。两州灌瓜地，一往竟未能。衡门闭青苔，欲语谁复应。招邀西飞鸿，因得问寝兴。向时金华翁，与君尝伏膺。清谈尚尊俎，高标忽丘陵。梁木果尔摧，天理安可凭。吾侪鬼揶揄，可但世所憎。霜风拉枯桑，嘱君护茵凭。我病比复加，日饭那得升。残年卧闾巷，盛事望友朋。得见君奋飞，吾甘老薪蒸。

曲槛临烟雨，书来政独凭。断崖青自献，森树绿相仍。胜践吾方梦，长闲子未应。聊烦相佳处，衰老欲依僧。

此生毛发燎洪𬬻，二竖骎骎更𢭏虚。恶剧方渠甚炮炙，残年非子已丘墟。较量绝艺真神似，惊怪羸骸却壮如。莫道何颙百无著，识君尝自十年初。

东坡戏作有声画，叹息何人为赏音。雨叶烟梢出新意，老夫知子用功深。

骎骎老境困埃尘，开卷霜林解笑人。画地馋涎君莫怪，十年魂断故园春。

吴门南望水漫漫，拟欲高飞欠羽翰。老境思渠甚饥渴，尺书烦子问平安。自知谱牒俱冰氏，敢厌班资但虱官。它日相逢吾有约，秋霜侵鬓折腰难。

粲粲新诗堕我前，夜深霜月照琼田。共惊败榻才三语，大胜尘编更十年。伏枥世谁怜老骥，浮空君自笑饥鸢。一穷似我那须怪，解困吾曹始是天。

耕田畏秋旱，我老将奈何。清晨一叶舟，凌此万顷波。此岂我欲然，食口如雁鹅。逢迎非本心，惭负生积疴。君看柴桑翁，当时亦弦歌。人前强磨洗，谓与渠同科。悠悠天壤间，何向非南柯。餐钱苟有赢，吾愿初无多。归从五{牛孛}牛，自种千把禾。不学陶士衡，衰年更婆娑。

陇月撩人特地圆，真成千里共婵娟。尺书好附今年雁，别酒尝听去夏蝉。二顷未知何处是，九原谁似此翁贤。老怀欲语还惆怅，肠断春江上水船。

新诗可但老夫降，窥杜真能见牖窗。静夜飞泉鸣远壑，莫秋孤月印晴江。弦从渠去虽难续，鼎自君来信可扛。银烛高张那得尔，且揩眵眼伴残缸。

不须沽酒别陶潜，修竹阴阴翠满帘。拂拭面前尘土案，与君相对课楞严。

官槐广文舍，愧子独来频。老境宁高位，衰年只病身。平生长孺戆，半世子云贫。照影吾犹笑，如渠岂贵人。

欹倾老屋寄江滨，曾见官居四过春。两屐崎岖那惮远，一尊仓卒不言贫。旧游到此俱尘迹，异县惟君是故人。偪仄老怀无与语，更炊香稻住逡巡。

别甑炊香饭，吾方望子来。难从瘦筇觅，试着小诗催。老语元谁听，幽怀始此开。虚庭伫明月，相与少徘徊。

子肯来从我，尘沙两鬓黄。饥鹰那择肉，老雁尚随阳。蠹简真堪怨，寒醅未易忘。嘐嘐浴沂老，吾敢笑渠狂。

髯何不见二年余，落魄京尘强健无。淮上风沙尤可厌，今年我亦白髭须。

力学世不售，甘心委埃尘。悠悠长夜台，一往不愿晨。虽过贾谊年，竟似黔娄贫。施施者谁子，佩玉拖朝绅。交游能几何，又复失此人。妙语不可继，老怀向谁亲。忆昔共艰厄，我躯犹子身。右毂忽尔摧，此去良苦辛。岂无堂堂交，政恐难与仁。载歌黄鸟诗，老泪淋衣巾。

寄语溪头赤𩽼公，只今为计莫匆匆。直须整顿乾坤了，却驾飚轮迓此翁。

大儿文采汉於菟，叔季骎骎汗血驹。当有传家如此少，请公但醉碧琳腴。

煌煌百宝函，珠璧烂星月。惊倒西域胡，祥光与天接。

江云隠檐楹，海月浄窗几。安得德云来，与渠同徙倚。

大地不解容，四众俱欲杀。不辨如是心，定难消此衲。

微风不动波，莹可照毛发。谁解与渠磨，寒空秋夜月。

余妖屏蛇虺，老屋化金碧。惜无柳柳州，为铭岩下石。

一辱云汉章，林壑遂增价。便是补陀峰，还须避三舍。

不见碧眼胡，忽忽心未稳。印心须此经，烦君剩传本。

谁云沧溟深，一吸了无在。试问何样人，身如椰子大。

寥寥清夜月，现此亭中水。谁能同斯游，归唤寒山子。

方惊匹练横，忽骇群羊散。纵使踣苍崖，老禅唯解看。

不待丹砂入颊红，长生元复自阴功。但令仁与甘棠似，甲子三周会见公。

万顷春江一苇杭，追锋归去觐明光。明年此夜端门宴，应向红云侍玉皇。

一杯请寿碧琳腴，倦客骎骎欲白须。会见庙堂登圣相，自甘山泽著臞儒。

别君所畦槐，忽已荫檐瓦。三年望归船，老屋勤扫洒。只今十日款，信是天所假。朝粳语已麋，夜烛醉还炧。儿童互窥觇，有客如此寡。观君岂癯仙，鬓苍面如赭。不应酸寒债，亦复似东野。匆匆从此去，孰是知音者。折腰易斗粟，吾辈计亦下。我场无良苗，何由絷君马。

来偿绮语债，各已鬓星星。宿债吾方困，迷涂子遽醒。真为镜空老，不负佛名经。一纸龙钟语，怜君独肯听。

莫年何处是菟裘，逆帽黄尘子更愁。开卷只今先有谶，晚烟寒苇两沙鸥。

冰崖雪岭鬭巉岩，中有新诗子试参。短笠轻蓑钓寒濑，为君题出是江南。

论高不蘧蒢，语妙无摘裂。堂堂正始流，渠可补此缺。斯文久不见，老意今始惬。摩挲斲轮具，两手付已决。吾闻古志士，立操凛冰雪。方其自树立，政复谁识别。书成付后世，岂为儿辈设。浮云虽晻郁，孤月终皎洁。此言如苦荼，乞子甘齿颊。

君行还过永阳郡，忽忆老夫尝赋诗。庶子泉头纳凉处，醉翁亭上送秋时。春来猿鸟应思我，别后林泉定付谁。为语东风木芍药，暮年衰鬓不相宜。

卧沙老木强雕锼，正自旁人替子羞。纵使今年果腾踏，也应笑倒邓元侯。

山林未成归，须鬓各已老。下田我方耘，薄俸子始饱。缅怀千里驾，荒径宿秋草。谁知剥啄声，真来慰怀抱。崎岖得一笑，支拄费百巧。羁穷了如旧，但觉诗愈好。青山艳桃李，渌水漾芹藻。惟时夏正中，触热畏长道。子车且休息，我屋当洒扫。觌面尚未旬，语离无乃早。槐阴可纵觞，共子一倾倒。但恐老伯松，羞观太玄草。

骎骎胡马骄，漠漠楚氛恶。妖区未灰钉，剧阵猛刺斫。向来百金躯，垂老付沟壑。头涔何必疗，心悸还自愕。平生陈孺子，夙佩千金诺。渠如早奋飞，艰岁终有托。那知亦蹭蹬，正复同索寞。污池杂蛟蜃，丛艾纷燕雀。穷檐倚楹叹，搏击望一鹗。祝君鲁曹子，玉陛奏方略。铭功灿燕石，画像雄汉阁。平时万户赏，端不羞卫霍。屠羊反故肆，吾分本藜藿。

玩世子方穷巷，怀人渠已荒丘。文举旧陪何尹，退之今信宣州。

政自磊磊落落，不须草草匆匆。尝兴怀后山老，肯着眼豫章公。

秋霜草花落，梦君浮屠宫。羁魂得清游，短章见深衷。破屋仰见天，何人记卢仝。相逢大槐国，一笑仍匆匆。与君十年交，九年悲转蓬。君行牛斗南，我在淮汉东。修途缭山岳，此会何缘同。伏枕自叹息，衰怀托西风。啾啾篱间雀，冉冉天际鸿。担簦亦何憾，吾生自当穷。扁舟具蓑笠，久已藏胸中。它年君来时，苇间寻此翁。

耆德今无几，公谁敢比肩。甘泉方旧籍，京兆遽新阡。清议今何负，遗书竟莫传。单杯无自奠，老泪倍潸然。

平生玩鸥老，韩孟复相逢。暮齿俱三虎，中途止一龙。公今还此逝，吾老欲谁从。它日延陵剑，犹堪挂墓松。

皖公城外佳山水，经岁登临亦快哉。未省曾逢玉蟾否，已应亲吊石牛来。洗空俗垢吾方羡，收尽诗材子始回。紫笋旧芽应好在，午窗春鼾正如雷。

平生湖海老元龙，何事低徊向此中。耻把旷怀陪聚蚁，力将幽趣付冥鸿。甑当堕处真堪笑，锥到无时未服穷。他日征来豹林谷，尚应叉手对诸公。

鼎鼎百年才一炊，人生何处是真依。百方莫放痴蝇出，一语还惊俊鹘飞。喜子解圆今日话，看谁能凑此翁机。不须更说衡山事，只得渠家半芋归。

寒缯配新编，得公章贡信。日日望公归，枯株借余润。公今向何所，寂寞返乡郡。风江困沿洄，雨岭倦登顿。豨膏运方穿，自古同此恨。吾侪互惊惋，公意谁喜愠。新醅醇易醉，晚稻香可饭。已无越吟悲，那有楚骚怨。平生白鸥盟，天与谐夙愿。玉音久不嗣，故岁行欲尽。空斋拨残灰，哀鸿有余韵。系书元浪语，安否倩谁问。寒烛识此怀，诗成泣余寸。

好学有如此，肯来从我游。闲名知未谢，老面不胜羞。政复勤三上，行当让一头。寒鱼在沮洳，纵有不须求。

孤鸿茫茫暮天阔，问君章贡何时发。去年不得一字书，今日又看千里月。向来人物推此邦，至人不死惟老庞。请君剩酿蒲萄酒，为君酹渠须百缸。

拍板门槌且罢休，又将竿木向何州。瘦藤去处君知否，袖有黄巢折剑头。

师子峰高压白云，当时此老最尖新。百年旧事谁昭洗，今日南来又蜀人。

断云疏处雨潇潇，强挽归舟候晚潮。除却王生贫病客，更谁解识盖宽饶。

纷纷宠辱不须惊，且把遗编较两程。不负虎丘山下语，此翁真是老书生。

穷年蠹鱼痴，吾伎止此耳。圯下一编书，宜州老太史。欲追千里驾，竟作一篑止。隔江招手处，此事付之子。秋蝉蜕寒林，祝渠从此始。

霜风凛凛战征帆，夜月船窗许对谈。当日心期付张八，莫年诗笔忆陈三。玉难售楚真堪叹，竽解欺齐窃自惭。垂橐归来未糊口，更烦米价问淮南。

姚魏匆匆已过时，山丹萱草不禁诗。回头笑问朱都史，玉叶霜花恨较迟。

哀讣驰千里，荒词侑一尊。潘舆春事改，卫幕旧仪存。公子悲怀橘，家人记采蘩。伤心南埭路，愁看莫云昏。

自愧十年旧，饱闻林下风。嫔夫冀缺敬，教子范滂忠。遗迹风惊烛，芳名月满空。凭谁相蒿挽，第入召南中。

谷雨晴时春昼长，鹧鸪啼处百花香。谁能为唤渠侬起，共对东风笑一场。

王郎骎骎巴马子，历块过都心未已。向来上书款天关，肯使佛狸饮江水。长笺小字寄我诗，祝君穷达自有时。纵贫不碍草玄乐，至老勿起沉湘悲。

昭代知名易，中年话别难。我方安句曲，子莫贷楼兰。鹤料从何给，鸥盟想未寒。尘埃双白发，从此更雕残。

十年黄鹄山南寺，汲水煎茶识大苏。忽作辽天惊鹤去，同堂谁念老申徒。

山下寒沙咽暗泉，故人何在又雕年。从今祇合逃禅去，老境如蚕已再眠。

九曲新诗谁解续，令人气短北窗前。闻君近得丘迟笔，不堕斯文信有天。

踵门人已笑，那更话因依。我技真呈拙，君材自造微。一官俱蠹简，两地各鹑衣。踏遍江南路，扁舟今又归。

长安冠盖地，子别竟谁依。又复岁华晚，尚应生事微。浇漓宁可醉，敝垢不堪衣。定忆巴山路，春风听姊归。

祁公老孙子，晚得两朱轮。宵旰方今日，论诗欠此人。应嫌江月冷，却看岭梅春。北雁不能到，音书何自频。

趺坐寒窗堕夕阳，向时五鬼未销亡。方穿顾子犹名士，枉尺嗟吾亦漫郎。未暇共倾元亮酒，试来重谱蔚宗香。三生蠹简犹余债，为语平生盛孝章。

渺渺天童路，今年草又秋。净缾谁解趯，钝斧子牢收。作略如投子，生涯只赵州。山田一盂饭，此外更何求。

