鸾辂青旗殿阁宽，祠官奠璧下春坛。晓开鱼钥朝衣集，彩胜飘扬百辟冠。

耕人扶耒语林丘，花外时时落一鸥。欲验春来多少雨，野塘漫水可回舟。

缅怀鲁将军，兵败携部曲。来投衲子衣，解甲饭戎菽。谁令名此山，异代有余辱。

怀珠崖不枯，韫玉山有辉。隠翳不言德，人自知神奇。公叔季贞后，不为世网縻。浮沉里闾间，身晦道同违。弓旌搜俊良，圭衡略无遗。难偕集雍鹭，宁作曳尾龟。慈仁盖天性，惠泽施鳏嫠。倒囷食流冗，死葬病有医。人今泣遗爱，若见岘首碑。肯构有材子，修德亦庶几。高风自兹显，岂病知者希。

仙人药光明夜烛，种杏碧山如种玉。春风裂石凤收花，赤颊离离照山谷。卿云承日作阴润，猛虎守山防采𣃁。高真筐篚入时贡，拜望通明荐新熟。珠旒颔首一破颜，气压蟠桃羞若木。自从移植近星榆，山水无光灵鬼哭。长松枯倒流液尽，櫂赖牵藤多朴樕。我思百年访灵异，羽褐虽存言语俗。本非民土宰官身，欲断人间烟火谷。行寻幽洞觅丹砂，傥见臞仙骑白鹿。便应执帚洗仙坛，不用纤纤扫尘竹。

危台飘尽碧梧花，胜地凄凉属梵家。凤入紫云招不得，木鱼堂殿下饥鸦。

古交久沦丧，末世尤反复。谷风歌焚轮，黄鸟譬伐木。永怀羊与左，重义逾血属。客行干楚王，冬雪无斗粟。倾粮活一士，誓不俱死辱。风云为惨变，鸟兽同踯躅。角哀哭前途，伯桃槁空谷。终乘大夫车，千骑下棺椟。子长何所疑，旧史刊不录。独行贵苟难，义侠轻杀戮。虽云匪中制，要可兴薄俗。荒坟邻万鬼，溘死皆碌碌。何事荆将军，操戈相窘逐。

薛侯俊健如生猱，不识中原生土豪。蛇矛丈八常在手，骆马蕃鞍云锦袍。往属嫖姚探虎穴，狐鸣萧萧风立发。短鞯淋血斩将归，夜斲坚冰濡马渴。中都久住武城坊，屋头养骆如养羊。枯萁不饱篱壁尽，狭巷怒蹄盆盎伤。只今栖栖守环堵，五月樵风吹宿莽。千金夜出酬市儿，客帐昼眠听戏鼓。边人视死亦寻常，笑里辞家登战场。铨劳定次屈壮士，两眼荧荧收泪光。齿坚食肉何曾老，骑马身轻飞一鸟。焉知不将万人行，横槊秋风贺兰道。

君不见书生镌羌勒兵入，羌来薄城束缚急。蜡丸飞出辞大家，帐下健儿纷雨泣。凿沙到石终无水，扰扰万人如渴蚁。挽𫄠窃出两将军，敌箭随来风掠耳。道傍神马白雪毛，噤口不嘶深夜逃。忽闻汉语米脂下，黑雾压城风怒号。脱身归来对刀笔，短衣射虎朝朝出。自椎杂宝涂箭创，心折骨惊如昨日。谷城鲁公天下雄，阴陵一跌兵力穷。檥舟不渡谢亭长，有何面目归江东。将军偶生名已弱，铁花暗涩龙文锷。缟帐肥刍酬马恩，闲望旄头向西落。

冬曦如村酿，奇温止须臾。行行正须此，恋恋忽已无。

玉颜如花越王女，自小矫痴不歌舞。嫁作江南国主妃，日日思归泪如雨。江南江北梅子黄，潮头夜涨秦淮江。江边雨多地卑湿，旋筑高台匀晓妆。千艘命载越中土，喜见越人仍越语。人生脚踏乡土难，无复归心越中去。高台何易倾，曲池亦复平。越姬一去向千载，不见此台空有名。

华阳之天诸洞府，阿穴便门迷处所。三君谒帝不知还，帐冷祠空遗鹤羽。玉津宝气久成腴，灵术神芝时出土。日精潜烛山自明，人力穷搜神不与。前年栋挠作新宫，坎坎空岩响斤斧。君来胎禽舞海雪，君去山云杂川雨。是生朱草示尘寰，故遣樵青入林莽。蘗膏紫漆自坚栗，下附天苏蟠石坞。肉人但恐奇祸作，药笼复忧神物取。庐陵太守蕴仙风，健骨清姿欲飞举。阴功除瘼民已悦，灵药引年天亦许。愿因服饵断膏粱，未让南华养生主。

奸臣乱国纪，伍奢思结缨。杀贤恐遗种，巢卵同时倾。健雏脱身去，口血流吴庭。达士见几微，楚郊忧苦兵。十年军入郢，势如波卷萍。贤亡国婴难，王死尸受刑。将隳七世庙，先坏百里城。子胥虽捐江，素车驾长鲸。惊涛寄怒余，遗庙罗千楹。王祠何其微，破屋风泠泠。蛰虫陷香案，饥鼠悬灯檠。淫俗敬魑魅，何人顾威灵。臣冤不雠主，况乃锄丘茔。报应苦不直，吾将问冥冥。

竹城何檀栾，属翠分雉堞。王封尽四堑，同有岁寒节。

举头万籁号，弹指万籁寂。欲寻所归方，变灭了无迹。古今何足云，浩劫同一息。曾闻不迁义，贞定非木石。至乐谅难名，所恨罗縠隔。

河声连底卷黄沙，回首方惊去国赊。唯有客情无尽处，暗随春水涨桃花。

石濑光洄洄，沙步平侹侹。枫林名一社，舂汲共寒影。藩篱曲相通，窈窕花竹静。兹焉自足乐，未觉丘园迥。令尹虽无恩，黠吏幸先屏。唯当谨时候，田庐日三省。骄儿休马足，高廪付牛领。无人横催租，烹鲜会同井。

窗影蝇飞见，帘花日照成。汗余胡粉薄，香度越罗轻。书叶蚕头密，调笙凤咮鸣。情来愁不语，极目雁南征。

旧识回文谱，新谐远调讴。望归朝对镜，合饮夜藏钩。融蜡粘花蒂，烧檀暖麝油。双眉谁与画，张敞自风流。

丽日烘帘幔影斜，酒余春思托韶华。高楼不隔东南望，苦雾游云莫谩遮。

窗风猎猎举绡衣，睡美唯应枕簟知。忽有黄鹂深树语，宛如春尽绿阴时。

金城良牸不当车，特为人间作好酥。余湩尚供肥犊子，小奁先入太官厨。邺中鹿尾空名目，吴地莼羹谩僻迂。欲比君家好兄弟，不知谁可作醍醐。

浅黄拂拂小鹅雏，色好从来说雍酥。花草偏宜女儿手，缄封枉入野人厨。细涂麦餠珍无敌，杂炼猪肪术最迂。脔肉便知全鼎味，它时不用识醍醐。

南朝珍馔一时无，尚见休文谢北酥。陶瓮解汤香出屋，铜铛掠面乳供厨。中都价重无钱买，京兆书迟怪路迂。闻道加餐最肥泽，异时烦与致醍醐。

高阳太守有遗书，亲教齐民炼玉酥。欲出浮膏先卧酪，为防馋鼠更薰厨。绝知意重分余弃，渐见诗多入怪迂。犹恐伧人笑风土，预从贝叶检醍醐。

官事如拔毛，小稀还复稠。一鼠未易尽，况欲秃九牛。唯应理签轴，偷暇寻孔周。维南有颓构，畴昔宾射侯。扶倾与丹雘，外好中实不。弦歌废决拾，休王良有由。书生本不武，谁言负薪忧。古云不执弓，防患术已媮。诗书主六艺，中有捍敌谋。至胜不刃血，吾将执其柔。当有中的士，为辨劣与优。

林栖野啄散鸦群，极目风霾乱日曛。短麦离离干忆雨，远峰黯黯细输云。愁逢杂路寻车辙，赖有高林出酒巾。辄得问津凡父老，不应看客废锄耘。

族云行太虚，布置初狼籍。弥缝天四维，俄顷同一色。雨形如别泪，含恶未忍滴。泥涂颇翻车，行者自朝夕。中央成白道，袅袅踏蛇脊。潺湲冒田水，去作涧底碧。高林荫清快，渴乌时一掷。晚休张庄聚，泾草蒙古驿。往时解鞍地，醉墨栖坏壁。孤星探先出，天镜小摩拭。比邻忽喧呼，夜磔鲁津伯。梦归萱草堂，再拜悲喜剧。问言劳如何，嗟我子行役。平明看屋霤，两鹊声啧啧。果逢南使还，冯寄好消息。谁秣百里驹，肯税不论直。

昔贤抱奇识，阅世犹鼠肝。深颦畏轩冕，自谓山林宽。至今仰高躅，凛若冰雪寒。我侯坐少孤，久著聚鹖冠。辛勤取微鷃，屡费黄金丸。归来长太息，依旧一瓢箪。偶逢隠者谷，爱此高巑岏。结庐面绝壁，所幸一枝安。侯今未全老，每据伏波鞍。曷不持长缨，取虏报县官。功名事不磨，未可乐丘墦。嗟我如鹪鹩，尽室寄苇萑。谋居转幽邃，欲把严陵竿。归乏环堵室，始觉生理难。因侯有华构，弥起百忧端。

曈曈海底日，赤辉射东方。先驱敛群翳，微露不成霜。早寤厌床笫，起步东西厢。引手视掌纹，黯黯未可祥。念此阅人传，三年得跧藏。弛担曾几时，兹焉忽腾装。问今何所之，意行本无乡。晨钟神惨悲，夜鼓思飞扬。与俗同一科，何异犬与羊。平明催放钥，利害纷相攘。颠倒走群愚，岂但渠可伤。

潞州别驾年十八，弯弓射鹿无虚发。真龙绝水鱼鳖散，参军后骑凫鸥没。咸原瑞气映壶关，城南书生知阿瞒。解鞍下马日向夕，炙馿行酒天为欢。坐上何人识天意，𢬍帽破靴朝邑尉。旄头夜转紫垣开，太白光芒黄钺利。万骑齐呼左右分，将军夜披玄武门。鏖兵三窟尽妖党，问寝五门朝至尊。羽林萧萧参旗折，太极瑶光浄烟雪。杀身志在攀龙鳞，唾手成功探虎穴。麾下且侯李与王，轻形玉带持箙房。晋文赏功从悉录，汉光道旧情无忘。与宴宫中张秘戏，复道晴楼过李骑。连催羯鼓汝阳来，一抹鲲弦薛王醉。玉阶凄凄微有霜，天鸡唤仗参差光。宜春列炬散行马，长乐疏锺严晓妆。清丝急管欢未毕，瑶池八马西南出。扪参历井行道难，失水回风永相失。君不见当时韦杜间，呼鹰走狗去不还。坐间年少莫大语，临淄郡王天子父。

淮西渡两桨，江左随一鸥。苦嗟波涛窄，所至胶吾舟。借问舟中人，流转何时休。帆高风色利，欲止不自由。传闻弱水外，鼎立三神丘。鼓枻未可到，载行有潜虬。扶桑睹浴日，阳精热东流。万族呈秘怪，九土皆飘浮。送者安在哉，吾往不可求。岂比鸱夷子，并湖名远游。

寒茅愔愔鸡啄场，儿啼索衣天陨霜。密林渐放山色入，枫枯振槁声琅琅。清浆白羽弃已久，黄菊紫萸看欲香。岁行及此去愈疾，若决积水难堤防。嗟予齿发非故物，念此内热如涫汤。愿见唐朝吕墨客，膝行问道求神方。斋心千日百事毕，消我颔雪还韶光。岂饶蒿目忧世事，黄金绾腰埋土囊。

烟草里门秋，暮气幽人宅。遥知金轮升，户牖粲虚白。风驱云将来，市声落几格。连曹属解鞚，一饭已扫迹。余膻未洁鼎，傲鼠已出额。铜英洗病眼，乌舄畏断册。已为儿辈翁，兹事岂不迫。昔见羡门生，童子身三尺。捐家问道要，颛声不好剧。颇观鸟迹书，保气如保璧。贪饵投祸罗，煎丝废前绩。上惭玄元教，溘死有余责。浊镜在两眸，看朱忽成碧。当时方瞳叟，变灭云雾隔。肝劳忧久痼，瞑坐救昏幕。尚须文字间，侵尽百年客。非图瞩秋毫，所要分菽麦。

翠华临阙巷无人，曼衍鱼龙触眼新。羽蝶低昂万人醉，木山彩错九城春。闲坊厌听粻{米皇}鼓，晓漏犹飞𫐆辘尘。谁解招邀狂处士，掺挝惊倒坐中宾。

康鼎谈经世少双，一时文物动虞庠。江湖虽隔金闺籍，衣袖仍间玉案香。墨客几年陪画隼，板舆平日到萱堂。时清身健堪行乐，未见荆榛尤凤凰。

珥笔曾趋殿两间，冰姿清彻照朝班。民讴在处思廉范，谏疏何人忆贾山。竹简翻经秋闭阁，玉棋欢客夜留关。直须剩饮邦人寿，天上如今欲赐环。

节过中和日有三，台星一点下江南。因仍睿算疏恩宠，多少春风在笑谈。颂祝椒花随以柏，恩袍欺草绿于蓝。儿孙更祝无穷寿，齐指庄椿愿与参。

灵宫耽耽虎守谷，羽褐出山邀客宿。稽首中茅司命君，四叶秉符调玉烛。鸣金击石天相闻，游飙倒影声磷磷。戏上云崖撼琼树，脱叶出溪惊世人。

霖潦合支流，洲浦迷片段。两桨入菰蒲，凫鸥欻惊散。疏林直炊烟，落日斜酒幔。王事得淹留，公私各相半。

风舟挽犹迟，兀若乘款段。深行蛟龙国，飐荡光炯散。洲凉扇荷箑，山晚垂云幔。眷言江海期，百年行欲半。

沟塍绕湖干，琐细分顷段。湖洄晚渔集，山静村樵散。冲风偃萑菼，猎猎如卷幔。何当饮清光，乘月行夜半。

维舟瞰层波，未忍分练段。人间好风味，鱼鸟同聚散。儒生长窘束，书灯守幽幔。逐乐嗟已迟，蚤还犹及半。

君才切玉刀，一举成两段。我如抟沙砾，放手辄星散。传闻紫贝阙，薜荔充帷幔。楚吟尚多亡，君诗补其半。

青山定厌俗人游，萝帐云屏到即收。更欲凌波访幽刹，疾风已戒早回舟。

化行禹贡山川外，人在周公礼乐中。

明朝春仗当行乐，刻燕催花掷万金。

夹辇司花百士人，绣楣琼璧写宜春。

裁幡小废藏钩戏，生菜仍□宿岁□。

对花今日柰天涯。

人从生处乐，谁向死前休。

