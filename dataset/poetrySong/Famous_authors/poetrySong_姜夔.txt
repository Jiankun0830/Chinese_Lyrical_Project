滔滔沔鄂留，有腼三宿桑。持钵了白日，事贱丸蛣蜣。念当去石友，烟席凌江湘。为君试歌商，歌短意则长。

佳人鲁山下，日弄清汉波。促弦调宝瑟，哀思感人多。咬哇秦缶击，冷落郢客歌。知音良不易，如此粲者何。

英英白龙孙，眉目古人气。拮据营数椽，下帘草生砌。文章作径庭，功用见造次。无庸垂罄嗟，遗安鹿门意。

诗人辛国士，句法似阿驹。别墅沧浪曲，绿阴禽鸟呼。颇参金粟眼，渐造文字无。儿辈例学语，屋壁祝蒲卢。

山阴千载人，挥洒照八极。只今定武刻，犹带龙虎笔。单侯出机杼，岂自剑舞得。余波入竹石，绝叹咄咄逼。

异时之罘君，在涅守曰颢。黄锺欠牛铎，淋漓吊遗稿。有子殊可人，特未见此老。客来请论文，但道曲肱好。

中郎逝千霜，曲高复谁为。庞翁趣无弦，郑伯功斲鼻。春风桃花溪，寒渌绕苍翠。何当从两君，放浪讨幽事。

宦达羞故妻，贱贫厌丘嫂。上书云雨迥，还舍笋蕨老。江皋鉏带经，决计恨不早。士无五羖皮，没世抱枯槁。

伐木响虚牝，我愿友褐夫。九关呀虎豹，何时内高袪。黄鹄眇云树，鹦鹉澹烟芜。倚杖得清赏，洗心观本初。

孤鸿度关山，风霜摧翅瓴。影低白云莫，哀噭那忍听。士生有如此，储粟不满瓶。著书穷愁滨，可续离骚经。

眇眇临风思美人，荻花枫叶带离声。夜深吹笛移船去，三十六湾秋月明。

万里晴沙夕照西，此心唯有断云知。年年数尽秋风字，想见江南摇落时。

山东隆准公，未语心已解。按剑堂下人，成事汝应退。非无带砺约，政尔有恩害。平生三寸舌，松间漱寒濑。

翰墨场中老斲轮，真能一笔扫千军。年年花月无闲日，处处山川怕见君。箭在的中非尔力，风行水上自成文。先生只可三千首，回施江东日暮云。

淮南雪落云绕戍，王郎鸣鞭猎狐兔。问君本是山阴人，何不扁舟剡溪去。人生乐事将无同，知君此心如太空。只今去踏龙尾道，也似寒江蓑笠翁。鉴湖一曲荷花浦，君不归来花有语。旧宅应添竹几竿，到家不觉秋如许。十年雪里看淮南，聚米能作淮南山。筹边妙处须急吐，政自不容修竹间。人道长江无六月，日光正射青芦叶。何以赠君濯炎热，雪即是诗诗是雪。

细草穿沙雪半销，吴宫烟冷水迢迢。梅花竹里无人见，一夜吹香过石桥。

美人台上昔欢娱，今日空台望五湖。残雪未融青草死，苦无麋鹿过姑苏。

黄帽传呼睡不成，投篙细细激流冰。分明旧泊江南岸，舟尾春风飐客灯。

千门列炬散林鸦，儿女相思未到家。应是不眠非守岁，小窗春意入灯花。

三生定自陆天随，又向吴松作客归。已拼新年舟上过，倩人和雪洗征衣。

沙尾风回一棹寒，椒花今夕不登盘。百年草草都如此，自琢春词剪烛看。

笠泽茫茫雁影微，玉峰重叠护云衣。长桥寂寞春寒夜，只有诗人一舸归。

桑间篝火却宜蚕，风土相传我未谙。但得明年少行役，只裁白纻作春衫。

少小知名翰墨场，十年心事只凄凉。旧时曾作梅花赋，研墨于今亦自香。

环玦随波冷未销，古苔留雪卧墙腰。谁家玉笛吹春怨，看见鹅黄上柳条。

身退诗仍健，官高病已侵。江山平日眼，花鸟暮年心。九转终无助，三高竟欲寻。尚留巾垫角，胡虏有知音。

未作龙蛇梦，惊闻露电身。百年无此老，千首属何人。安得公长健，那知事转新。酸风忧国泪，高冢卧麒麟。

未定情钟痛，何堪更悼亡。遣书知伏枕，来吊只空堂。雪里评诗句，梅边按乐章。沉思酒杯落，天阔意茫茫。

垂杨风雨小楼寒，宋玉秋词不忍看。万里青山无处隠，可怜投老客长安。

将军家世出臞儒，合上青云作计疏。吴下宅成花未种，湖边地吉草新锄。空嗟过隙催人世，赖有提孩读父书。它日石羊芳草路，弟兄来此一沾裾。

花里藏仙宅，帘边驻客舟。浦涵沧海润，云接洞庭秋。草木山山秀，阑干处处幽。机云韬世业，暇日此夷犹。

姑苏台下梅花树，应为调羹故早开。燕寝休夸香雾重，鸳行却望衮衣来。前时甲第仍垂柳，今度沙堤已种槐。应念无枝夜飞鹊，月寒风劲羽毛摧。

雪矸如玉城，偏师敢轻犯。黄芦阵野鹜，我自将十万。三战渠未降，北面石湖范。先生霸越手，定目一笑粲。

伯劳飞燕若为忙，还忆东斋夜共床。别后无书非弃我，春前会面却它乡。连宵为说经忧患，异日相逢各老苍。更欲少留天不许，晓风吹艇入垂杨。

夜阑浩歌起，玉帐生悲风。江东可千里，弃妾蓬蒿中。化石那解语，作草犹可舞。陌上望骓来，翻愁不相顾。

夜暗归云绕柂牙，江涵星影鹭眠沙。行人怅望苏台柳，曾与吴王扫落花。

篱落青青花倒垂，避人黄鸟雨中飞。西郊寂寞无车马，时有溪童卖菜归。

茫茫复茫茫，中有山苍苍。大哉夫差国，坐断天一方。夫差醉莲宫，大浪摇不醒。越师何从来，夺我玉万顷。年年亭上秋，一笛千古愁。谁能知许事，飞下双白鸥。

亚字桥亭面面风，六人同坐树阴中。松交归路如留客，石碍流杯故恼公。山色最怜秦望绿，野花只作晋时红。夕阳啼鸟人将散，俛仰兴怀自昔同。

龙尾回平野，檐牙出翠微。望山怜绿远，坐树觉春归。草合平吴路，鸥忘霸越机。午凉松影乱，白羽对禅衣。

此去庐陵定几程，向来筇杖未经行。悬知征棹云边集，大有吟情雪里生。楚渡食萍应甚美，舜祠吹玉直能清。二君即日青冥上，唯我春山带雨耕。

桥西一水曲通村，岸阁浮萍绿有痕。家住石湖人不到，藕花多处别开门。

风吹松树枝，怀我松间友。云从北山来，令我屡回首。山灵夜夜起，山雨侵人衣。遥知竹窗里，自吟新雨诗。

发已星星带已宽，徐郎犹自客长安。家山竹好无由看，谩种庭心一两竿。

世路苍黄总是愁，暮年须得小优游。如今渐觉知心少，賸种青青伴白头。

太一图书客屡谈，已知上相出淮南。银台日月非虚过，金鼎功名得细参。从此与人为雨露，应怜有客卧云岚。明朝起为苍生贺，旋著藤冠紫竹簪。

明妃未嫁时，满宫妒蛾眉。一朝辞玉陛，人人泪双垂。

年年心随雁，日日穹庐中。遥见沙上月，忽忆建章宫。

身同汉使来，不同汉使归。虽为胡中妇，只著汉家衣。

老乌栖栖飞且号，晨来枝上啄楮桃。楮桃已空楮叶死，犹啄枯枝觅虫蚁。老乌赋分何其贫，未啼已被邻公嗔。吁嗟老乌不自省，墙头屋上纷成群。吴中贵游重鹦鹉，千金远致能言语。花底红绦郑袖擎，盘中碧果秦宫取。天生灵物得人怜，过者须来鹦鹉边。老乌事事无足录，人间犹传夜啼曲。

与师同月不同年，归墨归儒各自缘。想得山中无寿酒，但携茶到菊花前。

荷叶披披一浦凉，青芦奕奕夜吟商。平生最识江湖味，听得秋声忆故乡。

湖上风恬月澹时，卧看云影入玻璃。轻舟忽向窗边过，摇动青芦一两枝。

秋云低结乱山愁，千顷银波凝不流。堤畔画船堤上马，绿杨风里两悠悠。

处处虚堂望眼宽，荷花荷叶过栏干。游人去后无歌鼓，白水青山生晚寒。

辇路垂杨两行栽，苑门秋水欲平阶。朝朝南望宫云起，白鸟一双山下来。

微波冲得绿萍开，数点青青粘石阶。绿葑自来还自去，来时须载白鸥来。

布衣何用揖王公，归向芦根濯软红。自觉此心无一事，小鱼跳出绿萍中。

囊封万字总空言，露滴桐枝欲断弦。时事悠悠吾亦懒，卧看秋水浸山烟。

苑墙曲曲柳冥冥，人静山空见一灯。荷叶似云香不断，小船摇曳入西陵。

处士风流不并时，移家相近若依依。夜凉一舸孤山下，林黑草深萤火飞。

卧榻看山绿涨天，角门长泊钓鱼船。而今渐欲抛尘事，未了菟裘一怅然。

钓窗不忍见南山，下有三雏骨未寒。惆怅古今同此味，二陵风雨晋师还。

柳下轩窗枕水开，画船忽载故人来。与君同过西城路，却指烟波独自回。

指点移舟著柳堤，美人相顾复相携。上桥更觉秋香重，花在西陵小苑西。

句入冰轮冷，愁因玉宇开。可无如此客，犹恨不能杯。好句长城立，寒鸦结阵来。箜篌莫停手，拼却断肠回。

吴儿临水宅，四面见行舟。蒲叶浸鹅项，杨枝蘸马头。年年人去国，夜夜月窥楼。传语城中客，功名半是愁。

老去无心听管弦，病来杯酒不相便。人生难得秋前雨，乞我虚堂自在眠。

楼阁万重秋雨里，峰峦四合暮潮边。凤城今夕凉如水，多少人家试管弦。

越国霸来头已白，洛京归后梦犹惊。沉思只羡天随子，蓑笠寒江过一生。

横看山色仰看云，十幅风帆不藉人。记取合江江畔树，他年此处好垂纶。

诸老凋零极可哀，尚留名字压崔嵬。刘郎可是疏文墨，几点烟脂污绿苔。

自作新词韵最娇，小红低唱我吹箫。曲终过尽松陵路，回首烟波十四桥。

稻丛茁茁欲齐肩，杨柳僛僛不蔽蝉。忽忆石头城下路，槿花斜压钓鱼船。

牛渚矶边渺渺秋，笛声吹月下中流。西风不识张京兆，画得蛾眉如许愁。

青花绿叶上疏篱，别有长条竹尾垂。老觉淡妆差有味，满身秋露立多时。

不见青青绕竹生，西风篱落抱枯藤。道人一任空花过，愁杀山阴觅句僧。

九真何苍苍，乃在清汉尾。衡茅依草木，念远独伯姊。春来众芳滋，春去众芳委。兄弟各天涯，啼鴂见料理。汉江出巨鱼，风雷入驱使。安得挟我辀，西征二千里。

春云驿路暗，游子眇归程。永怀故山下，风雨悲柏庭。翁仲不解语，幽鸟时时鸣。人家插垂柳，客里又清明。

垂杨大别寺，春草郎官湖。家巷有石友，合并不待呼。瘦藤倚花树，花片藉玉壶。老郑谈绝妙，辛杨句敷腴。平生子姚子，貌古心甚儒。时邀野僧语，间与琴工俱。酒阑兴未了，左转城南隅。大江围楚碧，烟水入玄虚。留落不自恨，惟嗟故人疏。一月三见梦，梦中相与娱。日日潮风起，怅望武昌鱼。

武昌十万家，落日紫烟低。亭亭头陀塔，高处白鸟栖。白鸟忽飞去，春山空四围。南楼有佳人，再召且再辞。闭门课文事，撄物深天机。斯人不可致，白鸟会来归。

木末谁家缥缈亭，画堂临水更虚明。经过此处无相识，塔下秋云为我生。

溪上佳人看客舟，舟中行客思悠悠。烟波渐远桥东去，犹见阑干一点愁。

南山仙人何所食，夜夜山中煮白石。世人唤作白石仙，一生费齿不费钱。仙人食罢腹便便，七十二峰生肺肝。真租只在南山南，我欲从之不惮远。无方煮石何由软。佳名锡我何敢辞，但愁自比长苦饥。囊中只有转庵诗，便当掬水三咽之。

箜篌且勿弹，老夫不可听。河边风浪起，亦作箜篌声。古人抱恨死，今人抱恨生。南邻卖妻者，秋夜难为情。长安买歌舞，半是良家妇。主人虽爱怜，贱妾那久住。缘贫来卖身，不缘触夫怒。日日登高楼，怅望宫南树。

笔陈无功汗左轮，而今老去不能军。水边白鸟闲于我，窗外梅花疑是君。欲向江湖行此话，可无朋友托斯文。新篇大是相料理，因忆西山扬子云。

白天碎碎如析绵，黑天昧昧如陈玄。白黑破处青天出，海月飞来光尚湿。是夜太史奏月蚀，三家各自矜算术。或云七分或食既，或云食昼不在夕。上令御史登吴山，下视海门监月出。年来历失无人修，三家之说谁为优。乍如破镜光炯炯，渐若小儿初食餠。时方下令严禁铜，破镜何为来海东。天边有餠不可食，闻说饥民满淮北。是镜是餠且勿论，须臾还我黄金盆。金盆当空四山静，平波倒浸云天影。下连八表共此光，上接银河通一冷。御史归家太史眠，人间不闻锺鼓传。白石道人呼钓船，一瓢欲酌湖中天。荷叶摆头君睡去，西风急送敲窗句。

旧国婆娑几树梅，将军逐鹿未归来。江东父老空相忆，枝上年年长绿苔。

楚楚田郎亦大奇，少年风味我曾知。春城寒食谁相伴，夜月梨花有所思。剪烛屡呼金凿落，倚窗闲品玉参差。含情不拟逢人说，鹦鹉能歌自作词。

搴裳望洞庭，眼过天一角。初别未甚愁，别久今始觉。作笺非无笔，寒雁不肯落。芦花待挐音，怪底北风恶。

若人金石心，试命洞庭浪。传闻下巴陵，沥酒喜无恙。我行丹枫林，屡骋白蘋望。乌鹊不可嗔，论功当坐上。

裁衣赠所欢，曲领再三安。欢出无人试，闺中自著看。

甚欲逐郎行，畏人笑无媒。日日东风起，西家桃李开。

令我歌一曲，曲终郎见留。万一不当意，翻作平生羞。

红雨洒溪流，下濑仍小驻。鱼队猎残香，故故作吞吐。老子把一杯，微风忽吹去。

李陵归不得，高筑望乡台。长安一万里，鸿雁隔年回。望望虽不见，时时一上来。

京尘吹帽汗淋衣，相见频年只道归。省里移文那得了，家边持节未为非。煮干碧海知谁用，割尽黄云尚告饥。可得不为根本计，秋风还见雁南飞。

迟君日日数归程，到得君归我已行。一路好山思共看，半年有酒不同倾。吾侪政坐清贫累，各自而今白发生。人物眇然须强饭，天工应不负才名。

塞草汀云护玉鞍，连天花落路漫漫。如今却忆当时健，下马题诗不道寒。

黄鹤矶边晚渡时，柳花风急片帆飞。一声长笛鱼龙舞，白浪如山不肯归。

万马行空转屋檐，高寒屡索酒杯添。故人家住吴山上，借得西湖自卷帘。

曾泛扁舟诣石湖，恍然坐我范宽图。天寒远挂一行雁，三十六峰生玉壶。

万壑千岩一样寒，城中别有玉龙蟠。旧人秉兴扁舟处，今日诗仙戴笠看。

沉香火里笙箫合，煖玉鞍边雉兔空。办得煎茶有骄色，先生只合作诗穷。

猛相思里得君来，政喜欢时却便回。别路苦无青柳折，到家应有小桃开。起居五马兼堂上，问讯千岩及阿灰。儿女痴顽夫妇健，漂零何日共尊罍。

十年所闻溢吾耳，去年诵君书一纸。古人三语得奇士，况此磊落数百字。相逢千岩万壑里，有客如君请兄事。才高自古人所忌，论高不售反惊世，好诗取客如券契。我无三者犹至是，如君之贫不可避。如君之贫不可避，呼舟径渡寒潮外。

秦山越树两依依，闲倚阑干看落晖。杨柳梢头春又暗，玉箫声里夜游归。

壮志只便鞍马上，客梦长到江淮间。谁能辛苦运河里，夜与商人争往还。

我家曾住赤栏桥，邻里相过不寂寥。君若到时秋已半，西风门巷柳萧萧。

小帘灯火屡题诗，回首青山失后期。未老刘郎定重到，烦君说与故人知。

人家多住竹篱中，杨柳疏疏尚带风。记得下孤城下路，白云依旧两三篷。

桥下松陵绿浪横，来迟不与白鸥盟。知君久对青山立，飞尽梨花好句成。

归心已逐晚云轻，又见越中长短亭。十里水边山下路，桃花无数麦青青。

在山长与云同斋，出山忆云云不来。千金买得太湖石，数峰相对寒崔嵬。朝来忽觉青苔湿，叆叆如炊石间出。白云何处不相逢，却怪年年枉相忆。王郎胸中横一丘，在山出山云与游。更呼白面老居士，来倚云根吟七字。

晴窗日日拟雕虫，惆怅明时不易逢。二十五弦人不识，淡黄杨柳舞春风。

项侯声名天宇窄，与君俱是荆湖客。向来相闻不相值，长安城中乃相识。论文要得文中天，邯郸学步终不然。知君笔墨与性合，妙处突过苏李前。我如切切秋虫语，自诡平生用心苦。神凝或与元气接，屡举似君君亦许。西湖一曲古墙阴，清坐论诗夜向深。见谓人间有公等，不知来者不如今。乾坤虽大知者少，君不见古人拙处今人巧。我徂山林口挂壁，如君合救狂澜倒。石渠春水绿泱泱，阁下无人白日长。万里江湖入归梦，子云不愿校书郎。九华山色梅根渡，半日风帆即秋浦。六条察吏安用许，幸有千岩作诗侣。

阿八宫中酒未醒，天风吹发夜泠泠。归时只怕扶桑暖，赤脚横骑太一鲸。

绎句寻章久未休，花房日晏不梳头。谁教郎主能多事，乞与冥冥千古愁。

不见郢中能赋客，可怜负此女郎山。冰魂寂寞无归处，独宿鸳鸯沙水寒。

夜半金神羽猎，奔走山川百灵。云气旌旗来下，飒然已入青冥。

后宫婵娟玉女，自鞚八尺飞龙。两两鸣鞭争导，绿云斜坠春风。

银钩铁画太师字，从人乞米亦可怜。五仓空虚胃神哭，竟日悄悄无炊烟。仙人留书说服气，道士辟谷期引年。人生不食浪自苦，独不见子桑鼓琴十日雨。

晴日小溪沙暖，春梦怜渠颈交。只怕笛声惊散，费人月咏风嘲。

漠漠江南烟雨，于飞似报初春。折过女郎山下，料应愁杀佳人。

斯文准乾坤，作者难屈指。我从李郎游，知有徐孺子。春风橘洲前，白月太湖尾。怀哉来无期，玉唾炯在纸。去年识仲氏，何啻空谷喜。合并忽自天，倾倒见底里。维君天下士，竹箭东南美。胡不在石渠，诸公当料理。千岩今林宗，泉石助风轨。示疾不下堂，有句高八米。此老笔砚交，诚斋古元礼。毫端洒秋露，去国词愈伟。属闻都门别，回首即桑梓。独怜苕溪上，垂榻俟行李。烟波肯寻盟，归棹为君舣。

江汉乘流客，乾坤不系舟。玉琴虚素月，金剑落清秋。野鹿知随草，饥鹰故上韝。风流大堤曲，一唱使人愁。

涉远身良苦，登高望欲迷。试吟青玉案，不似白铜鞮。露下秋虫怨，风高北马嘶。槎头有新味，人在太湖西。

阑干风冷雪漫漫，惆怅无人把钓竿。时有官船桥畔过，白鸥飞去落前滩。

马背何如牛背，短衣落日空山。只么身归盘谷，未须名满人间。

契丹家住云沙中，耆车如水马若龙。春来草色一万里，芍药牡丹相间红。大胡牵车小胡舞，弹胡琵琶调胡女。一春浪宕不归家，自有穹庐障风雨。平沙软草天鹅肥，胡儿千骑晓打围。皂旗低昂围渐急，惊作羊角凌空飞。海东健鹘健如许，韝上风生看一举。万里追奔未可知，划见纷纷落毛羽。平章俊味天下无，年年海上驱群胡。一鹅先得金百两，天使走送贤王庐。天鹅之飞铁为翼，射生小儿空看得。腹中惊怪有新姜，元是江南经宿食。

黄云承袜知何处，招得冰魂付北枝。金谷楼高愁欲坠，断肠谁把玉龙吹。

平生中散七不堪，凤麈时时伴燕谈。道士有神传火枣，故人无字入云蓝。雨凉竹叶宜三酌，日落荷花倚半酣。极欲扁舟南荡去，冷鸥轻燕略相谙。

梅根东望九华云，中有风流衣绣人。名下一生劳梦想，尊前数语倍情亲。节旄在道催归汉，花鸟留君且作春。见说祥风挟时雨，故园松菊亦精神。

吴儿牵挽醉莼鲈，今日西归略自如。别路冷云随驿马，望乡乔木记吾庐。湘中花月偏怜酒，淮左儿童待拥车。凡我旧游君更历，橘洲相见讶无书。

君不见苕溪西南石鼓山，鸟如鸜鹆啼其间。土人相传是阿弟，千呼万唤云复还。身为独雁失俦侣，所愧鹡鸰图急难。绕林哀哀诉明月，夜阑月落声渐咽。天地阔远兄不闻，苍崖下泪山竹裂。岂无鸦舅与鹁姑，人各有心非友于，陟冈四顾空欷歔。君不见江南望夫谁家子，登山化石不得语。

客来读赋作雌蜺，平生未闻衡说诗。省中诗人官事了，狎鸥入梦心无机。韵高落落悬清月，铿锵妙语春冰裂。一自长安识子云，三叹郢中无白雪。范公萧爽思出尘，有客如此渠不贫。堂堂五字作城守，平章劲敌君在口。二公句法妙万夫，西罩来橐中藏鲁玙。只今击节乌栖曲，不愧当年贺鉴湖。

枯槎啅乾鹊，交臂失夫君。柰此一尊酒，凭高空水云。

金风凉夜深，吹我萧萧发。起折丹桂枝，惊落花上月。

杨柳风微约暮寒，野禽容与只波间。道人心性如天马，可爱青丝十二闲。

世间形象尽成灯，烘火旋沙巧思生。列肆又多看不遍，游人一一把灯行。

市楼歌鼓太喧哗，灯若连珠照万家。太守令严君莫舞，游人空戴玉梅花。

游人总戴孟家蝉，争托星球万眼圆。闹里传呼大官过，后车多少尽婵娟。

花帽笼头几岁儿，女儿学着内人衣。灯前月下无归路，不到天明亦不归。

好灯须买不论钱，别有玻璃价百千。教下贵人多预赏，买时长在一阳前。

珠络玻璃到地垂，凤头衔带玉交枝。君王不赏无人进，天竺堂深夜雨时。

纷纷铁马小回旋，幻出曹公大战年。若使英雄知□事，不教儿女戏灯前。

贵客钩帘看御街，市中珍品一□□。帘前花架无行路，不得金钱不肯回。

修内司人偏戏鼓，辇官营里独烧灯。春风到处皆君赐，金柳丝丝满凤城。

正好嬉游天作魔，翠裙无奈雨沾何。御街暗里无灯火，处处但闻楼上歌。

野人复何知，自谓山泽好。来裨奉常议，识笳鼓羽葆。谁怜老垂垂，却入闹浩浩。营巢犹是寓，学圃何不早。淮桂手所植，汉瓮躬自抱。花开不忍出，花落不忍扫。佳客夜深来，清尊月中倒。一禅两居士，更约践幽讨。

镜里山林绿到天，春风只在禹祠前。一声何处提壶鸟，猛省红尘二十年。

前日松间步屧归，更将荷叶障秋晖。如今城里抛团扇，应是山中试袷衣。水有秋容莲渐少，树含凉气鸟慵飞。炎天既懒趋城市，从此尤须恋翠微。

此郎都无子弟气，夜对黄奶笼青灯。只今落脚堕鸢外，欲往从之叹未能。

郎罢才名今白发，佐州亦复坐穷边。甚欲出手相料理，东南风高难寄笺。

洞庭八百里，玉盘盛水银。长虹忽照影，大哉五色轮。我舟渡其中，晁晁惊我神。朝发黄陵祠，暮至赤沙曲。借问此何处，沧湾三十六。青芦望不尽，明月耿如烛。湾湾无人家，只就芦边宿。

放舟龙阳县，洞庭包五河。汹汹不得道，茫茫将奈何。篙师请小泊，石矴沉泥沙。是中太无岸，强指苇与莎。滞留三四晨，大浪山嵯峨。同舟总下泪，自谓𫗪鼋鼍。白水日以长，仅存青草芽。转盼又已没，但见千顷波。此时羡白鸟，飞入青山阿。

九山如马首，一一奔洞庭。小舟过其下，幸哉波浪平。大风忽怒起，我舟如叶轻。或升千丈坡，或落千丈坑。回望九马山，政与大浪争。如飞鹅车𪿫，乱打睢阳城。又如白狮子，山下跳鬇鬡。须臾入别浦，万死得一生。始知茵席湿，尽覆杯中羹。

萧萧湘阴县，寂寂黄陵祠。乔木荫楼殿，画壁半倾欹。芦洲雨中淡，渔网烟外归。重华不可见，但见江鸥飞。假令无恨事，过此亦依依。

我乘五板船，将入沌河口。大江风浪起，夜黑不见手。同行子周子，渠胆大如斗。长竿插芦席，船作野马走。不知何所诣，生死付之偶。忽闻入草声，灯火亦稍有。杙船遂登岸，急买野家酒。

天寒白马渡，落日山阳村。是时无霜雪，万里风奔奔。外旃吹已透，内纩冰不温。吹马马欲倒，吹笠任飞翻。不见行路人，但见草木蕃。忽看野烧起，大焰烧乾坤。声如震雷震，势若江湖吞。虎豹走散乱，麋鹿不足言。夜投野店宿，无壁亦无门。此行值三厄，幸得躯命存。明发见老姊，斗酒为招魂。

扬舲下大江，日日风雨雪。留滞鳌背洲，十日不得发。岸冰一尺厚，刀剑触舟楫。岸雪一丈深，屹如玉城堞。同舟二三士，颇壮不恐慑。蒙毡闭篷卧，波里任倾攧。晨兴视毡上，积雪何皎洁。欲上不得梯，欲留岸频裂。攀援始得上，幸有人见接。荒村三两家，寒苦衣食缺。买猪祭波神，入市路已绝。如今得安坐，闲对妻儿说。

青草长沙境，洞庭渺相连。洞庭西北角，云梦更无边。复有白湖沌，渺莽里数千。岂惟大盗窟，神龙所盘旋。白湖辛巳岁，忽堕死蜿蜒。一鳞大如箕，一髯大如椽。白身青鬐鬛，两角上梢天。半体卧沙上，半体犹沉渊。里正闻之官，官使吏致虔。作斋为禳禬，观者足阗阗。敛席覆其体，数里闻腥膻。一夕雷雨过，此物忽已迁。遗迹陷成川，中可行大船。是年虏亮至，送死江之壖。或云祖龙谶，诡异非偶然。近日山阳人，采菱不知还。望见三龙浮，目若电火燃。见龙多见尾，少见四体全。一龙已为异，三者亦罕传。又因渔湖侧，水中忽生烟。烟中一馿出，绕身步蹁跹。俄随霹雳去，欲诘无由缘。我闻语此事，乘舟往观焉。径往枯葭浦，白鹭争相先。湖有刘备庙，实司浩渺权。裴回无所见，归棹月明前。

昔游桃源山，先次白马渡。渡头何清深，鸿鹄在高树。白马亦洞天，昔人有奇遇。洞门不可见，但闻水声怒。瞻彼羽人宅，乃乘方船渡。修廊夹五殿，重阁映千树。规模象魏壮，回合绿阴护。山椒望五谿，壶头入指顾。故宫在其北，屋瓦带松雾。古杉晋时物，中空野人住。外围四十尺，内可十客聚。我游瞿仙馆，坛上表遗步。却下八叠坡，一亭众妙具。两山抱澄潭，老木枝干互。瞻前秀而迥，坐久凛难驻。桃源独不见，僻在宫南路。山行转深邃，狙猿纷上下。石窦出微涓，令我意犹豫。昔闻渔舟子，水际见洞户。今看去溪远，定自后人误。惆怅却归来，此游不得屡。于今二十年，历历经行处。

昔游衡山下，看水入朱陵。半空扫积雪，万万玉花凝。或如生绡挂，或作薄雾横。纷纷虎豹吼，往往蛟龙惊。人语不相闻，溅雹漂我缨。有鱼缘峭壁，上上终不停。此中有神物，雷雨周八纮。

昔游衡山上，未晓入幽谷。欲识所坐舆，横版挂两竹。状如秋千垂，高下不倾覆。登山九千丈，中道多佛屋。一峰高一峰，峰峰秀林木。仰看同来客，木末见冠服。高台石桥路，寻常云所宿。下方雷雨时，此上自晴旭。紫盖何突兀，万里在一目。余峰六七十，仅如翠浪矗。北有懒瓒岩，大石庇樵牧。下窥半崖花，杯盂琢红玉。飞云身畔过，揽之不盈掬。祝融最高绝，紫盖不足录。俯视同仰观，苍苍万形伏。惟余岣嵝峰，南睇半空绿。仿佛认潇湘，向岳流屈曲。高处惊我魂，幡思宅平陆。其东有雷穴，灵异谨勿触。云来绵世界，云去一峰独。僧窗或留罅，云入不可逐。绝顶横石渠，仙人有遗躅。山多金光草，夜半如列烛。灵药不可寻，吁嗟归太速。

濠梁四无山，坡陀亘长野。吾披紫茸毡，纵饮面微赭。自矜意气豪，敢骑雪中马。行行逆风去，初亦略霑洒。疾风吹大片，忽若乱飘瓦。侧身当其冲，丝鞚袖中把。重围万箭急，驰突更叱咤。酒力不支吾，数里进一斝。燎茅烘湿衣，客有见留者。裴回望神州，沉叹英雄寡。

既离湖口县，未至落星湾。舟中三两程，程程见庐山。庐山遮半天，五老云为冠。朝看金叠叠，暮看紫巉巉。瀑布在山半，仿佛认一斑。庐山忽不见，云雨满人间。

雪霁下扬子，闲望江上山。山山如白玉，日照金孱颜。是时江水浄，影落清镜寒。潮催庾信老，云送佛狸还。万古感心事，惆怅垂杨湾。

衡山为真宫，道士饮我酒。共坐有何人，山中白衣叟。问叟家何在，近住山洞口。殷勤起见邀，徐步入林薮。云深险径黑，石乱湍水吼。寻源行渐远，茅屋剪如帚。老烹茶味苦，野琢琴形丑。叟云司马仙，学道此居久。屋东大盘石，棋画今尚有。古木庇覆之，清泉石根走。因悲百年内，汲汲成白首。仙人固难值，隠者亦可偶。追惟恍如梦，欲画无好手。

杨侯笔力天下奇，早岁豪彦相追随。一班略见客亭稿，文采炳蔚惊群儿。长安城中择幽栖，静退不愿时人知。大书前荣号雾隠，意与风虎云龙期。人皆炫耀身陆离，见草而悦忘皋比。南山十日不下食，君子一变谁能窥。正论不作世道微，通都大邑多狐狸。惜君爪牙不得施，公超五里亦奚为。

行尽江南最远山，却寻干越上清滩。秋清云锦溪中过，玉石瑰奇一万般。

空山寻桂树，折香思故人。故人隔秋水，一望一回颦。南山北山路，载花如行云。阑干望双桨，秾枝储待君。西泠荫歌舞，夜夜明月嗔。弃捐頳玉佩，香尽作秋尘。楚调秋更苦，寂寥无复闻。来吟绿丛下，凉风吹练裙。

六军文武浩如云，花簇头冠样样新。惟有至尊浑不戴，尽将春色赐群臣。

万数簪花满御街，圣人先自景灵回。不知后面花多少，但见红云冉冉来。

南陌东城尽舞儿，画金刺绣满罗衣。也知爱惜春游夜，舞落银蟾不肯归。

灯已阑珊月色寒，舞儿往往夜深还。只因不尽婆娑意，更向街心弄影看。

沙河云合无行处，惆怅来游路已迷。却入静坊灯火空，门门相似列蛾眉。

游人归后天街静，坊陌人家未闭门。帘里垂灯照尊俎，坐中嬉笑觉春温。

迎风吹白发，送客向黄岩。在事何为尔，如君自不凡。城阴当复会，诗卷可频缄。纵别无多久，江沙望远帆。

雠书虽不愿，治粟亦何为。夜月同游处，春潮独往时。无心资造化，任运有成亏。护冷加餐食，幽居且自怡。

岳麓溪毛秀，湘滨玉水香。灵苗怜劲直，达节著芬芳。岂谓盘盂小，而忘臭味长。拳山并勺水，所至未能量。

和靖当年不娶妻，因何七世有孙儿。若非鹤种并龙种，定是瓜皮搭李皮。

不贪名爵伐功劳，勇退深虞祸患遭。甫里闲居耕钓乐，范张高处陆犹高。

自是瀛洲客，还因野趣来。解衣吟寂寞，携酒上崔嵬。石洞山山秀，栀花树树开。只应岩下水，相送上船回。

深衣跨羸骖，杳杳春山路。入寺君未知，闲看移桂树。

沈碑含秀润，隆画出神奇。道人那得此，老子乃耽之。

四人松下共盘桓，笔砚花壶石上安。今日兴怀同此味，老仙留字在孱颜。

年时六月海扬尘，遥见青山起白云。闻有高僧来诵咒，岩前抛珓问龙君。

鹤氅如烟羽扇风，赋情芳草绿阴中。黑头办了人间事，来看凌霜数点红。

幸自不居城，西风觉又生。空山多雨气，废寺少人声。发为忧时白，吟因入夜清。推窗问天色，犹有佛灯明。

怜君归橐路迢迢，到得茅斋转寂寥。应叹药栏经雨烂，土肥抽尽缩砂苗。

松尾飕飕石浪寒，胡啼番曲转声酸。人间无此春风手，应是江妃夜夜弹。

小山不能云，大山半为天。

屋角红梅树，花前白石生。

梅花竹里无人见，一夜吹香过石桥。

中兴无限艰难意，日暮湖平力士归。

