端月戒熙阳，望舒秀圆极。洗心乘佳节，瞻像洗慈德。穆穆屋漏尊，虚堂与神寂。绘境纷自奇，法性非所得。人貌含天虚，仿佛若真觌。示现随三界，精感超六识。华灯列清场，宝炷熏梵席。妙意随春融，疑怀逐冰释。欲赞已忘言，拳拳自终夕。

孤壁横天畿，岿然袤寻丈。恭承晋高士，尝此摅遐想。临风挹胜轨，意若无今曩。当涂昔战龙，典午方构象。忠贤履危运，鳞羽婴密网。烈烈炽邦刑，耽耽翦人望。嵇吕膏砧斧，涛舒受羁鞅。先生机且神，妙用包群枉。兀尔谢将迎，隤然寄昏放。礼法虽我雠，智恬非外奖。恻怆广武游，留连步兵酿。朅来桑梓国，凭高念长往。舒啸万籁先，浮精九皇上。归禽宛颈还，秣驷临刍仰。当日天地心，寥寥共悲壮。咄嗟涉千祀，隠轸存遗壤。临岸知是非，俎豆犹彷像。我来一倾耳，城隅断余响。枭鹗愁空林，狐狸语平莽。高韵邈已徂，清铭复谁赏。尝闻史氏传，涂穷辄怊怅。正人与直辔，何代非流荡。淳风日已微，投辞谢精爽。

残月冬鼓喧，中衢幰轮鹜。九关忽洞辟，万盖黕云布。烛乱建章星，尘迷华阴雾。车幅避鸣驺，銮音听朝御。嗟予亦何为，簉此珍群羽。野鹤载轩愁，狂狙裹衣怒。肃穆未央朝，蹒跚寿陵步。人生固有志，躁静各成趣。生当伏农畎，乃尔污贤路。峨弁束蓬颠，吞腥满饥嗉。乐育过阿陵，增裨乏尘露。徒怀一割志，但恐流芳暮。且复俟逡巡，南山有场圃。

四海习彦威，英英出江汉。高韵凌风翔，雕文夺星烂。感激阳秋辞，奸雄非所惮。蜀弱自为正，曹强乃名乱。阴忤柄臣意，飘然去恩馆。驱车自北门，四顾兴长叹。终焉谢病免，犹得为人半。缅矣身后名，临风寄凄惋。

临邛久倦客，彭泽赋归来。念我何为者，趣时良殆哉。一身仕东观，三载寄灵台。望见故乡树，频更缇管灰。晓车愁蹇蹇，春耜负莓莓。虚名自缰锁，丰壤成污莱。目想社枌老，心知门柳摧。神阡迷马鬣，柏表被狸灾。一闻里人语，夜静成多怀。他日还燕泣，前忧成误哀。

予本草茅士，世无钟鼎荣。在昔未胜冠，先畴弓冶倾。茹荼滨十死，属纩存微生。分遂宁牛饭，谁希庄雁鸣。龙具泣妻子，练裙悲弟兄。慈诲断轲织，遗书开晏楹。感激侏儒饱，呻吟裘氏声。下武纂丕构，协风翔四瀛。纷驰贲丘帛，高竖当衢旌。鸾翮不暇戢，骥材方自呈。车徒首燕路，冠盖溢秦京。文章赵元叔，唇舌娄君卿。列邸曳裙入，群公交币迎。仆尝不自料，奋迹希时英。弟子许都养，词人嗤老伧。一旦褐衣召，千惭昆玉名。安知轼蛙贱，但觉轩鸿轻。初命六百石，关掌列侯城。居然懵操决，无术裨澄清。天炎屡来集，冤狱纷以盈。诮让使台檄，流离民屋征。结课谅无最，黜幽兹有萌。晚遘金闺彦，传瑞提千兵。为僚笃古义，赏善多新评。坐则席函丈，出则车连衡。高论天人际，细略米盐争。愚虑或窥管，嘉言兹报琼。赏音非易遇，旷古难为并。严惠不世出，萧朱犹害成。何言末路日，独契后凋情。累洽帝图盛，思皇贤路平。愿言寄君子，始终同所营。

夫君班扬俦，抱椠群玉府。久读未见书，躬抽系年谱。坠绪获先秦，亡篇出东鲁。上溯三皇坟，旁探百家语。怪牒汲郡来，幽经茂陵聚。英哲资缮藏，缇油尽刊补。蒸青劲竹残，削误规刀苦。种别逾九流，星罗轶千部。顾我寡见闻，蒙薰异伦伍。秘帙乐共披，讹文许交举。家{扌扈}互纷纶，邮谿戏旁午。初无班嗣嗤，更免许慈拒。矧余羁官久，寂寞繄茅宇。礼乏赠酒瓻，疑增照觞怒。尚赖启新编，时时发聋瞽。

徐公真丈夫，不独文章伯。江南兵未解，主忧臣惨戚。公愿纾其难，苦求使上国。庶获一言伸，少息苞茅责。其君惊且叹，执手涕沾臆。谓言知尔晚，何此忠义激。天子叱在殿，诮让雷霆赫。公亦从容对，曾不渝神色。仁者必有勇，斯亦古遗直。书大略其小，我有春秋癖。所以此诗中，不言公翰墨。庶警事君心，勉旃希令德。

哲匠昔缔构，文榱面清池。回环水光合，左右云容披。苍烟限垒断，空碧盈轩垂。蕙绿不待染，荷圆皆中规。戏鱼触新藻，幽鹭翘空坻。初笋半遗箨，残跗犹抱枝。我来冰未泮，倏此亘炎曦。节物一以换，余怀焉独怡。内惭固陋质，本乏廊庙姿。印绶纷璀错，旌旄森陆离。林狙裹华黻，野鹿骇金羁。负山力已竭，倾日心空疲。知此危殆辱，斯言非我欺。横琴不成调，慷慨念归期。

霜日薄西牖，境寂趣自闲。风篁宿天籁，海碧沈云山。宫树未全落，栖乌相与还。心疑蹈虚宇，迹乃尘清班。自顾丘壑志，何施轩冕颜。终当谢绯服，戢翼榆枋间。

汉家乱无象，贤才戢鳞翼。武侯霸王器，隆中事耕殖。堂堂刘豫州，介绍徐元直。一闻卧龙誉，三驾荒庐侧。士为知己用，陈辞薄霄极。说吴若转丸，抗魏犹卷席。谈笑驭关张，从容羁梁益。持邦二纪余，君臣绝纤隙。浮埃蔽穹壤，大节沦金石。梁甫不复闻，怀贤涕霑臆。

岁晚檀栾姿，山中映孤宇。声繁天籁吟，影动仙幢舞。即境是真如，黄花间幽圃。

东方昔借车，尼父尝假盖。一马兹不全，夷涂出如阂。人无托乘宠，朝罕均茵载。策足本乏谋，临风嗟有待。京洛富华厩，权奇出青海。翩翩陌上郎，灭没争星迈。珂音杂鸾响，鞯势动霞彩。东郭独何为，徒行履将败。

余本丘壑人，失计蹈尘网。轩冕忽缰锁，风波若流荡。高羽颠宏罗，奔骖偾归鞅。众伪缘境滋，千忧共身长。进乏汗马劳，居畏濡鹈赏。力命频遘迍，幽忧思独往。闻君集汉阴，遁世久忘象。因溜为鸣琴，凭岩作烟幌。复有延陵季，亦善南趎养。筑宇近亲仁，耕田或歌壤。且言挂瓢处，一径扪萝上。杳若御风游，萧萧骨毛爽。芝术纷异苗，麏鼯结幽响。老木森千寻，丹藤垂百丈。洞谷答啸歌，云霞代邻党。咨予倦游者，缅邈期真赏。之子幸我怜，试烦翦幽莽。傥获蜗牛居，即谢海禽飨。时从渔父鱼，聊植仙人杖。渐脱区中缘，永托无生奖。

璇源多清派，兰谷无绝芳。之子相门裔，高才映周行。妙年弄文史，雅志含圭璋。中岁困官簿，铢两争低昂。一通金闺籍，荏苒潘鬓霜。剖符屡麾阮，执戟更疲扬。闻君近多暇，归偃三经堂。左右褫绅组，纵横罗巾箱。安驱仁义涂，弭节名声场。战酣道始胜，心泰无癯尪。壮思挟飞藻，诏我临霞章。我时坐铃阁，寂寞如禅房。开缄一快读，隽味腴且长。高义溢句流，清风随篇翔。感人不无意，在水河汤汤。吾匪辩音者，空冀怀仁藏。矧属岁躔暮，百卉皆芸黄。何以谢君子，松柏同苍苍。

多士秀王国，珍群鹜天衢。其间延陵季，煜煜承华跗。盛藻班蔡流，芳年终贾徒。签芸拥石室，札绨纷鸿都。刊伪富清暇，壮思弥天隅。投我尘外什，粲然风义俱。幽襟恣申咏，不觉颓阳乌。渴吻漱仙液，饥肠涵道腴。衰翁牵夙尚，骚雅尝驰驱。疲足道虽顿，流波心未渝。过门辄大嚼，临博犹狂呼。讵云获真赏，聊复惬所娱。矧繄绝唱赠，无胫来明珠。报之乏琼玖，宝玩徒区区。

孤城何巑岏，西北有层构。我来一长眺，正迫岁阴候。严风挫万物，霜雪复交寇。冬日苦易颓，羲车剧驰骤。宵月不相让，空弦映矢彀。潦收陂面阔，木落山骨瘦。生平丘壑心，顾慕独延脰。箕峰紫氛结，颍濑琼波漱。想像逃名夫，幽居翳仙窦。愿言追遐踪，人间谢讥诟。

昔年封蘗栽，生意颇柔脆。今兹见丹实，落落如星丽。斯果号难成，常逾豫章岁。孤根何为者，尚记吾庐地。蔽芾讵因棠，连蜷乃同桂。厥包千里遥，守舍重缇惠。金颗照病眸，霜津益痟肺。却算去里年，十听秋鸿唳。无复陆绩怀，宁图李衡计。他时攀树悲，讵减金城涕。

山海有完士，希世无良筹。偶穿东郭履，遂别野人舟。不耻篆刻赋，来肩英俊游。私智甚凫短，尘容若鸱愁。备员太史氏，补属富民侯。姑学了官事，何尝分主忧。日贪斗食利，岁感星躔周。中都富才彦，方驾若龙虬。茂先善史汉，平津治春秋。高文用司马，格五宠虞丘。间阔路逢葛，缤纷人召邹。桑羊兴贾竖，安国出缧囚。汲郑贵交盛，徐陈英藻遒。况乃天下枢，雄雌来九州。衣冠径复道，鼓吹出长楸。席上万钱箸，桥边八列驺。雍容缓鲁玦，意气拂吴钩。咨予良不韪，瓴甓厕珠璆。吹竽昔已滥，在梁今可尤。台阁魏舒被，风霜苏季裘。有志谢轩鹤，无机防海鸥。恭俟杜陵课，诛茅归故畴。

长安冬鼓喧，里舍隙尘晓。有客驻歌骊，归途指江徼。晨庖爨苏冷，穷巷乡舆少。乃肯顾我庐，欢言复悲啸。悲啸诚易知，夫君韵经奇。才高洛阳贾，赋动楚湘累。平昔应贤诏，览德扬英蕤。孚尹倾宝肆，沛艾络仙羁。献书北阙下，对策东堂垂。逢吉旦兼暮，谐音埙且箎。天官选初筮，黄绶聊藏器。三釜乐及亲，尺檄甘为吏。迩来预冬集，再调郁奇意。群公亟为言，力命乃相戾。奏牍辄报闻，官书责勤莅。簿领百里佐，风烟六朝地。销魂南浦行，拄颊西山气。君子永来誉，胜襟无累欷。行矣勿载哗，乡枌方省家。春桡碎溪月，晓帆弄江霞。长洲纷藉草，故树杂生花。予心若为处，岁晏𥩟疏麻。

病余颇厌肉，欣得僧庐蔬。僧窗亦明洁，可以观我书。弟兄冷相对，因着柏酒醉。酹余欲拈笔，状乃尔狼狈。我老固有素，未至形苶具。其事故可知，宁复论年数。阿连吾语汝，我计当何取。学道既无成，何如事农圃。

履至谨冬祀，摄职叨上公。洗心奉明诫，祗宿城南宫。芳岁正遒莫，熙阳殊未融。西郊淡颓景，北牖来朔风。骛野骋归兽，缘云号征鸿。夕坐无晤言，情条结深衷。自抚韦布陋，奚堪廊庙崇。观瞻动众目，跼蹐愁我躬。自古经纬才，因势犹污隆。夔禹值虞奋，孔墨遭周穷。如何一介士，蔑著横草功。仰被天宇施，遂济人爵丰。较能劣涓{土盍}，荷宠逾华嵩。物理自非是，神鉴安可蒙。区区谢病志，终冀回天聪。

劲风吹北林，落叶舞南牖。岁序忽已高，峥嵘薄星斗。大化驱群物，始终迭相授。羲和亦何为，挟日但西走。少壮驰目前，衰颓蹑人后。星星两霜鬓，伴我老成丑。学道苦嗟晚，扪心更余咎。兹意将奈何，投身就杯酒。

衰容览青铜，寒光了无隠。照我颠上毛，星星罕余鬒。持此将奈何，岁月屡遒尽。少壮罕闻道，下士乃为哂。操绠遽汲深，持矛复夸楯。任重力疾颠，涂穷计方窘。上孤明主恩，下违昔贤准。忧悔从中来，老至非无眹。尚忝麾守尊，居惭政条敏。孤心企寒柏，万境付朝菌。往失奚足追，来戒或堪引。明发丘壑情，予将治归轸。

空水渺澄鲜，苍山复盘踞。沙草媚苔矶，云柯抱岩树。畸人兹与留，脱世如遗屦。

故岁摇落时，凭高望扬越。流光不我与，复此值凋节。孤塔踞层冈，仙盘涌{氵寥}泬。病足攀危梯，寸晷或三歇。浩荡佛界宽，凌兢客心折。远岫几培𪣻，空江一明灭。海日栖檐题，霜风语铃舌。荒墟自今古，大块靡封埒。豁若酰覆开，醒如豆聪撤。哀哉人间世，小智互纷结。豕虱论是非，蛮蜗定雄杰。伥伥百代俗，唧唧九流说。推致无穷中，秋毫共飘瞥。圣人小天下，乐意遗来哲。矧余蒙鄙姿，轻蹈荣利辙。溷浊六尘并，讙呶太和泄。薄言真境游，追悟生理缺。洗心刻来誓，回步惩曩跌。甘露多余滋，圣关有幽𫔎。咄嗟朝市人，此路非尔蹑。

高子北方士，才为国之华。灵襟绝尘藻，丽藻纷春葩。虽云服缰锁，高意笼青霞。子昔久蒙润，逢辰亨乃嘉。联飞奉台阁，相顾引龟緺。鲍叔不予怯，楚臣宁汝瑕。诏书频出沐，归辔屡回车。时过蒋生径，或诣子云家。柏将松并悦，人与室非遐。自谓百年分，风期何所嗟。君命良不淑，浮生兹有涯。沈疴犯霜露，幽谶发龙蛇。美志一朝尽，余哀千古赊。招魂知是否，生肘讵真耶。涂斤失郢匠，膝席夭长沙。青黄饰沟木，藩褥坠风花。世事一以谬，何言定隆窊。都门执讴绋，原路引哀笳。夕云旌外惨，春日冢头斜。自此掩瑶轸，其谁知伯牙。

积雨暗长夜，山行经险巇。悲风撼林木，崖谷蔽参差。远闻豺虎号，鬼燐弄光辉。十步九失足，中心祗自持。所适既迢递，黾勉焉可为。道旁见明烛，抵宿依茅茨。开户念生客，喜逢主翁慈。暖汤趣妻子，然薪为更衣。艰难又奚怨，少息非所期。鸡鸣夜将旦，熟寐百无知。欣戚一以忘，何有安与危。生死宇宙内，旷怀亦如斯。聊纪梦中事，谁当赓我诗。

出郭屏仆从，取径问樵牧。短松新被冈，青嶂远遮屋。鸡犬无四邻，日月自两毂。阿师厌机缘，脱迹谢尘俗。是心大圆明，一室了具足。汲泉烹细芽，支铛炊脱粟。默坐契从三，诸方付藏六。我来同友生，得饱径眠熟。稍为微风醒，已叹畏景促。买山知几时，所惜负松菊。

湖上纤罗收，天边夕蟾映。皎洁银界宽，虚明佛心定。可爱不可持，乾坤共孤影。

病客卧穷里，衡扉掩残春。隳官道家藏，窜迹农廛民。朝罗噪饥雀，暮席流芳尘。尸居恍逾岁，踵息动弥旬。忽讶绛鞲隶，传呼越郊畛。蹀躞千余骑，雍容两朱轮。言是楚邦守，来过安邑贫。固宜辨贵弃，乃尔存艰辛。此道古为重，余风今已沦。物色认平素，载言接殷勤。始悟先子旧，早笃尝僚亲。孤心极摧橹，感涕浩盈巾。追念舞勺岁，已识栖鸾人。师筵奉函席，学舍操书筠。童牙自忘丑，诗钵或娱宾。公时摛句赏，谓是天麒麟。亲擘彩笺赠，勉我期日新。汝南丏题品，有道定人伦。自尔一暌剌，中年婴世纷。天圣绍休绪，顿网横无垠。鸾鹄不藏翼，虬蜗无遁鳞。余时滥隗始，骧首摩苍旻。司徒揖元叔，天子第平津。甲科廷尉属，再命宫坊臣。黄香入东观，贾谊过西秦。䌷绎金匮室，珥彤瑶水滨。登瀛识褚马，颂汉希渊云。一朝泣风树，九死存余焄。中都索米后，老圃种瓜辰。惠然下车揖，高义倾前闻。却计髧髦日，二纪如逡巡。今形虽隠几，昔训尚铭绅。丈人笃求旧，偷俗将还淳。湘水澹苍野，衡峰凌紫氛。泽节首南夏，瑶魁瞻邃宸。恋阙魏公子，吊贤楚灵均。公怀佐时略，宜树光朝勋。奚为远问俗，惜此徒伤神。宣室懋清问，华光钦宝邻。行行爱玉体，趋节𥩟来臻。

前兹属元巳，置酒苍烟台。芳序忽复周，春风正徘徊。懽言速僚友，亟使具觥杯。长渠溢芳溜，列坐浮香来。灵嚣合众乐，隠若南山雷。舞袂纷杂袭，宾冠俨崔嵬。美人前为寿，颜色如琼瑰。况我千万日，行乐无疑猜。新歌袅天衢，兴视行云回。我时语四座，兹赏诚难哉。妙颜无再朱，白发惟相催。跖𫏋盈圣智，孔颜罹忧摧。区区百世后，美恶同尘灰。吾欲挈瑶斗，踞海为金罍。挹兹忘忧物，与尔同嘲谐。天地为一朝，长短何足哀。鲁阳久不作，白日任西颓。

汉家候神馆，奉诏穰沈灾。解缨就斋幕，恍若跻蓬莱。云罗絓朝舄，露掌承仙杯。众真拱象帝，宝宇正崔嵬。炉烟薰太虚，重阴为之开。单枕不成寐，俗魂自惊猜。心迷坐忘术，万虑无根来。天鸡殊未鸣，霜雁有余哀。借问麋鹿姿，云胡尘国台。构极谢隆栋，裨山劣纤埃。上惭稷契名，下愧丙魏才。惟余止足戒，临路空徘徊。

贤哉邴曼容，出处知所据。官余六百石，辄自移疾去。富贵非不怀，殆辱亦先虑。嗟我材下中，叨恩最蕃庶。尧庭纳言职，轩野方明御。服衮作槐班，曳履南宫署。虽经斥免诮，尚玷高华处。徒有守直弦，何能借前箸。愚甘六马对，谗恨三物诅。年来感衰疾，倦鸟思返翥。抗心望先哲，俯首惭昔誉。西景尚可收，归辕未云遽。傥以人望人，期君或吾恕。

明晦互推斥，中都芳岁阑。星回迫旧次，籥暖送余寒。来辰茧有绪，去境环无端。天运故相易，人心那独安。怀此不能寐，揽衣强盘桓。疏恐缓余带，危惕整尘冠。耿耿烛焰直，凄凄霜气酸。城头陨高木，庭下败丛兰。抚臆累新欷，掩觞沈故懽。况乃蹈世网，虚名争控抟。挟册滥书府，振缨玷王官。东序罗圭瑞，西雍集鹓鸾。昏瞳眩宝肆，短翼厕仙翰。纵尔值藏疾，何容久素餐。泛泛骚客凫，坎坎诗人檀。宁无要路津，所畏在蹒跚。枳棘附骥尾，纬萧戏龙蟠。寄语拙艰者，无俟学邯郸。

秦川贵公子，避地来荆州。流离世道丧，简脱天姿遒。岁时不我与，假日赋销忧。妍辞缛非雾，逸韵锵鸣球。曹师下南服，置酒临沧洲。慷慨前为寿，高谭王霸筹。归来奉丞相，摄组登华辀。独步今已矣，空余清汉流。

汉家开绝域，日夕羽书闻。朝那杀都尉，北地败将军。沙明疑昼雪，气黑似秋云。片月就城偃，长蛇随阵分。冰藏马窟路，血沫剑星文。直置鸿毛命，聊图麟阁勋。

频年随校尉，晚节事轻车。瞻烽数奔命，辞第讵为家。轻赍绝瀚海，间道袭昆邪。双鞬朝负羽，三鼜夜鸣笳。金痍先雨觉，蓬鬓后霜华。如何差六级，遽使抱长嗟。

薄伐乃中谋，和亲非上策。匈奴负汉恩，男儿喜边檄。故岁出定襄，今年救张掖。沙平落日黄，月迥遥峰白。急击右地兵，连俘月支馘。幕府省文书，家人非尺籍。夜拔五岭旗，晨追六骡迹。陛下焚谤书，孤臣勒燕石。

秋律荡华序，浓云生夕阴。群芳伴雨泣，百窍随风吟。衰萤灭遥径，倦翼翔故林。暗隙湿已逗，孤灯青欲沈。愁人此遥夜，万虑集幽衿。欢绪未盈尺，忧端已越寻。借问所以然，出处谬素心。家世本丘壑，才具非璆琳。灵根夙已殒，野服良所钦。搴芝幽涧畔，擉鳖故溪浔。擉尔滥官牒，今焉旅华簪。兄弟见羁鞅，交朋赖幽箴。尔讲坏壁简，我攀群玉岑。严枚交逸藻，潘陆嗣清音。群才方构厦，短绠徒汲深。狂迷顿缨鹿，踉跄乘轩禽。归来翳编翟，况乃贯愁霖。求薪动逾桂，鬻赋靡酬金。原病固为累，朔饥非所任。犹欣共姜被，岁宴乐愔愔。

周郎有旧隠，远在南山陲。一笑偶为乐，九层遂成基。旁连醉令石，却眺社僧碑。地远云物秀，岩深松桂滋。当时骛高兴，益友相攀追。乐圣自鼓腹，谈经亦轩眉。风猿助清啸，谷鸟参朋嬉。忽引朝闺籍，久乖林下期。头白二千石，高盖复来思。活活弄新溜，苍苍援故枝。虽云未投绂，良足纾烦疲。余怀本丘壑，世路方馽羁。愿言独往客，缅邈心空驰。税驾或未晚，从君歌紫芝。

岁晏坐孤壁，心驰千里余。何言共被乐，方叹专城居。野阔江海漫，风高天地虚。愿言逐归鸟，无翼将焉如。

摇落江都城，风尘宛丘道。天涯遥相望，离思何草草。回泽腾麏{鹿/加}，沧洲叫凫鸨。星岁日云徂，在原叹方浩。

昔日白接{罒离}，时时诣诸习。累榭今已颓，清池尚堪挹。遥源乳窦响，败防流沙急。况复兰蕙时，幽香远相袭。

八月霜潦收，江槎绝烟渚。竹落如网裁，渊鳞剧云聚。鹥鸟争食飞，儿童荷叉语。去乙鳊项肥，吴羹免轑釜。

汉家太一昏祠日，宝炬神灯遍京室。仁寿先从殿里开，纤阿正傍楼前出。传闻陌上乐康年，宝骑如龙人若仙。骖{马覃}始见斗城曲，烂熳还逢星汉边。妍歌巧笑竞赓续，万状晶荧夺人目。洛桥罗袜自生尘，楚国香缨不藏烛。五侯四姓共豪华，况乃经过赵李家。迷路非关武陵水，添妆祗为寿阳花。九门启钥光如昼，若个游人不回首。春宵病客独无悰，挟册焚香坐虚牖。坐久更阑可奈何，著书自古穷愁多。钟磬笙竽尽邻里，谁能载酒来相过。

朝端旧记生贤日，使节临门恩有秩。诏书感会形温辞，宴品丰华动私室。降崧孕昴诚不诬，史简诗弦互褒述。贤人挹道随污隆，忽向西台就安逸。门弧纪旦还复周，瑞霰连天芳岁遒。埙音箎曲会中坐，兰丛玉树来西州。称觞献寿私庭里，别得人生行乐意。贰官礼乐春闱卿，托迹逍遥漆园吏。病尹论交情最深，因声附祝成孤吟。愿将明哲保身智，遗我摧颓知止心。

中天帝圃蕃英蕤，氤氲嘉祥凝朝曦。竹间芳种易封殖，叠萼三葩同茂枝。庆云景宿共灵意，鸿英托寓兹为美。华夷面内始并柯，慈孝欢心遂联花。云旗羽葆驻天临，玩此能无悦圣心。幽香自逐德馨远，丽色更缘眉彩深。因生轶草兼平露，荐祉神庭幸同侣。盛开已被帝琴风，纵落犹成佛天雨。

三月春风满瑶水，珍丛瑞薄纷难纪。皭若兹花四照中，扬蕤独茂千龄祉。千龄丕应在重葩，双吐琼房彰协华。秀跗即镂平台雪，宝艳宁争台岭霞。球栏黼幄遥相映，姑射仙姿玉虚境。结根已近尧蓂阶，借媚非关汉莲井。天襟多豫玩群芳，彼美幽姿首效祥。都缘剩沐太和润，况自频分私照光。凭休托粹成奇质，一卉时来遂逢吉。愿将药品志佳名，永续芝房腾茂实。

前日来攀小园树，枝头蓓蕾无万数。今朝置酒来赏花，已有残英伴飞絮。春花如此将奈何，白日虽迟终不住。鶑歌蝶舞两矜春，见我长嗟亦飞去。

王舍多幽刹，林居访净人。旁行经叶古，宝色梵天春。风阁铃如语，烟溪树胜轮。道场聊抖擞，认得客衣尘。

憭栗众芳歇，金英无与俦。香疑饮潭日，欢似漉巾秋。润花霜华入，薰丛野色留。郢兰休自咤，冰玉此赓酬。

春夕坐神皋，天长北雁号。来思系书足，去羡顺风毛。瑞鹄天渊暖，啼乌禁树高。夫君自江海，避弋莫为劳。

瞥见江南树，繁英照苑墙。无双春外色，第一腊前香。云叶遥惊目，琼枝昔断肠。莫吹羌坞笛，容易损孤芳。

岁晏西陂好，澄波共夕阳。戏鱼来有晕，惊鹜去无行。荇叶疏犹碧，兰苕老更香。裴回归鞅晚，并为似沧浪。

稍傍夕楼明，娟娟底有情。眉纤鬭蛾出，钩曲误鱼惊。欲暗犹衔岫，将斜更上楹。刀头君自晚，莫枉桂初生。

病客尘缨外，幽斋法境中。庭喧施鸟食，坐拂去花风。茗溜沈瓯绿，檀烟入篆红。忘言一相对，何处妄求空。

白发游梁晚，青山念楚归。魂销虽得别，战胜却成肥。障日都门盖，迎烟磵路衣。试寻南圃树，今长几多围。

遥闻斋酎絜，来佐客觞酣。棠野歌新续，兵厨兴旧谙。竹供醅上色，兰献液中甘。欲识西台胜，厌厌夜雪庵。

宝刹开初地，沧浪绕故城。芰莲俱野色，凫鸨各秋声。岸阔烟无著，窗虚日易明。归骖谁讶久，正为濯尘缨。

昔岁西郊饯，曾瞻出守麾。今年东第哭，便叹哲人萎。辰巳空成谶，膏肓不遇医。诘朝闻衮敛，心折寝门悲。

应运推邦直，乘时讲化源。不冠尝可奏，问树本无言。亮节裨初载，清风裕后昆。忽嗟梁木坏，褒册贲忠魂。

昔事重明邸，俄陶万物钧。专怀长孺直，终损武侯神。舟壑先成夜，桃蹊遂不春。惟余丽牲刻，终古志名臣。

伟望岩岩峻，忠言谔谔昌。门无谢恩客，帷有献书囊。王骏封侯晚，臧孙树德长。都门萧鼓发，行路泣云亡。

闽录家声茂，唐铨吏格平。新资掾三语，旧榜佛千名。月苦乡魂极，春寒酒意轻。高材难偶俗，慎勿对参卿。

西汉为郎选，南方奉使才。书随星火落，帆拂斗牛开。束笴闻民悦，丹毫绝吏猜。奈矜持节重，无客对衔杯。

晚陌收残雨，高轩冒夕霏。风干移旧响，月破隠空围。败叶相将舞，寒云不肯飞。兴无潘掾笔，何术写心微。

远补参卿掾，来过乞墅甥。秋悲先雁引，晓涕伴参横。薏子期蠲疾，梅花幸寄声。片言无异俗，阴德在乡闳。

倦客睢园远，迎家越绝长。聊甘督罚掾，羞比入赀郎。汗竹书縢密，炊菰宴具香。兰台英藻盛，方信乃宗彊。

补吏唐资浅，游方汉牒遥。贪荣亲及禄，讵悔俊沈僚。葛咏同根庇，松期晚岁凋。曾孙柔俗美，前识缿筒销。

北土无繁卉，空亭有暝阴。狂飞憎野絮，多舌恨春禽。地燥山如朽，池寒水不深。生平箕颍志，轩冕独何心。

连佐陪京郡，愁衔出祖杯。新曹抛野𫈵，旧第老公槐。府檄迎车远，戎牙宴豆开。遥知倾坐日，方叹阿{卢阝}才。

徼道千庐地，宵霖八月天。床栖吴簟竹，窗湿汉宫钱。幕影翻层浪，檐声响细泉。空阶何所得，并是废愁眠。

尽日临春水，非关问要津。舟行鱼避檝，岸坐草留人。香萼千红糁，苔花小翠鳞。已堪遗俗虑，何必擉江滨。

乌渴催宵漏，鸡鸣引曙光。山西河暗淡，天北斗低昂。银烛香犹烬，瑶琴冷未张。何须开宝鉴，容鬓定苍苍。

晓陌千槐落，严扉万盖留。浮云低观阙，残漏急章沟。斗柄遥临殿，参旗侧映楼。如何轩上鹤，独忆海天秋。

野卉秀禅庭，瑶华发素英。托根真不染，肖质似先鸣。露叶疑藏羽，烟蕤更作缨。何妨依忍草，休辩好丹名。

百卉芳心罢，空园蝶影微。虽逢已凉节，尚作有情飞。露菊聊堪采，风兰或可依。履霜从此惧，君意定何归。

寂寞南朝寺，徘徊北顾人。钟声含晓籁，塔相涌仙轮。吊古千龄恨，观空万法尘。三车何处在，归鞅欲迷津。

掩室维摩病，从昏太一祠。谁言鼓吹夕，独礼天人师。烛烬委寒檠，茗华浮缥瓷。同袍不我顾，宴坐复何思。

东别群舒国，西逾二剑天。才高邺都檄，政𥩟武城弦。莋马征蹄苦，岩鸡瑞羽鲜。离愁知远近，万里到桥边。

天陆箕躔动，林箫万籁空。扶摇庄海北，悲眩鲁门东。贪诫诗人隧，清思赋客雄。何因知劲草，霜陌尽飞蓬。

郡国高皇庙，天龙释帝居。兵销擒布后，台耸畏轩余。宝榻成莲坐，戎韬入贝书。守臣荣就望，屏息拜前除。

路阔三条陌，云低九鼎门。铙风催骑响，裘霰减貂温。谷晓天花乱，林空苑絮繁。周麰农意切，一一愿流根。

朝雨杂轻霾，浓阴暮未开。天低五里雾，日晦九成台。宫溜轻淙玉，坊车小隠雷。不愁驰道远，宝色夹千槐。

关辅陪京外，年华禁火中。柳矜河上绿，花献酒边红。野市秋千月，春楼觱篥风。三州六钻燧，安得不衰翁。

斜日红初敛，晴山翠欲流。休歌陌妇怨，宁作贾胡留。物意如相乐，吾生有底愁。早分好风月，更上庾公楼。

揆路同寅业，师垣出守麾。终无三令喜，便集两楹悲。衮职嗟何补，天心感憗遗。幽泉空漏淎，非复作霖时。

自昔荣归衮，今兹骇阅川。天愁摧柱日，星痛殒箕年。素履遗儒范，忠谋溢吏篇。空余洧乡陌，长似岘碑前。

北里开公第，东斋集俊游。秘书家有副，甲令世传侯。凤竹供联册，鲭盘入宴羞。门前多鹤盖，不为骋长楸。

曲里犹龙族，西京尚主侯。勋华传旧钺，名理寄虚舟。得疾真无妄，观生遂若休。偏嗟荀令沼，回作逝川流。

北第琴樽歇，东原旌旆飞。清风邈无所，此路是长违。野阔车吞响，天愁日抱辉。空余门下客，鱼鸟叹何依。

宿雨催秋物，清风卷岁华。残蜩初去柳，寒蝶尚寻花。密筿留苍雾，红梨染落霞。城头八九子，日昃乱啼鸦。

帝禁留辞范，儒林老栋材。方期割牲礼，遽近奠楹灾。岁晏巢鵀逝，天秋吊鹤来。宗工铭盛德，千古照泉台。

几杖辞荣久，龙蛇感岁迁。留春太史记，成佛谢公缘。素盖寒云外，哀箫落月前。无烦樵牧禁，行路拜新阡。

一世文为伯，三阶象有光。何言隆栋吉，忽叹夜舟藏。襚礼朝颁册，哀音路过丧。善人今不与，神理太茫茫。

梁木萎邦哲，乘舆哭第家。敛恩周衮里，追品汉貂华。素礼初无悔，浮生遂有涯。斯文从此丧，谁与辨咬哇。

舛运明生疾，忠怀语绝偷。空荣人曳履，终隔相封侯。太史藏书法，门生助绋讴。惟余文献谥，不复叹平头。

宗工天下宝，归葬国西原。野阔箫声苦，云愁旐影昏。如存三事礼，不返九京魂。河海空成泪，难酬国士恩。

宅隠羊昙墅，门连仲蔚蒿。衔杯思左蟹，舒啸忆东皋。楚桂风生穴，庄鱼浪溢濠。平生丘壑志，终愿寄民曹。

夜枕鸿违汉，霜天雀噪园。回车长者辙，曝背野人暄。墨溜沈寒沼，松醪湛冻樽。谁能穿雪履，待诏鲁班门。

素范流邦册，昌言溢帝聪。三台应天老，万事问胡公。道有如弦直，生嗟委蜕穷。令君兼上傅，衮敛贲遗忠。

昔命光三事，今嗟赎百身。堂无织蒲妾，车有吐茵人。台坼层氛夜，槐凋故府春。空余相国第，不与势家邻。

平日开黄阁，兹辰奠素旗。留侯尝辟谷，岩说遂骑箕。天迥哀笳咽，林长导翣迟。行人此堕泪，何必岘亭碑。

地占心斋旧，天扶药喜身。高怀聊避宠，幽境更随人。树密添新籁，丛香续故春。婆娑荣路友，偏倚此相亲。

积晦连空卷，繁蒸此夜收。峰催云去夏，珪伴月迎秋。树老残烟入，庭虚爽气留。长康惟半黠，孤咏费冥搜。

旧壁横空苑，危亭纳夕霏。野虫多各韵，倦鸟忽同归。木落惊秋晏，人愁念昨非。生平嵩颍志，尚或拂尘衣。

荒城楼堞少，野色遍高低。蔓草无名绿，幽禽取意啼。天形冈树北，日脚岭云西。不觉凝笳动，春风引夕鼙。

谢病非三最，为氓乏一廛。何言罗爵尉，时驻舄凫仙。华辙交深巷，余香袭故毡。猪肝难设具，应作闵生怜。

昔贵三公第，今营一亩居。聊堪避燥湿，兼欲贮琴书。兽窟犹思骋，鹪巢不愿余。长安穷僻地，吾亦爱吾庐。

铜纽腰新绶，乌衣省故庐。乡无夜行谚，楹有世藏书。楚潦兰浮檝，潘园板御舆。蚩蚩吴俗美，庖刃一投虚。

城阙曙乌啼，行人叹解携。旧欢苹鹿散，新意棘鸾栖。淮月涵孤蚌，江云杂断霓。漉沙应构赋，春澥正平堤。

露畹移珍树，丹房一绀帏。绡轻无奈叠，霞碎却相依。傃日香难敛，擎风力自微。他时零落恨，千片为谁飞。

晏岁无情晚，阴飚昨夜闻。芳条临槛劲，短日转楼曛。苔石收苍晕，冰溪叠素纹。蒿兰虽异种，霜至若为分。

冒霰初分叶，惊春已作花。鲜于紫艾绶，殷过赤城霞。破蓓香囊小，衔趺彩笔斜。骚人虽丽思，忍作桂旗车。

月御横霄陆，溪楼敞夕霏。神龟荷里宿，仙骥露中飞。屏箑风摧暑，攀条客念归。冶城空极望，忧乐意多违。

节物更徂候，幽衿属钓台。兰苕兼佩长，桂叶学旗开。鹊避惊弦去，鱼随晚饵来。谢塘多藻思，弭盖一相陪。

岁晏陪京守，心闲俗自安。斗城供近望，天幕借余欢。秀句然萁待，幽经濯手看。不因邮问数，谁识政条宽。

野水危梁渡，凌虚一径横。郑车求代涉，汉櫂且专行。濠咏观鱼乐，圯书跪履情。斜阳葭菼岸，鸥鸟为谁惊。

世外无双种，人间绝品黄。已能金作粉，更自麝供香。脉脉翻霓袖，差差剪鹄裳。灵华余几许，遥遗菊丛芳。

偶作津亭饯，还惊岁物非。苍葭无际合，黄叶有声飞。别恨随人远，乡心着酒微。犹欣见山色，纡辔暂忘归。

淮壤穷南界，亭皋坐渺然。平窥京口树，斜落海门天。重雾多藏日，寒潮不送船。江山宁有助，私作楚骚怜。

夜夕更筹永，霜飞岁籥空。斗杓常记候，蟾晕豫知风。过雁惊流弋，衰萤恋故丛。可堪乡思发，梦绕兔园东。

羽族何微眇，交交作好音。远闻真似语，寂听本无心。倦舌沈荒坞，嬉群聒翠林。鹪鹩王佐笔，从此异凡禽。

对垒毰毸地，双惊灭玉尘。长鸣非后郭，利嘴欲专秦。鸱领聊延敌，鹰扬愿杀身。君恩定多少，引距即随人。

溪上照奫沦，吾缨此濯尘。风清琴籁细，波浸沼毛春。处裔蛟何待，鸣雝鹭自驯。直钩聊适兴，底处饵文鳞。

断续檐声歇，徘徊隙影赊。归云冲树破，残雨入楼斜。径绿都成草，丛薰尚隠花。便同江海思，春水照军牙。

旭日东南霁，霜天病骨寒。心同阳藿展，志鄙夏畦难。东洛貂裘坏，西华葛被单。嵇慵聊自乐，爱景始三竿。

济物功偏厚，朝宗势不迷。一航容宋苇，六斗异泾泥。润溢呼鱼辙，光分抱瓮畦。宁同南国咏，酌饮变夷齐。

法集超初地，工毫构妙缘。星占世外聚，月写相中圆。指指谁标谕，心心自默传。惟应阿堵处，俱是到忘筌。

萧寂东轩坐，徘徊月驭来。风休凉晕缺，旬破晚弦开。紫汉沈星树，仙茎逼露杯。谁怜故林鹊，终夕自惊猜。

拜墓标唐令，褒亲漏汉恩。永怀凄欲寄，忠训蔼如存。宰树锦城陌，农畴颍曲村。异时裁叙传，容或记皋门。

倏忽徂炎罢，惊秋自此辰。残蜩空爱露，孤扇欲辞人。嵩少千寻岭，沧浪万里津。如何一乘兴，烟策弄飚轮。

关外山河阔，城边卉木腓。露浓蝉始罢，风急燕犹飞。不雨云中薄，澄沙水自微。善哉吾祖叹，能此送将归。

自古悲秋物，多伤黯黯魂。鲈鱼轻客宦，纨扇感君恩。颍濑寒明野，嵩云侧露村。此中知止地，归去掩柴门。

芳序虽云晚，华颠亦已新。蛩鸣偏傍耳，燕去不辞人。山隠栖岩路，朝婴佩玉身。故溪应更好，前夜梦垂纶。

出处因年警，多惭与愿违。于陵终不仕，疏傅几时归。江柳寒阴瘦，畦菘晚叶肥。寄声溪上鸟，且莫背人飞。

久雨收寒潦，层飔荡薄埃。鸣蛙鼓吹歇，高雁弟兄来。食肉嗟谋短，关弓任世猜。故园三径在，新菊几丛开。

秋物自能晚，秋声何足悲。欢应随壮去，病已与衰期。斗远终难挹，天高不易欺。此心丘壑恋，匪石恐难移。

晓雨才收润，高轩一爽神。雪峰将变夏，桃蠹渐辞春。霁隙微阳淡，阴墙积藓匀。空余稚圭宅，蛙响遍诸邻。

风雨残秋罢，年芳遂悄然。黄花沉暮蝶，苍柳啸孤蝉。霁日高弥淡，曛霞冷不鲜。忽闻双鹤唳，心断故谿田。

小雨春膏润，微波晚照空。壶光遥送电，梁影半倾虹。珍树疏烟合，坳塘暗溜通。羲皇谁可上，靖节有窗风。

岁籥愁云暮，朋簪夕宴开。贤如颍川聚，兴是剡溪来。泻酒蟾波溜，雕章烛刻催。三英知绝拟，况复是平台。

一水东流阔，诸峰右转深。蟾规欲破晕，天杵不盈寻。浦逗分风席，洲喧避缴禽。凭高机事息，并为汉川阴。

宫漏签声急，天街雨脚微。晓寒凌禁树，春气裛朝衣。瑞雾轻犹湿，香尘重不飞。鸡人传钥出，华旭满彤闱。

晚岁清淮路，淹留数问津。风平天合水，舟进树迎人。饥鹜贪鱼没，高鸿望渚遵。楚乡梅柳意，相慰似先春。

地迥楼堪倚，天长日更劳。何须云渺渺，况自叶骚骚。脱兔横冈远，冥鸿避弋高。四愁休遍咏，俱是一霑袍。

孤堞神坰畔，平原岁琯阴。惊麏时易薮，倦鸟即投林。日舍翻车恨，天旄伏枥心。蓬池八十首，半是为登临。

危槛倚孤城，风襟俗虑醒。天高鸿类{鸟乚}，云散日如萍。叠𪩘斜衔岫，回川曲抱汀。骚愁千古地，椒醑吊遗灵。

彼美闺台彦，胡为江海行。真贪子舍养，不厌使轺轻。茂草姑苏苑，苍山越绝城。莫因羊酪味，终拟笑诸伧。

新岁邮中问，残冬湖外书。欢同烹鲤日，情是断金余。泽节行台峻，天垣右席虚。不应周吏课，朝绂企归欤。

洛表楼堪倚，燕陲望不穷。秋声南送雁，寒意北随风。敛暝关云黑，衔规苑日红。凋年霜霰恶，慎勿损荆丛。

周界西穷陕，常山北尽边。关河相望日，容鬓各衰年。蓬乱将风野，禽稀欲雪天。治戎如有暇，莫惜赋归田。

秋叶霜前绿，秋池雨后清。残蝉多默默，寒蝶强轻轻。丹果林梢熟，黄花草际明。心惭逃相客，世外掩柴荆。

岁晏彤帷敞，天深紫宇宽。气和先合乐，仗密不知寒。斟酌中衢饮，伊亚别殿欢。先春皇意悦，花满从臣冠。

宝翰挥文罢，瑶觞续宴初。帝韶重舞凤，玉藻更歌鱼。景驻三休阁，欢留六尺舆。赐金将厚意，并入史臣书。

苫宇切郊寰，荆扉度岁关。宾綦秋藓合，童唱暮薪还。石上舂粱苦，墙东避世难。扊扅犹可爨，谁访陋居颜。

勤勤念耦耕，不是钓虚名。皓魄圆犹缺，芳卮满故倾。佩韦防事急，分肉倚心平。此意将谁语，临深坐冶城。

常闻疏少傅，知足遽辞官。祖道宾仪盛，挥金里宴欢。畏途非蠖屈，高志自鹏抟。行路贤哉叹，吾心良所安。

昔日于陵子，遗荣自灌园。三分轻国爵，一世谢人諠。野笠锄春陇，横槔汲晓源。区区冒荣者，天壤亦何言。

济世才无取，登朝运所遭。濡鹈真窃禄，汗马本非劳。汉重商贤隠，尧嗟颍客高。古今闲自况，何翅九牛毛。

天淡云摧险，风清水始波。暗虫催纺纬，惊鹊报填河。宫扇纨规掩，仙盘露彩多。空余归客恨，芝术老岩阿。

苍霤秋霖歇，高轩夕景迟。桐凋金井恨，兰老玉琴悲。巢燕寒初失，风蝉晚屡移。黄昏禽语闹，相唤宿何枝。

春色乡枌老，波声客櫂催。林乌贪夕哺，都鹢怨风摧。处晦囊中颖，加餐案上杯。重来期岁晏，飞藻右邹枚。

东国有嘉招，归心越绝遥。几程淮蚌月，一信海䲡潮。莲渚熏谈席，霞天认赋标。时平军版息，丽藻入云谣。

尽昼山楹坐，居然外物身。野葵能向日，怖鸽解投人。万萼融朱蜡，平芜识绀茵。须知无事处，堪养不才臣。

入暮凫钟警，乘凉鹄帐褰。雾来灯欲湿，萤过草疑燃。野气樽浮桂，幽香席藉荃。无因招傲吏，同宿一壶天。

春色无情老，宵云有恨低。轻寒借鸿驶，早暝入乌啼。晦烛风生幔，漂花溜涨溪。滴阶兼被草，聊此况凄迷。

芳岁行遒尽，高堂兴耿然。林号欲风野，云绽已霜天。乌彩疑留日，鸿声似恶弦。幽衿忽忘返，更为月娟娟。

迎春才十日，应月已三蓂。池面开新素，山光复旧青。灰飞空玉琯，醅动涨金瓶。剩作寻芳具，当筵忌独醒。

灼灼书林彦，胡为江海滨。希迁杜陵客，出守始平人。夕梦螭阶远，前驱隼旆新。离觞君莫愬，去去易沾巾。

故秋尝假道，倏忽改芳年。三叠黄河上，千花白发边。冰消牛口渡，山绿虎牢天。东望无人会，荥阳太守贤。

去国三年恨，还台九死余。凄凉曾釜粟，感咽晏楹书。鲋勺怀穷辙，鸡栖整故车。惟当亲益友，叙阔费涟如。

衡荜负城开，春兼野色来。烟扶霁日柳，雪恼故年梅。波影鱼先动，林声鸟并催。欣欣群意悦，病骨独邅回。

陂色入柴关，阳和远近还。平芜随蹇步，新水照衰颜。废堞鸟声乐，晴皋雉羽斑。一逢樵客语，无俟办连环。

近出东郊道，时巾下泽车。田沟蛙拖紫，沙径鸟留书。木引藤丝远，墙蒸菌蒂虚。幽怀聊俯仰，无意事施蘧。

沃野周原接，遥陂郑洧连。郁葱中县气，南北富人阡。鸟骋因风野，虹生欲霁天。斜阳墟落外，{牛羊}豕食春田。

夕蔼收芳甸，春蒿遍宿荄。朝虹先雨出，寒雁后阳来。远木芊芊茂，幽花脉脉开。欣逢老农语，争席坐林隈。

偶作中林适，聊观万化春。蜂巢喧似市，禽舌巧于人。陂溜鸣田尾，藤梢衣树身。乡农时晤语，野意合天真。

昔作瀛洲赏，今逢汶水春。可怜无并色，来对始衰人。温树遥知汉，仙桃尚记秦。临樽如旧识，争忍判芳辰。

闻说西斋水，潺湲逼画楹。虽添新窦响，不改故源清。花落波浮乱，杯迟屈曲行。无因陪夜宿，同赏瀑岩声。

昔走成周道，春风尚落花。今驰河内传，秋日正临霞。山色依前绿，颠毛只是华。见迎多故吏，衰壮两惊嗟。

百疾乘衰运，双肱怯痹摇。身知九折痛，肉讶半分销。掉市将谁羡，拘原莫我邀。惟堪楚林下，如槁学承蜩。

辨道曾资智，嘶风忽绝音。故蹄休践雪，朽骨讵酬金。附尾谗蝇散，投鞍啮鼠侵。弃帷宜一报，尽力有前箴。

病骨忧南土，孤怀念北迁。欣承紫泥诏，且向汶阳田。夜雪淮冰合，朝暾海气鲜。风波虽缭绕，自有故交怜。

此地淮壖极，连樯北转初。风烟寒背楚，陂泽远通徐。葆发惊秋外，葵心恋阙余。不忧芳岁晚，松柏自扶疏。

地僻诛茅后，堂幽构厦余。谁知冶城望，更作傅岩居。净供香厨饭，真签蕊笈书。因公高世想，转忆旧田庐。

断简孔堂坏，遗经汲冢虚。谩求芸辟蠹，先叹鲁成鱼。旧帛愁连盖，亡篇恨蜡车。吾家先训在，楹凿晏生庐。

故欢清潩上，今醉浊河边。素领添新发，春风似去年。暖云邙北树，芳草巩阴田。感旧情何极，重看记室笺。

久卧堪忧巷，惊闻不灭书。高风五柳外，深意八行馀。努力邀加饭，相逢约下车。殷勤长跪读，双睫费涟如。

何处幽林蜕，来依禁树鸣。风緌非冒宠，露腹祗知清。晓韵飘觚阙，残嘶逗彩甍。秋螳多怒臂，寂寞好全生。

夕轩疏雨罢，物物为秋惊。病叶先风落，寒蝉趁候鸣。西飞愁燕急，左界恨河倾。借问三江客，鲈鱼底有情。

岁事催人事，荣心伴客心。鸾骖收画扇，螳臂感瑶琴。夕露繁将滴，朝云薄亦阴。金貂寓直省，潘兴转难任。

行年三十九，病脑剧中干。目界空花眩，脾仓宿滓寒。未灯欹夕枕，欲食进朝丸。惟有披书乐，依稀及士安。

恩告偃衡荜，年华飞琯灰。右眠安佛胁，深息养仙胎。数犯稽违禁，谁怜游落材。使轺均病粟，更自冁然咍。

旧疹感春阳，岑岑体正尪。双胧便貉睡，一息寄龟肠。味减轑羹釜，心疑照弩觞。药苗行可采，更验太清方。

暮垒初休角，孤谯半掩门。鸿声骋寥泬，鸦意恋黄昏。远岫排头碧，春河彻底浑。关东三百里，依约是天阍。

平昔词林伯，尝为右辅来。庾公偏爱月，薛县未倾台。镵石云根断，临波水腹开。良宵时弭盖，方信谢庄才。

两作朱轓守，重登羽客宫。故墟墙舍坏，尘案酎杯空。款户殊无屦，乘衣尚有风。轩游曾驻跸，高意掩崆峒。

远日春风外，韶光晚思前。短青平野树，斜碧半楼天。芝术参云岭，桑麻冒蕨田。诗成无所况，题作咏怀篇。

城堞俯漳湍，关河远近看。晓山天外紫，秋日雾中寒。短鬓却成葆，孤心转似丹。萧家穷僻地，归去养衰残。

象马王城地，禅扃此独开。漏声随叶换，风意绕幡来。驯鸽依斋树，飞花恋讲台。朝珂时一集，并为碧云才。

兀坐临秋水，悠然到夕霏。莲丛经雨折，菰米待霜肥。有饵潜鳞出，无轩野鹤飞。驺呼且勿遽，更待月华归。

素潦沙成岸，苍条柳映津。蝉休疑惜己，蜻去似猜人。绀幕随天远，琼钩伴月新。清风时一至，吹尽故缨尘。

脱叶金霜罢，沧洲满目前。林风寒结籁，溪日晚留烟。独木横官彴，方苞入稻田。持麾更吏隠，殊觉主恩偏。

雾气疑成雨，终风亟挫春。祗惊天洒砾，宁是暮吹尘。大旆亡空泽，奔车偾要津。高楼非可望，偏汗扇中人。

梵圣遗灵骨，洪缘福故都。慈深云不断，法遍雨常俱。使节开真椁，天香奉供炉。拳拳依帝力，余润冀昭苏。

自昔仁为里，于今福作田。清风残竹地，宝色故池天。绘象成真侣，家声入梵缘。一披龙藏集，无复叹亡篇。

轩冕唐年客，溪林洛社坊。虽开居士室，未坏鲁恭堂。佛树高弥绿，天花落更香。惟余名不灭，来伴法灯长。

东潬双津隘，浮梁古制存。滩移淤岸势，标谑涨波痕。逆浪船排首，周阿缆植根。祀劳如举典，元凯有英魂。

旧学纷无几，幽怀断复寻。苍茫万机论，零落九州箴。枉嗜韦编读，犹依槁简吟。时无袁伯业，孤陋任年侵。

老病何为者，陵晨缥帙开。终无经世略，似有著书才。史记金藏匮，春秋玉作杯。吾心聊自适，万事已焉哉。

久玷畴咨地，新蒙策免恩。往非堪咋舌，来宠梦惊魂。病与疑弓释，身随散栎存。惟余太阳照，终不碍孤盆。

何处西台乐，高眠万虑沈。杯盘春席罢，风雨画堂深。气胜龟调息，魂交蝶伴心。有人惊晓漏，颠倒整衣簪。

误知三十载，顽鲁寄洪钧。物比青毡旧，年惊白发新。河冰斜界陕，关树曲遮秦。何日陪师席，孤怀跪自陈。

里旅闻遗燎，连甍委夕煨。初无徙薪智，枉被及鱼灾。勺水宁堪救，三车谅未摧。天知君自足，聊复寄灵台。

层霭冒遥城，风长雨足轻。暗云依电簇，微日记虹明。树洗连帷出，荷翻百琲倾。幸无漂麦虑，舒啸倚前楹。

春溜檐声细，层波幕影斜。雷车陈后馆，云枕楚王家。桂凝霞杯蚁，莲空蜜炬花。莫漂枝上蝶，幽梦在天涯。

急澍乘云度，凉烟落晚留。山颜红露日，田尾浊鸣沟。知倦翩翩鸟，来思湿湿牛。东菑聊骋望，偏识种瓜畴。

急雨横塘晚，萧萧逼坐隅。斜津添竹泪，繁点溢荷珠。泥重聊休燕，波翻尚浴凫。风霆河外恶，桥卒弗传呼。

春霰霁征涂，离人向蜀初。还抛博士𫈵，贪佐使君旟。藻思夸名阁，忠怀慕叱车。布刀多计吏，行矣数通书。

故柳樊官圃，新禾上野场。晚烟林外紫，昏日水中光。菊晚香犹在，橙寒味不长。萧然成隠趣，况复近山阳。

偶来寻晚景，便觉涤嚣烦。岸柳相搀绿，风荷各自翻。归云何处宿，惊鹜或时喧。不奈沧波阔，鸠山有故源。

白雪赓歌苦，华颠答难频。寒惊穿履客，饿耻祭墦人。洴澼金终贱，胡卢琐未真。原生宁是病，结驷往相亲。

吾彀飞名早，卿军补掾新。还家雁峰地，趋府鹤袍人。树色围荆垒，江声泻蜀津。无轻束矢讼，阴德及斯民。

贫病两何缘，相将百虑煎。储空担石粟，书贷倍称钱。客讶甘螬李，偷惊昔故毡。因声谢才鬼，拟作送穷船。

小小江山国，轻轻缟纻衣。波光清作面，天势碧成围。岸蝶随人舞，沙鸥掠坐飞。此心兼此境，安得不忘机。

曲槛堪何倚，幽芳几独寻。颓云山露顶，孤月水呈心。翘鹭多依浅，惊鱼更就深。归怀无晤语，身世两浮沈。

春溜来无限，新蒲绿未齐。苍烟山带北，红浪日平西。野鹜时孤往，林鹦忽并啼。一篇行一曲，依约似青溪。

浦溆春初满，风烟晚不销。泛杯横截窦，通舫小开桥。莲叶抽萍面，藤梢落树腰。此中无骇浪，容易打双桡。

修曲少城偏，临秋坐眇然。残阳鸦翅外，新月鸟行边。隠轸齐侵地，苍茫鲁狩田。登高何必赋，归意自悁悁。

学道年嗟晚，知非骨已惊。世纷夸要路，天意罪浮名。汶上朱轓宠，淮南白发生。惟余方寸地，留贮岁寒情。

序齿颠毛贵，传家子绶青。兰芳应作膳，椿老别添龄。逸豫鸿排陆，欢心鲤过庭。几时陪雅集，醉弁一俄星。

群玉中天府，珍图绿错文。丛楹开禹穴，宝画烂尧云。万牒真行辨，千题甲乙分。圣心尊世烈，披玩不知勤。

钥出驰宫路，更余送晓筹。露盘先得日，温树未知秋。烟幕昏朱里，风旗飏彩斿。鸣鞘历宣室，应为□神休。

昔日蒸青地，今兹坐啸居。人瞻分虎出，庭记堕鳣余。萧墨斋犹宝，庄环室旧虚。嘉名传郡志，宁减武侯庐。

君有诛茅地，重归一亩宫。身同岩桂老，心似草堂空。昔叹鱼随饵，今欢鹤出笼。吾庐嵩颍畔，亦欲狎樵翁。

春序倏云晚，高台芳意多。花成风地缬，鸟作暝林歌。树气薰繁幄，池纹叠细波。夹城归骑散，烟絮遍铜驼。

野水初盈沼，舒凫亦伴游。双膺时没藻，斜阵或迎舟。敢厌吞腥累，真忘续胫忧。杜家邻舍远，刷羽恣淹留。

去国虽伤别，乘轺尚及春。荥风清翼盖，巩树绿迎人。后队金铙响，前驱隼旆新。衰怀无丽赋，何以诧西宾。

玉骨临风怯，华钉恨带宽。冻醪催卯醉，小雪造春寒。锦瑟弦声润，山炉蕙炷干。良辰他日意，慎勿怨花残。

我本无心士，终非济世才。虚舟人莫怒，疑虎石曾开。蚊负愁山重，葵倾喜日来。欲将嘲强解，真意转悠哉。

谁覆为山篑，工侔架海形。神鞭阴助险，佛髻巧分青。栋老栖烟湿，禽翻避咒灵。会须依定观，一一访岩扃。

节物名园晚，风烟亦媚秋。钿梢低露竹，珠罅老霜榴。坞籁晴先响，窗霞暝自收。山楹谁侍坐，正似傅岩幽。

众籁日萧萧，闲园气寂寥。风萍难覆水，霜叶易辞条。噪鹊繁声合，寒蝉旧吹飘。试寻篱下菊，邻酒浊盈瓢。

泽莽郁萧条，凭高不自聊。水寒陂雁集，城废冢狐妖。野色空秋获，林声急暮樵。先畴东北路，乡思托回飚。

洛郑东西接，河山表里雄。岭回千树出，天转两崖通。虎圈周原绿，敖仓汉粟红。今无杨仆耻，四海是关中。

行李才逾郑，关门已及周。山支抱巩合，洛尾贯河流。驿骑迎朱毂，封人讶白头。往来何太数，惭恨见嵩丘。

景淑能藏媚，情多不顿开。初疑香色老，终伴彩烟来。夕露濡仙缬，晴阳染醉腮。施朱应有意，并为楚人材。

谁取霜禾种，来依郡圃栽。芒随虎掌熟，畦作佛袍开。自应蝉鸣候，应无蟹啮灾。公庖丰甑饭，知免拾颜煤。

万汇竞摇落，临高伤旅魂。惊飚无定响，寒日有余昏。路转平台苑，天降覆盎门。惓惓心未已，曷月报君恩。

几岁江南树，高秋洛涘园。碧姿先雨润，红意后霜繁。影叠光风动，梢迷夕照翻。一陪幽兴赏，容易到黄昏。

曲浦江湖漾，文禽伊洛飞。爱寻芳蓼去，更伴晚霞归。露溽金翘润，菰香锦臆肥。主人真赏厚，慎勿去郊扉。

老屋共栖迟，穷年吊影悲。宵床牛误鬭，昼壁鼠无仪。窗北那成隠，家东益自嗤。因声谢巢燕，京洛足华榱。

洚水成灾后，霜原落木秋。浊河虽自复，寒潦不知收。路坏停轺馆，城摧却敌楼。民廛无黍稷，何术望神休。

小隠非吾土，幽怀属暮春。人忧原宪病，鬼笑子龙贫。草合看迷路，篁抽欲过邻。俗嘲慵自解，鼷弩惜千钧。

耳界千声外，炉薰一室中。妙心那有住，真意本无空。香饭凝盂白，天花蔽席红。闲观色身相，方信幻人工。

早捧诸侯檄，新登九列丞。庇身聊制锦，受命更怀冰。浦药薰行櫂，江禾压翠塍。高楼如可望，西北一长凭。

伊濑鸣秋麓，香楼隔雨溪。天形林罅出，山脊雾中迷。岸峻灵龛密，沙平野路低。只应观佛土，物物便堪齐。

百虑静相寻，萧萧芳岁阴。感君辞剧日，休我冒荣心。历块疲东道，巢枝忆故林。霜毛秋更短，持底受华簪。

朋好日寥落，征骖那忍闻。先成数日恶，更负十年薰。客棹秋泷水，官邮暮岭云。图南尚良食，少作吊湘文。

气逐薰弦动，春随毕雨残。蠹桃欹废井，新李碍游冠。处晦垂辕骥，干时上坂丸。无人怜仲叔，平日忆猪肝。

底处春来早，依依傍日华。年光随宝胜，阳律犯鸣笳。冰沼应潜坼，风枝已自斜。江南无驿骑，何计赏梅花。

门有联瓜懿，人伤掺袂分。新篇稽奏牍，故社恋乡枌。桂魄离怀苦，兰苕夕膳薰。芳音毋自宝，西北足归云。

高才尝负俗，公荐此开荣。却领淹中学，还为稷下卿。槐依乡市绿，风入舞坛清。稽古方知力，腾飞自有程。

岁晏坐伊川，孤襟日惘然。无功堪载策，有路即妨贤。宠辱丹心寸，年光素发边。含毫虽踯躅，自欲赋归田。

碌碌真邀宠，容容谢致君。短凫生愧胫，狂鹿老思群。急节惊流水，浮名伴薄云。归欤堪击壤，况复值唐勋。

昔宠尘三事，今怀念一丘。稻粱争鹜饱，章服裹狙愁。心与蘧非化，年惊赵语偷。欲将知止意，归谢汉恩侯。

颍曲多成濑，茨山亦有村。不知荣革履，便欲返衡门。邵圃瓜畴熟，陶庐菊径存。敢言轻宠禄，知退是酬恩。

世有功名羡，人将躁静殊。冥鸿专避弋，鬭鹖喜捐躯。驾败谁矜巧，山移却信愚。白云无诮我，归意本区区。

昔贲丘园聘，今嗟势利趋。何尝轻九九，自欲较铢铢。钩百劳筋败，朝三怒气粗。因声谢乡校，真赏愧非夫。

关塞云西路，僧庐左右开。过岩逢石坐，寻水到源回。天籁吟松坞，云腴溢茗杯。宫城才十里，导骑莫相催。

辅郡初辞节，孤舟始去官。桥头帆影急，枕底浪声寒。好爵云谁宠，危心且自安。赐车诚可爱，闲共子孙看。

𫠆弁王门客，横经胄席师。频扬四巡颂，屡析六身疑。寂寞终嘲白，侏儒讵信饥。一朝嗟溘尽，福善亦予欺。

好在碧檀栾，丛低度岁寒。何堪裁凤律，只好制鱼竿。拂水烟梢润，含风钿叶攒。芳阴聊奉庇，君试仰天看。

驰誉光英域，糊名限选条。州临建业水，路出广陵潮。归思刀头苦，离心旆影摇。行闻有荐牍，南阙郁岧峣。

昔意青霞远，新恩黄绶荣。官同吴市隠，赋压楚乡平。天霁晨帆驶，潮回夜艑轻。千岩胜游近，且莫弃尘缨。

千人尝得俊，再命尚沈僚。左右为容晚，东南作尉遥。乡心乌鹊树，春醉橐驼桥。今夕羁魂枕，前知为别销。

吏最三年集，僚英一尉沈。清壶人映玉，勋券庙藏金。夕馆淮蟾度，春篙楚汰深。王孙情几许，芳草遍天浔。

乡书曾擅秀，父任此为郎。却捧三铨檄，归称百岁觞。淮山瞻晓堠，皖浦转春樯。无累徒劳叹，廉车𥩟荐章。

佛塔千名榜，铨台再调符。空登拔萃目，未免没阶趋。爨桂方辞洛，羹莼尚及吴。振淹知孔迩，华萼映鸿都。

久旷三山直，空陪五日趋。文无饰羽巧，心有刻舟愚。陛戟愁饥死，关门骇宠呼。缺然偏自愧，乘马与双凫。

几日霜根地，新年绿玉阴。春来虽换叶，寒去转虚心。乳节烟膏腻，空梢夕籁沈。何时殊实老，留遗九苞禽。

何箸空图贵，潘园且荐羞。肥非糠籺饱，炙耻弹鸮求。余薤行堪种，芳葵莫预忧。伯阳真意在，鼠坏弃谁收。

鼻浊哀吟倦，空怀浩叹盈。心同注钩怯，功比画墁轻。俗态惊狙怒，刚肠谢鹜争。淹回江外客，日夕望尧旍。

昔叹桴乘海，今悲涧隠松。连城轻伪璧，画室畏真龙。静胜将生白，机亡耻合踪。谁谈龟手术，洴澼换吴封。

昔日金门署，重来素发臣。故词多削藁，前诫尚铭绅。宝翰余龛锁，仙山晦壁尘。更怜温室树，颜色老于人。

引籍淹闺序，监州得海壖。贪随涛鹭驿，倦趁火城天。织纻吴侬富，垂纶汉客贤。遥知怀我处，霜月暝楼边。

谁谓贾生学，兼之文帝朝。死忧王坠马，生赋𫛳如鸮。被召宣温密，矜功绛灌骄。勤勤论五饵，史笔未相饶。

泽国风波恨，孤帆日夕征。山连吴树绿，江入汉源清。鬓乱将成葆，心摇不后旌。销魂千里外，宁是忆莼羹。

昔叹都门别，今闻陇坂还。风烟背秦塞，陵邑过周关。松老忘年契，朱衰玩日颜。须君述征赋，方验此涂艰。

怀檄倦游都，劳劳舣客舻。秋渠沿莨荡，春坞见濡须。秫齐添宾酌，兰苕入养厨。明年献文地，南阙倚星榆。

斗柄仙城晓，龙鳞下隰通。三竿眺羲驭，十里过商中。水藉天容碧，尘依驿辙红。喜闻何力语，应为乐秋丰。

关外峥嵘岁，河边寂寞洲。寒云能不雨，高柳强先秋。野静狐狸出，沙长雁鹜留。登临虽信美，无赋可销忧。

平昔元勋第，多年洛水头。荒池威凤去，高栋野鸱愁。木老争侵日，花寒各媚秋。犹欣宾馆在，临赏寄名流。

祠馆宵灯罢，归骖晓辔轻。天规斜抱苑，斗柄曲临城。路记仙舆辙，林空宝雉声。上元新甲子，休气接平明。

闰去秋归早，开轩洒病襟。晓风凌羽扇，商气袭瑶琴。竹雨无情碧，荷烟底事深。萧萧差可赏，只是恨年深。

累榭孤城侧，空陂八月凉。高云收雨意，淡日作秋光。叶落风蝉坞，巢空社燕梁。变衰从此始，何术奈群芳。

几曲西园路，幽深隠岁华。偶乘安道兴，直过辟疆家。畦脉争分溜，丛名各记花。身闲飞盖远，容易到曛霞。

凤谷掩西岭，鹫宫联四陬。山晴岩独雾，林暑涧常秋。风御疏清磬，云柯抱晚楼。琼芝遍诸崦，岁暮傥来游。

黄绶荣新牒，华颠惜美材。越心枝上远，羌思笛中来。烽烬和星落，刀环伴月开。寄言栖棘地，鸾翮少徘徊。

早服英雄彀，胡为州县劳。荆璆不自鬻，郢雪向谁高。月鼓千声叠，霜风万窍号。行行星聚国，芳尺慰同袍。

吴邑神仙系，梁台英俊游。官从鸾棘试，材俟蚁封求。堂桂叨联籍，陔兰庆奉羞。行行离恨苦，淮月一弦秋。

我怼流年晚，年将我志违。终风来北怒，寒日趁西归。野兽求群骋，离鸿望影飞。君恩殊未报，愁忆故山薇。

地阔山川崄，风高万卉干。山烟晨作暝，河气晚催寒。革眼移前带，梁金晦旧冠。胡然坐衰靡，无客饷千丸。

隠轸分河壤，峥嵘念岁华。关云沈巩树，楼月啸羌笳。要路谁云骋，浮生会有涯。高哉羡门子，横海挹朝霞。

岁籥行周矣，官斋坐悄然。修篁全露节，衰柳不停烟。霜苦云收阵，天斜月控弦。寸心如斗柄，常在帝车前。

曲岸群芳歇，高台倦目留。晋山青不断，河潦浊难收。世路功名急，天衢岁月遒。吾生犹可养，嵩麓是耕畴。

戍苦河兼重，星回岁聿悲。颓云埋雪树，暗水入冰池。山叠看疑近，楼高倚更危。吞腥何日了，归去茹华芝。

大室东南望，分明鸾鹤飞。何尝无路往，自是有心违。隠谷松声淡，仙区药甲肥。行年六十一，非外更知非。

芳序虽摇落，吾生任屈伸。日催轻璧士，天赦戴盆人。宵雁多号月，冰鱼暗待春。自怜麋鹿性，晚节顿缨频。

昔日山林愿，今兹轩冕游。祗惊年苒苒，安议政优优。小雪烟横野，残笳月背楼。河边杨树老，不是桂淹留。

渥赭随颜罢，飞霜入鬓新。夜壶寒展刻，冬晷急驰轮。名美诚堪徇，身闲我独亲。聊持一樽酒，不为画蛇人。

息偃君恩厚，峥嵘岁律迁。若惊曾为宠，见嫉不因贤。白日孤盆外，苍蝇尺璧前。东隅虽已失，忠意尚惓惓。

荣路冥烦客，单车寂寞州。野氛连市涨，寒水夹城流。塞上真亡马，江边独信鸥。不知芳岁晚，霜雪上人头。

积水千陂会，孤城一角存。鸟乌喧昼霁，蛇虺喜冬温。地夐荒民屋，天高思国门。楚优歌舞拙，何处强持樽。

河洛周郊会，风烟晋部邻。人传种花县，地记跃鱼津。梨枣知秋晚，桑麻验俗淳。惟忧三载课，无术效臣恂。

积晦云初罢，余光火尚流。疏桐凋晚日，孤扇避高秋。令尹何妨仕，将军不必侯。此心机息转，只好弄群鸥。

郊圃连官圃，秋阴半岁阴。乱流横掠野，残日倒穿林。雪拥承簪发，丹藏恋阙心。思归谁作引，从古怨瑶琴。

晓汲过春畦，高梧待凤欹。瓮思闲凿{土遂}，瓶险畏居湄。照影香钗坠，蠲烦素绠垂。寂寥无醉辖，瓢饮共栖迟。

晓出西郊道，回瞻北阙天。城头云敛盖，关外月低弦。委佩辞朝绂，鸣笳逐使旃。老臣三去国，凭轼泪潺湲。

异草来何许，低昂曲沼滨。不胜丛上意，翻作叶中春。逗蕊清香远，衔跗绛彩匀。芳心如有属，宜在赋诗人。

淮海岁方新，层阴便浃辰。山山能作雨，物物解呈春。野鸟千声异，江芜一色匀。农区田溜满，偏慰守藩臣。

初启冬冥琯，知祠亳忌坛。云璈赓夜曲，琼蕊供朝餐。真御扶飚远，仙威抱斗寒。劳君怀晤语，此夕宿坡銮。

节晦春芜歇，天高暮雨空。轻雷遥应电，斜日倒成虹。阴绿苔浮水，幽光蕙转风。何须俗士驾，三径有蒿蓬。

暝色蔽孤斋，空轩向夕开。花低应露下，月暗觉云来。烛牖轻蛾聚，风枝倦鸟猜。无言聊隠几，万境一灵台。

明心本霄汉，此路极喧埃。何意鸣皋罢，翻同舞市来。波鱼忧辙涸，海鸟避风灾。寄语昂昂质，非君羽独摧。

歌召非周陕，褎黄谢汉台。名将恩共忝，衰与疾俱来。素发惭犀导，朱颜藉玉杯。勋劳真索莫，出处尚徘徊。且脱平津粟，谁忧长孺灰。淮阳安敢薄，卧治恐非才。

退食仍移疾，消烦尚偃床。玉姿经毁润，松色贯寒芳。漱液仙池满，观心慧炬光。清魂同鹤警，妙数喜龟长。且答毗城问，休回楚客肠。定知灵气复，新句有风霜。

隋室重氛极，唐家景命新。地归裂残壤，天洗战余尘。遂纳诸戎贡，争陪二月巡。瀛洲登俊老，烟阁尽名臣。轻重非关鼎，兴亡要在人。旧都纷秀麦，前事遍书筠。哲后疑图暇，西厢访古频。终篇见成败，摘句屡咨询。青史嘉遗直，元龟遗圣辰。愿将稽古意，万一助尧仁。

长安久羁宦，门巷绝卿舆。朝绶徒云忝，宾綦日已疏。何为趋玉趾，乃肯眷蓬庐。九棘历华选，四环承庆馀。频叨范叔赠，时取长卿书。清晤辄穷景，高谈宁爨苏。夫何苦吏役，忽尔怆离居。交臂愿从子，盍簪嗟弃予。梁郊春草后，巩树夏云初。安石访吟社，少游乘泽车。一官方效智，万里乍纡途。雅节鄙时尚，高才凌太虚。奏篇希乙览，刷羽迟南图。行矣姑自爱，汉家方向儒。

素籥中分夜，祥蓂对满辰。千门迎皓彩，一气洗空轮。净失金釭影，寒生露掌津。仙京全是玉，佛界即成银。宫瓦收苍雾，天渊减翠沦。网珠聊借媚，纨扇枉迷真。爽籁通𫛛鹊，斜光淡结邻。孤怀无晤赏，长啸待清晨。

始寓南台直，偏惊素籥霜。悲秋真骑省，出沐愧山郎。自许鸥机息，谁矜鹤胫长。尘缁洛客袂，枌老汉人乡。篝烛沈幽幔，翻经袭隠囊。杯醪冰余渌，砚滴泻寒光。岁晚凋兰佩，风干裂芰裳。星乌绕枝倦，瑶草蔽庭荒。道为虚心胜，情缘感物伤。劳歌少凄恻，夷路即腾骧。

试问山林客，胡然廊庙中。借筹终不效，数马亦何功。{穴/叫}窱荀池北，回环汉垒东。缯云高幕润，瑶草半庭空。乍失苍门燕，初闻上苑鸿。凉催珍簟卷，气袭碧帘通。虬箭天边漏，乌竿物外风。心倾徒类藿，发短更惊蓬。自谂非真相，其谁恨秃翁。婆娑君勿诮，并为主恩隆。

梵劫扶皇历，高才会圣门。五天真释种，三国旧王孙。译诂生知慧，卿联万户恩。斋熏光汉邸，结集盛秦园。交照无殊俗，多闻属上根。学徒纷雾委，经录灿星繁。妙义观心德，华音置使翻。祝场千偈出，空境一灯存。列圣文垂象，旁行笔记源。院碑鳌抃岛，御榜鹫巢轩。地倚区中胜，人缘物外尊。十年参净职，于此愧忘言。

纲辖尊华省，旌麾镇旧秦。州荣朱毂守，公待黑头人。从橐荷中密，仁风扉外春。才包扬马思，政续赵张神。鼎饪终调鹄，天文尚翦鹑。山光函谷晓，柳色渭桥新。勒队良家子，邀欢代舍宾。声华今绝拟，事业古难伦。顾我非贤宰，惟朝念老臣。官衔温室殿，城垒富平津。有秩皆逾分，无功可活民。餐霞聊却疾，面壁更求真。野屐茨峰路，渔竿颍水滨。拳拳知止诫，行及谢交亲。

经艺尊诗学，书林眷讲臣。礼将恩并渥，道与日俱新。圣问临篇裕，王风即席淳。妙谈开宝帙，高宴宠华绅。朝笏仪庭鹭，宗藩瑞世麟。天浆聊挹斗，帝曲豫回春。惠洽需占象，欢留景驻轮。诸儒稽古力，千载颂逢辰。

久免台阶重，频迁郡守优。朱轮真冒宠，白发自惊秋。事往情多感，年衰气失遒。徘徊河里望，凋落汉庭游。俚曲聊成唱，真筌不暇搜。空思益者友，安议赋家流。心町都遗迹，辞林幸见庥。丰谣连井甸，华札满轻邮。已许琼为报，何妨漆更投。济川毋谑我，归梦在渔舟。

火树郁岧峣，山车切绛霄。层楼移旦阙，复道借星桥。花散非因雨，霞多不为朝。声来知佩近，香去惜车遥。遇扇还闻曲，逢台即听箫。更筹且莫尽，彩月正飘飖。

干历端辰启，王庭庆礼昭。虞篇五端辑，汉句九宾朝。物象开苍陆，声明薄绛霄。寒依朱燎尽，春入彩旗遥。舞翟凌干密，蟠螭压陛骄。晨光生剑珮，和气引咸韶。宝极瞻垂衮，星阶集珥貂。班时先正夏，拜祝故尊尧。山献称觞寿，雷传浃宇谣。燕需云布象，恩沥斗回杓。任土虔方骋，居乡列瑞条。须知容典盛，画一赖曹萧。

帝运姚华协，天元汉历长。三正来复旦，万寿此称觞。洛宅均中景，涂山采旧章。礼文穷竹素，欢意动梯航。稷野茅联位，轩筠縠向阳。中天倚华阙，大火敞明堂。交铩髬髵队，填街隠辚装。九关凝协气，复道𥩟清光。子事蒸蒸极，宸仪穆穆扬。母慈尊莫二，君拜祉无疆。饰喜仙园奏，薰空佛土香。含饴先侑宴，袭衮始宾王。{穴/叫}窱宫门狄，谁何陛楯郎。长绅纷拱著，珍珮蔼森璋。树次天开帟，储恩斗具浆。风乌迎细转，霞燎俨相望。辨御辰承盖，呼鞭辇出房。云咸薄金石，星日上旗常。逸缀朱干动，多仪的马骧。麟题公有姓，鹭羽客分行。上宰陈瑶爵，黎贤抃绣裳。祈龄后天老，介福委山穰。翼翼心同竭，渠渠泽载霶。诗弦满坑谷，庖味益圆方。盛掩钧台旧，仪高鲁观祥。深仁跂喙逮，嘉唱股肱良。茨夏随天步，鱼龙屏戏场。晏温澄象纬，渗漉暨要荒。瑞典精销祲，涂歌圣择狂。樵苏无发哂，崖略蹈皇纲。

初免鸿枢任，无庸白发身。衰年虽去国，荣路尚妨人。官借荀池旧，恩加汉节新。鸣铙先绣幰，彀骑挟朱轮。梁雪初收腊，荥波渐溢春。且持宽大诏，行及劝耕民。

盛节严周配，宏模轶汉仪。还因大庭敞，就展合宫祠。揆序乘霜籥，涓辰袭宝龟。重檐开{穴/叫}窱，缀牖列参差。苍邸尊圆覆，嘉牲接厚祇。五精均帝飨，三圣侑灵嬉。备物先昭德，长言各奏诗。美光浮羽戚，休气冒尊彝。虚次天弥健，还衡斗辄随。礼成无坠典，神醉答繁厘。解作初占雨，恩浓遂浃肌。欢心偕岳抃，赦驿与星驰。载瑞催麟笔，包锋促虎皮。具臣何以报，拜首百工熙。

冠盖山川旧，星灰五载余。辞荣唐院使，麾守旧尚书。弓影临觞悟，舟心触物虚。尘埃题宇壁，污潦泛杯渠。世事多荣悴，天均任惨舒。交情非苟合，笔力自雄摅。蒲坂军旄重，河桥驿辙疏。归耕年渐逼，乡思满柴车。

林下一逢迎，幽人此养生。歌嬉入尧壤，种树漏秦坑。岁晏农囷实，宾欢野馔盈。松黄浮晚酒，薇叶芼晨羹。霜树榴房绽，阳畦药甲荣。归轩且莫驾，孤月在山楹。

积德皇阶厚，诒孙宝训长。祺宫前祝祉，猗殿此开祥。即夕铜吹律，先时日抱光。由来七鬯主，更重室家王。瑞荚随辰满，仙兰备浴芳。已知周卜永，方验宋宗彊。京甸欢余霈，宸帷溢庆觞。史臣虽弱翰，行及纪元良。

泱漭朝云簇，凄迷暮澍繁。光生断冰水，色暗夕阳原。牧{牛孛}随归笠，栖鸡占凿垣。云辎寒未发，鸿弋暝逾喧。庭狭坳堂隘，檐高绠溜翻。泥涂采薪径，烟火纬萧门。桂偃幽岩盖，兰滋旧畹根。抚柯兼撷秀，并是忆王孙。

霜月兼寒雨，高斋伴寂寥。已能阴漠漠，更自韵萧萧。宫迥天低阙，津长雾失桥。芦灰迷桂晕，梁屋掩霞朝。烟重兰摧叶，风凄柳劲条。远沉缑鹤唳，轻送洛鸿飘。瓮圃应余汲，芝岩定长苗。有人思旧隠，归驾不须招。

协气流群卉，华芝茂禁庭。蟺蜎蔽珍构，囷蠢合祥经。霞彩滋琼理，云葩矗盖形。周仁惭道苇，尧德让阶蓂。被曲宸章烂，传芳信策青。从臣叨寓目，欢意浃三灵。

曩圣勤周日，虚怀轸睿思。方图天辑命，讵恤食逾时。坐诫繁机壅，居忘侧景疲。眷贤资德饱，询善慰调饥。事帝心还小，康功服更卑。巍巍七百祚，归报谅由斯。

遥羡西溪境，鸣笳从赏频。蒲莲应得地，鱼鸟更留人。树密藏川雨，堤长截路尘。清移严濑月，欢陋习家春。按曲吴歈伎，酬篇禊帖宾。太平三辅乐，须信属才臣。

灵囿先春启，联跗应候开。根随一元毓，瑞协两宫来。吐艳迎丹旭，扬芬散薄埃。敛烟交钿合，侧露并霞杯。耀彩珠翻树，薰空蕙借煤。化工殚巧意，不为翦刀催。

总辔出西坰，寥寥旭宇明。丛冈森地秀，飞塔恍神行。惠味霑仙露，疲心识化城。远香来不断，空梵过犹清。坐惜忘机晚，居惭𫄬组荣。抚怀今古恨，高世友僚情。顾慕群芳歇，徘徊极野平。低云参驻盖，寒木隠前旌。风转松添韵，霜余菊挫英。碧垂天势匝，红上日华轻。垒废麏{鹿/加}乐，池荒雁鹜鸣。宫垣除濞国，台址畏轩兵。胜践欣同适，沈忧悔自婴。理融无物我，神照罢将迎。绚藻春供丽，投珍佩合声。莫嗤三叹拙，聊谢两心倾。

黼座披天幄，朝簪集玉除。人来重塞表，年是上皇初。万岫移神岛，千门敞徼庐。春云低借幕，瑶斗近临车。露渥仙杯溢，风和法曲徐。剑丸争献巧，橦索竞凌虚。老柘优词丽，交竿舞态舒。盘丰行炙数，冠重赐花余。瑞境仪韶凤，欢心在镐鱼。太平同乐意，应有史臣书。

腊破寒犹在，春融气已回。千祥随宝胜，万寿入天杯。燕骏戎输賮，虞韶律应灰。楼前风著柳，殿里雪装梅。妙戏鱼龙出，欢心凫藻催。欲知邦好永，奕世会钧台。

旷荡三河阔，东西二室连。埋云峰树短，抱日岭霞鲜。黛压周南野，岚薰巩右天。峥嵘元气外，磅礴太虚前。斜麓横包壑，倾崖碧逗烟。巢荒尧客隠，笙断洛储仙。夙尚临风结，幽怀傃里县。功名青史后，才器散樗边。整顿登山屐，签题炼药篇。采芝应有路，种玉得无田。喻指存真契，如灰息世缘。寄声鸾鹤侣，千载共来旋。

诏跸承冬令，郊畿辟狩场。钩陈来作卫，袀服正腾装。表野千旌合，舒围万骑张。清尘风效职，捧辔日呈祥。宝畤遥惊翟，天弧即射狼。林空平陆险，云断见鹰扬。猛圈聊夸汉，恩罗遂祝汤。数功浮白饮，均惠割鲜尝。别苑黄山外，仙城北斗傍。辅臣忠力盛，余思满雕章。

昔人三十二，已赋二毛悲。况乃逾强仕，何能怨始衰。星星簪外出，冉冉鉴中垂。颜负前丹渥，心惊故石移。袁公忧汉室，蜀客问湘累。此际重搔首，孤怀君讵知。

噫气含朝籁，离星动夕躔。威灵随汉筑，煦妪上虞弦。清拂兰台客，徐飘郑圃仙。来应凭虎啸，去不待蛇怜。塞外凄天马，林端饱露蝉。入松和韵古，转蕙逐光妍。黄落汾睢地，悲歌易水天。如何箕颍上，独取一飘捐。

夕雾休残雨，霏霞侧半轮。溪河虽早夏，陇麦尚余春。灰月收全晕，泥龙落故鳞。高花树端湿，芳筿箨梢新。雷去壶犹电，风来扇未尘。横琴聊坐啸，何必垫游巾。

河洛成冰候，关山欲雪天。寒灯随远梦，残历卷流年。杯共芳醪冻，簪依短发偏。毫厘九牛畔，头角两蜗前。冶外金休跃，山阿溜或穿。飘人谁怨瓦，使鬼尚须钱。招隠芝岩路，盟真玉笈篇。何当坐清颍，闲洗世中缘。

闻有沧洲尚，时时清洛滨。烟波能弄檝，沙鸟不惊人。佛髻寒排岫，星桥晚跨津。湍鸣知乱石，漪碎觉跳鳞。玉匕停余剂，华缨濯故尘。今无李元礼，仙袂许谁亲。

旧节虽龙忌，中都富物华。有行官户柳，无数苑墙花。饮市喧银管，优场隘幰车。街尘盘马燥，树日鬭鸡斜。蹋鞠将军第，吹箫贵主家。金丸随落宿，丝障乱朝霞。水暖船争旆，风长鼓应笳。池边人酩酊，殿里客伊亚。画卵宾盘盛，香糜赐品嘉。只应王泽厚，行乐遍天涯。

解选幽栖地，园居压野开。清风无近至，双派即同来。度彴幽人屐，临渠醉客杯。倒根柽拥岸，初箨笋穿苔。溪石行堪钓，沙鸥已罢猜。宵游应更好，长负月徘徊。

节物过芳苞，幽奇胜近郊。先秋蝉弃甲，背岁鹊营巢。池小萍周岸，筠低露泣梢。摽梅资宴豆，赐臛佐晨庖。夕坞禽声乱，芳蹊屐齿交。茂丛罗宅菊，长柄庾园匏。尸窃虞官谤，嘉肥愧遁爻。披襟时一至，未塞学心茅。

使节驰群望，神休答帝祈。同云先北合，余霰遂西飞。近野银开界，遥山玉吐辉。梅飘知腊破，絮舞误春归。谢市人惊面，曹风客比衣。稍添波面白，并作土膏肥。苑阔沈苍雾，川明失素矶。猎场漫兽迹，农亩罢民欷。兴觉龙沙接，寒将裸壤违。光迷梁日晓，润息瓮畦机。仙氅谁连袂，幽兰更抚徽。恐应缘丽唱，欢意彻天扉。

上衮躬祠节，鸣驺出禁城。傅霖前洒润，尧壤遍深耕。野色华兼实，欢谣断复赓。民依大钧播，政绝侈心萌。秋敛蠲徭版，乡酺𥩟醉罂。露黄开径菊，霜紫落园荆。蹲芋连区熟，饴荼蔽隰荣。日围衔汉苑，天极抱秦京。圣旦千龄会，时功万宝成。福厘前席问，元首载歌明。亮采神龟合，摛文瑞鹊惊。徒惭下里曲，仰颂泰阶平。

秘苑群芳歇，仙橙瑞实黄。根非淮枳变，味冠禹苞尝。宫掌遥分露，卿云别护霜。金垂枝杪重，星隠叶中光。土效无偏色，天吹不断香。临观回羽葆，交荐伫瑶觞。给客谁矜蜀，论都谩记穰。尧仁均异赐，休气满簪裳。

武节遵时训，神镳御素秋。天风扫阊阖，星气射旄头。士肃先庚令，民欢载路讴。雷车翻蔺石，虻矢裂熊侯。旍首疏千队，金声勒万驺。较能观树槊，超力赏亭楼。爽气生威武，皇欢入宴羞。垂绅参注靺，凯乐间鸣球。云梦谁夸猎，岐阳枉议搜。欲知神武世，七德共凝猷。

颢印传侯刻，圯编翊帝图。还生王国佐，来焕泰阶符。瑞绂双婴觡，祥蓬四射弧。从龙参震邸，附凤入星枢。嗣正调元席，宏开造物炉。仪刑瞻魏采，励翼矢皋谟。穆穆资同体，拳拳避硕肤。诚虽贯霜雪，诫甚勒盘孟。师石冈为寿，仙春道有腴。欲知难老意，八柱与天俱。

帝业资寅亮，鸿钧翊太宁。天开钓璜胄，家袭降崧灵。复九萌阳管，生三瑞砌蓂。毓贤兹表日，卫世遂传经。览德重光旦，参机茂宰庭。群生倚舟檝，万化入丹青。坐纳藏山史，追论象服刑。前筹罄中悃，吉栋石基扃。国𥩟汾阳考，人祈卫武龄。孤心知所向，帝座六符星。

旧学开宏构，斯文耸奧区。由来汉丞相，善教鲁诸儒。自昔升堂训，于今避席趋。照函经满帙，绘壁礼成图。集讲占庭鳣，怀贤咏谷驹。道存终拾芥，声滥或逃竽。一篑宜无止，连城莫自沽。育材真孟乐，希圣乃颜徒。寸晷堪轻璧，繁英慎夺朱。雾蒸还作市，风至即名雩。晓圃林如泮，春郊水是洙。从兹弦诵地，不复叹榛芜。

睿览凝星璧，才儒集露门。披经穷鲁记，摘句辩尧言。曩例褒成衮，先猷化启源。香云收宝袠，甘醑滟慈樽。饰喜韶音纵，均和玉色温。史臣叨伟观，炙行愿殚论。

帝阙开金狄，仙舆下玉京。建春天上斗，不夜海边城。佛火依山出，星榆夹道明。清尘随汉跸，紫气护轩营。皓月楼前近，鲜风仗里经。烟云供瑞色，箫鼓献欢声。梵宇千花落，祠光众雉惊。宸仪收宝扇，台座冠朝缨。客守宫门燎，鸡传徼署更。皇杯频瞩劝，应为泰阶平。

令月开真馆，宸游薄太霄。躬行原庙礼，更作蕊宫朝。宝扇森排羽，仙轮恍御飚。霞觞浮桂液，琼馔荐芝苗。日霁楼先晓，天深树不凋。繁禧将浩劫，世世会杨寥。

溽暑南方候，贞光大火天。流金空畏日，堕水忽惊鸢。掌露凉难挹，心瓜疾未蠲。𫛳妖卑湿地，魃虐蕴隆年。虚谷全收籁，焦原欲出烟。洪炉方扇物，何处预陶甄。

秘苑仪星地，群英得隽年。飞緌鲸浦右，供帐斗城偏。表道槐阴直，凌氛柞影圆。丛楹开玉宇，华组会琼筵。湛湛融君渥，渠渠奖士贤。银珰尊右席，绿帻佐双笾。饰喜优坊伎，均恩醵礼钱。沼浮渑酒渌，坻聚舜庖膻。场迥歌声合，风回舞节妍。柳疑添绀幄，鹦解啄鸣弦。臣藿心倾日，需云象在天。绨囊赍睿什，钿轴照儒篇。宝思垂霓烂，欢声抃岳传。珍台纷蹇产，翠气浩宛延。池讶阳乌浴，桥疑汉鹊填。千夫拔河索，三令夺标船。帐殿沧波匝，钩梯复道连。瑶甍轩凤羽，云岛压鳌颠。牺觡驯灵囿，天麰蔽大田。江头拔兰紫，林下摘樱鲜。玉藻初盈沼，神芝欲冒廛。阳沟连禹洫，阴石骇秦鞭。冰静恩鱼出，园空瑞鹄旋。缭垣包井落，别渚上风烟。金埒争镳地，珠翳射雉阡。去辎雷远陌，归袂藻平川。乍集储胥外，还经馺娑前。子云嗟寂寞，无思状甘泉。

薰序更朱籥，宵弦落翠蓂。人同散骑直，天与大夫醒。鞅掌曹留事，羁孤坐刻铭。整冠谁辨谤，隠几独忘形。夜色先归树，凉飚欲破棂。锁扉来叠鼓，卷幔入疏星。綷羽依枝倦，飞花坠席馨。忧沈双蝶梦，病学一熊经。道有支离粟，心无屈曲屏。汰沙如未及，拟杀著书青。

繁雾乘阴结，寒英匝宇飘。风催洛妃舞，春伴郢人谣。逗浦添珠媚，萦丛掩柳娇。楼空先月白，野阔助天遥。稍傍鱼冰合，还依雉陇销。一樽无与晤，幽思满兰苕。

曲密丛楹地，檀栾瑞植场。灵姿纷并秀，圆节俨相当。联景知宗茂，同根识干彊。翠浮睢苑日，寒待帝园霜。合响天供籁，分枝玉荐苍。即看蕃宝实，仪凤就徊翔。

久贰甘泉计，新陪丹府游。天深巢鶠阁，地重凿龙州。驱弩军装盛，依莲客藻遒。别魂惊黯黯，循政伫优优。旧畤连睢远，长汾抱晋流。劭农知俗美，虞畔记耕畴。

昼访殊无补，晨趋敢惮劳。官班唐内使，文牍汉诸曹。公吏何尝案，边兵久罢鏖。驿沈书插羽，朝绝法吹毛。殿树秋阴薄，仙盘旭景高。君恩如许重，聊此戴山鳌。

先烈光朝右，英才出庆馀。公卿太丘世，父子马谈书。首牍标宸藻，联篇叙禁庐。摛华毛得凤，刊画鲁无鱼。当备芸签目，俄光瓮牖居。汉家求异说，高致掩虞初。

宝刹翔鸳地，灵祠刻鹿门。天风奏林籁，海日破岩昏。转眩三休阁，庄严两足尊。峰回徒觉秀，瀑远不知源。花拂谈经席，莲沈记漏盆。道场欣象伏，心境息猿奔。逗理机如电，观空性复根。三车俱有路，何处驻归辕。

右辅朱轓守，南宫革履臣。孤萤难助日，病木独依春。暗懦疑蛇客，愚忠数马人。谁知温省树，自诫鲁堂绅。监令车中席，江山扇外尘。何当能浼我，初不彊均茵。事往方成悔，猜除且莹神。由来矜百炼，从此惜千钧。素发惭华冕，虚舟谢要津。洗心良有谓，佞佛不无因。案上仙书{冫弓}，斋中梵{叠毛}巾。更须穷僻地，香火报昌辰。

阳燎修鸿报，斋居祓至诚。还登八觚畤，亲用一元牲。瑞月随黄屋，鲜云抱紫营。天香浮玉帛，霄籁避咸英。陟配文交举，来同福备成。均休敷恺泽，冠朔让尊名。喜动吹莩气，欢流浃宇声。空参尧壤末，试颂泰阶平。

帝揆三微历，郊严七里坛。对修清庙飨，来接上神欢。阊阖开金狄，钩陈扈玉銮。轩游葩盖密，汉兆紫营宽。电策千驺跃，云柯万戟攒。清尘风命伯，占表日名官。瑞羽丛斋邸，仙琼饮露盘。启毛牲辨栗，啐爵醑浮兰。合乐迎天籁，高烟破夕寒。六飞回左御，双阙敞南端。雍鹭翔宾绂，星鸡集赦竿。即时恩作解，先此化胜残。善颂康衢溢，鸿名宝牒刊。贡图包禹计，王业咏豳难。户有更钱复，朝无赏印刓。史臣叨从祀，宣美愧濡翰。

秋水清能浅，秋声断复寻。衰荷欹似扇，新菊碎于金。匏熟犹垂格，藤干倒附林。日光寒转淡，山色远弥深。索索群芳歇，幽幽妙虑沉。薄言谢病晚，怅望丘中琴。

宝鉴鸾沉影，仙𫐌凤翼辀。腰轻时待舞，眉细不藏愁。洛馆迷罗袜，秦桑露桂钩。电微开笑靥，珠滑入歌喉。百子宫池暮，千丝越网稠。生香徒辟恶，纤草未蠲忧。烛短鸳鸯被，更阑翡翠帱。月寒喧药杵，海阔漾霞舟。公子常逢燕，星姬镇问牛。雕胡容一荐，沟水自分流。

久觉宦情薄，何堪星岁徂。冰鱼寒不动，沙鹤晚相呼。日短挥戈舍，天闲造物炉。河澄诸浦涸，山秃万林枯。感为中来远，心因不倚孤。虚名三品禄，懦政五州符。稷契熙妫祚，萧张翼汉图。曩贤真命世，今忝剧非夫。狐偃腥臊肉，随何腐烂儒。是非均一马，多少任双凫。念老归欤叹，铭恩蕞尔躯。风声犹栗烈，酒意近屠苏。薛县能琴客，桓家善笛奴。歌吟聊自适，何必矢嘉谟。

厘席思贤久，公车下诏新。金酬燕市骨，蒲裹汉家轮。署行乡论秀，观光国有宾。台招能赋客，关识卖符人。三府催偕计，诸儒待聘珍。掞天持笔距，连袂照袍银。丹穴皆来凤，灵渊群跃鳞。请行多下客，答策有平津。荣路争高足，孤生最滥巾。一鸣方及旦，六律肯遗春。类鹄犹烦刻，成龙不惧真。纵无清夜诵，犹继壤歌民。

世有生贤运，人归得性场。朝端慕安石，民里祝庚桑。蛇影逢真悟，龟灵取数长。仙畦种芝圃，佛室雨花床。寄傲多行乐，观心或坐忘。柳溪能作瞑，竹坞别供凉。慧露霑僧饭，幽霞照客觞。皋夔真有自，箕颍更相望。留务尊台简，私游费橐装。侧聆图任切，安得久彷徉。

孝飨邦仪重，亲祠祏室开。推尊二祧合，献力九宾来。宝蔡前涓日，祥霙近弭灾。钩陈严法仗，绵𫈵谨容台。祓坐皇为邸，登车斗转魁。三辰随藻衮，百末湛云罍。遍祼灵心像，终歌帝祉隤。华绅纷岳抃，端阙俨天回。蝇笔言丝慎，鸡场赦鼓催。好生先祝网，作解遂成雷。贲有戋丘帛，刑无弃道灰。须知蒙福意，万事入康哉。

谁谓留都剧，翻同小隠年。沐头休吏日，闭阁读书天。竹町能依沼，山楼解纳烟。瘿床闲拥肿，茅栋自连蜷。岸阔沙留鸟，波平树系船。雨荷朝橐重，霜果佛唇鲜。玉甃浮杯地，冰涵给酿泉。处阴灵蔡老，背坞晚{鹿/加}眠。弈思才知路，琴欢肯要弦。扇声方樾外，屐齿野桥边。宫钥虽尸宠，岩廊合避贤。有恩沦骨髓，无术效埃涓。圭祀田供粟，公餐月费钱。不知瓜代满，痴尹恋山川。

上月神灯节，年康警跸游。蒲池渭阳庙，银阙海中洲。羽扇排云出，飚轮抱日流。遍升均瑞祝，合宴宠灵休。画扆霞明坐，春山彩作楼。鸾歌参帝乐，麟脯助皇羞。斟酌尧衢饮，惊呼汉殿优。天襟知众乐，处处驻宸斿。

政革秦余暴，文兴汉德优。中经虽并集，逸典更旁求。使节褒遗训，儒林补大猷。家无藏壁恨，人弭挟书忧。探穴资遐览，燃藜𥩟对雠。因斯流略盛，终古冠缇油。

磊落离幽壤，沈潜莫记年。支机形迥出，蕴玉势相连。空穴云犹抱，坳纹溜欲穿。虎蹲休怯射，羊叱待逢仙。峭拔希千仞，参差异一拳。讵闻轻宋璞，可要逐秦鞭。翠峙晴轩影，寒生晓槛烟。到公棋未胜，张颢印虚传。齐碣思闲馆，圯桥意旧编。何当成五色，炼质补娲天。

双树遗真宇，青鸳切紫氛。路盘千岭出，钟逼九天闻。林影随崖断，泉声遇石分。晓风先得日，春崦易藏云。佛果当轩落，仙苗护砌薰。客尘聊自拂，稽首贝多文。

发策非乡秀，瘝官玷郡联。恩深育莪沚，技薄戴盆天。病骨三锺粟，铦锋一割铅。怀能真鼫鼠，惜己甚寒蝉。吏笑移书卧，人讥面壁禅。曹符忧倥偬，邑教昧平镌。席上巾酾酒，斋中易绝编。隙尘吹晓日，瓮隧引春泉。戒养聊馨膳，将芜敢命篇。区区犬马志，何术谢陶甄。

秋宇霜华极，翻成暮雪飘。影迷霄桂满，气助海钟调。梅花装宫树，芦花著浦苕。喜延梁客酒，愁敝洛人貂。碧瓦千沟丽，银塘一色消。雅篇工状物，精思入参寥。

芳历峥嵘岁，平台沆漭天。初惊飞砾集，坐觉雨花妍。未夜珠还乘，非春玉作田。何尝甘絮后，正是占梅前。乱影都难拟，幽光只自鲜。辟寒金贮屋，障淖锦裁鞯。回旋凌波舞，轻明饮露仙。去应迷粉水，来欲助琼筵。有浦皆捐珮，何窗不列钱。幽兰君自许，侬意怯么弦。

节晚云虽暗，年丰气自嘉。乘寒初集霰，向夕遂韬霞。缓舞先萦洛，妍歌不待巴。无声来物表，一色共天涯。露失仙人掌，春惊驿使花。拂帘珠淅沥，装树玉查牙。护石云惭素，开楼月让华。海边鸥误客，辽左鹤迷家。粉液塘冰厚，琼苗陇麦斜。中邦盈尺喜，何必问龙沙。

节候春虽往，年华暑未残。莲香开佛座，竹老退刘冠。戏渚藏赪尾，鸣皋濯素翰。堇葵红不一，蒲稗绿多端。宜物心无对，深根气自完。功名俱画餠，虚玷拥旄官。

禁籞含晖地，春英浥露天。万柯蒸协气，双花应祥篇。傃日香弥酷，乘风艳欲然。联葩宸屋外，交影帝觞前。咏掩华跗秀，名均紫脱妍。朝緌歌茂贶，声冠亿斯年。

太宇星津曲，灵葩帝囿中。丹房忽三出，宝艳更双融。采绚仙囊露，香翻沛筑风。柔祇宁爱宝，元化自为工。草让中唐瑞，兰嗤下畹丛。甘泉宸象洽，无独赋青葱。

逢旦光华盛，登贤命数优。郎星太微后，史局道山头。违咫尧心屋，疏藩禹贡州。使旟飞隼出，台札偃波留。旧赐薰兰被，新装彍弩驺。陕分歌召伯，屠饯宠韩侯。泽国龙为节，桑郊鹿并辀。斋中无煨酒，铃下识轻裘。卤簿分宾帟，江山入宴楼。蜀波余柹尽，楚野恶氛收。后乘追文学，先春召督邮。暂稽华黼赐，聊听昔襦讴。父子云屏隔，盐梅宝铉求。归来循吏政，终古冠缇油。

岑寂省庐幽，诸曹吏始休。空烟催树晚，急雨借庭秋。暮影层波动，檐声万绠流。缥墙明叠藓，坳径聚浮沤。乱湿缘虚隙，微凉袭翠帱。拙艰兼寓直，潘鬓怯搔头。

宸扆尊农扈，滮池入禁廛。耨区周耜熟，分墢禹沟连。苒苒香塍色，油油瑞亩烟。弭灾消暴𫋌，迎稔嘒鸣蝉。国伫曾孙稼，天临近署田。叨陪凝跸赏，惭乏梦鱼篇。

星纪吴开国，云司汉望郎。新陪豹尾乘，便袭虎头囊。竹箭分兵契，锺官办使装。苑鶑留祖席，江鹤避归樯。世往高台露，春余野径香。欲知民乐意，讼树接维桑。

偶作城隅逝，居然物外期。林风瓢易觉，山雨石先知。藤老犹依格，沟斜更会池。看蝉琴误曲，过树路成歧。节近吹花酒，欢留败袄棋。主人名族后，啸竹客忘疲。

朴遬参邦彦，幽忧负主恩。投身采樵路，脱籍上车门。病肘垂杨老，尘眸覆鉴昏。于陵三咽味，楚泽九升魂。喘甚吴牛惫，名非卫鹤尊。箪瓢舍桑客，井臼寄孥村。引重繄心照，衔哀托涕痕。余生何足问，姑学牧鸡豚。

落落穷阎静，萧萧晚岁昏。臣饥徒索米，童小未应门。清世为尘诮，私家出沐恩。斗回非挹酒，天远讵兼盆。腐烂翔鹓鼠，青黄断木樽。容容谁觊福，栩栩自交魂。衰柳空烟穗，寒苔叠雨痕。鸣蛙沈故沼，噪雀恋空园。有客嘲黔突，无人赏负暄。终期六百石，初服卧丘樊。

北沼凉归早，西轩火正流。萤光偏爱夜，蛩语最知秋。好月因云暗，清风为树留。烟来昏翠幕，雾下失沧洲。河转疑天侧，星回恨岁遒。惟余双鹤唳，不减到林丘。

泽国梅蒸早，郊云泄雨多。阴泉涌阶穴，重雾宿庭柯。月魄藏仙驭，山头洗佛螺。朝虹饮江曲，夜电发岩阿。纤箑清初暑，香䓖辟旧疴。官闲门自静，不为翟公罗。

摄飨蠲祠令，精心属辅臣。斋房贪结佩，归轼阻均茵。鹄鼎庖羞洁，鸡枝殿树春。坐凝虚室白，行祓大宫神。政伫畴咨若，朝瞻已事竣。三秋怀盛德，方信采萧人。

公秫丰秋酿，兵厨絜燕罍。如何勤使传，不许釂离杯。蚁瓮方涵液，鸱幐幸载醅。欢游虽暂隔，飞藻已先回。左手螯初美，东篱菊尚开。故人宽礼分，一笑伫行台。

尧壤环中甸，周麰冠百昌。时均十雨润，天报两歧祥。善气滋繁粒，薰风拥翠芒。初疑禾异亩，更觉黍非香。献状宸襟悦，披图国颂飏。史臣谁汗简，休应谱斯箱。

天极三元会，星精五福游。神光来集夜，邦祝此迎秋。导献森威节，严真默翠帱。醴觞琼借液，牲俎面为羞。蕊简空歌续，金支宝焰流。宰衣纷曳绣，仙{衤属}俨居楼。降格云颓席，归欢电翼辀。种祠知汉德，时介万灵休。

駮议东曹重，修书秘府荣。缘何厌庐久，便作偃藩行。戒道熊文戟，腾装鹤膝兵。尧云迷阙曙，淮雨破舟程。竹契将恩远，江波共政清。向愁窗岫好，谁赏谢宣城。

近署新层构，仙跗锡宝题。凝章下天汉，布画俨星奎。榜势虬檐负，缯华凤押栖。崇儒推宴豆，观象耸朝闺。九张需云洽，三休贺雀迷。从兹河洛奥，并在紫垣西。

纪节符阳序，承恩出上阑。厨均尧脯膳，优集汉觞欢。紫菊吹花酎，丹萸辟恶丸。秋光浮翠帟，杂花珥华冠。宫树遥分柞，林苕且辨兰。神池翻瑞鹄，帝竹隠歌鸾。烟阙云中见，严城斗外看。欲知人意悦，霏雾满归鞍。

春物昌昌曲沼门，已宜留客置芳樽。柳丝到地烟无力，花脸迎阳露有痕。歌待瑶箱惊幕燕，舞留纨袖付庭鹍。清明元巳俱堪会，莫遣香槽玉液浑。

春草江南瑞霰霏，溪山千叠共清辉。林繁不辨妆梅落，川秀空疑月蚌归。夕苑萦丛聊自舞，横塘拂水更低飞。民畴脉偾农祥近，壤有尧歌绝晋饥。

霄极郎星护帝垣，出分鱼竹夸歌喧。邮通五尺秦人道，吏拥双朱汉守轓。粉闼荀香虚旧账，铃斋渝舞釂清樽。归来何处应严召，振鹭神庭铸马门。

春晦西峰雁塔开，香云清梵彻昭回。初疑咒钵降龙出，终似军持注水来。百谷根茎流慧润，四郊氛祲卷旸灾。守臣无状均灵贶，如验元非赞燮才。

跨陌津桥十里亭，前驺横绝犯严更。银河荡漾斜垂地，瑶斗阑干倒倚城。苑阔树头迷阙影，川长烟外认滩声。农畴闵雨心祈切，上尽丛祠日未明。

城上繁星五鼓初，江皋申祷访精庐。林回半隠翔鸳刹，野阔平飞画隼旟。十地真容陪合掌，百城甘澍待随车。先秋闵雨农心乐，宜在麟编直笔书。

昔岁西都饯使旗，今兹何幸复相依。颍川士族占星聚，辽海乡人看鹤归。乘塞惠风消战略，论文精辩破谈围。衰翁不敢言恩旧，但惜匆匆别袂挥。

里占西豪族望雄，一隅幽概掩隆中。彩鸳戢翼高梧在，蔚豹成章旧雾空。冷接安斋投辖井，细生吟榭快襟风。谢庭罗宅资真赏，兰有清芬菊有丛。

羲轮亭午烁炎威，溪上轩窗匝翠微。野泽蒲深初类堞，坏垣苔老半成衣。争花晚蝶萦丛住，避弋惊禽截浦飞。一衽雄风消内热，高门无意事轻肥。

俊辅西还玉体痊，银台归兴且陶然。谈经宝序常迎日，膝席清司最近天。君拂翠緌朝右贵，我惊华发鉴中鲜。洛都巴俚虽求旧，莫累阳春一种传。

台阶抽得冒荣身，且喜西都见故人。仪世瑞鹓曾接翼，论交寒柏不知春。樽前高意青云旧，鉴里流年白发新。争奈诏书催上道，谈犀从此日生尘。

谢病弥年叹偃床，知君灵气本无伤。论筌自识忘筌意，失马终为得马祥。心到不贪方是宝，物归何有即名乡。西都老尹欢迎近，预喜遥临照席光。

平台飞雪欲成花，有客西征感鬓华。内史江莼空入梦，下邽罗雀此还家。鸿声不断关云黑，角弄初休陇月斜。駉牧未妨称吏隠，田园自有故侯瓜。

绿发仙郎冠誉髦，垦田分土汉家曹。诏颁紫检琼芝熟，歌阕青天剑栈高。巴蒟溢盘馨昼馔，郫筒环席荐春醪。西征自叱忠臣驭，千古王尊直笔褒。

废垒孤亭四面风，座疑身世五湖东。长天野浪相依碧，落日残云共作红。渔缶回环千艇合，巷蒲明灭百帆通。恍然归兴无人会，闲向青冥数塞鸿。

内史清班近侍臣，过家恩告曰俞新。邮中别夜星催晓，殿里归年树约春。几日词垣栖健笔，九秋朝橐冒征尘。西州归马欢迎处，定有临邛负弩人。

几日星催召节飞，迎车千盖溢郊畿。秦城璧返蝇休污，轩阁巢高凤始归。两憩甘棠歌美化，重攀温树怅流晖。因君更感忠虔意，夕梦翩翩遶帝闱。

故人同省复同班，且喜先归奉帝銮。居守乍抛留宅钥，造朝重拂宝梁冠。仙楹夕霭通飚驭，秘庑晨晖转露盘。我有寸心空恋主，扪膺难把向君看。

俊誉由来服搢绅，更烦余略霁边尘。威留玉帐时无战，班入金华地最亲。昔看草辞知大笔，今荣除馆识嘉宾。一章求旧人知否，媮俗都融郢曲春。

泥检封香矞露浓，汉庭新册颍川功。朱轓按俗麟符郡，青被为郎斗籍宫。俭幕卷云宾履隔，郢楼翻雪饯壶空。明光伏奏前期近，备对芳兰溢握红。

几夕烧熏歇被绫，东南使部望前旌。武泥给板言如綍，汉庾临波粟似京。露橘千头丰岁籍，江鲈百尾饫盘鲭。计筹暂尔烦经画，囊橐行看用老成。

感会由来属俊贤，谁知出处更相先。蒲且卷弋冥鸿日，荀令开池浴凤年。佚老疏金催具酒，济时商楫正横川。高风盛德俱难状，留与名山信史传。

粉闼仙郎鬓未秋，懿文精力允佥求。新荣亳忌祠神馆，更按乔卿露冕州。楚匦贡茅纷骑置，蜀艘移粟蔽江流。富人缓役承平士，肯学研桑苦运筹。

百舍星文动使轩，汉家初赐办装钱。犀株卫帐并儿勇，鹄发迎涂绛老贤。岁稔万箱资转粟，时平三策罢开边。中宸图旧恩方渥，几日从容武帐前。

憭栗霜华六幕空，丹萸成佩菊芬丛。香浮彭泽仙巾酒，影落龙山宴帽风。诗笔娱情真泣豆，舞腰回节更惊鸿。夕阳峣榭愁重顾，不见舂陵旧郁葱。

西峙东流意欲分，紫箫呼凤隔烟闻。书因屡答机无素，梦为频惊峡费云。羽帐枕寒晨未转，玉楼衣冷夜还薰。琴乌一曲何曾听，七十鸳鸯失旧群。

勤勤书札问青毡，郧水逢知似曩缘。海燕不忘栖厦日，霜松宁有改柯年。陪京玉节诸侯上，坐省华貂百辟先。朝夕公归领冠剑，定应偏作故簪怜。

边亭春色感离居，犹记衰龄本命余。樽味阻陪曹相国，带围空老沈尚书。军中鼓吹千蹄马，物外风烟一壑鱼。干栋不材须适分，愿公容我作庄樗。

粉署郎潜已十年，囊毫奏议委千篇。耻论颇牧云中级，去咏齐夷海国泉。路控驿疆逢瑞翟，气收炎浦见飞鸢。铃斋宴坐真腴盛，几种天花落帐前。

西溪本慰寂寥人，何幸开樽枉胜宾。一岸仙山平压野，两陂官柳绿围春。我虽酩酊能骑马，君自风流偶垫巾。更愧和篇寻故笔，试开荷橐久生尘。

年华摇落自骚骚，衰境牵人更畔牢。月里惊乌愁夜永，箧中团扇恨风高。烟霏曲霤蜘蛛织，气袭空阶蟋蟀号。恩重才疏归计晚，可怜身世一鸿毛。

城头吹角乱昏鸦，坐敞空楼感岁华。遥电不知何处雨，狂风还送一年花。洛桥禊席随流水，箕岭仙巢倚暮霞。出处半生虽未决，归心常傍故侯瓜。

督府迢迢瘴海城，掾曹三语蔼兰馨。归邮托信梅华暖，仙剂蠲疴薏子灵。蚌月射楼吟思苦，鸡潮惊枕醉魂醒。外台谁举沈僚俊，编著黄堂有政经。

问君何事拙谋身，竹坞溪斋养钝人。白鹭仪形闲照水，野鶑言语乱嘲春。半生已悔婴朝绂，万境方将付客尘。自笑经旬无宴具，对花孤坐咽琼津。

秘苑神池帐殿开，钩陈遥卫斗车来。柳舒瑞雾迎仙跸，花献天香入寿杯。恋藻文鳞争聚散，听韶丹翼剩徘徊。朝簪尽庆千龄会，薰曲汾歌即席陪。

倾坐仙姿掩石麟，奉章车府应观宾。谢庭早占芝兰族，禹会初陪玉帛臣。削牍西清催笔距，赐衣中禁换袍银。东归待看荣乡品，年似终童禄及亲。

春风秘殿翳华芝，亲见枚皋作赋时。秀色并开棠树萼，隽科先赏桂林枝。汉邮给传蕃恩告，蜀醑浮觞荐寿祺。几日陕郊迎郡副，车前悬弩杂军麾。

老持藩印守河冲，苟禄惟知恋轼熊。游旧最叨青眼客，埏陶今仰黑头公。巢由逸躅心空断，儒墨常谈耳欲聋。自笑晚年经济业，焚香静坐习元功。

阁铃无响昼辉迟，短发山巾尽日欹。战蚁群行开蛰后，暝禽相语欲栖时。遥通窦水添新溜，密数庭花记落枝。讼息宽条恩莫报，晚年余有白云期。

忝司宫钥忽三年，恩借闲州得颍川。楚北苍茫轩后野，国南膏沃许人田。汉台褒凤今难继，荀里占星俗尚传。更赖鸭陂能慰我，铃斋西畔似江天。

本愧虚名类斗箕，更堪华阁玷缨緌。海边不觉飞凫少，天外宁知吓鼠饥。倦客风霜嗟右席，故巢烟雨老南枝。新年定有澄清劾，归守东冈固未迟。

八月高空卷断霓，落霞残照掖门西。仙城气暖犹藏雾，辇路尘清不杂泥。殿里风回闻禁漏，阙边云敛见丹梯。迎寒便立甘泉仗，扈从应无七圣迷。

楚辞虚美独醒贤，左手香螯伴醉眠。国器载归壶似腹，江萍兴罢幕为天。雪楼珠丽巴人曲，芝馆尘生洛浦田。昼枕蝶魂方适兴，莫教痟意傍鹍弦。

衰鬓星星倦折腰，十年归就故山樵。临江径坏茅围屋，颍水风清树厌瓢。防蠹旧编裁竹牒，蠲疴珍剂访芝苗。鬻文谋食机心尽，试为劳生谕炙鸮。

悔倚危栏望夕霏，临高无事亦依依。天长去鸟几时返，风罢孤云何处归。一世功名惭击节，百年耕凿愿忘机。衔恩感旧谁能免，犹喜荒洲在日围。

太寝陪祠宿斗城，宠颁通夕助斋明。吴包瑞果金衣润，闽焙春团宝月盈。满腹鸱幐催御酒，溢杯羊{血臽}识君羹。甘滋饱德殊无寐，坐数章沟肃唱声。

冠剑中休会禁扃，暂欹孤枕拂云屏。汉臣责重非真醉，楚客秋高恨独醒。宝墨喜窥前赐榜，华绦犹记旧呼铃。诏催终宴箫韶动，更学鶢鶋子细听。

初服仍从洛涘居，鸣蛙铙吹满前除。露园柘弹愁逢雀，磻渚璜钩枉饵鱼。蜡屐幽怀高下齿，斲轮真想古今书。汉人尚自嘲频解，犹得凝神守泊如。

弥旬出沐道山头，僦庑萧萧避俊游。枉是胸中无块垒，可能皮里有阳秋。驾车款段惭乡品，托乘鸱夷笑客愁。曲突无烟宾坐冷，时闻庭雀一啁啾。

戍楼西北最凌空，倦客凭阑八月风。一曲黄河连野浊，半规残日背人红。山林枉负沉冥志，刀笔终无尺寸功。犹喜不迷存阙地，绛英瑶斗虎牢东。

百尺空台河上城，远波虚籁助秋声。过穷旅雁书难得，啼杀饥乌曲未成。急节何当容白发，流尘只欲傍华缨。临高莫讶频东顾，忧国思君不为名。

我来秋色逼霞曛，更作凭阑远望人。山口远衔遥白渡，水头斜略小平津。年华有恨惊心去，世事无端刺眼新。深愧具茨芝术在，挂冠终拟狎尧民。

东家华衮屡垂褒，倾耳幽兰郢唱高。雪苑曳裾惭赋客，春塘飞笔见诗豪。千金秦市文终贵，九奏钧天梦自劳。他日海槎如犯斗，愿将孤迹托星曹。

绿发仙郎得郡新，颍川重喜拂征尘。樽前道旧情无改，马上裁篇笔有春。万里江山迎使旆，九门冠剑别朝绅。请君更读韦平传，莫把家声苦让人。

岁阴谁不感摧颓，更值亨衢出处催。根柢只堪陪栎社，功名何足玷云台。览穷文史篇章倦，过尽荣华老病来。宫衮裁诗褒意厚，昏瞳刮膜喜重开。

药匕蠲疴去近班，主台西邑借余闲。梢云翠色凌霜罢，巢阁仙姿瑞世还。秋沼萦心林下水，晓楼供目雨余山。更逢酬唱俱清润，冰玉相辉戚苑间。

青管裁篇属旧僚，赓歌奇意亦飘飘。横徽曲妙谁逃赏，过物风清尽应箫。此路烟霞催入洛，他年簪笏庆归朝。乘秋不奈多高兴，重取兰薰答楚谣。

卷帷收扇暮凉初，秋意盈襟小疾除。池面宿烟荷盖老，阶唇漏日竹阴疏。虚舟触物真无意，高枕论才似有余。学道知非堪自哂，眼昏方读贝多书。

花落亭亭素脸开，忍寒刚欲背春来。已迷江令琼花树，更傍周王璧水台。楚馆娇云愁梦断，洛廛香雪待风回。一枝寄远真何益，费尽南朝陆凯才。

经年掩卧席凝尘，载喜西都接赋宾。照坐仙姿嵇玉冷，醉心英气瑾醪醇。斑衣就养垂华组，葆发伤秋岸幅巾。更谢妍谈殊未已，肯将车驷诮原贫。

蜀痟平日掩芳樽，星籥年凋景易奔。天远断芦催序雁，庭空飞雪妒离鹍。颜瓢枉乐堪忧巷，汉履犹思待诏门。月署仙郎多丽唱，苦嗟池草久迷魂。

日出东郊郢路分，斑骓嘶断怅离群。汉庭习𫈵仙曹远，楚驿攀梅使绶薰。蚁酎百壶凝桂溢，鹄歌三阕转珠闻。登临如赋兰台事，十二峰前尽有云。

云构崔嵬敞梵筵，皇家基运此兴先。如存不改当阳坐，善护常开种福田。四彻金绳规宝所，九衢琼树宿非烟。须知补旧延洪意，重数仙人拂石年。

早拂华簪谒冕旒，五更残点便鸣驺。星沈长乐钟声外，月挂觚棱阙影头。弱翮讵堪仪振鹭，孤怀终欲信群鸥。更惭晨坐鸿枢府，容鬓先于省树秋。

绀幰鸣珂万盖翔，九门冠剑拥晨光。城连南北长安斗，殿倚东西太极堂。云里铜乌风作籁，天边金掌露成霜。微生备位如葵藿，只有倾心奉圣王。

法家高议集朝緌，成绩连茅被帝晖。均赏已知羊胃烂，铭恩偏觉鼠肝微。泥涂枉入鸿钧用，腹背还凭逸翮飞。天禄半生瘨眩病，犹堪持帚扫朱扉。

楚客才多不奈秋，长安赴集苦淹留。半纶绶采缁尘化，十幅帆阴素潦收。离恨枉能宽带眼，归期犹喜咏刀头。督租勾簿真沈俊，终冀梁台一召邹。

溪斋元巳得嘉宾，曲曲烟渠逗翠沦。泼火乍经三月雨，泛觞重记九年春。风前小舞惊余雪，梁外清歌落暗尘。此会贵交应绝拟，斗枢星掖两贤臣。

几曲鸣溪抱啸台，阴阴野气压浮埃。林间幽鸟自相语，水上落花何处来。逃相故畦无废汲，封侯修竹是元栽。三川病尹妨贤久，终卜邻扉养不才。

沈臂惊秋肉减分，晓波衰柳对离群。臣饥枉索中都米，卿事犹参下国军。三袭赋台抛苑雪，一廛乡树辨江云。坐曹少茹徒劳叹，南阙干霄迟献文。

骊驹黄鹄两成歌，即席愁颜惨未酡。旧客仙坛红遶杏，怨魂春水绿生波。缔交英域银袍丽，宴族诗庭玉树多。简牍三千行自鬻，汉家鳌阙郁嵯峨。

峤外归来白发新，胸中无物有经纶。局当辕下骅骝足，倚著门边肮脏人。风雪又残梁苑岁，烟萝谁管楚山春。由来荣悴多如此，莫为前薪怨后薪。

十种仙葩各有名，相逢暂似到周京。簪端珥萼头虽白，酒面含华眼更明。风暖天香吹不断，露深宫彩洗初成。殷勤数尽千重叶，未抵衔恩感旧情。

新年西圃带轻寒，芳意含华洽客欢。瑞露只知催濯锦，朝霞犹欲隠乘鸾。暗期玉蕊蜂窠润，偷裛天香蝶粉干。应为主人恩不浅，并留颜色占春阑。

日永春残陋巷深，四邻萧寂小山林。张罗门外人惊爵，仰秣槽中马听琴。燕坐角巾移竹影，野谈争席占墙阴。灌园本是三公事，俋俋闲舒傲世心。

三袭觚坛夜未央，金支蟾彩共荧煌。凤舆遥憩壝门次，翟尾交分褥路香。星魄媪神联绀席，文宗武祖侑瑶觞。万灵醉止纯休集，方信周家骏命长。

园林春去自无欢，宴幕经旬掩客盘。雾野关河非意失，晓楼风雨不时寒。空梁燕湿休矜舞，曲沼蛙鸣且为官。嵩少归心堪怅望，紫芝赪桂老琼峦。

柳长花歇夏云初，幽圃寻芳但绿芜。不分伯劳随阿母，生憎蛱蝶效当涂。昏沈岭雾吞斜日，寂寞溪烟压翠蒲。欲拂琴徽销客恨，哑哑城曲已啼乌。

苑路轻骖拂晓霞，斗城南畔列侯家。临邛贵客倾中坐，漳水词人记后车。一石蒲桃先载酒，万株金谷正交花。风光不减兰亭会，醉墨凭君纪岁华。

汉家遗堵满山川，六里东西遂渺然。寒日似愁圭影地，秋风真作黍离天。五株杏发陵无邑，一项茅荒井失田。更叹道边多弃骨，可能犹为直如弦。

方底丁宁细札书，豫章都会冠全吴。垂腰三品龟衔绶，卫帐千兵虎刻符。药省树翻抛赐笔，练江波静见还珠。西山五色多仙饵，铃阁无声道有腴。

皇心精祷动昭回，嘉雪乘时弭岁灾。先作飞霙随腊舞，便含膏泽趁春来。天渊百顷移星汉，禁籞千枝傲岭梅。一曲巴人虽下里，愿持欢意助康哉。

古丘危磴接云梯，远目临高意自迷。千里绿芜平野北，半边红日乱峰西。台倾邺苑多残瓦，凤没漳河失故堤。近塞春郊无胜事，跛{牛羊}风马满山溪。

风穴灵坛背汉皋，肃将祀典会诸曹。城头五鼓催关钥，席上双笾荐沼毛。冠岭昕霞迎霁旭，冒畴农橛渍春膏。箕扬毕好宜流惠，江外刀耕楚俗劳。

缥陂春色极晴虚，新水遥连六辅渠。沙上钓归人获鹬，梁边观罢客知鱼。苍浮树影烟生后，红皱溪纹日侧初。刮目暂成江海趣，狂奴终忆越滩居。

沮洳江云寂寞春，一轩风雨叹弥旬。灰残淮馆蟾韬晕，石去湘陵燕湿身。委路落花红罢舞，傍楼低柳绿争颦。萧萧枉结年华恨，愁煞西州掩鼻人。

车笠论交夙契深，文麒江海获归音。流光过隙偏惊驷，危睫沾衣不为琴。宁扣几劳歌白石，庄昏犹欲注黄金。无因一答瑶华问，南国洪乔牍易沈。

温诏封芝出帝居，秘曹星秩示优除。舜庭已茂三年绩，魏谤初销一箧书。丹地拾遗思汲黯，中宸批草待相如。前期雀厦无因恋，归从清尘六尺舆。

斗宫分局敞星闱，伯仲登贤士论归。奕世弓裘方善续，先春跗萼更相依。孤鸿暂作云衢骋，三凤行看帝阁飞。戚苑好书馀庆事，一门仙橐映朝衣。

岁阴休沐坐空斋，集霰飘霙次第来。仙粉有痕缘幌入，乱花无数觅丛开。故裘御湿便羔袖，冻醴扶衰藉药杯。向暮纷纷何所拟，谢家儿侄有清才。

有客天街夜辔还，霰花无数拂雕鞍。路疑西极瑶池近，人似南朝鹤氅寒。漏鼓传声催暝色，麹车迷辙寄余欢。埙箎雅韵皆多感，偏觉阳春再和难。

十里甘泉卤簿新，即时天借雪清尘。光含九陌疑无暝，花拂千旗旋作春。夹路彩楼偏著粉，中天峣阙更成银。绛驺案仗传呼盛，宁似梁王不悦辰。

戍城官柝应营笳，愁枕无眠感曙鸦。料峭风头犹助冻，苍凉天角欲成霞。离离弈局残星坠，脉脉刀环片月斜。尚喜初年轻病骨，半簪蓬影况苍华。

楚泽离愁不避春，柳梢梅萼送行人。绿波易荡销魂水，紫陌难遮拂面尘。道困秦仪犹掉舌，歧多杨阮始沾巾。剑缑髀肉无穷恨，羞向耕畴独问津。

纠缠空惊祸福频，沈舟未拯更摧轮。山头枉是轻廷尉，天上何容著蹇人。南国祭牺堪畏楚，东门猎犬尚尤秦。当涂莫竦支离诮，坐受朝家十束薪。

南宫仙老本多才，素幅珍纨绘境开。高节自缘心匠出，野丛还拥笔端来。挂余粉箨疑飘席，玩久风枝欲扫苔。俗眼莫惊无藻丽，岁寒颜色抵琼瑰。

当年璧马上荆台，曾识长离婉婉来。巧智忍随司马宦，沈酣终屈广都才。莼鲈荐俎朝丰馔，稻蟹藏波岁绝灾。乡梓汀蘋鸡犬地，孙郎藻思若为裁。

孤根西土几时传，绛蕊缃趺早夏天。艳发虽惭李桃后，子成犹占雪霜前。酝余霞醑香应在，染杀绡裙色未鲜。一种芳心耐风雨，敢辞重叠奏君筵。

霁色秋空送目劳，小台摇落更平皋。红垂海树乌栖日，清溢江沱鹭浴涛。天势暮围鳞隰阔，雁行斜转翼云高。楚风摵摵迷魂地，可在扬雄独广骚。

天圣光华第二春，与君同日脱凡鳞。何知素领分符地，却见青云共榜人。千重使移行府重，一觞欢伯故俦亲。言诗击节兼风义，且欲因声附翠珉。

东阳世系出翘英，刮目神肤两共清。洛纸文雄钱万选，郄堂科美佛千名。春风适馆仙𫐌密，海曲夸乡县绶轻。上最三年归路稳，中阿芳意满菁菁。

西北遮胡晋部疆，更烦儒将下文昌。久调玉铉三司贵，出倚金城万里长。唐亩岁丰禾自合，汾波秋景草应黄。须知外警从兹罢，闲杀边邮赤白囊。

铃斋西北小池台，漠漠年光病眼开。水面绿深知冻解，柳梢黄浅觉春来。啁啾野雀遗寒毳，拨剌潜鱼露戏鳃。物物恼人俱入咏，使君争奈乏天才。

溪上危堂堂下桥，腊余春意卷寒飚。烟催树色全疑染，暖逼禽声自学调。封径老苔翻败锦，抱城空水皱轻绡。茨山小隠归心动，坐想琼芝几陇苗。

偶然人乏贰中枢，赐罢犹专督府居。发白自伤闻道晚，心丹谁识报恩余。淮天目极风帆驶，韩野魂销宰树疏。却顾病身何所用，只堪归钓颍滩鱼。

欣欣春色上高台，一雨关河宿雾开。洛浦宓妃鸿已去，汉家皇后燕初来。山炉馥郁熏歌扇，锦瑟丁宁侑客杯。秉烛寻芳君莫倦，欢游才散便徘徊。

九十芳期去不留，解痟何计贳珍裘。炉残晋俗清明火，水冷山阴祓禊洲。风径舞花催暮色，雨梁归燕说春愁。离归莫问年华事，赋笔悲于宋玉秋。

城上凌氛百尺台，晚秋重喜宴楼开。泛樽露菊疑相识，吹帽霜风是再来。宝瑟丁宁催客饮，丹萸烂漫辟谁灾。莫惊银烛先为具，天际残阳唤不回。

白头荣路念何之，出处空惊未得宜。刘放老于宫里树，庄生愁煞庙中牺。嵩岩桂坞堪休影，颍曲芝廛好疗饥。但愿天心从尔欲，敢言归赴赤松期。

家家皋稷会亨辰，老丑无谋念孰亲。自乐一麾称外守，耻将三物诅谗人。灌园路僻苍烟晓，洗耳滩长碧溜春。此地敢言逃楚相，他年终拟作尧民。

十里商中抱帝畿，苑烟宫雾共霏微。长杨猎近寒熊吼，太液歌余瑞鹄飞。碧护斗城天倚盖，光衔蓬岛日舒围。楼船法从年年盛，借问孤臣何岁归。

晓拂青铜感岁阑，萧萧华发强扶冠。病憎蛇影能为怪，老爱松心不受寒。世务焦头机已息，主恩沦髓报应难。镆铘自跃非吾意，且作洪𬬻旧物看。

处世何尝尽值才，虚名高位自惊猜。千重浪里随流出，百尺竿头试险回。衰鬓不徒欺晓雪，孤心兼欲伴寒灰。嵩阳颍曲风烟接，已仗归云作隠媒。

水从云表济祠来，春冻初消旧堰开。岸侧浅黄先映柳，石边新绿便成苔。就深整顿吴歈桨，因曲安排洛禊杯。莫道使君无野兴，把竿常到月中回。

萧萧残雨过横塘，翠幕生波入坐凉。淡日映云微透脚，暖风翻叶更成光。墙头早杏青丸小，水面新蒲绀尾长。鱼鸟沈浮斋吏散，恍惊身世在濠梁。

拂槛清晨念老余，只堪丘壑便悬车。暗围廓落频移眼，坐况苍华不满梳。𫄫绶转惭龟钮印，土膏空负鹤头锄。人生出处真难决，羡杀贤哉汉二疏。

南宫仙客欲归休，更领铜符越绝州。郎位虽嗟三不遇，友声偏喜两相求。朝端引籍辞群鹭，天外忘机信白鸥。行矣松乔君自爱，虚名官职压人头。

一夜春风拂苑墙，归来何处剩凄凉。汉皋佩冷临江失，金谷楼危到地香。泪脸补痕劳獭髓，舞台收影费鸾肠。南朝乐府休赓曲，桃叶桃根尽可伤。

晓雨廉纤仅压尘，落花长草小平津。十千酒美空留客，九十春归不恋人。有恨刚肠随指绕，无情华发扑头新。凭谁与射踆乌翼，免向西嵫送日轮。

贤路尘消箧谤残，萧萧衰鬓得生还。久叨鸱尾三重阁，却趁蛾眉五日班。伤翼再来仍绕树，行云何处不思山。坐挥拙笔无文甚，正被中郎笑拙艰。

清明初过雨初收，春意重因霁景留。风定草烟还压野，云开山色始归楼。邙阴高树藏低岭，河曲新波没故洲。点检丛花犹半在，应须秉烛为君游。

月弦离毕破芳辰，舟子招招数问津。压岸晚阴云著野，蘸渠春色柳随人。烟畴雊雉逢谁叹，风碛惊鸥莫我亲。赐告有程归棹急，赧然归水愧游鳞。

沟水新伤掺袂人，何言便作死生分。地中玉树无期见，琴上牙弦忍再闻。几日离觞成渍酒，平时芳札代遗文。东亭哭罢愁回首，落照铭旌隔野氛。

驿骑传书拂塞尘，开缄长跪墨犹新。霜余且喜青松在，火尽谁矜白璧真。嵇阮交游思旧隠，皋夔功业记名臣。年来更嗜无生学，笑杀关西仗钺人。

前旬风雨逼清明，柳色天高雪絮轻。冷落介推藏火月，寂寥潘令种花城。军中蹋鞠人穿域，门外吹箎客诧饧。今日太官还直具，多年私邸隔朝缨。

碧瓦新堂压素波，主人欢意驻鸣珂。风清共觉烦襟快，觞急都忘醉弁俄。江苇有情侵岸出，野鸥无事掠船过。西墙墨妙须珍护，皇祐高秋胜永和。

鸾鹊惊飞诏检开，唐家仙殿育英才。毫端误墨谗蝇尽，塞上求群故马来。咄咄书空徒有意，冥冥避弋本无猜。孤生旧辱知人举，一夕闻风释九回。

天子乘冬校猎回，钩陈平野转瑶魁。万蹄未暮先追日，叠鼓非春已作雷。得俊风毛随禁仗，犒勤霞液出仙杯。词臣定有长杨赋，翰墨能销几许才。

秘邃严庐斗极傍，知君此夕较连章。天移宿幕邻尧屋，霞滟仙杯杂嵰霜。坐觉铜签随漏箭，卧惊银汉入宫墙。精心百汰知无倦，千牍皆供夜石量。

绿发仙郎藻思新，就中诗语更通神。清襟逗兴初无滓，彩笔呈华别有春。顾我风期情背俗，感君官职命欺人。汤汤听尽流波曲，终愧衰聋赏未真。

西风书驿到河津，且喜开筒丽句新。安石风流高映世，君房言语妙惊人。公怀远略须经国，我愧华颠未乞身。惟有论交方寸地，岁寒留得比松筠。

一辞云陛五周年，琐闼销符宠再迁。时誉敢希吴陆俊，归心偏识汉疏贤。蜗头狼籍争锋地，鸿影徘徊避弋天。命驾不须频见约，颍滨嵩麓有私田。

闰历先春破腊寒，彩花金胜宠千官。水从太液池边动，柳向灵和殿里看。瑞气因风生禁仗，暖晖依日上仙盘。须知圣运随生殖，万国年年共此欢。

闰章余历气先回，腊尾新阳已暗催。三改使符惊岁往，六倾宾酒驾春来。枝头翦彩仙葩折，胜里宜年宝字开。更听美人金缕曲，从兹争合舍尊罍。

幽刹寻春傍翠微，游人谁解惜芳菲。阴晴野日不常见，红白路花相杂飞。一世功名催俊杰，千金歌舞属轻肥。左迁病守真无用，试学山公倒载归。

汉家挈令赖诸公，末至缘何玷选中。马尾不知书画误，鸟声偏乐友心同。忘忧日接三杯善，轧思时分一溉功。敢向明廷邀异赏，从来儒术比司空。

春筥收英得几丛，小团珍串刻闽工。甘逾宝屑非关露，快入烦襟不为风。左{钅历}沸香殊有韵，越瓷涵绿更疑空。从来酪茗嘲伧鬼，莫枉奴名立异同。

上林春色老朱樱，谁见联科纪佛名。睢苑妍辞俱右席，太丘遗业肯惭卿。离歌坐写埙箎恨，邑政行闻鲁卫声。使橐尽堪传尺素，双函同慰一摇旌。

慈恩题墨七雕年，霰雪相逢倦客天。男子诣曹羞会课，秃翁无版欲归田。爻占后笑余艰象，书入穷愁有剩篇。闻道汉家求失职，可能梁甲信灰然。

再来湖上已春残，物物随时亦强欢。紫叶抽荷疑弄橐，翠皮包竹好裁冠。惊桡野鹜移沙渚，贪饵鲜鳞荐客盘。尽日临流忘吏事，须知名世六条宽。

绿鸭东陂已可怜，更因云窦注西田。凿开鱼鸟忘情地，展尽江河极目天。向夕旧滩都浸月，过寒新树便留烟。使君直欲称渔叟，愿赐闲州不计年。

西北云波逗异津，两陂相合到城闉。桥横断岸才通舫，路转新洲不踏尘。倒影剩容霞底日，暖光平展鉴中春。摧颓病守时无用，堪与鸥鹇作主人。

岁晚风清洛雾开，有人沿溯避嚣埃。庄谈解辩观濠乐，潘兴能添作赋才。兰菊分洲争向背，凫鹥随棹罢惊猜。留都吏役虽羁鞅，亦欲抽身更一陪。

风窗夜永烛飘煤，坐拥空炉暖冻杯。束缊未求曹相火，冥心将冷子綦灰。禅床隠灶徒惊俗，曲突徙薪枉备灾。余烬欲销微霰集，燎薰援锦忆平台。

济渠冰解逗奫沦，花柳兼催近郭春。城外天形低合野，水边楼影倒倾人。趁晴鱼意双游乐，助闹禽声百种新。老倚芳樽从外诮，且将吟啸代经纶。

津亭理櫂拂朝霞，试补东溪县道赊。旅突倦供樵客桂，官符贪及戍时瓜。蟾生海岸空弦湿，天倚山城一盖斜。岁晚私书无惮数，轻邮不禁岭头花。

郎署新闻一进阶，汉家临遣重州台。人持泽节龙形出，路建风旟隼翼开。千顷江禾年有瑞，万盆吴茧俗丰财。吟窗剩赏云峰翠，即是逾期报政回。

江海多年滞轼熊，书林谏霤得儒宗。宽条一札仙泥熟，慈宴千觞湛露浓。迎舸蔽川交画鹢，队笳横浦细吟龙。轻扬俗改方图旧，两马行催诏传封。

临艎西溯近神垌，六辅联疆见驿亭。千里暮霞烘日脚，一篙春水皱天形。野桥烟火微分市，曲岸渔樵别有汀。忽忆主人恩意厚，倚樯回首涕空零。

谢病台阶别邃旒，更荣符钥守司州。箧书已辩恩难报，台礼虽颁政未修。漱石洛波鸣佩晓，插云嵩色绀屏秋。烦君丽句催登览，欲便长随麋鹿游。

荆台杯酒接殷勤，已是缇灰十五春。学舍早欣游雾露，辞条今服际天人。沈居雌蜺那知赏，叶牖神龙更骇真。侍上可能无狗监，子虚赋就长卿贫。

裂𦈡无路学西游，衡木为扉恋一丘。阮籍自多回辙泪，虞卿长有著书愁。江边客素沈惊鲤，海上机心失故鸥。借问骚人才几许，莫因𫛸鴂枉悲秋。

忍当昭世卧隆中，西笑无谋始讳穷。鸥散海边渔事废，炙残京口客盘空。乡魂怨晓虚为蝶，头葆悲秋不后蓬。欲把遗编论兴废，诸儒争奈喜嘲雄。

六年衰鬓两为州，何意瓜时谒冕旒。去位本无三已色，过城应有复来讴。吹虀胆怯空思勉，沦骨恩深未易酬。即日诣门重谢罪，豫惭危涕满中篝。

绿绨珍检九天来，绶笥腾装拂簿埃。铃阁饯歌鹍瑟怨，璧田仙里驷门开。厨书久汗南山竹，征袂浓薰北使梅。岁晚林光催奉计，五云城阙倚瑶魁。

阙塞千岩入画图，八关修供柅征车。半斤运泰贤将用，不二门深疾始除。香钵净羞熏宝席，法螺仙曲逗晴虚。从兹定许陪登觉，肯效区区栗里舆。

接武西台属钜贤，琴樽欢意满山川。论交共到忘言地，感别空惊易守年。陕界霜氛迎喜气，颍郊秋色犯华颠。卜邻自有归休约，终就溪林占一廛。

君欲归休未得休，再持符节定西侯。深严殿籍恩图旧，蔽芾棠歌野续讴。洛浦神仙观送客，崤陵风雨避传驺。高怀莫作衰年调，公府重来尚黑头。

东来春色变层阴，甘霈前符望岁心。云叶乍惊重础润，土膏先过一犂深。皇慈已浃流根泽，芳节殊非贯序霖。忽枉新篇真寡和，鼻声衰浊费长吟。

荒城岑寂冒春霏，竹落江村具体微。蛙怒爱为先雨叫，燕轻多作逆风飞。印波鸾鉴新荷小，碍路犀簪早笋肥。极目纤尘都不动，元规安得污人衣。

一窦春泉贯晓溪，水光涵物见纤微。波凫泛泛骚人卜，风蝶翩翩佛助飞。雨足旧兰穿畹出，饵香鲜鲔压钩肥。昔闻缓带犹堪羡，退食何妨野客衣。

半生多难窜民廛，北阙重来雪履穿。木在沟中宁有间，人从河上更相怜。尘栖绶笥昏余采，虫食书縢脱故篇。不敢对君重抚臆，孤怀同是一潸然。

解籍书林同遇春，茕茕孤影吊穷尘。茂陵久卧添迟思，东观重归有戏宾。争食已惭池鹜饱，忘机更待海鸥亲。懑然末曲何能续，聊志当年并赋人。

虚名三纪玷王朝，晚岁刚肠万虑销。笃学自依袁伯业，醒狂谁比盖宽饶。将旄烛日逢兵偃，隠谷连云负客招。白首报恩虽竭节，拟留余力事耕樵。

阙里高谈擅席珍，多年嵇痹叹沈沦。封轺续食论乡士，彩服承颜断织亲。风直鹢郊伤六翮，机藏鼷弩惜千钧。载肴谁就扬雄宅，覆瓿书成担石贫。

离怀何事共凄然，云路无因着祖鞭。赋苑竹荒沈旧赏，书邮梅老怨残年。庄魂断处星垂地，楚思摇时水接天。赵壹穷愁堪自笑，拟将文腹敌囊钱。

坦床仙格照琼筵，归待兰陔补逸篇。别路云霞交友阔，庆门酥酪弟兄贤。春郊送目车流水，夕馆迷魂月上弦。续食定知西笑近，马生词赋贾生年。

几日章街认锦鞯，平明颁节抚秦汧。严庐侍从宣劳久，郄府诗书得帅贤。彀骑千蹄嘶陇月，城笳三叠破羌烟。宾簪自古从军乐，别梦空随使幕莲。

绿图层阁倚昭回，瑞鷃惊飞诏押开。关内赵张人续誉，禁中颇牧帝怜才。垂鞶虎绶朝装出，夹毂蛇矛使仗来。坐镇平时文檄简，赤囊边琐有轻埃。

晓树阴岑客舍春，卿舆不访著书人。长楸有地金成埒，曲突无烟桂徙薪。自欠解兰抛北阜，更堪鸣磬是南邻。饧香酝冷沈欢绪，枉负山郎出沐辰。

天街残月斗城西，五里葱葱瑞雾迷。仙翰入陪廱泽鹭，晓筹初听汝南鸡。星翻徼道千庐密，云敛觚棱两观齐。自顾山林疏贱质，谁将车马载惊鼷。

河里孤城岁倍寒，冰霜千里正漫漫。炉熏宝焰翻沈暖，酒入衰容不借丹。翠幕障风褰影数，玉琴抽雪按徽难。天高木落千花尽，闲抚青松仔细看。

世事悠悠未遽央，虚名真意两相忘。休夸失马曾归塞，未省牵牛解服箱。四客高风轻楚汉，五君新咏弃山王。秋来数有渔樵梦，多在箕峰颍水旁。

疾间勤勤解郡章，北楼舒啸寄徜徉。山围轩后乘车野，水接尧民洗耳乡。拂衽风头迎爽籁，压林霞尾送残阳。冶城极望虽高世，争奈临秋鬓未霜。

𫛸鴂三惊楚泽秋，回肠更用斛添愁。燕台市骏千金骨，汉客逃名九罭䲡。木断华樽俱失性，瓢空陋巷独堪忧。夏畦墦食非吾事，终访班生问一丘。

万仞青云接翼翔，江南离思满雕章。轻投暗路珠无胫，骤濯迷魂玉有浆。奏记诸公多感慨，拟骚前哲剩凄凉。寄怀何止三年字，留秘传家古锦囊。

八年三郡驾朱轮，更忝鸿枢对国均。老去师丹多忘事，少来之武不如人。车中顾马空能数，海上逢鸥想见亲。惟有弟兄归隠志，共将耕凿报尧仁。

小园乘暖敞孤斋，畦埒经春尽绿苔。新笋偶随枯筿出，野花闲抱故藤开。双桐夹路元标井，酸枣依墙本乏台。北户清风时一至，此身疑到上皇来。

河桥烟北寂寥城，山圃虽春气尚清。戏蝶有时飞自远，野禽终日语无情。露痕浥浥添花重，风意沾沾助絮轻。看遍物华还自看，乾坤同是一浮生。

临溪长是见归乌，摇落初惊岁物徂。虎掌烟芒金穗密，雁头霜叶绀轮枯。差差去幕东西燕，两两随波上下凫。更向岸边横饮舫，便疑狂醉宿江湖。

雨毕天高卷断虹，郊原无物不秋丰。禾麻自称霜前熟，梨枣偏依日处红。烟外短帘闲映柳，水边轻翼暗随风。田庐我亦牵魂梦，归去嵩阳一老翁。

二月春风引夕阴，巩烟邙树怅登临。酰鸡瓮外天方阔，偃鼠河滨水正深。万叠绀螺山北耸，半边红壁日西沈。凭高薄暮人谁见，一寸如丹魏阙心。

憭栗梧楸似楚骚，霜余寒水失溪毛。游鳞泼泼心应乐，乱雀飞飞意不高。平世功名难强立，昔贤卿相是真逃。人间万事无涯际，争得先生一藉糟。

贤路绸缪早奋庸，搢绅元许黑头公。岩霖暂卷浮云外，国栋来参散栎中。仙禁巢阿思瑞鶠，野场收弋看冥鸿。恐难便遂东山卧，忧乐须将一世同。

君家酥酪弟兄贤，督府从军滞幕莲。江上归音鱼失素，天边离思月成弦。阮毫答记无遗草，楚赋悲秋有剩篇。玉骨道风沈俊久，汉条新计会甘泉。

河外轻寒气未佳，春襟愁目遍天涯。浓云破绽翻无雨，落日因循便作霞。麦陇寸苗思污雉，柳滩新叶欲藏鸦。如膏且冀均农惠，莫枉层阴挫物华。

西北楼边路欲分，神皋不见见浮云。晋邮尺牍波中断，洛客归心笛里闻。丽赋有情伤桂魄，劳歌无节怨兰薰。汉家续食催西上，忍逐江鸥狎旧群。

三楚风烟会汉津，凭高倦目此城闉。山前雾密疑藏市，楼上尘轻不污人。鸣瑟久抛雩舞地，称觞更负永和春。私书一纸离怀苦，望断波中六六鳞。

云叶西来拂画楼，江南何处不汀洲。三春草绿王孙路，万海梅残陇使邮。落照窗扉尘作马，黄昏帘幕月成钩。张衡藻思能多少，玉案貂襜各自愁。

一麾南北数移官，三见鶑花送雁寒。双鬓欺人还似雪，寸心忧国本如丹。雕虫曲艺论文浅，乘障迂儒破敌难。惟有归耕初志在，故田西接饮牛滩。

日转西轩小雾开，羲皇高兴伴风来。层云气润犹蒸础，残电光微不应雷。曲沼清浑鱼对跃，暮帘明灭燕双回。凭高更结京华恨，魂遶梁园旧吹台。

天角残虹截暮晖，南楼风快暑烟微。月波半露金枢穴，云叶全收玉女衣。气爽戍楼孤鹊去，雾沈荒苑数萤归。凉轩更作东山咏，何处庄环有世机。

修邙才转便维嵩，都占黄河小曲中。秋助峰峦相倚碧，日催梨枣一番红。烟芜虽歇犹藏野，霜叶能飞不待风。关辅俗淳无巧弋，天边何意有惊鸿。

登临何处恨春残，楼上池边夕照间。非意野云遮倦目，无情空水鉴衰颜。青谿久负幽人约，白发初辞宰相班。才与不才何足辨，此心都拟付庄环。

西畿三辅切天阍，何意颁来细札文。学谬诗书惭作帅，身非甽亩更思君。使轺结辙横周道，乡木交阴忆汉枌。保傅上才敦雅眷，满章褒意蔼兰薰。

出入台阶谢奋庸，白头持节更为公。临民不称瞻岩尹，慰俗犹依赠扇风。天许云鸿矰缴外，世怜池鹜稻粮中。一闻丽唱情何极，心结平津旧阁东。

秋来遥说洒烦襟，季虎昆龙伴啸吟。弓影奋疑临酒释，荆枝欢意恋丛深。仙山校籍催归传，宿馆销魂警曙砧。我亦白头思共被，非君谁照急难心。

多年零雨咏公归，得谢高怀与世违。池凤何尝嗟见夺，冥鸿终不更低飞。寿觞应举三朋酒，师衮闲抛一品衣。我亦摧颓逾耳顺，异时惇史托余辉。

世隠东畿赋遂初，荆枝相乐本田庐。偶随幽鸟同还俗，何意惊鼷并载车。浴殿封芝惭视草，史阶簪笔玷成书。犹欣夙契寒松在，持谢雕章悦柏余。

多年京洛寓灵台，贪见三山缥帙开。野鹤据轩真冒禄，跛{牛羊}生奥苦为灾。茂陵养疾愔愔骨，庄室刳心寂寂灰。南鄙孤城非灞岸，欲乘春气望瑶魁。

天畿巡部听车音，更值秋空卷夕霖。击壤但闻尧俗乐，宽条方识汉恩深。酾渠引漕民兼富，飞檄宣风令莫侵。余藻相存知厚意，孤松凌雪鹤鸣阴。

几日都亭避宪骢，使台分节按江东。朝端旧简飞霜白，关外连艘饷粟红。晨鼓叠喧鸡埭月，暝帆遥卸雀桁风。先秋若有离怀咏，剩取芳筠作信筒。

霁云衔苑雪云开，春色先从禁籞回。马上妩眉偏认柳，楼前妆额固知梅。吹残凤籥惊寒律，忙杀鸱幐取冻醅。莫问康年行乐意，寿觞初罢佛灯来。

郧波翻縠抱城流，梦比春风第一州。槁质枉陪温树密，胜襟还负岘亭游。风英百种纷如绣，溪羽千声巧命俦。遥识使臣兴感地，浮云长映最高楼。

公有长才动缙绅，朝廷不肯弃名臣。高怀空结山中社，远略今清塞外尘。竹坞未荒溪叶密，菊丛虽旧径花新。南台素壁题名处，莫惜麾铙一驻轮。

二纪便蕃冒主恩，归来荣感两惊魂。昌辰尽见群龙出，急景俱随骇驷奔。史册褒贤空汗竹，山丘余泣已陈根。此身不减灵光殿，遗老班中岿独存。

汉枌遗产接东陂，舒啸行吟失旧期。岭上孤猿惊别久，山中芳草怨归迟。鲋波希润宁堪待，龙断求丰忍自欺。负郭已荒金未佩，天涯浩叹满隆墀。

最乐乘秋浩气全，洛台归兴满新篇。霞浆不杂甘辛味，庙瑟都遗掩抑弦。昆岭希珍惊倦鹊，兰台清吹饮吟蝉。欲知传诵人多少，正似三都纸贵年。

壮心销尽见天机，敢惜功名与世违。拙似潘生难济用，老于蘧瑗转知非。多年鸡口惭争食，自古驽筋爱举肥。常恐冒荣孤晚节，春来魂梦到柴扉。

春城岑寂早花开，久脱冠梁有薄埃。安邑本缘饥腹累，茂陵非为富赀来。惊罗晚雀同茅宇，争席春农伴茗杯。自有忘言记真意，不烦骚客赋衔枚。

岁稔兵厨富酒材，几槽新溜滴芳醅。秋香自与兰英合，春色潜依竹叶回。蟹甲佐欢宾斝溢，鸱幐参贡县邮催。虽非平乐十千斗，愿奉康成三百杯。

风蟾成晕露成霜，玉箭添筹怨漏长。四载归心同骑省，半分仙骨过东阳。惊猿久负排巢客，乘驷谁轻喻蜀郎。掩鼻裁诗多感慨，吟余星斗转秋潢。

临波飞阁迓层飙，溽暑狂酲此并销。客至自同仙寇御，舟归不减郑公樵。云明别岛朝虹饮，月碎前溪夜鲤跳。借问北窗余兴否，羲皇高世一相招。

履道遗坊敞净庐，昔人曾此赋闲居。园经汉传挥金罢，石记商贤作砺余。绿玉千竿多映水，苍帷双树竞凌虚。神交不必论年辈，一夕清吟万境如。

岷峨秀气入京华，鹏翼抟风势莫涯。昆玉照人呈美璞，楚兰芬畹擢新芽。朝廷迁陟先诸彦，闾里光荣在一家。不鄙蒙阳疲病守，肯来同醉岸乌纱。

言路再居无少补，护边三岁乏微勋。非才自合投闲地，竭节终期报圣君。老去风光流似水，病来世味薄如云。读书记一将忘十，少壮谁教不自勤。

宝构沈沈夕雾迷，儒林俊老出分麾。中天秘牒河龙负，上路鸣铙筰马驰。香袭宠鞶惊放兽，野连丰芋蔽蹲鸱。潼江肯学淮阳卧，仙液真腴壮寿祺。

右银仙闼倚云开，孤客缘何待诏来。一节新恩迂使驿，五花前署隔公台。英游但喜儒绅集，涸使偏惊吏腕催。昼槛宝鹓翔帝竹，夕轩瑶斗挂宫槐。朝无滥吹终逃郭，性有真愚敢望回。隽老裁篇褒意重，远分江汉濯余埃。

冰解初分窦，波平便泛舟。岸花红吊影，沙鸭绿昂头。

漾漾通仙穴，潺潺入故城。晚来丘壑思，并为一渠声。

短绿抽心草，深红半面花。游鱼知底事，跳碎水中霞。

已开临水径，自作探花人。岸柳何为者，都卢欲占春。

桥脚时依树，阶唇便作河。初无心可洗，谁作洗心歌。

何年留妙迹，真赏日云疏。不遇临池鉴，谁收坏壁书。

一饥惯食腥腐，三嗅不分臭香。残质心灰已久，末年鼻壅何伤。

竹圃云斋谢病还，更将禅号拟香山。诏恩叙旧君何让，从古英贤不得闲。

催拜连翩凤诏飞，乐城幽概愿相违。高云出岫虽无意，且待商岩作雨归。

紫汉回天斗柄横，萧萧羸马困遄征。南归昼绣恩偏厚，应有乡人笑夜行。

紫垣疏舍拂霄霓，官烛台衾夜境凄。况是颜生无饮分，小斋应免醉如泥。

省户沈沈奉秘斋，通宵箫唱九天来。如愚默坐将何比，维斗虚名本不材。

郁郁舂陵旧帝家，黍离千古此兴嗟。萧王何事为天子，本爱金吾与丽华。

丽康遗壤亘荒途，白水烟消拱木枯。陌上停骖聊借问，帝乡今有旧亲无。

轻邮千里给台符，晓月征骖上道初。自比汉儒恩太渥，一生龚胜恨私车。

柳市西头最远坊，归来先扫读书堂。闲园别有风流意，无限苔花上石床。

宴坐聊为适性场，遍开尘箧治缣缃。偷闲须撰斋中录，道帙儒经各有房。

修篁绿水已成阴，秀柏凌霜尽直寻。今日思人还爱树，岁寒颜色岁寒心。

退食西轩玩竺坟，鹊炉烟细篆难分。劳生未识心斋理，枉学颜徒不茹荤。

谁取孤根植槛旁，绛跗丹花鬭年芳。惊飙莫损亭亭艳，百子先秋未有房。

落霞残日罢空楼，月挂黄昏破客愁。天上幸无封拜事，谁教蟾影曲如钩。

九衢横骛遍骖騑，晓日浮云万盖迷。借问东京朱伯厚，一车何苦日奔驰。

平日少游思郡掾，当年邓禹志功曹。如何一命联州刺，更冠灵峰赑屃鳌。

诏版熏芝矞露浓，千龄华旦此亲逢。平刑六百叨优秩，已愧琅邪邴曼容。

处世儒宫井臼贫，偶怀铜刻逐观宾。汉家衒鬻盈千数，却用淄川牧豕人。

城外东风卷落花，更临春水惜年华。单车刺史无铙吹，叫杀荒池两部蛙。

狐尾单衣汉绶长，归来珍馆看啼妆。将军幸有封侯力，忍使秦宫令太仓。

外戚豪华善意钱，折巾平帻映鸢肩。支期一世惟偷宠，虚秉东京跋扈权。

箕岭逃尧去不回，沈沈遗甃碧烟开。廉泉让水犹堪贵，何况曾轻天下来。

室饵初尝谒帝晨，宫中鸡犬亦登真。可怜南面称孤贵，才作仙家守厕人。

班葛才华尽冠时，如何褒贬两参差。八公并号翀霄客，谁作当年诣吏辞。

二山仙藻郁纷纶，鸿宝于中秘术新。他日铸金多不效，余灾翻及献方人。

隠庐早学蜗牛样，讲肆仍将马队邻。北望乌衣才一曲，拟携联简就书筠。

楼上人惊岁律残，鲁郊齐垒有无间。夕阳高鸟知何意，飞尽青冥不肯还。

田田香叶满桥阴，镂玉仙葩照玉浔。应恐天姿太明洁，浅红微绿护芳心。

咒木成卢非我事，赌牛探炙亦何缘。乘闲欲数纹楸路，借问何如葛稚川。

飞盖遥闻上凿龙，白云苍霭晓楼钟。匏瓜讼阁空南望，知到诸天第几重。

重凿琼波弄酒船，翠珉英藻更相鲜。从兹春意无销歇，长似山阴癸丑年。

昔记神皇驻六龙，横波箫鼓沸天中。谁知一代繁华意，吹作菰蒲落日风。

藤箧纷披拥蠹筠，日开黄卷代谈宾。一经皓首心非悔，枉是无言对斲轮。

上路传呼万毂流，羸骖踏月五更愁。城门争道无因入，始恨车前欠八驺。

晓鉴霜毛乱欲飘，感衰怀壮两无聊。渊明雅思真高世，也解嘲人插素标。

雨余春色太匆匆，已有残英满地红。先落后开应定分，一般迟日一般风。

急雨前旬滞客筵，群葩何事亦翩翩。风长日暖东君醉，无限宫娃失翠钿。

几年辞宠解华绅，佛忍庄恬共啬神。岁晏始知松柏茂，凌云高节不关春。

芝术新园御陌东，飘然云鹤此相从。贵交亦有功成约，林下他年或见容。

崔嵬缯阙倚云梯，三叠鸣笳引夕鼙。使范雄严天意悦，瑞氛斜日紫垣西。

七子高风拂混茫，丹青遗影尚琳琅。山王偶尔兼荣遇，不得延年赠短章。

沥恳囊封避政均，天恩从欲宠孤臣。回瞻始愧功名地，池有祥鹓阁有麟。

路寝崔嵬敞九筵，相仪曾识帝心虔。汉家山委无穷瑞，尽属渊云奏赋年。

奉行汉事稽遗典，陟配周诗讲肇禋。一世声名皆帝力，请君鸿笔剩书筠。

分符怀钥两叨荣，公退宾尊恨独醒。禊洛赏花都未识，岁寒空爱竹青青。

隠几铃斋咀道腴，洛烟嵩霭遍神都。时时更作书生咏，方信随何一腐儒。

掉臂论交俗久讹，夫君高意遏颓波。蕣华暮落松凌雪，借问凋芳校几何。

荣路徘徊力已疲，保全恩惠剧春熙。须知散栎无庸日，方到群材构厦时。

久厕鸾鸿刷羽翰，大都飞意倦须还。周南日夕归心动，笙月飘风尽有山。

亲见仙科唱第时，宠均宣室对神厘。汉台诏令方深厚，好取名郎作训辞。

老去勤勤念一丘，已将身世上虚舟。济川善谑情虽厚，似倚清才恼白头。

寂寂虚堂一自幽，绀梢苍叶更临流。不须重画沧浪境，一片江天小样秋。

几曲春渊逗碧塘，翚檐沙版照波光。多年不浴荀池凤，戏鹜时时下夕阳。

薛县高台已半倾，碧波遗甃自盈盈。池蛙不辨兴亡意，犹学当年鼓吹声。

茅栋山楹抱曲池，孤怀终日此忘归。生平方寸无机械，庭下群鸥且莫飞。

春余池圃似郊村，吏散斜晖半府门。燕雀不知争底事，啁啾言语到黄昏。

堂下溅溅水欲周，水清烟底见游鯈。主人不是无芳饵，此意从来信直钩。

静岸无风敛夕霏，田田香叶满空地。戏鱼未必能知我，我自知鱼最乐时。

雨洗神嵩绀黛凝，中天鸾鹤恣飞腾。更怜晚翠知人意，并入东楼第一层。

二典勋华冠号荣，灿然三代继英声。如何孟子尊儒术，不肯临篇信武成。

日日开门避宠呼，舞骖飞盖共虚徐。昔人枉解痊秦痔，只得君王五乘车。

代故由来足纠纷，高才忧世强云云。太宗不用长沙傅，虚使群臣谥孝文。

波环颍曲持竿石，云拥嵩岩炼药炉。尽是他年归隠计，更凭猿鹤作前驱。

解郡西归疾有痊，洛台分籍养高贤。逍遥莫道无推重，云外传呼拜表天。

暂息尘机不为年，高风聊借九区传。周聃汉朔谁能测，且作清时吏隠仙。

笔阵谈锋醉幕天，遥知三俊共周旋。据鞍旧将曾销髀，不得行间左执鞭。

谷浪如烟曲里深，使旗斋舫此幽寻。不知鱼鸟思人否，曾费东山拥鼻吟。

沿缘绿筿无穷岸，萦带香荷几曲溪。可惜高秋真赏地，夕阳残月枉平西。

阳郊陪礼忽三年，目想坛觚切绛烟。今夕纤萝还不动，百神应到紫宫前。

两扶天御陟圆丘，璧月珠星拂彩旒。谁识从官兴感夜，卧听寒柝宿扬州。

阳律初回七日春，谁将灵品占佳辰。镂金翦彩空迎福，无奈牛羊已胜人。

鹫宇岧峣轶翠霏，清秋香火绝尘机。心明更接真空辨，应有天花满席飞。

香拨檀槽奉客杯，细音余响碎琼瑰。只应强作弦中误，且欲周郎一顾回。

万里春晖荡晓空，芳心何处不融融。惟余两鬓无情雪，最耐人间解冻风。

偶随和气上层台，河里风烟已暗开。空说虎牢天地险，不知春色过关来。

梵楼佛火千轮出，汉畤神光百道来。为报金吾休禁夜，太平箫鼓宴钧台。

孝武威灵动百蛮，将军辛苦到阗颜。儒生未必无长策，枉使匈奴害狄山。

贾傅感伤论表饵，董生推本对春秋。蹶张抵几能为相，谁序儒家冠九流。

金门高隠宰官身，尽把功名付客尘。慧露真腴内消热，可烦霞脚一瓶春。

龙衔缥质尊王贡，月满春规记焙名。此味赏音知有意，不将甘醴作交情。

省访春丛艳最殊，寄来犹识锦霞舒。名园自宝仙葩种，可是全因勿翦余。

贡焙僧岩各有名，手封奇品更丁宁。衰翁剧饮虽无分，且喜云腴伴独醒。

一奁真茗慰铃斋，更伴仙卿逸藻来。夜啜晓吟俱绝品，心源何处著尘埃。

高斋新境断纤尘，曲圃芳畦豫记春。今日且资移树法，明年应作看花人。

绛艳由来拒早霜，金英自欲应重阳。主人昔意兼新意，并为寒葩两种香。

不肯归休本俗才，痴儿了事太悠哉。劝君抽取文符手，且就凉轩鬭茗来。

袁褚才名自古稀，可嗟高节晚相违。迟行便足为丞相，枉受黄罗乳母衣。

此路前闻七圣迷，风霾终日暗天涯。心如摇旆头如葆，却羡枯桑了不知。

晼晚千花已自稀，狂风犹欲挫芳菲。王昌近在墙东住，可惜残红取次飞。

小集曾因善叙传，西州余藻复盈编。中郎久已成枯骨，争奈柯亭十六椽。

章街十里瑞霙飞，有客蓬山寓直归。双履未穿乘款段，比量东郭是轻肥。

一夕欢娱凤帐秋，晓天归驾待琼辀。银潢便是东西水，不独人间有御沟。

紫宙风轻敛夕霏，露华应湿六铢衣。鹊桥贪问经年恨，不觉蛛丝减旧机。

汉家猗殿敞云屏，青雀西来底有情。席上残桃犹可种，刘郎争奈不长生。

萧萧墟落暮云寒，坏曲薪歌浃野欢。何处饭牛归路远，一声辛苦愬漫漫。

白首江湖传散人，天弢解尽有天真。汉家不惜青蒲费，终为枚生一裹轮。

八法神毫焕宝题，至今鸾鹊欲惊飞。临空莫遣流尘晦，幸有仙人拂石衣。

韩邑西南上故原，春林几处驻行轩。何妨豫卜归休地，从古三公亦灌园。

耕畴乔木许西偏，嵩颍相望似有缘。更问具茨南复北，那边堪作种芝田。

粉箨烟膏秀可餐，森森庭际鬭檀栾。谁教节目生皮外，却解虚心保岁寒。

匹马中衢类断蓬，疏星残月共寒空。汉家未给千门钥，弛镫墙阴避宪骢。

万物迎春兔目开，亭亭圆影覆莓苔。孤根信得全身地，可待山中养不材。

楚雀乘春翐翐飞，蒜头椒目禀生微。风前莫学惊鸥散，堂上人无海客机。

空庭残雨伴风休，芳树阴阴晚雀留。无限好枝堪敛翼，不知何事更啁啾。

像阁岧峣出翠阴，有人凭槛看嵩岑。方袍更语闽天旧，且取归心付佛心。

槛外风烟洛汝通，宾簪禅毳此相从。主人解选登临地，数片秋天六六峰。

缭绕西堤接暮云，半天残日尚留宾。归桡直渡无多怖，纵有风波不陷人。

汉家甲令议蠲烦，曹札沈迷拥昼轩。城旦千条纷未举，始知黄老得名言。

{车献}{车献}雕甍傍九衢，藻扃无复蕊函书。徘徊尚有飞轩月，不把孤光照碧疏。

放溜轻舠掠晚沙，时时波底碎秋霞。清阴十里堪乘兴，疑到江东安道家。

新年城曲坐溪台，密霰初收晚冻开。无限禽声兼柳意，欲催春色过湖来。

水华烟态压回汀，客至无情亦有情。芳草不须缘短梦，一番新绿满塘生。

闲拂苔矶弄钓轮，幽怀先赏潩滩春。沙鸥似未知余意，惊舞时时错避人。

一水萦纡荡夕霏，樵风上下燕参差。斜阳无限沧洲景，可惜山阴兴尽归。

春色东来不待招，烟光已过洛阳桥。如何解尽人间冻，鬓畔霜华转不消。

洛浦冰消润袜尘，野禽何处不呼春。柳梢弄色花条软，已似遥嗤白首人。

一世夔龙集盛期，公槐邦栋耸乔枝。更将出处均天分，荀凤庄鹏各有池。

曾见青旗上苑回，瑞幡仙萼翦刀催。朝来独曝茅檐日，且暖蓬心一寸灰。

岩曲孤根为底来，婆娑生意画云开。霜繁露重樛枝落，借问于今材不材。

诘曲山阿冒石梯，听泉寻竹到招提。凭阑未遍催归驭，可惜溪西更有溪。

刹刹寻僧驻盖频，已闻归骑趣城闉。岩云不散溪泉咽，野色幽声共怨人。

宝阙凌云宴罢初，纷纷归骑遍春衢。灯光月彩留清玩，不觉车前甚宠呼。

燕池昔有金丸戏，蝈氏今无牡菊烟。暗水群鸣聊借问，为官何似为私年。

万数鸣蛙暑雨天，此声何必问憎怜。周公忍事肠三斗，寄怒犹烧牡菊烟。

唳鹤啼乌隔斗城，喈喈辛苦报朝缨。僦庐不识端门漏，长愧东窗第一声。

小园烟草接邻家，桑柘阴阴一径斜。卧读陶诗未终卷，又乘微雨去锄瓜。

历尽危机歇尽狂，残年惟有付耕桑。麦秋天气朝朝变，蚕月人家处处忙。

村南村北鹁鸠声，刺水新秧漫漫平。行遍天涯千万里，却从邻父学春耕。

少年壮气吞强敌，晚觉丘樊乐事多。骏马宝刀俱一梦，夕阳闲和饭牛歌。

梦惊单枕拂霜毛，月影初低烛影高。枝上万禽犹寂寂，寒鸡何事独三号。

勤勤高意念林丘，新买溪园洛水头。千载圣贤方契会，恐君难作赤松游。

芝廛松坞富烟霞，更接西台御史家。借问贤人何日聚，定知郎宿映台华。

十亩名园隔世尘，山嵇风义暗相亲。只应岁晚凌霜操，并托松篁待主人。

府廨寥寥似野庐，晏眠犹厌阁铃呼。不知云梦泽南日，得似富平津北无。

磴道盘纡薄晚云，天边疑见斗方春。清风万里知何意，吹尽华缨漠漠尘。

洛渠西北暮烟来，碧瓦朱轩压水开。岸曲便容刳木艇，阶唇仍作钓鱼台。

金谷苍茫旧里存，年年芳草怨王孙。游人慎莫寻荒径，霜露霑衣似泪痕。

新结禅庵当小斋，见山何必上高台。嵩岩更似知音赏，雨罢先供翠色来。

腊脚春槽细溜香，一杯何幸得君尝。十年离恨无销处，且付山公酩酊乡。

虎眼春波溢宕沟，万艘衔尾饷中州。控淮引海无穷利，枉是滔滔本浊流。

蜜勺琼浆荐羽卮，修门工祝俨相依。蛾眉杂遝无穷乐，泽上迷魂底不归。

司命湘君各有情，九歌愁苦荐新声。如何不救沈江祸，枉解堂中许目成。

从古忠贤困佞邪，区区尘册费长嗟。谗人肉味知何似，豺虎刚嫌污齿牙。

枉尺由来贱直寻，巧机愁杀汉川阴。莫将三四为朝暮，虚搅群狙喜怒心。

嵇阮生平忆共游，此君高节最凌秋。儿童少作并门骑，千亩留封渭水侯。

簇云丝雨共凄迷，红日应衔苑树西。陌上绛涂深几许，羸骖无锦可障泥。

秃翁无版出无轩，清藻千章愬旧冤。可惜骚人能设问，皇天终不答根源。

仙楼觚阙概云霓，奕奕威灵拥太禧。海内兵销无伐国，牡荆闲偃汉宫旗。

蹇产通天百尺台，岁祠三一羽旗开。卧闻野雉宫前雊，应有神光坛上来。

宫垣宝势压灵鳌，{穴/叫}窱斋房宿幕高。倦枕不知秋已至，商音半夜入云璈。

琅蔬琼屑奉斋场，薜席时飘鹊炷香。永昼不闻宾榻语，并储真气助龟肠。

碧筿珍丛北户阴，时时天籁著风琴。体中痴黠何须判，一夜甘为洛客吟。

诏恩蠲谒静朝扉，掀淖都街独未知。同舍恣成庄蝶梦，可怜臣朔忍朝饥。

出守西周又许田，白头何幸再朝天。升阶子细瞻尧日，不似侏儒梦灶年。

亲见乌衣竹马年，如何便学草楼仙。长安名利非真趣，好趁春膏种玉田。

昼枕高舂体不勤，客来犹复著纶巾。冒荣初牒无三最，宁是朝家予告人。

关外春来亦可怜，平明箫鼓浊河边。殿门恩泽催幡胜，不预朝簪整八年。

昔迎留守萧丞相，今哭谈经戴侍中。一代高情无觅处，落花残日九原风。

故郡迎丧匝野悲，柳车丹旐共逶迆。泉涂自古无春色，可惜森森琼树枝。

吹律蕤宾动，乘离玉烛明。荐盘荆俗黍，颁饵汉祠羹。

宝轸流薰唱，仙壶永瑞曦。欲知人厉息，天报艾生迟。

宝典灵辰旧，皇居瑞应偏。冰纨能辟暑，丝缕解延年。

宫中命缕千丝合，阶下祥蓂五荚芳。汉殿桃枝先作印，楚人兰叶续为汤。

天关却暑金为狄，帝坐禳氛斗转枢。不似人间传节物，岁时长作辟兵符。

蕊宫琼构切昭回，五月嘉辰万寿杯。舜殿薰风琴里散，汉闺明月扇中来。

魏井开冰洁，齐宫献服新。宫门无暑气，犹许艾为人。

朱索连荤种，仙缯篆秘符。谁知万灵贶，先日拥椒涂。

鲜云瑞旭楼前晓，宝艾芳椒殿里香。五数已知随地永，九重更自配天长。

楚筒结粽金盘丽，班箑裁纨玉字轻。琥枕透蚊光不灭，瑶箱乳燕羽初成。

篆桃刻印神图术，采药和丹宝笈功。欲验嘉辰蠲毒处，轻炎不入广寒宫。

令月辰标午，皇居物效祥。仙蒲九节长，宫树万年芳。

越簟轻裁玉，齐纨巧缕冰。宫中虽命节，何处有炎蒸。

汉家宫掖与天连，桃印金刀瑞气鲜。朱夏虽称五之日，皇图自乐万斯年。

金徒漏永乌犹渴，宝扇风徐雉欲飞。借问人间传彩缕，何如石上拂仙衣。

纸尾勤勤问姓名，禁林依旧玷华缨。莫惊书录题臣向，便是当时刘更生。

飞锡眷瑶琴，行行望海阴。香花上都供，猿鸟故岩心。午钵凝斋剂，晨舟载梵音。庭柯旧桂子，依约半春林。

偶作河梁饯，翻为池上宾。归骖不忍驾，新月共留人。

走马东来冒驿尘，今年重识帝城春。自怜已作衰翁态，苑树宫花笑杀人。

陈蕃推席偏忧国，孟国囊头不祭神。一自太官供赛具，皇天无意福忠臣。

枌榆乡社转春蹊，坐荫芳林日欲西。触袖野花多自舞，避人幽鸟不成啼。

旦夕人语喧，泛舟北城曲。十里望禅刹，飘若尘外躅。是日秋宇高，清辉澹晨旭。林风唱残蜩，泽稗下饥鹄。野实迎露黄，川芜傲霜绿。循涯得微径，舍楫步幽麓。佛寺讶靓深，僧庐互重复。山气导真想，天香洗烦欲。嗟余秉微尚，丘壑返初服。失计蹈尘嚣，虚名玷缨毂。妄排金马门，谬草紫泥牍。温省专慎辞，中阶佐调𫗧。器偏固自倾，绠短良难续。何言一麾出，尚参九州牧。恩深无后疵，颜腼有余恧。孔训惩惮改，羲爻许频复。朅来清净区，冀脱泥涂辱。醉象或可调，藩羝悔前触。万缘自我空，至道非外勗。聊谨三载期，吾得事栖伏。

轩野龙催驭，尧宫鹤厌寒。

草平天一色，风暖燕双高。

羽毛丹穴种，头角玉麟儿。

积高人上雍，昭配礼从周。

花寒阴鹤警，霜草腐萤疏。

露夕梨津饱，霜天蟹甲肥。

筒分细细泉。

竹坞度钟声。

青牛恃力狂挨树。

冰萼琼华次第开。

诗题：庄献太后哀挽应制二首首句（全诗）：其一：宝慈垂母训，一纪御净除。地有占沙旧，天仍补石余。轩星沦夕纬，翟辂去宸居。异日金縢启，方知复辟书其二：肝仄身无掸，寒暄疾有加。灾生织女□，魂断濯龙车。廞翣浮辰旭，边箫咽螟霞。唯留长乐注，刊美在皇家。

诗题：庄惠太后挽歌应制二首首句（全诗）：其一：妫幄柔明训，尧闱保护贤。别居长乐寝，让给水衡钱。谨疾方加膳，收神亟去仙。宸襟增服纪，追报焕终天。其二：昔帝推嫔则，吾君赖母慈。陪陵汉家葬，异室个宫祠。露暗星轩隠，天愁月御移。翟车参享路，无复庙中期。

诗题：送梵才大师归天台首句（全诗）：玉宇重来访旧游。

诗题：予自到岭外居岚瘴中未尝不以先死对治人人见其浩然若有所得者今岁在海外遇寒食困发家书想望松楸不能自理偶成此诗示儿子首句（全诗）：春日自明霁按：末句作诗示阿张，有注云：阿张，孟坚小字。

诗题：四月昌州奏圣祖殿下生芝草一本四茎及面有红光如悦怿之状首句（全诗）：昌之远地凝和气。

