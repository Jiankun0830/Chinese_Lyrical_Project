露华洗天天堕水，烛光烧云半空紫。西施夜醉芙蓉洲，金丝玉簧咽清秋。鼙鼓鞭月行春雷，洞房花梦酣不回。宫中夜夜啼栖乌，美人日日歌吴歈。吴王国破歌声绝，鬼火青荧生碧血。千年坏冢耕狐兔，乌衔纸钱挂枯树。髑髅无语满眼泥，曾见吴王歌舞时。乌夜啼，啼为谁。身前欢乐身后悲，空留瑟怨传相思。乌夜啼，啼别离。

自君之出矣，妾不出闺门。怀君不敢恨，惟有感君恩。

自君之出矣，妾自奉尊嫜。知君不思妾，亦当思故乡。

九龙争珠战渊底，洪涛万丈涌山起。鳄鱼张口奋灵齿，含沙射人毒如矢。宁登高山莫涉水，公无渡河，公不可止。河伯娶妇蛟龙宅，公无白璧献河伯，恐公身为泣珠客。公无渡河公不然，忧公老命沉黄泉。公沉黄泉，公勿怨天。

汉兵鏖战城南窟，雪深马僵汉城没。冻指控弦指断折，寒肤著铁肤皲裂。军中七日不火食，手杀降人吞热血。汉悬千金购首级，将士衔枚夜深入。天愁地黑声啾啾，鞍下髑髅相对泣。偏裨背负八十创，破旗裹尸横道旁。残卒忍死哭空城，露布独有都护名。

公莫舞，公莫舞，鸿门王气归真主。何人睚眦赤龙子，手循玉玦目相语。令公莫舞公楚舞，剑光射日白虹吐。人发杀机天不与，撞斗帐中唉亚父，霸业明朝弃如土。

金壶咽泪莲花涩，银箭浮迟渴乌泣。知更阿监罗袜冰，暝对星河玉阶立。内官唱漏催晓筹，芙蓉梦破燕支愁。起来妆罢窥绣户，三十六院残烛幽。建章风传凤吹远，翠华晨幸昭仪馆。箜篌不语心自语，愁长如天恨天短。红裀暖踏杨花雪，绛缕闲封守宫血。鹦鹉空猜警跸声，春寒紧护流苏结。

铁精苍玉龙，景潜万丈虹。孤电走白日，老冰立秋空。提出天地愁，八极来清风。未逢龙准帝，古匣尘土蒙。大蛇当道兮若断秋蓬，呜呼宝剑兮亦将遇乎英雄。

北溟有鲲，歕薄昆仑，气吞积石摧禹门。过河河水枯，踪迹困泥涂。垂涎向海若，能济涓滴无。中流有鲂鲤，不贷斗升水。巨口走𪡋喁，逆游莫若鲔。鲲兮鲲兮，尔泣何由。龙伯知决雨，津倒天池。洚水横行，随鲲所之。扬鳍为谢鲂与鲤，还有桃花春涨时。

炎精不灵火不德，赤熛怒帝丧英魄。羿弓射日日无光，黄金大镛破釜色。天崩七庙移神虚，鬼哭长陵一抔土。十二盘倾夜月寒，汉铜仙人泪如雨。六龙屈曲眠秋草，草根蟪蛄语昏晓。紫苔满地愁古春，东风吹得乾坤老。蜗涎鸟篆银泥剥，乌啄蒲牢戏左角。更残漏断声莫闻，凡鸡司晨尊铁铎。

云母屏，琢春冰，鲛女织绡蝉翼轻。比妾妾薄命，比君君薄情。红绵拭镜照胆明，还疑妾貌非倾城。倾城从来有人妒，况复君心不如故。故人心尚峰九疑，新妾那能无故时。补天天高，填海海深。不食莲菂，不知妾心。

天马天上龙，驹生天汉间。两目夹明月，蹄削昆仑山。元气饮沆瀣，跃步超人寰。天上玉帝老不骑，饥食虎豹晓出关。灭没流彗姿，歘忽紫电颜。黄道三十六万里，日驰周天去复还。时乎降精渥洼中，龙性变化终难攀。天马来，瑞何朝。化为龙，应童谣。驺虞仁兽耻在坰，龙亦绝迹归赤霄。风沙岂无大宛种，虽有八极安能超。天马来，云雾开。天厩騕袅鸣龙媒，龙媒不鸣鸣驽骀。

神娲踏云补天去，遗下一团苍黑天。千年万年干不得，长带盘古青紫烟。玉工剖天天化石，石内星精有余魄。雕光发炯成禹璧，海王川后输玄液。帝青呵雾坤倪湿，匣月不开太阴泣。破天残缺无人补，一穴丝丝漏春雨。空藏老石磨今古，补天何时与天语。

五杂组，角黍丝。往复还，借书瓻。不得已，居九夷。

五杂组，冠冕缨。往复还，戍卒更。不得已，困平城。

晚过鸳鸯浦，无心唱采莲。莫嗔兰桨急，为要趁前船。

朝来暮还去，寒潮不曾住。江水亦有情，佳期几番误。

天造西来险，山回北固形。断崖缠赤日，孤柱擘苍溟。此地何能限，长江或有灵。然犀夜照浪，饮马晓吞星。铁锁沈寥廓，楼船没杳冥。乾坤一衣带，吴楚两邮亭。击楫人人倦，吹笳处处听。海门沙自白，瓜步草犹青。梦堕浮家乐，魂遭捩柁醒。计程秋猎地，问舍暮渔汀。倏忽波涛变，匆忙网罟停。疾飙移蚌室，暗雨卷龙庭。赑屃鼋鼍壮，谽谺树石腥。危樯连偪仄，高岸失竛竮。世事无深测，生涯独未宁。愁烦复消释，题咏纪曾经。

中国衣冠尽，孤臣蹈海回。秦思鲁连操，汉忆贾生才。天远文星隠，江平画鹢摧。人寻芳草去，雁到故乡来。山色催行櫂，波声送客杯。身还苏武节，梦泣李陵台。水落蛟龙缩，城空鼓角哀。苍梧云浩荡，黄屋浪崔嵬。夜雨江蓠湿，春风杜若开。祇令少微动，慎莫应三台。

嗜酒傲明时，何因贺监知。承恩金马诏，失意玉环词。名与三闾并，身将四皓期。匡山有书读，应亦叹归迟。

一骑紫鲸去，空掩谢山茔。落月今谁吊，长庚夜自明。乾坤沈秀气，江水带哀声。天上多宫府，文章不可轻。

昨夜相逢处，朦胧春梦中。辽西书不到，莫是戍辽东。

南峰归度夏，旧业在烟霏。半夜闻清磬，一灯明翠微。云萝寻寺远，猿狖见人稀。想到经行处，天花绕锡飞。

波流云散碧天空，鱼雁沈沈信不通。杨柳昏黄晚西月，梨花明白夜东风。秋千庭院人初下，春半园林酒正中。背倚栏杆思往事，画楼魂梦可曾同。

病后得书频，情知未立身。孤灯风雨夜，两处别离人。乙鸟归来社，辛夷开过春。如逢元白问，莫说为诗贫。

金谷花开得几春，东风吹逐路傍尘。蛙鸣私地为官地，燕认新人是故人。珠履卖钱豪客散，玉钗乘传舞娥颦。兽环一锁歌钟断，时有鸮声恐四邻。

金雁尘香暗凤弦，红绳风紧阁秋千。园林寂寞无鶑燕，一段春愁是杜鹃。

空岩槁木形，入定掩松扃。鹊供衔来果，猿看诵罢经。云霞埋衲重，苔藓上鞋青。只有樵人识，曾因采茯苓。

遥闻𢭏药声，知有幽人家。相寻却无路，又隔一谿花。

秋归虎谿月，携锡入云松。又向深山住，还闻古寺钟。出生供野鸟，持咒伏潭龙。好去东林下，吟看五老峰。

樵声闻远林，流水隔云深。茅屋在何处，桃花无路寻。身黄松上鼠，头白竹间禽。应有仙家住，避秦来至今。

浦口晚潮来，佳期那可待。浪急行兰舟，蘋花更难采。

学道志云霄，自然尘念抛。雨宽琴上线，风响树间瓢。果熟供猿食，松高任鹤巢。看他陈处士，终被华山招。

古者吾夫子，曾称三让名。后来秦失鹿，刘项死相争。

退能合天道，隠亦是人豪。借问祠前水，如今几个高。

楚江江上暮云东，万里春波去意浓。桃叶歌残秣陵酒，梨花梦断景阳钟。沅湘水落琼瑶合，巴蜀山来锦绣重。回雁峰前见归雁，相思何处再相逢。

姑嫜有妾奉，征战盍郎行。早取封侯去，封侯妾亦荣。

仙翁去醉碧桃春，鹤背风吹万里身。洞里棋高饶几子，瓢中诗好寄何人。三峰紫翠浮芒𪨗，五岳烟霞染葛巾。归日定知能缩地，莫教青竹化龙鳞。

云雨朝朝暮暮新，襄王魂断楚江春。武丁曾有中宵梦，惟觅岩前版筑人。

十步九岩壑，结茅无四邻。山中春雨过，水上落花新。采药逢毛女，焚香对羽人。时携一瓢酒，醉著去朝真。

长忆巴陵山水秋，老来看画却成愁。个中无听猿啼处，若听猿啼更泪流。

暮雨娥皇庙，春风西子城。相思行不得，更听鹧鸪声。

薄宦仍依楚，长闻傍酒垆。客愁三月尽，春梦五更初。吟卷看花掩，行床并竹铺。江湖有佳句，知我每相于。

三郎沉醉玉环随，不上金舆索马骑。老大独归南内里，风流无复并鞍时。

世人曾不识，头带树皮冠。闲种药来卖，醉将琴去弹。鹤衔仙果下，猿窃玉书看。莫服丹砂好，恐师生羽翰。

谢安游赏去，别酒惜临分。万里甘为客，三春苦送君。风帆攲逆水，江树入空云。若过青山下，须题李白坟。

闲画金钗记远人，杜鹃啼血又残春。琵琶弦上无多字，近日相思弹不真。

瓶锡乱峰西，藤萝昼掩扉。山藏翠微寺，僧向白云归。梵寂风沉磬，禅深雪到衣。想曾行道处，猿鸟共忘机。

藓画虫丝纸半无，雨分钱点入棂疏。秋风吹得青灯灭，萤火飞来照读书。

远宦身安不，题书泪几行。千山万水路，一日九回肠。𫛸鴂怀春语，蘼芜入梦香。王孙归未得，归得早还乡。

孤屿压沧海，风涛直下危。蛟人依蜃市，鱼女祭龙祠。月黑犀牛鬬，波红䗖蝀垂。登临有奇观，感慨但言诗。

武帝升遐玉殿空，金人夜泣月明中。三千嫔御无行幸，犹费丹砂饲守宫。

四望无边际，中浮一片沙。人家居钓艇，官赋种芦花。渚绿红蒿短，江清白鸟斜。乘流欲东去，万里寄生涯。

红杏西邻树，过墙无数花。相烦问春色，端的属谁家。

宫砖卖尽雨崩墙，苜蓿秋红满夕阳。玉树后庭花不见，北人租地种茴香。

寒枝香在天外，疏花影流水中。梨云夜深清梦，草玄笔底春风。

梦觉霜林堕月，眼明野水浮枝。横玉不吹春去，断缣闲写相思。

长信秋来月自圆，夜香犹拜玉阶前。妾今不愿君王宠，惟愿君王寿万年。

不与俗人接，草堂云自封。有时炼丹去，无处觅行踪。树暖猴扪虱，花香鹿养茸。曾期尸解后，终隠大茅峰。

风波长不定，浪迹在天涯。莫怨身轻薄，前生是柳花。

雪顶霜眉齿半稀，跏趺苔石看云归。山童扫叶鹤飞起，狼籍松花满衲衣。

金衔初脱齿新齐，蹄玉无声赤汗微。昨日杏园春宴罢，满身红雨带花归。

簇仗回来玉勒闲，黄门牵向落花间。君王不爱长杨猎，嘶入春风十二闲。

霜蹄踏月早朝回，尾弄红丝拂紫苔。日暖龙池初洗罢，尚方闻进御鞍来。

太仆新调试锦鞯，九重日色照连钱。春来兴庆池边路，偏称宫中软玉鞭。

步摇明月冷无光，骨掩春泥草亦芳。艳魄不随红粉尽，化为蝴蝶舞昭阳。

萝径入苍霭，钟声来翠微。招提在何许，云外一僧归。

巴峡闻声愁断肠，冷泉照影绿阴凉。藤摇乱雨领儿过，树晒斜阳拾虱忙。献果去寻幽洞远，攀萝来撼落花香。空山月暗无人见，啼入白云深处藏。

毛骨珊珊白雪清，千年世上顶丹成。晴飞碧落秋空阔，露立瑶台夜月明。仙岛云深归有信，天坛花落步无声。时来华表何人识，依旧翻身上玉京。

欲去不得路，自将萝茑扪。相逢采药叟，偶入落花村。晴草鹿眠软，雨潭鱼上浑。无人动烟火，应取晓霞吞。

近地栖禅室，祇园草木薰。鞋香花洞雨，衣润石栏云。松吹和琴杂，茶烟到树分。遥知道林辈，来此论玄文。

长江泻百滩，句截断狂澜。片石青松下，孤风白日寒。空花随麈落，晓月对棋残。谁共清吟癖，岩扉敞夜阑。

作赋拟相如，何人诵子虚。琴弹中散操，扇玩右军书。北阙青云近，南冠白髪疏。烦君传遗逸，着我入樵渔。

玉垒开方面，金汤控上游。连营骠骑宅，重柝雁行楼。彊弩虚空发，飞桥日夜浮。烟生烽燧地，草死虎狼秋。此处兵威震，当时国步忧。六年襄郡守，三策荩臣谋。大将深围陷，长江万里休。两淮先按堵，孤注独横筹。破竹才乘势，闻风已置邮。乾坤机轴转，海岳版图收。春变山堂柳，波通汴水鸥。平坡南下马，远渡北来舟。无复琼花梦，犹余芍药愁。尘埃何竖子，还拥黑貂裘。

日日湖头望，望夫夫未回。无情春水恨，祇送别船来。

一点春寒入瓠犀，海棠花下独颦眉。内厨几日无宣唤，不问君王索荔枝。

一片相思木，声含古塞秋。琵琶是谁制，长拨别离愁。

老病思明主，乾坤入苦吟。秋风茅屋句，春日杜鹃心。诗史孤忠在，文星万古沉。祇应忆李白，到海去相寻。

半岭松声樵客分，一溪春草鹿成群。采芝人入翠微去，丹灶石坛空白云。

采向舜妃江庙前，得来贾客木兰船。老宜泉石搘慵态，吟称烟霞倚瘦肩。宴坐夜和金锡憩，经行春卓紫苔穿。知师道价神龙护，莫漫腾空去九天。

杀气消磨暗铁衣，夜看太白剑无辉。旧时麾下谁相问，半去封侯半不归。

瘦蹄生入玉门关，病放沙场战骨闲。归龁残刍应有泪，将军头白戍天山。

倩搔背痒坐深村，爱说前朝赐帛恩。县帖不来寻社长，自摊牛契教玄孙。

草绳穿鼻系柴扉，残喘无人问是非。春雨一犁鞭不动，夕阳空送牧儿归。

为引寒藤延晚翠，试栽碧玉动秋根。凤梢依旧生虚籁，龙箨相将添远孙。林月过庭窥断影，茶烟润色到啼痕。汤休丽藻题还遍，贝叶应多此处翻。

花影玲珑满绣床，自调绿绮背红窗。惆怅佳期学弦线，七条哀怨不成双。

闻有宫袍赐，翻令闺意伤。良人在行伍，祇待妾衣裳。

征衣须早寄，遥忆藁砧寒。莫讶啼痕少，相思泪已干。

姓疑乾竺古先生，霞外幽栖近四明。履斗星移冠剑影，步虚风引珮环声。蘂宫夜唤青鸾降，花洞朝骑白鹿行。长使芝童看药灶，为耽琼液过蓬瀛。鹤传仙语归华表，鱼寄丹书上赤城。怪石醉中拈笔画，险棋静里按图争。玉桃窃惯慵留种，瑶草寻多尽识名。缩地日携龙作杖，卧云时约凤吹笙。海边定与安期遇，关上当逢尹喜迎。我本翠寒山道士，相随便欲采黄精。

圣代容高尚，山林隠去休。方知尧舜日，亦自有巢由。

肄业重溟外，随缘大夏中。锡飞鲸海静，杯渡蜃楼空。音信千峰隔，华夷一水通。秋深故国梦，应与逝川东。

只尺寒流千万峰，湍声寂寂暮猿空。买船欲泛春潮雨，楚树吴云是画中。

遥天碧荡荡，远草绿愔愔。并作相思海，春来一样深。

后土祠南裔，坤维媲室家。国封严典礼，宫祀尚褒嘉。不是神灵异，焉能眷迩遐。应须有玉女，到此赏琼葩。丽服从空降，明妆倚日斜。同挥五云扇，共驻七香车。月姊羞调粉，风姨罢散花。青童回绛节，金母屏彤霞。故事唐时盛，佳名数代夸。尘根虽下界，天意在中华。雪让珑璁巧，冰销刻镂瑕。人间惟独尔，地上更何加。万花殊寥落，群芳避艳邪。玫瑰诚执御，芍药等泥沙。圣运俄惊辍，兵强忽肆拏。舛讹难核实，真赝遂聱牙。雷雨还惊蛰，潜藏重发芽。旁枝微旧崛，新叶漫荣荂。尤品终芜没，珍蕤逐水涯。两朝成草莽，九庙杂龙蛇。古殿兰旗暗，残炉桂燎赊。蕣颜愁想像，珠树绝骄奢。寂寞无双誉，徘徊但自嗟。八仙聊免俗，消得宝栏遮。

黔南万里地，剑外去宁亲。蜀魄花成血，山魈树隠身。竹枝歌峡夜，椰子醉蛮春。归访王孙宅，弹琴有故人。

野旷行人少，林荒夕照微。烟中一声笛，何处牧儿归。

红桥二十四，明月照笙歌。若是迷楼在，游人应更多。

名山旧隠岩峦秀，精舍萧闲殿阁虚。像礼旃檀千古佛，经翻贝叶五天书。兽依草座跏趺后，禽下花台施食余。空翠湿衣横楖栗，绀泉澄钵涌芙蕖。鹫峰梦遶云中寺，鹿苑身栖物外居。清梵夜回松月冷，孤禅昼起柏烟疏。曙钟寒韵侵虚籁，午供春香入野芜。道念有时怜老病，尘缘无计问真如。远公若许来同社，陶令何妨去结庐。便向东林傍尊宿，菩提从此发心初。

冠带寒星帔剪霞，步虚去宴玉宸家。醉归却跨青鸾下，冲落碧桃无数花。

玉案清香彻夜焚，紫烟成盖覆茅君。数声金磬秋坛霁，敲碎遥天一缕云。

书满琅函秘不开，云窗雾阁锁青苔。门前白鹿将麑过，定是避秦人引来。

淡染云霞五色衣，杏坛朝罢对花披。洞中养只千年鹤，长被仙人来借骑。

生意玄烟里，春工毛颖中。枝头两三蕊，开不假东风。似到孤山下，斜枝入眼中。分明几点雪，欲折又成空。

锦绣波翻太液空，一池寒雨落芙蓉。内前尚有中官住，却听西蕃寺里钟。

玉井荷花碧，中藏偶意深。绿房千万菂，多少可怜心。

四老本英雄，来成羽翼功。向令秦重士，未必隠山中。

乾坤罢战尘，渔钓可藏身。何事刘文叔，犹来觅故人。

有心兴汉室，不意托孤儿。帝昔曾三顾，臣今表出师。

心寄羲皇上，生逢晋宋时。风流千古意，只有杜鹃知。

报道春归去，忙来看落红。岂知春不去，还在绿阴中。

纫草成春服，汲湘供晚炊。人间风浪险，醉里几曾知。

桃李宫城近，偏承雨露恩。至今耕种地，一半作花园。

汉苑花何处，唐陵柏已空。相逢大堤柳，令我忆苏公。

御爱花无主，长生树几时。青青辇路草，尽属牧羊儿。

若论将军勇，神京反掌图。中原数千里，可惜葬西湖。

祀典当时盛，忠曾保赵孤。谁知宋祚绝，今与庙俱无。

孟月祠原庙，都人忆故宫。当年驾幸处，乔木鸟呼风。

山势犹龙凤，行宫已劫灰。北人偏怅望，曾见汴京来。

离居迫驰道，晨往内西门。屏营无顾问，偶逢路人言。昔有六代宫，今为百姓园。阿阁余故基，层城但颓垣。金铺失严邃，玉座变荒原。陈昏蚤堕灭，隋奢亟崩奔。乐极终复悲，替兴相覆翻。结绮徒构恨，临春工锁冤。贵嫔艳亦无，丽华皆不存。高堧鸟乌集，沃壤蓬麻繁。鸮如拜月魄，蝶化寻芳魂。草遗旧裙色，花泫新啼痕。空余龙津水，流入鱼藻浑。犹涵睿泽在，尚感阳和恩。孰知涓滴微，曾悦万乘尊。坐令刍荛贱，禊饮污其源。念彼禾黍地，凄然难具论。宠深乃见辱，涕下还成吞。

雾气沈坤极，涛声撼北溟。云霞五色水，丹碧万重屏。脉络华夷秀，并吞宇宙青。石梁横地户，洞构压风霆。砰磕纷鸣鼓，漰渹疾建瓴。提封思霸主，巡狩陟遐坰。黔首何多难，皇居不少宁。山驱麟避薮，海塞蜃迁庭。卤簿周荒服，鳞虫畏典刑。天吴惊象驾，精卫泣銮铃。浪激秦嬴怒，崖崩汉武灵。空悲祖龙死，但觉鲍鱼腥。采药终骄妄，求仙竟杳冥。惟闻传二世，无复享千龄。古昔飞腾客，能存变化形。解交乌兔髓，定翳凤凰翎。玉检微藏旨，金丹别有经。东华司筭历，南岳考功铭。亿劫开玄閟，三宫护紫扃。睿仁斯可冀，淫暴讵堪听。漫致安期舄，虚邀阿母𫐌。昆池波鼎沸，阿阁土花零。夜雨蛇升树，春潮蛤上汀。茂陵迷乱草，禁苑暗流萤。奢侈如飘电，危亡若炳星。明君当至治，方士或来停。火宅休生棘，情河易转萍。愿逢清静化，昌运几时丁。

忆昔江东日，离居托孟邻。儒家见君好，谈席偶情亲。南斗文昌近，西山爽气新。骊珠惊俗眼，琼树倚芳晨。大雅今重皋，奇才岂易伦。珊瑚生海网，汗血出天津。句满鸡林贾，名齐雁塔人。传经心入圣，用笔意凝神。射策应先手，藏环定后身。巨流思待济，吾道诎当伸。落魄伤迟迈，依栖笑隠沦。三年为倦翼，万里作穷鳞。伏枕思霜橘，归溪恋紫莼。鸿稀石城信，鱼隔太湖滨。故宅闲多草，空船独采蘋。夜吟酬蟋蟀，暮景叹麒麟。老恐襟期断，悲怀辙迹陈。旧峰还似洛，淮水想犹秦。胜地登临数，殊乡梦寐频。潮吞李白月，花动谢安春。有兴须相觅，无聊漫自呻。休疑交契阔，尚觉胆轮囷。远物那堪赠，佳音欲细询。劳歌因奉寄，题罢更沾巾。

肢脉昆仑析，胚浑混沌先。灵分玄岛峙，秀聚景云鲜。覆压风雷窟，枝撑宇宙穿。崚嶒攲筿雾，历棘耸萝烟。嶪嶪栖危壁，磷磷过瘦涓。雨攻绳眼断，浪击弹窝圆。笔架珊瑚竖，屏围玛瑙偏。骨攒狞鬼竦，脊凸老蛟跧。剑卓空苍色，矛森紫翠颠。丑宜镌鸟篆，刚可利龙泉。怪渍潮纹湿，顽和地轴连。筼筜梢映带，薜荔叶萦缠。磊磈蛇身缩，崩峥凤势偏。藓侵题字处，藤络倚筇边。碎砾铺文贝，尖峰斫黛莲。窦深膏乳滴，甃润土花沿。俨若峨冠者，昂如峻士焉。磴危欺木屐，矶滑怯苔毡。移恐岚光动，扪嗔野蔓牵。冲湍声类磬，泻瀑韵成弦。硬性辞斤凿，嵌形欠画传。鼓歌伤莫续，鼎句叹难联。砥砺诚由著，磨礲学及迁。畜奇希抱璞，炼饵诧飞仙。寸势垂千仞，嵬胎结几年。岩晖知产玉，峡束见奔川。织女支机稳，山人作枕便。陨星沈战域，敲火出渔船。异或称羊化，疑应讶虎眠。龟埋遗碣下，麟仆古茔前。屹立中流壮，平施大础坚。怀沙嗟放逐，凝魄惜婵娟。德必穹碑纪，词当巨砚研。险思经滟滪，功拟勒燕然。嵩岱归诸掌，蓬瀛寄一拳。不须填碧海，直欲补青天。

宝地人来少，柽阴自晚晴。片云依石润，孤磬出花清。竹笕分泉细，檀烟上{叠毛}轻。勒铭留水寺，应供宿江城。适楚涛喧定，归吴雪滞行。雨苔粘冻屐，廊叶覆闲枰。琴为蛇纹买，书因鸟迹评。眼高无佛祖，诗癖有山兄。句妙唐风在，心空汉月明。昼禅休树影，夜梵杂松声。夏减游方兴，秋添住岳情。何时修白业，去结懒残盟。

碧树绿芜空乱云，故人何处隔江村。旧书在手再三读，新恨从头又一番。竹帻随行家具活，兰亭摹出典刑存。几时定访扬雄宅，为问太玄经里言。

见说会稽郡，风流如晋时。贫惟将母去，清不要人知。修竹王猷宅，春风夏禹祠。到官游有暇，好寄剡中诗。

高柳夕阳收，繁弦奏未休。数声风露饱，一壳古今愁。凉思知秦树，哀鸣乱渭流。年年离别处，几曲送残秋。

忠言如海胆如山，趣入金门虎豹间。玉笋晓班联鹭序，紫檀春殿对龙颜。气凌百辟星辰动，赋就三都造化闲。岂向长沙淹贾傅，淳风会见笔追还。

南越连闽徼，东瀛贡百蛮。军营威帅阃，记室比官班。之子称时彦，群公誉早攀。诗坛堪白战，幕府政朱颜。横槊金飚动，谈兵玉帐闲。货通夷舶富，民羡国风还。夜柝鲸潜海，春旗豹隠山。携琴游有暇，挈榼酒休悭。将佐知书贵，勋名待诏颁。孟坚词讼作，留照汗青间。

严跸传声入建章，汉官趋陛肃鸳行。驾回黄道清尘动，人在金銮白日长。承诏晓闻天语近，赐衣春觉圣恩香。马卿赋猎兼忠谏，独许骖乘锡尚方。

汉守曾悬榻，家声复世纶。赞廉推雅士，列郡重嘉宾。昭代详刑谳，贤僚体圣仁。袴襦怜故老，狴犴念冤人。英干登时望，文华异等伦。固宜膺宠渥，岂但活罢民。江左名藩旧，风流佐幕新。平反须有颂，刚决看如神。郄鉴初荣养，黄香早缔姻。锦还乡已昼，彩戏室俄春。自补寻山屐，谁亲垫雨巾。拊循恩易洽，煦妪俗当淳。曲动阳关叠，樽移祖帐陈。未能忘手握，何得更情亲。羡尔丹霄贵，悲余白髪贫。尚期金鼎药，犹客素衣尘。岩壑将幽赏，烟霞欲隠沦。交游千古事，离别百年身。楚泽寒多雁，吴波暖见鳞。相思不相见，音问莫辞频。

多士当文治，明良际盛时。骚坛先佩印，策阵已搴旗。西极蹄千里，南溟翼四垂。疾雷天地破，崩岳鬼神移。学过三都赋，神超七步诗。阴何须大赏，鲍谢只平欺。尺璧光难掩，华钟响发迟。人游丹桂窟，凤哕碧梧枝。汉室方虚席，枚皋复擅词。数承恩诏见，趋赴重官仪。黄阁登清要，苍生息旧疲。星辰侵履舄，桃李傍阶墀。珂里豪家逐，铜驼乐部随。行歌金騕袅，醉舞玉参差。杜曲花偏满，蓬壶酒不辞。弓开射熊馆，剑倚化龙陂。秀彦居同宷，轩车出共驰。侯门相杂遝，寒素独吁嘻。尘榻应容下，仙舟可待追。亦惭才莫逮，终负志难衰。攀附羞萝茑，徬徨向路岐。未酬题柱兴，徒抱练丝悲。幽谷音犹涩，盐车力尚卑。泥途淹𫘧駬，荆棘困黄鹂。𪾢睆还求友，腾骧却避羁。愁吟长铗伴，闲梦矮床知。缝掖今谁贵，乘桴任所之。短章非善颂，聊以展吾私。

百折历云峤，千花通水源。寒藤垂到地，怪石立当门。白壤炼丹赤，清池磨剑浑。曾来诵经处，片雨滴苔痕。

野色随墟落，江皋烟景饶。远村明晚烧，高岸没春潮。览镜芳年去，援毫藻思销。琴书苦行役，不敢问渔樵。

一见故人归去来，渔竿不肯博三台。汉陵今日无抔土，惟独先生有钓台。

行李依吴榜，飘蓬更楚乡。山川岁云暮，风雨夜何长。此地从兵革，斯民复旱蝗。荐饥怀赈粟，久渴望携浆。船妇争遗穗，樵童拾弃芒。哭丧多藁葬，征旅少赢粮。岂有灾重并，而无户损伤。一年租幸免，众口饭谁将。生晚羞干禄，忧时念彼苍。悲歌思请剑，颓堕辄椎床。宵枕当寒溜，晨梳候曙光。牧羊人戢戢，放马草荒荒。木落明秋野，江空月照霜。城乌头并白，水树叶先黄。羁客情难遣，朋侪兴不忘。投琼花院内，博塞竹林傍。尚恐诗盟浅，犹嗔吏鞅妨。偏提随款段，笭箵下沧浪。稍遂田园计，终须萝薜藏。松筠亲戚辈，麋鹿弟兄行。春寺寻暄暖，晴波泛渺茫。清泉濯足冷，紫菊染巾香。醉任王侯贵，闲辞礼数忙。庞公厌州府，陶令乐柴桑。酬答幽期惬，交游素愿偿。短章应得附，真赏莫能量。颇似岑参句，多因杜甫扬。流传千载后，直欲继前唐。

云伴老僧居翠微，老僧应共白云飞。杖藜西去云东去，日暮僧归云亦归。

杜曲芳菲早，江城店舍烟。雨青榆荚地，风白柳花天。愁结丁香上，酲余禁酒前。病多游冶少，春事亦留连。

闻说华阳洞，人间第八天。茅君旌屡降，弘景驾常延。地吐黄金气，潭流碧玉泉。神丹光夜发，朱草叶春妍。羽客家相接，麟洲脉共连。山遗秦女药，锄得汉朝钱。处士怀贞遁，长生契宿缘。童颜曾辟谷，鹤相合成仙。啸傲三峰上，披研万象先。囊攒五行物，剑握七星权。石铫青精饭，风炉紫术烟。赤松齐远躅，玄俗并遐肩。九转功将就，双亲念复虔。却携琼笈转，归枕白云眠。蓟子家尝历，壶公诀尽传。路回蓬岛下，杖化葛陂边。经案苔侵遍，闲枰雨滴穿。池留洗瓢水，壁挂断琴弦。蕙帐{犭员}空怨，萝窗月自悬。岩存容怅望，涧去意潺湲。局久棋多变，寰清鼎又迁。衲衣期异日，筑室定他年。季世嗟予晚，幽栖志独坚。欲随蒲坐具，已办布行缠。学道无如此，游方恐未然。尚迟甘旨奉，更被苦恩牵。脑虑精难满，心忧影或偏。藓坛情愿扫，茶灶手能煎。根究婴儿后，参同混沌前。求真不易遇，师匠早哀怜。

髪寒多不剃，门雪少曾开。瓦钵几星芋，石床三面苔。缘衣虱懒拾，避猎鹿长来。见说岩头树，前生手自栽。

水驿相连晓夜行，浑无心记短长亭。莫笑杨花道飘泊，人生自有一浮萍。

寒风扬尘走沙石，朔气僵人马辟易。五千步卒当数万，空拳奋张争无敌。单于趣降声疾呼，道穷矢尽身为俘。归无面目见天子，筑台何颜怀故都。义血不染战场草，宁甘北首阴山老。空垂远涕望汉天，难洒茂陵松柏边。

霸业销沈烟树浓，吴王台殿梵王宫。屧廊人去土花碧，香径僧归秋叶红。飓母射岩风动地，蛟精徙穴雾迷空。明朝江郭重回首，寺在翠微苍霭中。

童颜几寒暑，编叶当衣裳。琴古面无漆，柏枯身有香。树精为老仆，石髓作干粮。不语坐松下，天风吹髪凉。

衡岳乔松道途远，成都古柏山川隔。忽惊老树刺眼来，疑是颓崖压东壁。拗怒风雷龙虎气，盘折造化乾坤力。阴连沧海一片秋，秀夺西湖两峰色。寒云苒惹霾昼影，冻藓缘沿借春碧。醉翁睥睨欲挂衣，禅伯经营思憩锡。乌鸢冥下踏枝空，猿猱夜过嗔藤仄。铁干铜柯嗅不香，苍雪玄烟润将滴。便拟攀萝解纠缠，何烦平地生荆棘。直须扫去曲碌姿，挥作昂霄数千尺。

老妻病女去淮西，慈母居吴鹤髪衰。我独天涯听夜雨，寒灯三处照相思。

吴刚夜入广寒阙，生擒老兔出秋月。嫦娥泣雨蟾影孤，灵药不舂玉杵歇。桂花凝毫拔苍绿，蜀丝缠金缕湘竹。紫兰蕊笑春风愁，莲花仙冠坠簪玉。松腴点漆光照眸，藤肪捣雪滑欲流。乐毅小帖排银钩，天马历块无九州。梦中忘笔那有花，古锥画地飞龙蛇。觉来寻锥亦无处，但见鸟迹留平沙。

国色双花相并栽，周郎分得小枝来。汉宫早有君王见，金屋须教一处开。

道士醉卧天柱峰，睥睨石上千年之老松。松精相感入梦寐，化作苍髯双老龙。酒肠空洞生鳞角，飞出两龙醉不觉。须臾霹雳撼五岳，丰隆缩手不敢捉。神灵顷刻归虚无，壁上但见双松图。松耶龙耶莫能诘，栋梁霖雨藏秃笔。

珊瑚枕上玉箫横，一曲霓裳万里行。漫道九重宫殿远，几曾掩得外边声。

玉山道人苍壁立，胸潴万斛松煤汁。吐作千年古怪藤，犹带西湖烟雨湿。元气淋漓草木活，太阴菌蠢虫蛇蛰。须萦翠雾瘦蛟走，睛抉玄珠黑龙泣。神剜鬼刻字崛奇，水精火齐光陆离。天魔擎来帝青宝，鲸波涌出珊瑚枝。墨花酣春马乳涨，醉梦渴想西凉姿。风窗秋疑蠹叶语，露架夜忆虬柯垂。须臾掩卷何所见，月落庭空无影时。

雨巾风帽别真师，雪满天坛驾鹤迟。囊佩山图行几日，棋逢仙客看多时。丹房芝术春英长，玉洞烟霞夜梦离。定有壶公远相送，瓢中添著几篇诗。

听彻哀弦泪两行，香山居士未心降。当年杜老吞声哭，恨不相逢在曲江。

家分半席并鸥眠，兴堕吴头楚尾天。机杼晓声柔橹月，帘帷暝色片帆烟。鱼龙窟宅同春梦，鸡犬图书当夜船。咫尺五湖晴景好，钓竿闲在草堂前。

毡城万里风雪寒，妾行虽危汉室安。汉室已安妾终老，妾颜穹庐岂长好。汉家将相多良策，更选婵娟满宫掖。单于世世求和亲，汉塞自此无风尘。

吴晋豪华冷劫灰，竺干金刹压崔嵬。玄黄半夜虎精泄，紫翠一峰鳌背来。池水暗通浦海入，岩扉寒枕白云开。轮蹄未散鬼吟寂，万壑松风僧定回。

夫子今衡鉴，斯文属在兹。擅场年鼎盛，抱业器瓌奇。鹗荐崭头角，鶑迁奋羽仪。词源倾渤澥，笔阵偃蛟螭。太极钩深赋，先儒射策辞。秋闱前决胜，春榜后名驰。激切波澜立，镌镵物象危。光芒牛斗宿，标格凤凰池。袍色宫花称，才华制草宜。马骄曾杏苑，胪唱果丹墀。王事勤州佐，官联逼郡麾。谈经犹宝地，视篆必瓜期。渐觉要章宠，徐看利泽施。治应黄霸最，民定邵棠思。郢雪聆高调，郇云喜近披。晚陪灵运屐，早访董生帷。梓匠宁辞斵，樗材忝辱知。尘凡劳点化，传玩指瑕疵。我自哀王粲，伊谁说项斯。碧山招未隠，白髪病相欺。岁晏空江急，风回落木悲。雨来孤枕夜，梦别故人时。留滞飘蓬梗，攀援折桂枝。愿言多善政，尚得播声诗。

一枝倾国又倾城，笑并香腮百媚生。湘浦二妃窥宝镜，星宫双六下银泓。金波影俪婵娟巧，玉露心分沆瀣清。曾向鸳鸯屏上看，野花空得合欢名。

千峰乱水上，一榻到应分。古像焚香礼，寒钟出定闻。瓶离剑池月，锡入秣陵云。好去北山住，草堂休勒文。

菊花三百六十种，处处名园花不同。安得化身千百亿，一花著取一吟翁。

燕台气概汾阳裔，赤骥腾骧彩凤飞。吏鞅晚淹彭泽米，酒钱春典杜陵衣。西山手板情还适，东里角巾身不归。空有遗文落人世，朱弦声绝赏音稀。

赭袍红映缕金衣，笑并花骢酒力微。试问六龙西幸日，有人曾侍翠华归。

汉祖龙飞日，真人豹隠中。纶音来蓟北，驿传起江东。圣德深弘教，玄门厚植功。垂衣轩帝治，问道广成风。兽梦符坤极，鸿门建震宫。雨敷皇泽意，雪应紫宸衷。白玉刊章重，黄金范櫑雄。制词天藻叠，冠佩露华浓。宣室繁厘受，高禖敬祀恭。严斋迎景祚，正念格晨穹。宇宙枢机运，雷霆寂默通。扈骖銮从近，恩赉上方隆。裔演留侯系，经开柱史蒙。五朝膺显渥，百辟仰精忠。宗戚勋封盛，师生禄秩崇。力辞君九锡，首迈爵三公。第宅仙官府，逍遥绮皓翁。漆园春未老，蓬岛药何穷。诏下瑶京鹤，神升绛阙虹。自期冲举去，谁识寿龄终。霄驾烟霞远，星坛杖屦空。图容曾翰苑，遗迹漫崆峒。太上元无象，微谣讵得工。独存清净化，为国致年丰。

隠去看看白髪新，草堂资尽箧生尘。五陵亦有闲相识，只把黄金笑买春。

五色何年补泬寥，百弓无地驾琼瑶。老龙千尺卧寒玉，雌霓半空横彩绡。天路行看星象逼，江涛怒息水犀嚣。骑鲸便欲超银汉，直践台阶挹斗杓。

环堵萧然瓢屡空，不详姓字一衰翁。此身自谓羲皇上，却堕闲人画卷中。

移家连晚岁，屏迹值春寒。旧业遗松迳，幽栖远杏坛。数椽容膝易，五斗折腰难。有客来排闼，无人为整冠。讽诗称鲍照，卧雪念袁安。下里余谁和，高山尔自弹。迎门屐齿折，扶病带围宽。乍喜交时彦，相寻到冷官。邻惊都骑盛，仆出草堂看。光价连城璧，风流艺苑兰。老嗟倾盖晚，贫觉布衣单。午灶添茶具，烟蓑罢钓竿。传呼闻杜曲，荣耀满江干。文雅多歆艳，殷勤少接欢。长鲸钩上掣，巨阙匣中蟠。笔力千钧弩，襟怀百丈澜。籍通金马选，诏待紫泥干。乐毅曾强赵，夷吾遂霸桓。贵应联万石，功定服三韩。留取刊彝鼎，勋名未汝阑。

锦袍烟艇夜郎西，酒思金銮入直时。不道相思杜陵老，愁吟落月屋梁诗。

共有烟霞疾，襟期江海分。故人年老别，寒雨夜深闻。地肺潜通岳，峨眉秀拂云。何时负笈去，稽首五千文。

少年令节醉花前，老病花前服药眠。自检铜人试榆火，午窗烧艾起新烟。

种种念予髪，垂垂怀老禅。公卿既无分，巾钵欲随缘。布袜云门寺，铜瓶雪窦泉。他年调水牯，鼻孔不烦穿。

酿蜜筒香蜂报衙，杏梁泥歇燕成家。浮萍断送春归去，尽向东流载落花。

彭泽归来菊未荒，便投簪绂弄沧浪。一篷烟火莼鲈兴，数亩茅茨橘柚香。欸乃几时歌古调，籧篨何处避残阳。钓闲若枕图书卧，应被人称是墨庄。

雪压狐裘醉玉京，夜闻歌吹到天明。寒窗病起今头白，始听春蚕食叶声。

莫折阊门杨柳条，带将离恨过枫桥。向道春愁不禁荡，兰舟长放橹轻摇。

海内升平服四夷，远邦贡物尽珍奇。近颁手诏俱停罢，独许南方进荔枝。

罢朝轻辇驻花边，催唤黄门住静鞭。三十六宫人笑语，上前争索洗儿钱。

昭阳仙仗五云中，遥听笙箫起碧空。夜半月明人望幸，君王自在广寒宫。

宫娥随驾蜀山回，春日还从内苑来。闻道上皇忧寝食，御前休报海棠开。

吴霜两鬓早先秋，闻道愁多会白头。溪上鹭鸶浑似雪，想应无那一身愁。

力平水土势回天，功业三千五百年。四海九州皆禹迹，独留陵寝越山边。

清泉自盥沐，丱髪不冠巾。看尽世间事，争如林下人。啸云岩谷应，坐石鹿麋亲。莫弃茅庵去，白桃花又春。

绿阑干护水鳞鳞，苏小门前柳弄春。听得语声娇不见，隔帘佯唤卖花人。

贞女浣纱日，行人去国悲。生前漂母馈，身后谪仙词。白月沈魂在，黄金报德迟。如何孟少府，到此不题诗。

葺茅栖碧𪩘，梯路上云危。树影池摇曲，泉声石碍迟。鸟衔丸罢药，猿拾著残棋。见说仙家伴，时来觅紫芝。

诗人不是欠生涯，野性从前懒在家。冷眼春来元有分，看山看雪看梅花。

天堑鸿流拥积沙，石城虎踞漫雄夸。山陵青草六朝地，巷陌乌衣百姓家。紫盖黄旗消王气，琼枝璧月吊庭花。孤云更作降旛势，目断楼船日又斜。

破屋无茅柱脚斜，一农头白病看家。年来水涝秧难莳，却傍湖塍种藕花。

朱门当道拥高槐，拂晓鸣驺散乳鸦。红叱拨骄矜匼匝，黑昆仑黠解琵琶。姬将银蜡烧明月，犬带金铃卧落花。不信铜驼荆棘里，百年前是五侯家。

月照芙蓉水殿秋，仙韶一曲奏凉州。高皇尚爱梨园舞，宣索当年菊部头。

条脱金寒翠袖冰，羊车梦里辘轳声。薰炉宿得沈香火，暖却春纤暖玉笙。

妖艳分明构祸胎，黄金瓌丽更危台。笙歌夜倚东风醉，粉黛春从南国来。原草翠迷行辇迹，野花红发舞衣灰。豪华肯信今为沼，烟水翻令后世哀。

一病文园渴思深，祇应惆怅为鸣琴。老来减尽凌云气，却赋长门易酒金。

十疋吴绫赏水新，一声歌歇杏梁尘。家徒四壁门如水，那得明珠换美人。

满袖玉皇香案烟，彩霓背上俯晴川。红黄霜树珊瑚海，黑白云花玳瑁天。玄圃空离楼十二，丹墀罢对字三千。吟豪醉蘸吴江水，写与骑鲸李谪仙。

千门万户矗青冥，六国脂膏四海兵。岂但此中非帝业，当时犹更有儒坑。

蜀郡方齐鲁，文翁迈俊贤。箕裘承宪业，星宿近台躔。宇宙汾阳鼎，风云祖逖鞭。阃威分海徼，节制控闽川。馈饷功曾立，廉能迹屡传。儒冠真耀武，帅府重芳年。参画旌麾右，驰驱将相前。豪挥惊草檄，燕集见华篇。吏牍分占授，军机妙转旋。百蛮元震詟，诸校益贞坚。训练群材进，钧陶众彦迁。柳营兵镇肃，莲幕绂光鲜。除内恩终许，安边诏必怜。酒容山简醉，骑想葛强联。日月新尧历，车书旧汉天。扬雄兼赋颂，嘉什到甘泉。

剑阁清尘犯属车，纲骡驮得荔支无。却嫌画史才情少，不作承平舞马图。

别墅清深无俗人，蛛丝窗户网游尘。绿阴镂日新欢夏，红雨鏖花故恼春。病去情怀逢酒恶，困来天气与茶亲。壁间乌帽长闲却，肯学陶家戴漉巾。

衔得香泥去，花间日午时。玉人方睡起，莫讶卷帘迟。

远寄奇枪紫玉形，寒翁欢喜欲镌铭。茅峰道士传茶诀，林屋山人送水经。崖瀑松风添瑟缩，地𬬻槐火共青荧。矮瓶未罄长镵健，且傍云根饱茯苓。

拾来虚费藕丝穿，暴富池塘积万千。人世不平如买得，夏天那有盖鸥眠。

翳日桤阴翠幄遮，葑围高下奕枰斜。陂塘几曲浅深水，桃李一溪红白花。赪尾自跳鱼放子，绿头相并鸭眠沙。春郊景物堪图写，输与烟樵雨牧家。

蓟门飞雨布袍泥，游子魂销几梦归。赋有声华羞狗监，泪无气概笑牛衣。客愁万斛添杯量，春瘦三分减带围。不似江南烟艇小，柳花如雪荻鱼肥。

十日花时九雨风，年年百五病愁中。春寒不禁香篝火，红蜡青烟忆汉宫。

罢直奚官雪满腮，少年曾扈上之回。金砧戍削蹄多裂，玉秣辛酸齿半摧。苜蓿地闲春草遍，葡萄宫废野花开。病嘶破枥秋风夜，犹忆先朝较猎来。

缫得新丝白，将来织素缣。自惭非锦绮，尚被舞人嫌。

千年岩璞斩新硎，一片琳腴截紫青。云汉带星来玉匣，墨池蒸雨出沧溟。烟开雾敛天晶彩，海静江澄地典刑。要与陶泓作佳传，老磨松液写黄庭。

东风吹绿上汀洲，染出江南一片愁。长到春来问芳草，不知何地可忘忧。

妆浅颦深凭绮疏，小郎新拜执金吾。弦中言语分明怨，裀上腰肢准拟扶。翠履鸳寒慵鬬草，红牙马暖罢樗蒱。无人商略心头事，潜向花间卜紫姑。

疲牛病喘饿桑间，碌碡闲眠麦地干。残税驱将儿子去，豆畦却倩草人看。

金缕纹桑斵局坚，红云倒浸一池莲。星环紫极无多点，月印银潢有两弦。行采砧声鸣素练，计筹花片落牙钱。个人惯受卑栖苦，长为归迟罚绮筵。

荒园日日涉蓬蒿，破屋年年盖把茅。向石侧生花倚势，缘墙直上豆攀高。归兮春草芜三径，老矣松风有二毛。莫笑家贫拙于事，长须能压榨头糟。

壮怀玉具剑空携，老去金门献赋迟。服药身躯多病日，养花天气半阴时。愁乡尘积瑶琴岳，梦境寒生翠被池。春事几何公事急，可怜蝴蝶挂蛛丝。

天女纤纤罢散花，婴儿一掌玉藏瑕。寒生钩弋两三指，春屈柔荑四五芽。骸垢有疮肤起粟，臂风无力手长麻。老夫技痒烦消遣，休忤仙姑打蔡家。

分向湘山伴野蒿，偶并香草入离骚。清名悔出群芳上，不入离骚更自高。

桐君种药隠蘅皋，竹祖生孙共养高。茶脚碧云凝午椀，酒声红雨滴春槽。休粮貌古添清瘦，饵术身轻长绿毛。仙诏未颁迟拔宅，家资犹恋一溪桃。

豆秸灰动拥罏天，品字煨残榾柮烟。诗草病多删枕上，眼花书久废灯前。老依萧寺僧留宿，相对蒲团夜不眠。筋力渐衰余习在，梦中去趁暗门船。

九天宫阙郁嵯峨，公昔骑龙上大罗。文在玉堂多焕烂，泪经铜狄一滂沱。原陵禾黍悲酆镐，人物风流继永和。今日吴笺拜遗墨，只堪哀怨不堪歌。

