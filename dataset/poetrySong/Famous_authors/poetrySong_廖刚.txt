千年东序愧囊锥，浪学何生且一归。远道几烦黄耳走，故山今谢白云飞。燕游未许安仁里，梦想频惊在礼闱。争似钓台饱风月，一谿桃李自霏霏。

少小各西东，天涯会两蓬。相看身未了，欲别意无竆。岁晚嵩山雪，天寒洛浦风。寂寥倚孤剑，应忆笑言同。

萧条门巷陋于颜，老去青春仅得闲。心画传家无计策，手谈留客谩机关。静思往事千年上，俯叹劳生一梦间。多谢光临无别意，为闻流水与高山。

百草千花巧趁春，爱春何独水边人。青门紫陌酒旗飏，丽日和风天气新。白玉少年长带珮，红蕖游女小腰身。自怜惯作金明客，坐对闲窗满席尘。

使华彩旆明春江，江边佛国游清凉。柔桑菀菀丝成荫，落花寂寂红余香。人间节物易流转，独有日月壶中长。高懽应笑杜陵客，典衣沽酒留风光。

十亩清阴隔短墙，幽香端许借余光。修篁戛玉乱垂影，佳木屯云巧著行。隐几助成春草梦，卷帘饶占比窗凉。谁知靖节心源冷，独眄庭柯兴味长。

燕子无情语亦稀，春风池沼自涟漪。当年胜事归何许，苔没龟趺有旧碑。

画桥红去卷蛾眉，台榭遗踪草树迷。犹有天然无限意，一池春水浴凫鹥。

蔓草春深绿更齐，玉鞭何处选芳菲。旧时锦绣丛中蝶，却傍疏篱野菜飞。

云雾阴阴阁太虚，雨余蛙蚓上阶除。山颓井塌应无奈，大有人愁化作鱼。

倚天华栋俯长洲，渺渺双溪一槛秋。匹马问津迷去客，乱帆分港竞归舟。花飘两洞红交浪，影落三山翠合流。清夜鸣榔何处曲，冷光平泛玉帘钩。

龙津剑窟古南州，阁势横空占上流。山色镇留春色在，水光长带宝光浮。风檐绿筿寒珠箔，雨岸红蕖隐钓舟。祗恐枫宸促归觐，未容潇洒老沧洲。

世上男儿半可羞，贞姿谁欲遣随流。百年负愧生何益，一诺难酬死即休。明月碧溪长共洁，孤云落日自含愁。悬知万古悲行客，不待亭皋木叶秋。

微云过疏雨，一洗尘土昏。潜行德幽寓，隐约桃源村。须臾胜士集，气类非权门。图史恣娱目，琴碁聊侑樽。岂无肴炙珍，忆鲈偏荐莼。大笑屋瓦震，雄辨江涛翻。却愁贤主人，早晚东南奔。谁与识我辈，咄哉非汝髠。

短檠移爝光，败席扫虿蜇。轩昂仅容膝，良愧生事拙。妙语契深心，澄浑皎寒月。何当日相寻，尚陋温伯雪。

风流万石有孙传，伟望孤标拔俊躔。鳯阙翺翔绵二纪，虎城留滞肯三年。龚黄术业今谁比，皋吕章程旧独贤。政恐君王念耆硕，未教长作洞中仙。

朅来临抚未期年，五袴讙谣已蔼然。公道直堪平𫎬石，清风那用挹廉泉。飞帆便恐迷三岛，缓辔聊须选一钱。最有后车湖上客，梦随旌旆作神仙。

月波自昔腾佳名，练光一带萦寒城。摧风剥雨岁月古，拊槛足栗忧颓倾。恍然宏丽惊幻化，云舒霞烂飞雕甍。烟收雾敛霁色净，菱花玉女新妆成。瑠璃万倾浸蟾腹，星河帖底游鱼明。荣光爽气长不夜，但觉零露涓涓清。彩虹飞跨度别岛，缥缈嬉笑归蓬瀛。红蕖照水翠盖合，往往辉映双华旌。广寒宫阙倘未到，绝致惟欲轻题评。君不见钱塘有美东南冠，覆压湖山美轮奂。海门日日子胥潮，百里青烟付朝爨。又不见松江起尺跨垂虹，骑鲸直下窥龙宫。危栏欲凭骇神观，万叶出没风涛中。月波境对了无此，一色涵空天共水。圆明湛静趣已高，不与二景争雄豪。猗欤兴废物有数，高韵庾公今日遇。治荒斥陋意所便，荷锸去趋舞襦袴。西园花木顿生春，结客从今朝与暮。嘉禾为郡亦云久，壮观从来未曾有。月波解与去思长，千古风流端不朽。

忆昔负笈游虞庠，三千缝掖纷袍霜。英姿锐气磨干将，凌云薄汉争翺翔。君时捧书自闽乡，贾生十八惊洛阳。南宫我适同广场，邂逅愚智俱忘羊。低回十载灯烛光，纤鳞壁水追洋洋。怜君兄弟双鳯皇，邓林秀出凡楩樟。才名籍籍日以香，谁者不识江夏黄。登籍还许联龙章，米糠初未精簸扬。须臾绿骥驰康庄，瑶池下泽殊行藏。西清椽笔金玉相，扬鞭缓珮鹓鹭行。丘明迁固与颉颃，汗流晔寿走且僵。文奎忽度南斗傍，江湖洗耳听鸣榔。相逢一笑百念亡，玉自辉洁兰仍芳。元经寂寞谁问杨，逃空我幸论肺肠。蛟龙蟠蜇岂可常，赐环长恐成参商。春风三月莺燕忙，桥飞柳絮随风狂。修补冉冉将征艎，别离安得情无伤。如君知音满庙堂，尘沙肯使埋珪璋。鹏程九万讵易量，从今拭目看腾骧。我惭百事无一长，独有疏懒胜嵇康。功名老大空激昂，那能俯仰巡门墙。艰难辛苦亦备尝，濯缨早晚寻沧浪。与君后会何渺茫，江鱼塞雁无相忘。

雨萼烟梢恰半春，九华峰翠绮筵陈。花香暗逐金莲步，烛影潜交玉兔轮。青鸟不传言外意，紫云应识醉中真。鸣珂拥户蓬壶夜，想见愁看撤舞茵。

百草千花巧趁春，曲栏幽径总铺陈。舞腰尽欲看回雪，诗匠谁当断斵轮。难把星波浑作事，须知簧语有非真。何如玉镫归来晚，红袖争扶入锦茵。

漫士谁当识姓名，朅来微宦称单平。卑栖已分轩无过，高谊良惭盖始倾。负米未容辞五斗，屠羊安得羡三旌。夫君信欲光蓬陋，浪掷新诗一羽轻。

道行妻子尔胡颜，闾巷封侯亦不难。直使荣华倾后世，朱池终愧近严滩。

过客小长卢，馨香满道途。我来闻好语，归棹舞新蒲。

欲摘金英露湿衣，暗香还逐晓风微。仙翁可解追时节，心想何妨举世非。

平生才业笑时髦，唾手功名晚未遭。白髪早怜西日远，红旗还值北风高。定知国士逢青眼，会遣乡儇卖宝刀。独有失依门下客，梦随仙舸泛江涛。

玉色谁将巧染丹，妆成娇脆学应难。谢家儿女空才思，不似枝头许细看。

弥月鏁萧寺，百念损心曲。开门春山青，舟备春涨绿。回首戏事空，白黑扫枰局。却怜剔银灯，手纤腰素束。劝我金屈卮，阳春词非俗。归心千里驰，客饮一笑足。况我富朋簪，连樯泛寒玉。夜泊子陵滩，清辉耿相烛。

钓台兀层巅，钓钩应不曲。岂曰真钓鱼，爱此千顷渌。战争如奕棋，光武偶赢局。先生静观之，未肯带一束。纷纷揔儿戏，龊龊付鄙俗。万乘等故人，醉卧加以足。谁能弃天真，俯仰矜执玉。亘古才一人，卓哉理深烛。

洗眼贪看幼妇词，玉人空遣暗相思。凭谁为报归期近，趁得桃花烂熳时。

挥麈论天幸此同，酒杯共笑夜炉红。共须速了公家事，相逐西湖泛暖风。

柳嫩风摧绿，花娇雨妒香。欲凭羲驭缓，莫遣负韶光。

檐鹊矜巢噪，桑鸠唤妇鸣。客愁饶饾饤，墙外卖花声。

画舸便春涨，骄骢惜障泥。归欤何所惬，烟柳子陵溪。

陆羽甘泉冷似冰，松江因向令贤明。要须更取中桥水，欲看三君子鬭清。

北斗寅初建，东郊气乍迎。土牛敦岁事，彩燕动春情。

箫鼓迎春至，烟雰向晓开。棠阴听讼罢，菖叶劝畊来。

令节年光换，和风春令行。野塘初变柳，幽谷未迁莺。

土牛分尽彩泥香，动地欢声入寿觞。倍觉今年春意好，上元灯火鬭风光。

碧波楼下银塘晚，丽日亭前瑶草新。和气满城催燕乐，风流太守最宜春。

暖风渐绿池塘面，和气先薫花草心。欲识春来何处好，曲屏新称画堂深。

绣阁佳人拂晓妆，争持春酒贺春阳。鬂云总把梅花插，帘幕春风一种香。

金裁宝胜翻珠髻，云染华笺贴绣楣。庭户春归何所觉，暖风吹雪下琼枝。

祥光曾射斗牛墟，想见当年吉庆符。天遣麒麟来玉户，史占昴宿下云衢。扬鞭禁省声华籍，拥旆侯籓治状殊。妙世文章燕大手，致君才业鲁真儒。英姿冠玉使挥麈，雅座生风谢舞雩。寒士几人怀衍律，穷民比屋颂廉襦。宝熏共献诗千首，烦暑潜消酒百壶。珍重公归庙堂后，老人长照帝王都。

银河光动昴星躔，妙岁声华已赫然。青璅雄文天外凤，白虹豪气饮中仙。难攀骥足腾千里，曾许骊珠探九渊。会看黑头丹衮贵，伊周勋业老彭年。

雾缠晓色风冷冷，沧波漾縠旌旗明。画船叠鼓不可挽，一城攘攘心为倾。城中老人为余语，我公道来能几许。朝家借不恤吾人，以我公归欲焉处。惟公立德清而通，惟公御下严而容。文章光彩莹万古，二十八宿罗心胸。高标不受俗尘涴，唾手功名犹坎轲。恩深谩结千里愁，见晚端闻九重贺。官僚有士辕下驹，感激剪拂铭肌肤。瑶池一夕看奔逸，惆怅未易追亨途。云龙风虎倏际会，回首可须论治最。要将椽笔压西清，不负声名燕许大。

鸡争本绪粒，决鬭玄瞥改。鹰隼方饥飞，亦复一呼待。谁能谢蝇头，眼不挂兼琲。但觉轩冕荣，相高事风采。而我果何为，潜游万人海。穷阎卧袁安，朔雪落璀璀。动死偿幸免，天公复何憝。江湘渺清旷，雪景应好在。因循成滞留，琐屑困俗猥。岁晚误倚门，居然此心痗。青云有胜友，勉我去鄙倍。困怜涂中污，巾笥欲千载。失身殉虚名，要等轲与亥。归欤笋蕨乡，梦寐春山采。

年登五九百无成，谁与焚香祝寿龄。浊酒一杯萧寺里，清风犹喜对华亭。

道懃三昧起膏肓，甘露醍醐散满堂。况有星郎碧云句，坐令西域识清凉。

叠翠倚峥嵘，森然众木荣。两条寒玉迸，一槛暑风清。幽意凭分泻，微澜更合成。谁知阛阓里，扃户小蓬瀛。

高怀暂寄小轩亭，池浴双凫便借名。岛上飞时真得意，网中朝处肯留情。静同鸥鹭窥秋净，闲伴龟鱼戏晚晴。他日和鸣烟浪阔，主人端亦在蓬瀛。

洗耳初嫌賸一瓢，归翰今愧远从辽。驹驰巳是无闻者，雁集何禆有道朝。拭目故人三纪别，回头新贵九天遥。劝君幸遂田园乐，莫遣心旌取次揺。

门外青山玉作围，沟塍连络稻田肥。多惭薄宦辜猿鹤，一换星霜始一归。

潇洒东阳笑十围，未应裘马羡轻肥。稻粱浪遣成蓬梗，辽鹤殷勤祗𫏐归。

澄江一昔鲸翻玉，春水年年空自绿。长思岂但襦袴□，社祭千家绕山足。华堂香火煖生春，月槛风棂清楚魂。遗踪孝慕几时尽，时见孤飞当日云。

下马看诗句，回头见佛桑。可怜空姓字，留与木根长。

路入龙溪晓，烟村暝不分。水声浑绕石，山色半含云。掠马惊飞雉，窥人走骇麏。空林惟鸟语，深荐忽兰芬。谷暗吟蛙部，崖苍织藓文。野花红复白，相照自缤纷。

见说龙岩路，猿啼今始闻。深林埋宿露，高岭出层云。天去头三尺，崖垂足二分。只愁双目眩，敢恃一杯醺。扪历增泥滑，瘏痡日向曛。长安九轨道，谁识此艰勤。

岭高无所见，泉冽不堪尝。独有埋云树，六月行人凉。

矗矗万琅玕，风枝带露寒。何当傍金阙，天子御楼看。

蔽日揺风碧玉林，行人端为驻清阴。可怜寂寞垂亭畔，争得轩窗伴啸吟。

白汗交肤不可衫，濯缨空羡水如蓝。林泉学道平生志，末路嗟谁与指南。

海乡何处是瀛洲，咄咄凭谁赋莫愁。衣袂可怜尘土涴，沧浪长忆钓鱼舟。

茅轩有何好，小驻客心寛。始觉安居乐，无如行路难。

射获原非虎，图看未识龙。古来除梦卜，真得几英雄。

凡木无端折大风，玉摧成竹救无从。我来急召邻翁语，为护春筠长箨龙。

风肓木蠧堕瑶林，狼籍千竿翠碧阴。凭仗邻翁好收拾，尽教裁作凤皇吟。

百花台上小蓬莱，碧玉嶙峋照眼开。曾念萱堂少佳致，不知何夕定飞来。

高轩惭愧远相过，道义谈余旅琐多。灯底自怜干斗剑，壁间谁办化龙梭。时来会中青钱选，和寡空为白雪歌。好淬文锋迎紫诏，莫因贤梗叹蹉跎。

未遇由来叹数奇，梅花非早杏非迟。祗因乐道甘悬磬，肯羡成功不用龟。白眼固多流俗见，朱弦独有故人知。陈平岂解长贫困，器业惟当自护持。

根尘积习亘须弥，好事从来总未知。蒲柳已惊秋向晚，膏肓长恐病难医。静扃玉户应无漏，密注金轮会有期。感激至言惭复喜，会当铭镂绝邪思。

晚窗帘卷雨初残，一点无尘碧玉寒。霜节留公化龙杖，烟梢忆我钓鱼竿。坐令烦暑消余烈，解遣穷愁释百端。他日茅檐隐疏翠，悬知无梦到长安。

春容未动柳梢头，宠赐初惊远自鸥。蟹眼翻云连色起，兔毫扶雪带香浮。出尘香味端谁品，无滓肝肠可耐搜。青琐夜长应不寐，珊瑚重见万金钩。

乐育贤豪地，谁令亦此来。群公严矩范，正论扫氛埃。滥食还多愧，明时岂乏才。所怀真土梗，只合弃墙隈。

平生不许说功名，可但人嫌薄命人。松柏有心私自信，芝兰无臭自相亲。只今我亦乘轩鹤，何事公犹入幕宾。会看飞英霄汉上，方知满腹是精神。

久客倦尘鞅，薄游怜宝宫。论文欣得甫，载酒愧非雄。远岫入青眼，长江来好风。诗成故超绝，千里看花骢。

百年功利要深思，力屈才殚悔恐迟。万斛行船今足矣，千寻凿石古无之。谋疑箕子陈洪范，放□周公岂我欺。安得使轺虚采纳，免将无益害三时。

规营端欲老渔樵，尚着青衫底百僚。长占广文眠雪夜，分无金谷度花朝。多惭软语怜根钝，纵与香名奈实聊。四海如公今有几，交情不逐岁寒凋。

万里端尘鞅，栖息宁重论。相逢一笑乐，妙语如春温。谓我鬓颜好，包巾已霜根。问我田舍何，抱瓮犹欠园。跳丸转光景，岁月逝水奔。岂无究竟法，汗漫要穷源。柴桑公阙里，此意今故存。谁云王谢家，流风但清言。并游芸合英，词辨江涛翻。久不一见之，清思濯襟烦。青冥双鳯举，愧欲欺山樊。勉哉适其时，云尽天无痕。

南来无侣路三千，八月荒村看月圆。独酌不成眠未得，静随寒影落天边。

云垂旷野路漫漫，策策秋声作莫寒。已分故园天様远，不知何处是长安。

区区望京国，京国何为哉。林泉佳处不肯住，尘埃窟里甘重来。此生何日遂所乐，扰扰随俗真堪哀。

碧瓦初寒夜，红炉拥邃亭。啸吟元俗调，商榷见全经。共拟蛾成螠，谁怜草化萤。疚心男子事，灯底看青萍。

前年出城西，祖饯长者辙。绿髩豪伟郎，还镳共炎热。蜀道非天涯，暂离非永诀。况乃赴官期，留者思奋决。人情殊易堪，信未恶时节。今晨西城出，景物旧森列。金莲认高楼，感叹成哽咽。不见昔年人，还为昔年别。此别异昔年，骨月心欲折。此行异昔年，衰蹇方折阅。聊为稻粱谋，途窘计所拙。人生足忧患，乐事多歇灭。连年琼芘卷，荒寂人迹绝。况我薄命人，悲辛复何说。

零落残红莺语歇，荼蘼正是花时节。金盘带露剪琼英，恐逐杨花舞飞雪。

春意不随桃李歇，香浓飘到薫风节。为君镇日守闲窗，绝胜当年映寒雪。

寂寞王孙游骑歇，香风何许追嘉节。故应金谷拥笙箫，独倚竛竮架头雪。

吹尽柳绵香不歇，仙姿那把春为节。枝头疏蝶解寻芳，忆得仙腰舞回雪。

修竹弄风新雨歇，瑶英玉蕋攀高节。折来解恼北窗吟，只合闲拈映胸雪。

几年重几曾为客，今日黄花特地愁。北阙欢娱云杳蔼，南州消息雁沉浮。惊人节物应无奈，浪迹生平可但休。倚剑长吟楼阁暮，淡烟寒月不胜秋。

年登千室富桑麻，谁似弦歌度岁华。紫府賸延天上客，黄金同醉月中花。龙山胜集成追感，巴岭新篇许拜嘉。倚徙更怜灯火市，笙箫无数酒旗斜。

平生才业笑时髦，唾手功名晚未遭。吏隐若为酬宝剑，仙游端欲探蟠桃。八龙不断声华籍，三戟应留气象豪。尽道此行归藻鉴，会看云翮背天高。

闽山家处锁烟霞，喜气潜随律报葭。陆井效祥清骨相，梅丹呈瑞富才华。牛刀异绩聊千室，棣萼英声又一家。行看摩云上霄汉，定知仙种寿仍遐。

腊雪缘何喜，春工属此兴。宿苗沾润足，盭气涤除仍。乱舞随空远，轻黏彻体凝。漫天纷糁玉，极目皎铺缯。带雨声初急，抟风势转增。危檐飘邃幕，疏屋洒寒灯。瑟缩鸦栖怯，跳梁犬力胜。须臾平坎窞，顷刻没畦塍。梅李看山木，琼瑶数塔层。寝眠宁有道，赋咏愧非能。郭履愁离席，孙窗但枕肱。冻从金井水，清挹玉壶冰。银阙何劳问，云台取次登。渔簔真好画，柳絮足多称。栗冽惊残岁，凄其忆旧明。戴君聊欲访，郢唱忽难应。绮席交银烛，清河映玉绳。诗成凌鲍谢，酒饮竭淄渑。天朗醒孤鹤，风高激怒鹏。齐宫初入梦，晓鼓数声鼟。

闻说长安少，祈求废寝兴。精禋俄感格，飘舞遽萦仍。剪水瑶花怯，揺风柳絮凝。共忻田有麦，谁念客无缯。洒迥春恩阔，侵窗晓色增。路漫三径草，光掩九华灯。栖鸟浑无托，渔舠渐弗胜。冈峦徒见陇，阡陌不留塍。庭玉堆盈尺，台云叠几层。困袁那有意，饱武亦何能。斗帐愁孤椀，围炉忆并肱。携瓶闲煮茗，坎地学藏冰。周雅何妨咏，燕山讵可登。齐宫当日景，谢句异时称。抱膝愁无侣，传笺喜得朋。郢歌元独妙，楚曲更相应。跛足惭追骥，凡材强就绳。汗颜从夺锦，痛饮欲临渑。喻问悬荀鹤，虞弦动沈鹏。故应聊遣兴，布鼓岂鼟鼟。

流光如转毂，诘旦又新年。律换铜壶漏，春回斗柄天。守灯须彻曙，分酒莫论钱。雪分琼瑶化，花看锦绣鲜。暗惊双鬓改，傍羡九官迁。俗礼还慵讲，从朝好昼眠。

春雪未发春工浅，春雪蒙溶翳日华。晓户玉楼迷旧燕，晓村琼树点寒鸦。笼金不碍莺穿柳，覆锦犹妨蝶恋花。凭仗东风吹更暖，桃源端欲访仙家。

晓色初凝带月华，雰飞还见受风斜。红芳未遍人间景，白玉先开天上花。迤逦郊园迷别坞，蒙笼春水绕谁家。会须选胜乘新霁，倒载千秋小様车。

薄宦虚名岂所夸，千金归去旧生涯。百龄慈氏颜犹渥，三任仙郎髩未华。雁信巳传芳字锦，鹊声应傍小窗纱。后园春色浓如酒，明日输君即到家。

幽窗残梦午声鸡，犬吠人家草舍微。惆怅十年无限事，又听啼鸟送春归。

夜雨阴风剑自声，几嗟牢落向江城。冷猿秋雁犹堪听，一寸古心谁与明。

芙蕖池馆酒杯残，策策秋声入夜寒。月照蓬窗耿无寐，起看星斗一长叹。

千古文章水一杯，功名谁是百无灾。悬知不改钩如曲，与子云山归去来。

数间茅屋冷如冰，久住与人亦有情。最忆蟠轩新种竹，夜深谁与听秋声。

吾属生涯事事迟，规营端与世间违。等闲庠序消寒暑，准拟三年看一飞。

泮宫风化自岩廊，青珮雏莺学语忙。惭愧薄游聊有偈，不全无力赞垂裳。

寒离北阙三冬雪，暖破南州二月风。欲访故人增感慨，霜蹄犹立马群中。

月照星河织女机，春风花草弄晴晖。楚宫台榭堪寻访，□见容斋数日归。

十年归梦绕庭闱，薄分都缘触事迟。玩水看山宁所乐，此心犹赖有君知。

敢为骄騘惜障泥，烦将接淅问迟迟。直须日夜驰三百，惭愧吾人过月知。

几年京洛厌尘沙，青嶂长怀沈子胯。一苇渡江游客意，半岩营室梵王家。高轩满目罗诗匠，宝塔盈函贮佛牙。不觉下山红日晚，可堪重到杳无涯。

山下烟光碧玉溪，竹间禅寂白云扉。高僧久住清凉国，应笑风尘满客衣。

龙游龙归已绝尘，空余顽石隐归云。当时一昔犹嫌久，岂谓虚名万古存。

高出云端谢世喧，碧天秋静镜无痕。尘缘不向尘中见，聊与游人洗眼根。

野塘风细度香莲，碧涧云深响玉泉。从此西湖不须到，淡烟寒月一家天。

偶随鸥鸟度寒溪，寂寂禅关半掩扉。翠玉万竿迎晓履，欲凭风露濯尘衣。

去来踪迹等游尘，谁向蘧庐觅道根。岩穴故应无别异，镌题空有姓名存。

林远浑无鸟雀喧，山青那觅烧霆痕。三千眼界云霄上，十万人家草树根。

好山堆翠拥金莲，花屋笼云傍石泉。秋沼英蕖半开谢，直须饶占一壶天。

帘垂永日小亭幽，时节惊人特地愁。万井笙箫怀帝阙，一檐风雨寄他州。青藜定遣相辉映，绿蚁何妨共拍浮。不料篷窗今夜月，一时分付与高楼。

渥洼从古产名驹，想见当年梦吉符。候协月轮周四极，史占昴宿降三吴。文章直使惊天听，志业端期列圣徒。七叶珥貂余后庆，千秋遗庆足嘉谟。星轺𫏐驾恩弥渥，霜节才临政已孚。岂但平反无滥狱，会看调燮有真儒。南州喜气光千里，东阁清芬荐百壶。珍重公归庙堂后，老人长照帝王都。

月华浑似十分圆，玉露金风处暑天。虎节端光凌碧汉，龙台佳气满晴川。扬鞭省闼声名籍，拥旆侯籓福禄骈。会看黑头丹衮贵，伊周勋业老彭年。

一目江天万里开，世间那有更高台。烟云缥缈千山迥，岛屿萦回二水来。爽气直疑侵斗汉，仙风应觉到樽罍。南州已见澄清日，大笔聊从赋早梅。

妙龄声价压群英，谁似青云早致身。帝阙日边迷远目，使星天上拱居辰。牟心肯向江湖老，衍律聊回涧谷春。万里夕红归去后，可能开府但清新。

孤标邂逅揖仙翁，白髪青衫道不穷。敛板薄尝清世禄，拂衣早慕古人风。芝兰一室纷嚣外，冰玉诸郎顾盻中。何幸新诗先枉教，真游应许叩鸿蒙。

谁遣声名速置邮，不才如我自休休。知君只惯红裙饮，可是官身不自由。

山城春色雨兼风，谁访扬雄寂寞中。知是高轩应倒屣，妙谈全胜梦周公。

璧水相逄似梦中，天涯踪迹偶然同。为君鼓棹吹长笛，谁似乘流更御风。

主祀传家已倍迟，便须真是桂林枝。他年不愧琼瑶赠，应被人言趒灶儿。

平生惟一女，宝惜岂珠玉。夫妻递襁抱，犊软舐未足。上天胡忍予，谴罚不容赎。沉疴遽汝萦，微息竟莫续。痛哉伤我神，恍若失飞鹄。追惟百牵肠，展转损心曲。忆昨将汝归，万里自荆蜀。篮舆共先后，百步能我瞩。汝母惜可知，拥坐甘蹐跼。长途亦云劳，不觉度炎酷。今后当远行，□门述蹢躅。相看怀抱空，将领但妾仆。心折疑巳碎，泪甚冲风烛。念汝生少啼，起卧洁絣褥。谓当非凡孩，岂料两岁促。意余积不厘，汝故弗为属。长江漂玉尘，兹事未免俗。遗踪仅何有，肠断髪球绿。情知东门达，敢取西河辱。要识父母心，吾诗尚堪录。

韶光端许见分明，白雪缃云意态轻。天艳静中迎客笑，静妆闲里照人清。不教乱落从风恶，聊看交加待月生。却忆后园应更好，幽闺春夜若为情。

隼旆飞扬百仞台，满城佳气静氛埃。烟云渺渺江流去，花木欣欣春思回。妙舞人传天上曲，暗香风度岭头梅。金莲影散蓬壸夜，余兴应留继日来。

闻说幽栖久鳯台，白云巾履谢风埃。三刀不是尘缘在，五袴争教暖律回。金谷分无人载酒，玉京应有使传梅。今看一举登黄闼，绝胜河东谩去来。

豆蔻梢头春欲妍，历山高下覆祥烟。祗今骐骥腾千里，当日麒麟下九天。中渭早芬廷尉誉，集贤行峻曲江迁。貂蝉奕世真余事，愿比灵椿赋大年。

灵椿长幸荫衡门，阶草何妨晚见春。骏种也知惭冀北，病怀聊为释漳滨。名家正恐非兰玉，瑞世宁当是鳯麟。谁道添丁无足庆，竞传佳句一番新。

武陵溪上万花翁，花落花开醉脸红。应笑误游尘世客，却随风水去匆匆。

风流那复有斯翁，端为论文访蜀雄。鳯髓欲追千古调，锦囊弃著一生功。看花想见频挥玉，骑马何曾羡着红。闻道碧桃春更晚，归鞭底事苦匆匆。

马足车轮恋日闱，几人高遁蹈家肥。少陵秪为趋朝懒，万里云山取次归。

薪斧宁参造化权，发祥瑞若剖符然。天心默与人心契，字色浑如墨色鲜。事类洛书今更显，义稽商颂古难全。愿归麟阁光青史，千载声歌播舜弦。

一飞南堕羽谯谯，回首清都万里遥。却幸开樽得云榭，不妨携客上星桥。花明总照潘郎髩，柳妙争萦楚女腰。化国春城人自乐，多惭前哲德音昭。

迷途非远复，靖节子其徒。止水明心法，行年见道枢。俨如还旧国，端是得遗珠。燕处今何事，春风咏舞雩。

至宝人所秘，感君轻暗投。还君祝君富，不是薄隋侯。

我有茆庐傍林麓，负溪映光千顷绿。灵峰钟磬敞金莲，绝涧松篁泻寒玉。萦回窈窕廓以容，正可标名取盘谷。肥鱼香稻不须致，苦恨风悲无静木。霜蒲昜折柳经秋，萧飒髩毛眵两目。闲云不雨空出岫，谩说幽兰自芬馥。低回还笑杜陵老，尧舜君民厚风俗。青萍飞跃鳯鸣翔，要待干旋坤转轴。只今舆马非我事，拄杖芒鞋巾一幅。时时照弄摩尼珠，金色祥云满天竺。年龄亦复惊晼晚，不暇栽松惟种菊。清冷池上景物新，幸得君诗三反读。向来巳分得奇祸，岂料更容侥静福。天光下济诏语温，未遣安丰惭考叔。市朝宗古恶风波，公棹惟怜初不欲。经营蛙角吓腐鼠，往往竟同蛾赴烛。须知幻境本来空，况乃隙驹光景促。逍遥物外复何疑，苟简场中无自足。昨宵星月蘸虚碧，行散遶堤方恨独。朅来共语君勿迟，想见风尘厌追逐。

试说栖真是若何，鐡牛安卧到新罗。个中消息凭谁会，古庙缘墙长薜萝。

病愤无凭写，翻然试一来。谁知丘壑性，畴昔斗牛回。

银河一派接天来，碧玉千峰照眼开。我欲乘槎访仙去，却疑身巳在蓬莱。

画栋岧嶤倚翠微，玉箫声断紫烟飞。凭阑万里秋光老，谁会长吟久未归。

金风淅沥叶飞黄，独倚殊姿逞艳阳。谁道化工无鉴别，故应奇特属花王。

云游何所图，只为一大事。事了早归来，和我休歇去。

虹流电绕想当时，万万人今寿域跻。十荚蓂开尧宝历，九歌功叙禹元圭。需云湛露罗簪绂，脆管繁弦飏羽霓。千仞寿山封祝意，年年峻极与天齐。

汾阳几世令公孙，曾掌纶言代帝尊。扈毕未从朝紫极，郡符聊复驾朱轓。须知荣贵南柯梦，且尽勤渠北海樽。更愿滁人休借寇，欲看勋德被元元。

皇华使者万人英，谁似青云稳致身。和气一城迎彩旆，高牙千骑拥朱轮。买臣被命聊辞汉，季子应朝却入秦。归侍玉皇难再见，当懽莫惜举杯频。

使者星车自九天，一声天语万人传。恩光晓月明旌旆，和气薫风入管弦。北海樽罍须酩酊，东山歌舞亦婵娟。按行况觉都无事，倒载何妨作饮仙。

画船捶鼓叠烟波，夹道争看刺史过。定有去思留剡水，巳传来暮到嘉禾。籓垣暂屈元侯镇，鼎鼐终还妙手和。高会莫辞今夕醉，儿童竹马拥郊坡。

琳宫仙客紫微郎，大笔由来远擅场。三接恩光倾弁冕，五花文彩照缣缃。蛟龙岂久逃雷雨，琏璧终须属庙堂。莫惜当懽同尽醉，主人龚召客常杨。

画堂开宴惬新凉，燕舞莺歌奉玉觞。未放仙舟登李郭，更看贤守会龚黄。三竿日照旌旗动，千里风飘锦绣香。尽醉故应怜夜永，高情莫逆话偏长。

虎符分寄辍名卿，锦缆牙樯绣水滨。昼秀岂将夸故里，彩衣端为奉高亲。开怀此日樽中醉，结绶他年席上珍。画鼓不须催去棹，清欢难会玉堂人。

使节星驰宿卫贤，九重遥指觐天颜。三春日暖桃花浪，万里人归明月船。金谷高欢难会遇，玉京还驭恐留连。明朝彩旆烟波渺，莫惜通宵醉管弦。

丽日和风花正妍，黄堂高会四神仙。凌云擅价蓬莱客，游刅飞声天府贤。旌旆驰驱聊此日，鼎槐调爕属他年。红英趁拍莫教错，冠玉周郎正汝怜。

星车还自九天来，应是明时重选才。泽与尧言下宣室，人随汉史上春台。恩光晓日千家动，和气晴云万里开。高会莫辞同尽醉，风流北海富樽罍。

方壶贠峤海中仙，吴越溪山照画船。玉帛名王朝帝德，节旄肤使驻宾筵。恩承雨露来天上，武接鹓鸾指日边。共燕需云歌盛事，愿同文轨万斯年。

蓼萧均泽九夷同，万里将迎礼意隆。属国未瞻都护节，列城先仰使华风。清谈会觉襟无暑，痛饮何辞盏屡空。早晚回辕天上去，已应声价落辽东。

哀响震重闱，伤心薤露晞。玉颜遗宝镜，仙驭想霞衣。恨满风中树，恩深草上晖。空傅御史孝，泣血故乡归。

寿考推贤德，安荣享庆门。鹓鸿行令子，兰玉秀诸孙。谷暗风悲棘，庭空露泣萱。从今五色锦，不复照温颜。

