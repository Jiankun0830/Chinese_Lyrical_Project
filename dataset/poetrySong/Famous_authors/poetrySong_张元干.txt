赫赫紫岩，白虹贯渊。玉生其中，匪雕匪镌。登于廊庙，圭璋浑全。温如之质，所宝象贤。

紫岩赫赫，众山维则。秉国之钧，百僚是式。志殄仇方，力复明辟。时方中兴，勋冠今昔。

紫岩高兮，上摩穹窿。雨露润泽，风云会同。表宋宗臣，礼泰智崇。皇以昭之，简在帝衷。

紫岩广兮，作镇坤位。尽臣之道，厚德以载。开国南阳，厥绪光大。是似是续，福禄未艾。

瞻彼紫岩，降神所储。进退有度，威仪甚都。粤自己未，帅于无诸。以忠以孝，奉承安舆。

北堂之尊，命妇称首。逢是穀旦，酌以大斗。公如老莱，衣衮裳绣。式歌且舞，以介眉寿。

土宇未复，繄公辟之。士风未变，繄公革之。军律未振，繄公鼓之。国论未定，繄公断之。

来朝伊何，筑堤于沙。对扬伊何，言宣其麻。明明天子，坐于正衙。徯公来归，相我邦家。

紫岩之松，在涧之沚。下有茯苓，兔丝蔓只。结为琥珀，深根固柢。愿公难老，受兹燕喜。

寒水遶近郭，栖鸦蔽高原。映带幽人居，暝色起草根。衡门东南开，浊河日夜奔。所喜古堤月，初出烟江村。不入城市久，懒访亡与存。羡子了万事，坐以一气春。

湖垠取微径，窈窕松门深。中有古佛屋，閴无人足音。春云带飞雨，冷色来苍岑。孰知戎马盛，但见藤萝阴。平生云卧想，正欲幽梦寻。不减避世士，契此太古心。

语离三秋风，念子万里客。我独忧患余，几为死生隔。相逢忽眼明，照影俱头白。兰若清夜长，连床话畴昔。如何功名心，一旦乃冰释。卖药真徉狂，穿云忘迁谪。不然蔬笋肠，宁无瘴烟色。良由火枣成，内景充尺宅。下视陋九州，槐安等称国。绝怜蛮触争，亦复弄兵革。乱来更多事，老去觉世窄。归欤桃花源，斑衣作儿剧。此乐人所稀，今我那能得。他时南山南，寄书北山北。

秋来乏邻酤，近事采涂说。愁多费陶写，户小辄败阙。谁能空隐忧，判饮最良策。两公俱世豪，风味夺佳节。手酿瓮中春，香浮玉丹色。相饷走鸱夷，芳辛真妙绝。共赋醉乡诗，销磨闲日月。颇闻锁娉婷，回风舞流雪。何妨出房栊，满引快关膈。此念想当然，清尊可虚设。我老留瓯闽，感时梦淮浙。公其招故人，亦记未归客。

老舒古君子，送客皆善类。觞行颇轩渠，一斗辄径醉。凉飔生白蘋，落日照紫翠。骊驹虽在门，不下儿女泪。傥复逢湘累，更与问憔悴。

天骄毒中原，国势苦日削。一为虚声摇，颠沛几失脚。翠华栖海隅，此戏亦太虐。忽闻哀痛诏，迸泪向寥寞。何当速悔祸，四海安耕凿。乃者浙西帅，望风先即却。坐令临安城，开关犹白著。只今锋镝余，冤鬼号冥漠。赏罚二大柄，倒持示微弱。岂无英雄人，戴宋心未薄。有如沈使君，忠义等筹略。始终誓复仇，志愿久已确。浮家来水村，避乱畏矰缴。行矣收功名，远过麒麟阁。气投平生欢，事付今夕噱。吾衰世无用，鼓勇徒矍铄。

暝色复已夕，雨声全未疏。掩关颇嗜卧，篝灯空照书。点滴闻瓦沟，决溜鸣阶渠。试作华屋想，未减严城居。大江汹波浪，旷野风号呼。那知三家村，有此一腐儒。是身在宇宙，何适非蘧庐。陵谷傥迁变，楼观皆空虚。安心无秘法，绝念忘畏途。生死尚可处，此境固有余。

宦游适乐土，宴坐名乐斋。问君何独乐，胸中高崔嵬。轩裳傥来物，世途吁可哀。纷然鸡鹜争，陷阱成祸胎。不如寻蠹鱼，简编阅兴衰。万事付杯酒，百年俱劫灰。搘颐忽长啸，妙想从天回。人生行乐耳，勿为华发催。

苍山崷崒中，殿古起野色。仰空象纬高，抚事戎马隔。三子俱人豪，语默有典则。安知今夕游，值此老宾客。危言惊鬼神，怀旧痛京国。寄书白帝城，问道屈原宅。三春闻竹枝，万里共凄恻。风来松柏悲，月落世界黑。相看炯不寐，袖手了无策。去去更酌泉，吾生易南北。

平生契所崇，晚得故人语。惊呼追曩游，世道今如许。中原鞠茂草，万里尽豺虎。天王巡江𣸣，对垒眺淮楚。未闻诛叛亡，快愤断腰膂。上复九庙雠，下宽四民苦。胸中有成奏，无路不容吐。天高云雾深，洒泣逃罪罟。朅来陪胜集，人物良可数。高氏父子贤，王甥兄弟窭。相过茶酒间，穷年简编处。丧乱共伤时，兴衰更怀古。假日聊销忧，信美非吾土。夜阑然薪归，被酒踏寒雨。买山结茅茨，我老竟何所。要当乔松根，白石仍同煮。

时流罕识真，特立取众忌。不有明眼人，谁止万口沸。古今冠盖场，毁誉固一致。胡为空门中，生灭亦滋炽。更怜晚学徒，遍参反谀媚。妄将宗派分，未必尽师志。要是鹰犬姿，乃出蛇鼠计。堂堂真歇师，的的示大意。所向古道场，衲子悉倾至。往年入吴闽，宴坐走檀施。继踵几尊宿，建立各超诣。南方祖令行，山川久增气。乃知群魔怖，不乐佛住世。休歇云卧庵，谤焰息氛翳。欻然天门开，黄纸书广利。万态复现前，颇似厌权势。去来初何心，缘感本自契。悯兹象众衰，愿力救深弊。维师法梁栋，世道贵相济。露风吹海云，瘴岭发岩桂。欲挽衣裓留，意已万里外。我老卜后期，夜话炯不寐。

忽辞鼓山行，便作径山去。道人孤飞云，腰包咄嗟具。两边兄弟间，杨岐一条路。禅许众人参，院要大家住。无是亦无非，何喜复何怒。同粥鼓斋钟，等灯笼露柱。佛眼接竹庵，云门透圆悟。尔则有师承，心共成佛祖。可笑世上儿，妄念分毁誉。石火电光中，毕竟什么处。所得能几多，造业不知数。生死到头来，请问末后句。穷汉未必穷，富汉岂真富。入门相见时，此话莫错举。

乾坤忽震荡，土宇遂分裂。杀气西北来，遗毒成僭窃。议和其祸胎，割地亦覆辙。傥从种将军，用武寨再劫。不放匹马回，安得两宫说。巍巍开国初，真宰创鸿业。一统包八荒，受降临观阙。并州稍稽命，骈头亟膏钺。于今何势殊，天王狩明越。诸镇本藩翰，楚破阖城血。翠舆欲东巡，蹈海计愈切。诏下散百司，恩许保妻妾。瞻彼廉陛尊，孰与壮班列。肉食知谋身，未省肯死节。检校舆地图，宁复见施设。三吴素轻浮，伤弓更心折。四顾皆惊波，苍黄共呜咽。维兹艰危秋，贫士转疏拙。明年谷增贵，贤愚罔分别。何处置我家，患在建午月。故山盍早归，岂忧践霜雪。作意海边来，初非事干谒。责我卖屋金，流言尚为孽。汪公德甚大，游说情激烈。力救归装贫，一洗肝肺热。如公趋急难，正似古豪侠。行藏道甚明，亲养志先决。去矣茅三间，无问衣百结。他时期卜邻，此日尤惜别。请以兄事公，尺书未宜缀。

孤云乘天风，飞入海上山。松声发鼓吹，导我登层峦。平生烟霞想，政在岩壑间。及兹百事懒，作意三日闲。聊将烧灯夜，付与儿辈看。来陪老禅伯，杖履同跻攀。曲折几藓磴，竹引春斓斑。窦口咽细泉，崖腹鸣飞澜。足疲眼界远，语乐心地安。倒景射西崦，晃荡云海宽。十年戎马后，集此兰若难。未必支许游，能尽宾主欢。暝色到峰顶，月光散林端。摩挲忘归石，告以幽遐观。

黄鹄抟秋风，一举辄万里。飞鸣蓬蒿间，燕雀徒为尔。王郎志凌云，英妙良可喜。片言只字奇，采掇殊未已。乐从长者游，论事亦亹亹。知我中原时，早与大门齿。流落天南端，相过不相鄙。乃翁四男儿，君盖处其季。家世贤弟兄，自立要如是。古学傥有成，终身保无愧。陋哉斗筲人，惟见目前利。兹焉入三吴，索诗饯行李。何补仆马饥，聊复慰深意。可同洪乔书，尽付浙江水。今夕灯烛凉，便当茱菊醉。畏途重语离，瓶卧莫遽起。

胸次饱丘壑，乃觉轩裳轻。举世沈湎时，勇退公早醒。十年烟雨蓑，手种松杉成。苍根郁寒雾，老色入户庭。栖心不争地，似欲毕此生。那知戎马际，亦使山房惊。四海方荡潏，积骸盈破城。公岂失策者，独留枯槁形。贼舟会稍远，请复安柴荆。暗泉杂夜雨，稚笋肥晨烹。起予归去来，故山今可行。胡为困羁旅，浩叹常吞声。

伏波晚岁思少游，万事过眼如云浮。我生不乐城市隘，受性但惬林泉幽。稍同臭味自投合，肯与流俗相对酬。旅怀久已乏佳趣，白日政觉多闲愁。舂容大篇忽旁及，气象楚泽涵新秋。律严虽许强续尾，韵险岂复能画筹。逍遥一舸白太傅，蹴踏五字韦苏州。主人频夸小鬟舞，劝客且听吴娃讴。从来谁数折巾郭，重到似是栽桃刘。梦入江湖渺春水，何如此念随轻鸥。

先朝相国今几家，我嗟夫子鬓已华。琼艘颇惯倒膏乳，老来手酿尊仍洼。百年弹指法界观，万事过眼天女花。聊学儿曹作春瓮，唤客取醉无等差。夜眠不觉体平粟，卯颊共眩朝蒸霞。养生妙处本无说，我辈岂解烧丹砂。糟床正可珠的皪，石鼎莫放声咿哑。东风遮幕雪埋屋，坎止斋中酒初熟。

三年乌石僧房居，忍饥待次真臞儒。有意载酒问奇字，无事闭门抄异书。一行作吏去漳水，敛版趋廊参刺史。胸中豪气半销磨，稍觉风波生眼底。高郎高郎君莫嗔，举世未有如君贫。毁官不复谒时宰，老大甘为行路人。君今业已临民社，办取催科时下下。不然彭泽归去来，簿领笞榜何为哉。男儿策勋有时节，家世况自图云台。

关山往岁曾冰裂，跋马平坡千树雪。疏枝冷蕊最撩人，雪后生香微带月。醉中不数长短亭，狐裘拥鼻风前醒。十年丧乱岂记忆，一见新诗心目惊。平生公辈真豪友，意气相投共杯酒。祇今流落天南端，怅望中原莫回首。及身强健频看梅，此花到眼春光催。玉人风味正清绝，但欠雪月相徘徊。欲访城西寻醉语，竹篱茅舍知何许。携壶藉草傥不嗔，便与此花长作主。

君侯气挟飞仙骨，插脑伏犀高崒屼。荣枯过眼海一沤，出处何心兔三窟。养生得趣喜按摩，子夜不眠频叱咄。枕中玉函妙以微，肘后金精恍兮惚。我真蒲柳欲师承，刻画无盐恐唐突。似闻有意赠刀圭，倒卷逆流翻澥渤。世间万态古今同，政可忘言佯吃讷。杖藜未办饮菊潭，且看冥鸿秋灭没。

先生早贵当天升，文章尔雅传六经。腹包万卷书纵横，玉堂草制群公惊。绣鞯绿发趋承明，意气已向沙堤行。出入四纪更宠荣，声华摩空郁峥嵘。坐啸十郡历九卿，视公进退为重轻。圣神天子开延英，丞辖政地思仪型。中开香火祠殊庭，石林高卧忧苍生。五载筦钥司陪京，貔貅百万环屯营。大江千里依长城，控制勍敌坚其盟。诏书移镇来旆旌，山川草木知威名。潢池桴鼓令不鸣，尽归戏下息鬬争。维师鹰扬宇宙清，指顾号令驱风霆。小试擒纵孰敢撄，部曲爱戴如父兄。太阿龙泉发新硎，逆顺之势如建瓴。纶巾羽扇宽作程，韬略堂堂时俗评。乞师未用牛酒迎，胸次自有堂上兵。奸宄革面输忠诚，碧海不复鳄鲵腥。细数前辈存典刑，烂烂伴月唯长庚。岁时建巳岳降灵，三奇天运乙丙丁。良辰乐事非难并，香凝燕寝合鼓笙。舞翻流雪歌啭莺，儿孙遶膝奉兕觥。安舆彩服寿且宁，五福共应南极星。庞眉鹤骨超篯铿，清都绛阙吞蓬瀛。明年正拜居阿衡，炉锤造化推至诚。黼藻王度重丹青，云龙会遇真千龄。羲和日驭无亏盈，永佐火德辉炎精。

羔豚蒸乳活脔牛，口腹造业夸炰羞。傥知晚食足当肉，一饱何苦多营求。先生睡美黑甜处，那闻钟鼓朝鸣楼。布衾竹枕自稳暖，此念灰冷百不忧。世间寝食乃日用，众生扰扰如蚍蜉。昔年我亦走南北，往反万里无停辀。胸中不作异乡县，有似坐阅十数州。云山浑如旧过眼，岁月不觉春已秋。宿君斋屋亦偶尔，更仆笑语久未休。夜阑各困且打睡，明日饥饱临时谋。

云门道价倾缁白，一去如何经书尺。乾竺宗旨超隐峰，客至不鸣斋后钟。杨岐儿孙真铁脊，二子等是僧中龙。平生我如拆袜线，老来要认本来面。忆昨二老初相知，竹炉拥衲清夜围。佛眼霜颅象懒瓒，圜悟辨口吞韩非。锺山往事无人识，我识二子因师得。楞伽一句作么生，请问同参俱本色。

上人久住湖外游，辛亥春陷孔彦舟。长沙城中就驱掠，七十七日遭拘留。眼看杀人等蝼蚁，剑血洗尽湘川流。张帆方离道林岸，鼓枻已过巴陵楼。兵缠妖气草木暗，火炽凶焰云烟愁。衣冠子女半同载，俛首悲泣犹惊羞。蒙冲颇谙大风浪，舴艋或挂长戈矛。两舷矢集闹如雨，势欲欹侧争先投。相牵浮湛状菱荇，乍坠出没真凫鸥。众生流浪几生死，爱河苦海何时休。曹成马友互屠灭，偶尔不杀老比丘。枯颅茁发虮虱满，得脱性命非人谋。孰知贼党亦方便，日供斋钵仍茶瓯。南归数年闭户卧，故山精舍松飕飕。灰心一切本梦幻，返照逆照无人牛。细听此语重叹息，群盗扫迹夫何忧。吾闽目前岂不乐，禾稻未获先麦秋。师来访我问居士，我若访师寻浄头。

西峡门东晚潮上，涛头驾风高数丈。绝江艇子更扬帆，风水相吞两岸壮。中流荡潏思虑深，欲济未竟愁夕阴。贾客胡商数航海，忍死射利诚何心。不如遵陆困舆皂，九折羊肠复相恼。下临湍濑千仞渊，胥靡轻生履危道。我曹过计常私忧，垂堂之戒宁自尤。经营一饱亦细事，世乱畏涂归罢休。少年新进真儿剧，浪喜功名不量力。杀身无补误朝廷，天下英雄古难得。

君尝手校舆地图，上下千载铅黄朱。斯人魁磊岂假此，愿见克复东西都。胸中远略指诸掌，表里拄腹撑肠书。深知祸起取幽蓟，颇觉气王吞青徐。眼看僭伪忽亡灭，逆党未足劳诛锄。万方助顺事可卜，火运要是穹苍扶。兴衰拨乱戴真主，会扫氛祲开云衢。于今荆淮付诸将，控带川陕襟江湖。傥能倒用进筑法，更许世袭宏规模。两河境土不难办，狡寇胆落游魂孤。古今徒闻作戎首，中国礼义终如初。公家自有中兴相，雅意泰阶光六符。难兄难弟实间出，直欲并驾仍齐驱。承明入谒一见决，三迁故事登元枢。整顿乾坤赖公等，我病只合山林居。残年正尔甚易与，不过二顷邻一区。平生故人半廊庙，老僧何患无门徒。与君痛饮遽成别，努力强饭供时须。男儿富贵亦细事，否泰相反分贤愚。酒酣起舞莫作恶，行矣自爱千金躯。本朝再造旧基业，速拯涂炭疲氓苏。勿令毫发有遗恨，文章尔雅华国犹其余。

吴兴祠堂祀百世，凛凛英姿有生意。坐令异代干没儿，莫敢徜徉来仰视。唐家纲纪日陵迟，僭窃相连益昌炽。我公人物第一流，皇天后土明忠义。屹然砥柱立颓波，未觉羊肠隳坦履。欲回希烈叛逆心，老夫但知朝觐礼。年垂八十位太师，平生所欠惟死耳。死重泰山古所难，杞鬼窃柄犹偷安。安知我公本不死，汝曹有知当骨寒。丰碑法书屋漏雨，政与丹青照千古。天遣神物常守护，要使乱臣贼子惧。

无量劫来几相见，莫话南州与北县。居士向来业风吹，自合失却本来面。今年坐夏在鹤林，许我先驰海舟便。三山到日已秋深，且看山门骑佛殿。

兰若黄门像，相望博陆居。衣冠尘亦暗，箫鼓祭全疏。草色侵荒迳，潮声过夕墟。遗风犹可想，吊古一觞余。

北客多流落，东村更寂寥。肯同清夜梦，不待故人招。月挂荒园竹，霜飞独木桥。听鸡休起舞，且共论天骄。

莫叹交游晚，相期岁月深。秋来初识面，老去要知心。灯火须更仆，杯盘取自斟。平生王霸术，袖手有微吟。

云物果何好，客愁今更新。坐来江月白，兴在雪篱春。我辈且同酌，公诗殊出尘。莫思淮海上，黑帜杂黄巾。

雨暗连兵气，花飞点客愁。寓居皆野寺，相过只扁舟。不作新塘去，还为后泖游。盘飧虽杞菊，得饱胜椎牛。

久客惊秋晚，怀归更送君。乱来俱避地，老去惜离群。山阁杯浮菊，江城雁度云。行行经钓濑，时事不须闻。

乱后今谁在，年来事可伤。云深怀故里，春老尚他乡。宁复论秦过，终当作楚狂。维舟短篱下，聊学捕鱼郎。

诸将争传檄，群凶尚阻兵。天旋黄屋正，日转赤墀明。丧乱多妖孽，经纶贵老成。鲸鲵终必戮，草木已知生。

闻说新居好，山樊卜筑深。药囊能济物，龟策少知音。四海忧黔首，中原尽绿林。直须期雪屋，夜棹去相寻。

坐阅干戈扰，输公已定居。生涯今易足，世态莫嗔渠。晷短全疏客，窗晴好对书。故山常入梦，何日到吾庐。

客里了无况，乱来何止贫。淹留频换岁，老大更思亲。泥饮思田父，供粮乏故人。自怜归未得，不是白头新。

雅欲赋招隐，何堪吊战场。独看星错落，久立夜苍茫。羽檄来东越，风烟隔下塘。安闲随处有，冠盖莫相望。

一别三吴地，重来二十年。疮痍兵火后，花石稻粱先。山暗松江雨，波吞震泽天。扁舟莫浪发，蛟鳄正垂涎。

熠熠流萤火，垂垂倒饮虹。行云吞皎月，飞电扫长空。壮观江边雨，醒人水上风。须臾风雨过，万事笑谈中。

王孙朝谒去，功业叹流年。强项今三已，栖迟未九迁。笑谈曾击贼，谋略合临边。秋雨长干路，归时且着鞭。

万里天南客，三年日至归。群阴虽久否，吾道岂终微。顾我民称逸，如君遁正肥。鲸鱼波浪稳，云翼有时飞。

国步何多难，天骄据孟津。焦劳唯圣主，游说尽奸臣。再造今谁力，重围忌太频。风吹迁客泪，为洒属车尘。

血洒三城渡，心寒粘罕兵。洛师闻已破，陵邑得无惊。愤切吞妖孽，悲凉托圣明。本朝仁泽厚，会复见承平。

贼马环京洛，朝廷尚议和。伤心闻徇地，痛恨竞投戈。始望全三镇，谁谋弃两河。群凶未葅醢，吾合老江波。

肉食贪谋己，几成国与人。珠旒轻遗贼，玉册忍称臣。四海皆流涕，三军盍奋身。不堪宗社辱，一战靖边尘。

戎马来何速，春壕绿自深。要知龙虎踞，不受犬羊侵。九庙安全日，三军死守心。傥为襄汉幸，按堵见于今。

老答书题懒，贫营口腹忙。未能忘壮志，讵肯变刚肠。晷短催寒急，灯明伴漏长。床头褚衾在，不怕满檐霜。

吏道虽余事，人情要饱谙。家风端自守，句法有同参。南浦翻云浪，西山滴翠岚。折腰与趋走，政恐未能堪。

林表登层阁，秋声隐暮钟。鸦归苦竹寺，雨暗乱云峰。屡乞留新句，重来访旧踪。松门罕车马，似喜老夫逢。

桑落冷𥬠玉，菊篱霜著天。飘零河朔饮，怅望竹林贤。乌有防前辙，青州贵下田。使君能遣骑，端为唤鱼船。

今夕知何夕，真成累十觞。炉薰飘月影，蜜炬剪花香。政懒还诗债，无从发酒狂。故人怜久客，舞袖要须长。

一室维摩老，长年法喜游。苦心翻贝叶，痴坐写蝇头。可是文园病，何堪杞国忧。我知公健在，骨相合封侯。

花飞伤宿雨，山润照清晨。念子经时卧，嗟予一味贫。稍闻疏药饵，遐想整衣巾。何日扶藜出，相陪醉晚春。

惜别梅花雨，来归荔子秋。江帆成昨梦，云峤忽重游。共喜身长健，宁论客久愁。殷勤老居士，更为宝峰留。

客去云俱散，山空月正圆。不参藤树句，自透竹庵禅。骨法凌烟像，家声鼓瑟篇。直须陪叔季，急佐中兴年。

子去客昭武，今侬怀旧游。青山浑在眼，白发暗添头。旅食今安好，归程傥滞留。溪边因野步，试觅水明楼。

一点照今古，胸中殊了然。不妨为漫吏，可但号臞仙。丹荔盟犹在，凝香句未传。秋风稍凉冷，速办下滩船。

云卧孤峰顶，斋余闭户眠。时容龙象众，来说葛藤禅。此日输真歇，平生最信缘。从渠魔起谤，把火漫烧天。

山月转松影，涧泉鸣夜窗。清谈虎溪远，痴坐鹿门庞。敌国终亡灭，边城合受降。晨钟发秋思，同梦绕三江。

不作市朝梦，生憎城郭居。前身真衲子，妄念入儒书。丘壑无疑老，轩裳久已疏。世人多大屋，争笑卖吾庐。

毁誉何时了，鸡虫事可知。不妨遭点检，好在莫相疑。高爵非吾性，奇勋任尔为。道人元具眼，批判亦慈悲。

真成风雨夜，精舍对床眠。去住非无数，行藏莫问天。十年濒瘴海，一棹破春烟。君自足归兴，不妨啼杜鹃。

轩冕本无意，烟霞如有期。故人容野老，胜践见新诗。谁办兼忘世，公当急济时。春归仍送别，好在出山迟。

不见中秋月，长吟五字城。浮云有底急，清影可怜生。残夜四更句，故人千里情。与君同怅望，天上自分明。

老去犹为客，谁人念退居。相望千里路，赖有数行书。白晒犹堪寄，乌牛政忆渠。何时闻枉驾，竹里唤行厨。

春光垂老日，北骑欲归时。王气如三捷，懽声定四驰。山河还旧贯，草木有余悲。拟颂中兴业，孤忠只自知。

避谤疏毛颖，推愁赖索郎。坐来春漏促，梦去畏途长。故国书题冷，新诗齿颊香。湖山虽好在，岁月已相忘。

登楼乘暇日，唤客共浇愁。春去花犹发，阴浓雨未休。和诗真冷澹，得句总风流。能遣西邻老，殊无陋巷忧。

闽粤诸侯地，春风尽去思。三年歌德政，万户绘生祠。位极聊方伯，谋深必帝师。待公安社稷，四海被恩私。

广汉家山远，临川道路旁。安舆怀故垒，同气听甘棠。雪后风烟润，春归草木香。丹心驰魏阙，梦想万年觞。

活国勋奇甚，平戎志未衰。肯从时论屈，自许世人知。豹尾遥临镇，蝉冠暂祝厘。天将擒颉利，露布舍公谁。

百六古今有，两宫开辟无。兴师诚刷耻，奋袂竞捐躯。必挟三灵助，能令万国孚。九宫驱六甲，何患五单于。

蠢尔天骄子，中原祸太深。野心殊叵测，内地任频侵。日昃那常晦，阳生自剥阴。德光非不僭，终识杀狐林。

国士多孤愤，君侯特长雄。玉墀曾复辟，铁券会论功。宇宙尊文物，华夷界土风。力扶炎运正，此意合苍穹。

衮绣春秋富，旗常事业新。三迁推孟母，一德表商臣。任重能知止，功成合保身。傥容陪几杖，同访赤松人。

贱子居闾里，明公总帅权。姓名谁比数，礼遇每周旋。老去无三窟，闲中有二天。知音何日报，愿见中兴年。

罪放丙午末，归来辛亥初。不谈天下事，犹诵古人书。利病明诸掌，危疑儆后车。他时果无悔，载籍定欺予。

簪绂久已弃，行装今甚疲。买山如略办，毕娶更奚为。小筑开三径，躬耕趁一犁。赖公霖雨手，忍赋语离诗。

豹隐犹遮雾，鸾栖遂及瓜。绿林方在境，彩服径还家。世路久来险，人情何用嗟。胸中自丘壑，乐处是生涯。

春江因送客，云峤更登临。精舍经行地，征人去住心。猿啼清梦断，花落晓窗阴。胜践成三宿，俱来此意深。

上相生坤位，中兴运泰开。德威加异域，文武属全才。南极星躔焕，东方骑气来。下车逢诞日，喜色照樽罍。

奇勋施社稷，万世许忠嘉。宾日扶神器，回天坐正衙。貂蝉峨上衮，鼗鼓拥高牙。暂屈临闽粤，重闻降白麻。

坤维标厚载，任重出宗臣。眉宇如虹气，仪形似玉人。中兴真有相，命世必逢辰。霖雨聊均逸，余波润七闽。

将相兼文武，谦光接下僚。舆情争快睹，善颂适生朝。勋业当兴宋，谋猷永佐尧。千秋迎寿母，忠孝称金貂。

炎景生贤佐，三朝火王时。德威虽敌畏，忠荩只天知。安国惊何久，收功会有期。他年调鼎地，黄发属公师。

戡乱登廊庙，群公数靖康。一身轻去就，百口恃安强。天意非难见，人情漫自凉。殷勤酌周斗，矍铄更鹰扬。

希世推英伟，行藏孰是非。横流曾砥柱，袖手且深衣。槐影摇黄合，星躔焕紫微。山林愚已老，衮绣看公归。

望表公师位，身兼将相权。三朝更出入，一德奉周旋。盍为苍生起，曾扶大厦颠。何知老宾客，拥篲扫新阡。

往在东都日，伤心丙午年。不从三镇割，安得两宫迁。抗议行营上，排奸御榻前。英风成昨梦，遗恨落穷边。

城守麾强弩，诸班果翕然。云梯攻正急，雨箭勇争先。中夜飞雷炮，平明破火船。如公真徇国，绘像冠凌烟。

壮志深忧国，丹心笃爱君。谤书兴众枉，谏疏在奇勋。风咽梁谿水，山悲湛岘云。空余双舞鹤，鼓吹不堪闻。

泪尽西州路，碑留岘首名。买山缘荔子，为圃养黄精。所至登临地，犹疑步履声。堂堂真汉相，天忍閟佳城。

盛世黄门嗣，轻裘绿发时。伤心来故里，刮膜访良医。春雨铭旌暗，东郊薤露悲。人生得意早，遗恨在孤嫠。

零落梁溪客，何堪郑子悲。闭门专学易，拥鼻爱哦诗。臭味方投合，行藏罕遇知。他年乡饮酒，扬觯相威仪。

太府坚辞掾，平阳顷著功。清贫名教乐，静退昔贤风。俛首稠人里，甘心正论中。胡然成鬼录，骨相本三公。

问疾方旬浃，殊惊不起传。所钦期异日，何意遽终天。图籍嗟空富，生涯众漫怜。保家宜有后，一角傥称贤。

叹息宜春守，抽簪未乱归。不应徒告老，要是久知几。筑室聊遮雨，耘田止疗饥。杜门何悔吝，牖下敛朝衣。

行配古君子，齿尊乡丈人。傥来名位晚，长往诔文新。薤露空悲腊，刍灵不见春。诸郎无过毁，寿考没元身。

画省何心入，轺车随分行。急难频太息，交友旧驰声。素月堕江影，白鸡悲夜鸣。绣衣无复出，部曲把铭旌。

貌古期惊世，心夷合享年。交游称长者，风味配先贤。雁序飘零地，龙门寂寞边。不知谁作诔，着意翠珉镌。

人生真寄尔，天问竟悠哉。三载重凶衅，一门皆异材。尚疑书未报，遽有讣先来。泪尽余青血，秋风万壑哀。

早岁嫠居久，儒家守志贫。白头躬祭祀，老眼喜缝纫。哭妇无遗恨，怜孙不忍嗔。一朝违孝养，力疾叫苍旻。

慈颜推寿相，懿范在吾乡。不待黄堂养，空遗紫诰藏。板舆悲骑省，鹤客吊龙骧。风卷铭旌去，松冈閟夜长。

柱史生周室，仙源谱系崇。储星昭昴宿，降岳表神嵩。间气凭家世，宗臣挺祖风。梦求终作楫，猎卜果非熊。感遇云龙会，恩深雨露丰。折冲渊圣日，辉赫靖康功。社稷欹倾际，乾坤震荡中。力扶神器正，坚守帝都雄。割地争三镇，回天定两宫。壮图期敉难，大节耻和戎。去国孤舟远，忧时百雉空。建炎欣翊戴，鸿庆袭光融。相印机衡重，兵权号令通。安危繄礼貌，进退肯雷同。巨屏频循抚，真祠示眷蒙。欢声逢穀旦，善颂达苍穹。弼亮需元老，平章合上公。五行推有本，六甲混无穷。再造邦基固，中兴大运隆。保民跻寿域，千载简宸衷。

凤历推炎德，宗臣系重轻。神开丹扆梦，人向紫岩生。昴宿秋旻迥，坤维玉露清。风云符感遇，草木畏威名。不有三灵助，宁无四海惊。大江元帝渡，细柳亚夫营。劲气吞妖孽，深谋厉甲兵。天旋黄屋正，日转赤墀明。茅土宜班数，山河旧著盟。济时登衮职，命世属阿衡。社稷扶持了，乾坤整顿成。勋庸多部曲，陶冶遍公卿。牙帐罗旌棨，萱堂合鼓笙。诞辰尊寿母，善颂及难兄。庆积基墉固，源长福禄并。欲知貂珥贵，倍觉彩衣荣。象阙锋车召，沙堤相印迎。指麾烽燧静，翊戴泰阶平。老鹤三千岁，飞鹏九万程。百川浮巨斝，快饮吸长鲸。

草草杯盘灿烛光，故人相对水云乡。涛江君去访秦望，丘壑我归为楚狂。活国未逢三折臂，忧时空转九回肠。绝怜明发成南北，梦寐全无夜太长。

春来书札已西东，喜复相逢乱世中。万事变更唯舌在，三年流落转涂穷。云收野寺侵廊水，月挂孤帆送客风。剩欲留君明日住，夜阑难得一樽同。

平生自省宜三黜，老去何心望九迁。避地湖山聊复尔，脱身兵火想当然。浮家泛宅非无计，坎止流行本信缘。犹恐惊涛翻四海，直须化鹤作飞仙。

海边游子日思归，新句劳君更置规。莫问人间多贝锦，正如天上有参旗。寄书只欲凭黄耳，去路谁能畏赤眉。定与故巢猿鹤老，此生无愧北山移。

缭池剩欲开花径，傍舍先须作草堂。雨后不妨频检校，客来留得共徜徉。故园怪我归何晚，避地输君乐未央。待得功成方卜筑，岂如强健享风光。

气吞万里境中事，心老经年江上行。三径已荒无蚁梦，一钱不直有鸥盟。云收远嶂晚风熟，浪打寒滩春水生。鸿雁北飞知我意，为传诗句濮阳城。

无端流落迫残年，三十南山访老禅。未契安心了难觅，不如同世且随缘。频移竹几负寒日，旋拾松梢炊晚烟。珍重孤云出山去，东西南北一青天。

夫差故国萦寒水，铁马南来忽振缨。城上昏鸦争接翅，舟中逐客谨逃名。胡笳怨处风微起，浊酒醒时梦易惊。飘泊似闻山寺近，真成夜半听钟声。

屏迹苕溪少往还，时危尤觉故人欢。相期腊尽屠苏酒，速享春来苜蓿盘。雪夜剧谈金贼入，风江绝叹铁衣寒。何年天上旄头落，并灭穹庐旧契丹。

往昔升平客大梁，新烟然烛九衢香。车声驰道内家出，春色禁沟宫柳黄。陵邑祇今称虏地，衣冠谁复问唐装。伤心寒食当时事，梦想流莺下苑墙。

孤生投老急菟裘，万里云山已倦游。共喜石交逢异县，更陪彩笔赋春愁。无心俯仰犹多事，与世浮沉己拙谋。冷雨吹花作寒食，三杯软饱且眠休。

筠庄主人何未归，溪畔长林穿翠微。此去功名时欲至，个中车马迹全稀。茅茨漏久蜗涎篆，篱落欹多蛛网围。公肯借庵容我老，为公朝夕扫柴扉。

王郎胸次郁峥嵘，凿牖开轩不浪名。疾世政须论石友，绝交今已见方兄。我曹自笑真同病，吾道谁当为主盟。但得此心如此老，故人宁复负平生。

修门一出十经春，相业时来自奋身。袖手深谋终活国，挥毫佳句且惊人。话言每许闻前辈，宾客何堪接后尘。待扫欃枪洗兵马，两翁玄语记天津。

华裾绿发等青春，诗似机云定后身。家学乃翁真具眼，祖风当代岂凡人。字中仙爪便搔痒，句里灵犀解辟尘。万壑争流君看取，西兴从此是通津。

髫龀分携几见春，它时有恃独常颦。何期万里漂零后，忽报三巴信息真。素发轻安膺晚福，远怀悲喜望征人。王孙盛事今双美，及早归来奉紫宸。

使君元自锦官来，百丈重寻滟滪回。化阅行年如伯玉，心成全德过王骀。把麾政尔人生贵，持橐终期间世才。莫问桃花今老矣，刘郎去后任渠栽。

旧游兰若尽英才，坐上高谈亦壮哉。老去语音虽记忆，众中容貌各惊猜。津亭夜雨故人少，樽酒灯花乡信来。茂苑相逢话京洛，柂楼犹喜待春回。

耳聋无用问新闻，矫首何妨目作昏。痴绝已甘投老境，背驰宁受乞怜恩。难陪年少从渠薄，赖得春回为我温。京洛交游频检校，渡江今有几人存。

赤县飘零未易逢，那知今夕一樽同。好招明月共清影，托与白云行太空。戃恍旧游如隔世，蹉跎壮志莫论功。两公秉烛还相对，情话从渠半醉中。

当时勇决径归休，更有人愚似我不。何许置锥宁免累，直须毕娶始无忧。频遭白眼伤流俗，谁向青门念故侯。客里题诗相慰藉，羡君椽笔合螭头。

君家诸父多人杰，半是平生亲旧间。莫话故园空矫首，相从逆旅足开颜。文元勋业金瓯字，昭德风流玉笋班。此去腾骧吐虹气，何由来伴老夫闲。

遮莫胡僧问劫灰，且陪东阁赋官梅。春梢惯识宫妆样，花信偏随驿使回。痛饮我曹身总健，浩歌谁怕老相催。疏枝气压群芳尽，羞杀墙阴锦被堆。

阳和生发验葭灰，但见江梅欠蜡梅。风味向人忘冷落，岁寒乘月重徘徊。从来对酒遭花恼，何独题诗被雨催。公子唾珠无限思，更看铁画写离堆。

夜饮华堂烛屡灰，暗香浮处数枝梅。坐中一笑对三粲，客里此欢能几回。醉后不知歌扇去，归时还是晓钟催。露浓月白溪桥路，但记群山翠作堆。

拥炉书帙易尘灰，览古临窗独对梅。未寤径须呼子慎，常奴何得比方回。虚名到底将安用，能事从来不受催。似许相过陪客醉，胸中那复有愁堆。

寒木高萝几曲溪，断碑零落卧荒祠。澄潭想像云头涌，悬瀑依稀雨脚垂。地轴漫烦龙虎战，天符那得鬼神私。茫茫造物殊难晓，要是为霖自有时。

公如谢傅暂闲身，我亦归来效季真。山屐数陪销暇日，诗篇常许和阳春。虚怀寄傲三休外，洗眼旁观万态新。谷口榴花解迎客，骑鲸端为谪仙人。

晨发芗城越数峰，我来师出失从容。白云遮日蔽秋寺，青嶂闻猿惊暮钟。世乱可无闲地隐，山深偏觉老僧慵。他年芋火谈空夜，雪屋松窗约过冬。

参陪仍许瘦筇支，长者登临敢后期。钟断白云飞雨过，月生青嶂夜凉时。心知胜地都忘睡，喜听连床共和诗。莲社风流增荔子，余生长健更何为。

莫问蒲萄出月支，不缘瓜枣访安期。轻红满地人慵扫，空翠霑衣雨足时。松荫晴泉听落涧，蝉嘶晚吹助裁诗。公乎此去归廊庙，无用山中怨鹤为。

海山幻出化人宫，楼观新崇万指容。云雾入檐银色界，藤萝昏雨妙高峰。放怀久已参黄檗，雅志无疑伴赤松。欲去更闻狮子吼，忘归桥下兴犹浓。

东麓坡陀尽梵宫，我来泉上照衰容。解衣又作茶瓜客，倚槛同看烟雨峰。何用苦吟凌鲍谢，要须高节配乔松。海冰永閟锥沙画，绝叹故人遗墨浓。

扫榻开轩走寺宫，吾曹终日得从容。夕阳初落鳣溪路，云气半遮狮子峰。试问丹砂回白发，何如瀑布煮枯松。暮年纵有壮心在，归意已胜山色浓。

山人不省大明宫，怀昔幽寻自改容。庐阜东西二林寺，钱塘南北两高峰。百年有尽云归壑，万事无边月挂松。满院苍苔重到日，秋光欲滴向人浓。

出守真成梦蚁宫，天台云色亦愁容。时来盍锡万钉带，仙去俄归群玉峰。川上可惊如逝水，岁寒徒有后凋松。烦将老眼银河泪，共洒西风絮酒浓。

穷达那知十二宫，由来与世不相容。乃翁极谏牵龙衮，百谪同愁割剑峰。前辈品题推玉树，平生忧患挺苍松。伤心身后夸君赐，泉路恩光底事浓。

女无美恶妒深宫，盛德如公果不容。何遽盖棺临禹穴，未应藏骨在秦峰。论文平日樽中酒，挂剑它年冢上松。点检交亲祇解少，存亡悲感老情浓。

风撼棠梨对殡宫，中郎谈笑孰形容。不居上界神仙府，当在补陀孤绝峰。至论每符磁石铁，长生空问茯苓松。九原可作还知否，底处返魂香最浓。

和气从容一笑春，如公今是暂闲身。伊蒲馔设无多客，薝卜花繁正恼人。已遣炉熏通鼻观，更分茗碗瀹心尘。僧房长夏宜幽僻，杖屦频来愿问津。

谯门直北望燕山，乙巳年来例破残。可但中原仍祸结，谁令东粤独偷安。西师有请君侯力，南顾无忧圣虑宽。恶少至今犹胆落，云台须入画图看。

八州贤牧喜休兵，千骑重来竹马迎。万瓦连甍存比屋，十年回首赖长城。举觞谈笑精明甚，缓带登临步武轻。多是门墙旧宾客，愿公黄发佐升平。

此生无意入修门，粗饱鸡豚短褐温。卜筑几椽临水屋，经营数亩傍山园。酒杯剩喜故人饮，书帙能遮老眼昏。身世颇同猿择木，功名谁问鹤乘轩。

肠断春风杨柳花，中原何日再京华。将军未报歌三箭，乐府徒传舞两娃。会见敌营如竹破，不应淮甸又兵加。频年寒食常为客，强索芳樽乐有涯。

布谷催春惜雨干，白鸥江上未盟寒。且倾客子酴醾酒，共享先生苜蓿盘。我已悬车羞碌碌，公当鸣珮称珊珊。休文才思虽多病，可是空吟红药阑。

坎𡒄如公莫怨天，谪居端是坐无毡。时来要自有归路，客散不妨频醉眠。云气久能浮蜃屋，雨声殊未透龟田。回思风雪围炉夜，何处联裘拥木绵。

珍重筠溪旧主人，我知明水是前身。如何一念初无过，便有多生未了因。止酒裙襦成厌杂，逃禅槌拂要比邻。云居嫡子重拈出，流布诸方此话新。

十年迁客北归时，旁海相逢叹渺弥。枝上烟光忙蛱蝶，尊中风味夺酴醾。老来诗思真枯井，别后心情似乱丝。喜故将军殊矍铄，家山小筑未为迟。

鸡屿洋边桃李秾，岸沙遮海暮云重。乘槎我自犯牛斗，掘狱谁何藏剑锋。世路肯遵前覆辙，交游谁识后凋松。此生但得长相见，一笑能轻禄万锺。

拙速还知胜巧迟，男儿功业要逢时。不妨唾面辱高马，似有泥坑规病鸱。老去尚堪苏子印，兴来须到习家池。此心毕娶无余事，且向春江理钓丝。

梁溪万折必流东，间气英姿叶梦熊。出入三朝推大老，险夷一节合苍穹。守关虎豹徒窥闯，得雨蛟龙定长雄。衮绣未归聊袖手，不妨闲作黑头公。

将坛丙午赞亲征，相印元年佐圣明。贼子乱臣俱破胆，皇天后土实同盟。扶持更系民休戚，进退元知势重轻。舍我其谁公健在，乞身赢得见升平。

济世功名肯力为，风云遇合贵逢时。欲知辟谷师黄石，便是扁舟号子皮。后进忌能逾日月，敌人用间果蓍龟。福城东际笙歌地，且祝千龄醉荔支。

天扶王室挺生申，瑞启中兴社稷臣。樽俎折冲常自任，庙堂康济更何人。秋风玉帐军容肃，冷月铃斋夜宴新。愿扫妖氛开寿域，衮衣端为转洪钧。

秋水为神吉梦随，上公冠佩俨朝仪。风云感遇千龄会，日月依光四海知。笔阵词锋明藻色，龙韬豹略系安危。顽金从此归炉锤，岁岁门阑献寿诗。

玉帐生朝香雾飞，秋风欲到碧梧枝。回思十载折冲地，还镇八州安静时。淇澳会须歌绿竹，渭滨犹待猎非罴。止戈堂上多珠履，争献庞眉春酒诗。

金貂赫奕照来仍，雅意诸郎以寿称。矍铄仪形千岁鹤，扶摇风力九霄鹏。黄云{禾罢}{禾亚}人皆醉，丹荔芳敷俎正登。请看君侯高阁宴，层梯无用一枝藤。

绛节霓旌下九天，括苍初识地行仙。桃华海上三千岁，凤历人间五百年。可但彤弓寻节制，要知黔首望陶甄。香凝燕寝森兰玉，会见貂冠总附蝉。

绿发翺翔翰苑春，升平三辅已朱轮。诗成山谷句中眼，名应石林天上人。耆旧政须廊庙具，蕃宣聊寄股肱臣。生朝剩欲为公寿，醉里蘋花度曲新。

元戎玉帐凛霜威，谈笑何妨羽扇挥。平日丹心驰象阙，长年彩服奉慈闱。谁无五马人生贵，独有三奇命世稀。志在麟经成事业，颇闻天子诏公归。

出处当师汉大夫，立朝常拟赋归欤。赐金端为供行乐，燕客犹疑是送车。欲识吴门重解组，要符潭府向移书。闻知剩有闲风月，宅相须留待小疏。

小隐丹壶时凭栏，它年兴在跨黄班。不妨游戏橘中乐，政尔经营湖上山。谁识胸怀容万顷，聊将身世寓三间。故人有子犹流落，我辈逢渠转厚颜。

老病无堪正坐贫，交游相见赖情亲。从渠造物小儿戏，不碍维摩老子神。三顾九迁成底事，一区二顷合由人。君侯论议高千古，略假毫端问大钧。

眼看流辈上青云，拂袖归来昼掩门。心计岂容生事拙，时名长与故山存。不妨开径栽花卉，政复藏书遗子孙。八十光阴无可恨，聊歌楚些为招魂。

太一游行遍九宫，世间无地可宽容。坤维莫傍剑门阁，衡岳何依天柱峰。睨柱傥能回赵璧，思鲈安用过吴松。群羊竞语遽如计，欲息兵戈气甚浓。

长饥方朔笑侏儒，岁晚还惊大小余。客里论文聊把酒，闲来会面胜通书。薄寒欺醉悲清夜，孤月流光怅碧虚。何苦相逢又相别，不如供米寓僧居。

春风着意送将归，为赋清江落日低。惜别更留烹玉鲙，寓居长记对青猊。家山彼此归心速，歧路东西客梦迷。重把一樽成怅望，莺啼绿暗草凄凄。

人欺季子弊貂裘，谁信班生万里侯。小隐故山今去好，中原遗恨几时休。春争残腊寒梅早，雨涩晴冬宿麦忧。老眼相看炯无语，浊醪何日更浇愁。

淮海元龙公辈流，何劳老手镇方州。雍容行色自登览，邂逅故人仍倡酬。眼界早惊云子熟，官期能为荔枝留。临分莫话中原事，想见家山只梦游。

古涧寒泉可枕流，从渠庚伏在炎州。杖藜端欲事幽讨，杯酒未容相劝酬。坐上纵无居士客，山间聊为老禅留。临沧亭外忘归路，他日逢君望旧游。

江南一枝春，岁久暗香灭。怪得深夜寒，荒村映残雪。

苍官森古鬣，此君挺刚节。中有调鼎姿，独立傲霜雪。

老眼惊花暗，斜枝落纸愁。晚来闻冷雨，幻出一篱秋。

荦确有岱华势，轮囷无斤斧痕。我来翻君古锦，老眼洗尽眵昏。

了堂先生古遗直，贬剥私史专尊尧。二蔡怀奸首排击，始终大节不同朝。

灼见祸机宁有死，剖心立敌肯忘言。向来逆料无遗恨，彻底孤忠抱至冤。

前贤一节皆名世，此道终身公独行。每见遗编须掩泣，晚生期不负先生。

南荒百谪愈不屈，便道忽闻天遣来。峨帽焚香姑拱立，果无片楮可成灾。

酒酣怒发上冲冠，四十年前庐阜南。杖履周旋痛开警，为言小子颇尝参。

英灵精爽平生话，尚记先生苜蓿槃。仙去星辰终不灭，至今梦想骨毛寒。

功名啐啄与时同，譬似青天白日中。不觉片云随雨雹，适从何处运神通。

常佩了堂一则语，睢阳举似刘潞州。大期不复见丙午，二老信然成古丘。

先生许可能尊祖，词采今存干蛊身。碑版灿然垂世誉，要知忠肃有门人。

伤心顷拜公床下，一气飘零余几人。七十衰翁谁信及，话言端欲广书绅。

老去何堪节物催，放灯中夜忽奔雷。一声大震龙蛇起，蚯蚓虾蟆也出来。

风雨声中过半春，泥深郊水阻游人。老夫不出浑闲事，但觉年来白发新。

小苏一物绝风流，竹杖芒鞋爱讨幽。招隐归来吐佳句，何时一笑共重游。

卜室高垣桑柘边，空中来往尽飞仙。似闻一举三千里，更待成功上九天。

往在澶渊过我家，自怜凡骨走天涯。丹青始识先生面，点化何时一粒砂。

从渠冷蕊篱边少，未放浮蛆瓮面空。高烛几时催夜饮，隔帘度曲也英雄。

薰炉玉煖云生岫，晓鉴鸾窥翠扫空。未许尊前听金缕，两公新句漫争雄。

向来敌帅窥吴越，稳泛楼船舍骑兵。开辟所无颠倒事，可能今日独横行。

藩镇各传新号令，山河那复旧提封。归时剩语骑鲸老，坚卧无如涧底松。

几年脱迹冠冕窟，一味偷生兵火中。不见君家好兄弟，何人怜我最奇穷。

我辈避谗过避贼，此行能饱即须归。山川久有真消息，世上从渠闲是非。

遐想吴门人姓梅，高踪千古共徘徊。橘中傥有商山乐，不必胡僧问劫灰。

山晚江寒春雨疏，比来消息定何如。竹舆行倦异乡县，赖得金楼引睡书。

底处烟林飞伯劳，春生诗思剩摇毫。归来准拟扶头醉，日射花梢三丈高。

君家鼻祖大范老，气压贺兰威凤鸣。文采风流今未泯，耳孙胸次似冰清。

名姓未能随老变，政须卜宅近前峰。看君决策上封事，揽取奇勋铭鼎钟。

卷衲和云离五老，派分三峡济临川。兴波作浪从风鼓，莫学世流空度缘。

浄因曾识楷山东，担板因缘古佛风。后代儿孙仰孤硬，能超五位见芙蓉。

问讯天童今老子，偶同庚甲事如何。他时要向山中去，容我一庵遮薜萝。

天上宝囊无尽藏，向来密赐被先王。自怜门下老宾客，燕寝饱曾闻妙香。

素馨茉莉及玫瑰，清馥浑同雪里梅。六入不分初病起，眼前欠此共徘徊。

海外绿洋来万里，齐驱黎母鹧鸪斑。肯分种种箧中富，不用公家金博山。

寒梢的皪点昏鸦，雪后风前皎月华。结习未除羞老眼，更看淡墨幻空花。

叠嶂连娟入翠微，乔松蔽日有孙枝。江流不尽松声远，云栈行人力困时。

密雪飞花万木僵，南枝的皪待朝阳。还知百果输先手，政为孤根压众芳。

秋风着意菊丛黄，不怕东篱五夜霜。曾记南阳饮潭水，要令道骨合仙方。

移根一户蟾光溢，分派银河地脉灵。定与苏仙双橘井，他年续入郦元经。

人间日日有风波，不系虚舟奈若何。袖取平生济川手，行藏终与祖同科。

东坡喜雨事如此，吾舅名亭思不群。不问两歧何许秀，且看十顷卷黄云。

此君风味极不浅，户外俗人来未曾。老石寒藤同一笑，我知公是在家僧。

林端结阁小跻攀，四面岚光绕曲栏。佛法本来南北异，个中北望见南山。

登临巧处属僧家，随分生涯度岁华。莫待藤萝满山月，时来倚杖数昏鸦。

谁标此阁作悠然，万事无非信手拈。参得东篱把菊意，不妨老远引陶潜。

万壑千岩一剡溪，漫天云冻雪风飞。人踪鸟迹俱沉绝，独有扁舟兴尽归。

王孙胸次足丘壑，幻出山阴访戴图。草屋柴扉闭风雨，客来空去得知无。

玉局老仙天下人，平生爱与石传神。长江绝岛风涛里，千古常令墨色新。

一苇浮江双履归，花开震旦共传衣。本来心印无文字，画到卢能足是非。

巾裹唐装本布衣，平生唯识一锺离。此中养得婴儿就，世上行尸有许悲。

秋空一剑岳阳楼，醉里乾坤日夜浮。五百年间兴废事，不知谁是赤松游。

落日孤烟过洞庭，黄陵祠畔白蘋汀。欲知万里苍梧眼，泪尽君山一点青。

老懒天教脱世纷，山川到眼失尘昏。绝怜千仞鸣飞瀑，一洒风中八表云。

后湖醉卧已仙去，但有言句留人间。文采风流照千古，罗浮谁复遗金丹。

千山忽暗雨来时，天末浓云送落晖。老眼平生饱风浪，犹怜别浦钓船归。

石根盘屈老苍官，绝笔殷勤记岁寒。万里风云欲飞化，君家留得壁间看。

鼎彝勋业推元老，文采风流及后昆。家世从来耐官职，百年犹见典刑存。

古木寒藤挽我住，身非靖节谁能留。多惭不及鸾溪水，长向山前山后流。

两傅常存好老心，汉廷元自少知音。归来日日相娱乐，赖有君王旧赐金。

往在识公日，我与儿曹俱。八龄初问字，双钩略摹朱。知为太学生，夙仰君子儒。契阔三十载，邂逅天一隅。追数半鬼录，宰上空美楰。所存复陆沉，隙中惊过驹。长者类太丘，祖风如魏謩。兵火已无屋，蓬蒿仍不锄。善藏武城刀，息驾王乔凫。功名有要路，矢石思捐躯。常挥铁如意，欲碎玉唾壶。书生无浪语，天骄今既诛。下如鸱夷子，扁舟归五湖。安用金谷园，坠楼烦绿珠。相国起刀笔，将军拔屠沽。但封寝丘地，莫料秦王须。隐居九畹兰，活计千木奴。客至径设醴，诗来或操觚。游戏百家衣，剧谈五杂俎。涉世虽历落，安命良支梧。

结东征车换黑貂，灞西风雨正潇潇。茂陵久病书千卷，彭泽初归酒一瓢。帆背夕阳湓水阔，棹经沧海甑山遥。殷勤为谢南溪客，白首萤窗未见招。

广陵祠里寻常见，又向山阳楼外开。须信月明风露下，飞仙玉节有时来。

