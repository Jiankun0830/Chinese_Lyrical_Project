麻姑何代仙，南城有遗坛。双练飞绝𪩘，天风逼人寒。枯螺抱怪石，几见海水干。清都在何许，烟雾不可干。宫阙镂白玉，辎𫐌驾朱鸾。念非粗浊质，可以超云端。冲虚尽尘滓，变化生羽翰。悠悠戚施子，汲汲营𫗦餐。颀然硕且大，躯干压马鞍。奉养恐不至，齿发忽已残。呼吸一时绝，枯骸积巑岏。膝行望碧落，霄露零衣冠。愿闻道之妙，不用掷米丹。人间宁足乐，弃去夫何难。

迢迢一水遶千山，桑柘阴阴聚落宽。好事莫传江上信，渔樵自不识衣冠。

四围岩谷上通天，岩底幽人抱腹眠。不羡庄鹏抟九万，肯随齐客列三千。养成白雪高歌调，散尽黄金有简编。野鹿今朝入城市，为余有意下林泉。

德政调元向道闲，天朝诏许实辞冠。丹心耿耿悬象魏，青史昭昭照玉桓。晚节友贤阳凤暖，老年忧世谷驹寒。太平犹自存龟鉴，后进仪刑仰慕看。

九十光阴欠五年，寒灰枯木老云泉。眼明尚可穿针鼻，齿硬犹能嚼石莲。疑是合知诸佛印，果然别得一枝禅。不因看破真赃物，安得囊中出小编。

瑟瑟松上风，冥冥竹间露。窗虚簟色寒，石侧苍苔古。长廊寂无人，殿阁下铃语。此意两萧然，徘徊不能去。

秦亡项灭汉罢兵，分王宗室皆连城。西方女子不用事，张氏有妇怀金精。吴山之下吴水曲，石鼓峰峦翠相矗。山幽水邃闺阁严，二八芳年貌如玉。吴王闻知心欲狂，珠琲缯纩罗千箱。苦凭青翼致消息，陈说富贵夸膏粱。玉人冷笑吾当许，汝第为吾开洞府。洞成赋诗悲下土，悲哉下土人皆苦。飘飘仙袂凌上苍，天街昴毕腾辉光。使回千里涩进步，目极五云空断肠。吴王悒悒忽不乐，入顾后宫情索寞。仙凡会合竟何年，多谢君王凿洞天。

平津谀武帝，尧舜未为聪。归来东阁士，称颂比周公。势利变人心，上下交相蒙。低颜望眉睫，一喜生春风。优游卒兹岁，安知朝野空。

青青一本桑，下可百夫息。泠泠一井泉，上有千人汲。千里以为郡，百里以为邑。生齿岂不繁，教化繄尔力。何事北窗人，叹此徒劳职。

近来天下文章格，尽是之人咳唾余。方喜丘园空穗帐，何期箫吹咽轜车。一生自抱萧张术，万古空传杨孟书。大志未酬身已没，为君双泪湿衣裾。

月缺不改光，剑折不改铓。月缺白易满，剑折尚带霜。势利寻常事，难屈志士肠。男儿有死节，可杀不可量。

薄宦区区可叹嗟，寂寥寒馆过村家。神锥岂向囊中出，宝剑聊凭醉后夸。就禄勉持毛义檄，读书空满惠生车。掩关不识青春好，一夜狂风已落花。

迁客湖湘召赴京，轮蹄迎迓一何荣。争如与子市桥饮，且免人间宠辱惊。

洞天金阙天平爵，层{山廛}石崖寒玉削。突兀云生缥缈间，鬅松树大侵寥廓。苍鹿挨摧北斗魁，耍猿弄损南辰角。碑文压破石鳌头，琅玕烂折玉兔脚。背岩松柏碧森森，向日杂花红灼灼。遮碍林虑半壁天，琢成云汉千里壑。宫宰炉烧延寿香，避秦采得长生药。风物依稀紫府宫，岚光缭绕朱陵阁。路转樵人目下迷，桃源仙子心无错。千形万状天平山，剖判玄黄天地作。

玉皇不禁上天梯，半筑临崖与斗齐。昨日我因寻药到，祇疑惊起日中鸡。

五顶嵯峨接太虚，就中偏称我师居。毒龙池畔云生早，猛兽岩前客过疏。冰雪满山银点缀，香花遍地锦舒铺。展开坐具长三尺，方占山河五百余。

帘卷疏烟醉眼开，浮云飞尽见崔嵬。苦嗟霖雨遮藏久，深谢晴风列致来。丹桂有时明月满，旧山无路白猿哀。禅僧指我真空理，心火茫然一夜灰。

所至纷纷簿领堆，也须风月洗尘埃。明朝相与寻师去，况是同行掉臂来。

素虎斑虬蹑紫烟，几看沧海变桑田。赤城玉笥寻真后，又到华阳第八天。

驾言晨出涢台隅，涢上登临酒拍壶。不似岘山羊叔子，心随汉水欲吞吴。

迢迢云水涉峰峦，渐觉天低宇宙宽。东北分明睹大海，西南咫尺望长安。圆光化现珠千颗，耸日初升火一团。风雨每从岩下起，那罗洞里有龙蟠。

迢迢策杖上南台，北望清凉眼豁开。二片烟霞笼紫府，万年松径锁苍苔。人游灵境涉溪去，我访真容踏顶来。前后三三知者少，衲僧到此费徘徊。

宝台高峻足穹苍，狮子遗踪八水傍。五色云中游上界，九重天外看西方。三时雨泪龙宫冷，一夜风飘月桂香。土石尚能消罪障，何劳菩萨放神光。

北台高峻碧崔嵬，多少游人到便回。怕见目前生地狱，愁闻耳畔发风雷。七星每夜霑峰顶，六出长年积涧隈。若遇黑龙灵懆者，人间心念自然灰。

中台岌岌最堪观，四面林峰拥翠峦。万壑松声心地向，数条山色骨毛寒。重重燕水东南阔，漠漠黄沙西北宽。总信文殊归向者，大家高步白云端。

月满汾川宝铎寒，谁来此地葬金棺。育王得道行空际，尊者飞光出指端。天上凝云常覆定，人间劫火漫烧残。三千世界无留迹，聊向阎浮示涅槃。

云贴西山日出东，一轮明相现云中。修行莫道无榜模，只恐修行落断空。

圣凡路上绝纤痕，解脱文殊各自论。东土西天无着处，佛光山下一龛存。

阅尽龙宫五百函，三年不下秘魔岩。须知别有安身处，脱却如来鹘臭衫。

血战保孤城，嗟哉宋老生。身甘殉隋难，义不屈唐兵。骨已尘埃尽，光犹日月争。裴刘等死耳，谁重复谁轻。

东湖水落露堤沙，舟过湖心藻荇斜。野迳小桥穿竹巷，烟村疏柳间芦花。新秔炊熟胭脂白，活鲫珍于丙穴嘉。饮散肩舆乘皓月，烛笼何用两行纱。

南归迁客气平和，磊落胸中所得多。白日过从唯陆谞，清宵梦想适维摩。裴徊未忍捐鸡肋，寂寞犹能顾雀罗。好与乡人敦薄俗，莫因哺啜负岷峨。

三五皇州夜色鲜，使车方事武陵蛮。华灯邈想端门外，翠辇初临太一还。月满九衢闻舜乐，云开双阙见尧颜。自怜风雨新城道，陟彼崔嵬我马艰。

元夕吾何处，吾行次晋郊。乐棚垂苇席，灯柱缚松梢。俚妇朱双脸，村夫赤两骹。春田夸积雪，酒胆醉仍杪。

百丈游灯遶石坡，溪西保社事黄魔。草花灼灼迎新福，腰鼓冬冬踏旧歌。

溪西灯社宝莲台，一点光明远更开。料得长杨宫里见，却疑仙火下云来。

教池天气不胜情，携手聊同陌上行。洛禊嬉游修故事，楚歌欢笑集村氓。慕潘珍果盈车掷，挑卓幽琴满座倾。为报兰亭王逸少，且无今日管弦声。

采兰时节近清明，朝野欢娱值太平。坦率从来如庾亮，穷愁素不学虞卿。三年阳渚成何事，一觉邯郸悟此生。把酒花前须醉倒，肯教风雨落繁英。

上巳嬉游集汉阳，云收雨霁日舒光。瑞烟和气横寥廓，何用兰亭祓不祥。

池上澄辉冻已销，阳和巧思着花梢。残云断霭归何处，翠幰红帷遍乐郊。

龙舟鼓笛和吴歌，采索缠筒吊汨罗。文腿千人齐举棹，岂知湖海有风波。

孤忠不屈赴湘流，甘与干逢地下游。若共蛟龙争口食，何如附会楚王休。

纨扇新成献乃翁，草堂虚寂起清风。欲知妙用真无有，不离而今掌握中。

相见常嗟相聚稀，平岚危榭对斜晖。牛羊遍野草初绿，槐柳成阴春已归。顶上绯生麋角解，嘴边黄尽燕初飞。白头共作天涯客，几向南山咏式微。

片叶飞空忽报秋，玉醅浮蚁恰新𥬠。相逢昂饮聊乘兴，万事从它一日休。

鼓盆新恨度良宵，怅望仙娥未见邀。会取天河离合意，何曾灵鹊久成桥。

不见柯山客，中秋月又圆。夜分清滴露，天末淡收烟。念远情非俗，凌虚骨欲仙。素琴明此恨，相与对婵娟。

烛满天街晓漏长，杜门牢落叹台纲。金吾六卒闲私第，玉笋千官守未央。五贵訏谟恩盗贼，一朝新事劾风霜。尧天咫尺横云雾，遥庆南山万寿觞。

五老机缘共一方，神锋各向袖中藏。明朝老将登坛看，便请横矛战一场。

鼓寂锺沉托钵回，岩头一拶语如雷。果然只得三年活，莫是遭他受记来。

野僧迎客下烟岚，试问如何是翠岩。门近洪崖千尺井，石桥分水绕松杉。

云庵纲宗，能用能照。冷面严眸，神光独耀。孰传其旨，觌露唯肖。前悦后洪，如融如肇。

乱云堆里数峰高，绝学高人此遁逃。无奈俗官寻住处，前驱一喝散猿猱。

久向黄龙山里龙，到来只见住山翁。须是背触拳头外，别有灵犀一点通。

六出飘萧万瓦干，冰壶天地不容看。金门贺客螭头冷，草阁吟终粟瓦寒。故人家在西溪上，欲叩柴门兴已阑。

土木形容殷七七，水云情性许闲闲。身中火枣无人会，此药元来便驻颜。

瘴地风云早，温天气候催。穷冬不见雪，正月已闻雷。

浓洄江水泻高滩，中有神龙久屈蟠。众乐妙音时响亮，双娃长袖忽阑珊。世间变化无非幻，阁上登临正好欢。观幻见真真亦幻，谷花岩草谩凭阑。

白玉狻猊藉锦茵，写经湖上净名轩。吾方大谬求前定，尔亦何知不少喧。出没任从仓内鼠，钻窥宁似槛中猿。高眠永日长相对，更约冬裘共足温。

乌犀解轴黄金装，吴绫蜀锦鸾凤翔。欧虞飞毫洒中诏，帝曰咨汝田曹郎。汝能教子以义方，济济来仕吾国光。贲汝爵秩及身章，潜德晦耀吾岂忘。田曹有亭在繁上，旧以义方揭亭榜。安知教子三千年，契合前言被天奖。翰林为易如诏名，春入丘园添气象。里老来观归责儿，急寻字解治王诗。彩衣朱旛典便郡，简池太守真汝师。

芦苇萧萧江岸秋，长天独月向西流。离钩三寸无人道，笑倚兰桡自点头。

文昭文定与文忠，内翰元之共四公。政事风流俱第一，典刑人物更谁同。能诗只有东坡老，到处唯寻六一翁。欲遣滁阳招作客，五星同聚此堂中。

地连云梦水无边，天断夷陵欲尽山。曾是刘虬高饮地，不知何处扣玄关。

孟宗泣竹冬笋生，岂是青青竹有情。大抵主张非有物，人心但莫负幽明。

合论流通七卷经，点教开眼示群生。不须天女添瓶水，自有灵泉一派清。

归州男子屈灵均，归乡女儿王昭君。山穷林薄不肥沃，生尔才貌空绝群。男为逐臣沉湘水，女嫁穹庐夫万里。汉宫无色楚无人，丑陋险邪君自喜。

乱石乌牛伏，惊涛白马奔。大家齐拭目，看我过龙门。

惊心乌石莲花淖，过眼黄牛竹节滩。征棹直从中溜去，好山只得片时看。

风送片帆来北客，霜凋万木见东州。湖光碧湛郎官水，苇岸黄深鹦鹉洲。

寺据南峰顶，僧传北祖禅。孤云飞远峤，落日满平川。法界穷三大，河山遍大千。香灯方丈小，又结一来缘。

英雄往事堪叹息，栏干徙倚情何极。学取山翁醉似泥，不同羊祜谋人国。

小笼疏四面，明纸罩孤灯。自小共寒热，相亲如友朋。旧书曾递照，新烛莫相憎。几为吟诗苦，留光到夙兴。

河东美人天帝子，机杼年年劳玉指。织成云雾紫绡衣，辛苦无懽容不理。帝怜独居无与娱，河西嫁得牵牛夫。贪懽不归天帝怒，谪归却踏来时路。但令一岁一相逢，七月七日桥边渡。

马师一喝大雄峰，深入髑髅三日聋。黄蘗闻之惊吐舌，江西从此立宗风。

吐舌耳聋师已晓，捶胸祇得哭苍天。盘山会里翻筋斗，到此方知普化颠。

落日宾朋醉帽斜，笙歌一曲上云车。颇知春色随轩去，不见东庵满槛花。

托根初不异南山，十八妖娆带渥丹。玉润满苞甘露浥，文绡团蹙绛纱丸。便为仙苑千年果，回笑幽皋九畹兰。

卧病十余日，不见西轩竹。稚子忽报言，新笋抽五六。

长江萦绕地膏腴，风气相连不甚殊。自是苦根分彼此，致令苦笋胜宜都。

壑源山势上连云，合占南州第一春。自有化工锺粹气，时生灵叶奉严宸。

鸭脚半熟色犹青，纱囊驰寄江陵城。城中朱门翰林宅，清风六月吹帘旌。玉纤雪椀白相照，烂银壳破玻璃明。

相君开卷忆江东，仿佛锺山与此同。今日还为一居士，翛然身在画图中。

咸阳获重之明年，五月端午予泛船。二闸新成洞常润，组练直贯吴松川。淮南柁师初入浙，借问邑里犹茫然。茶经旧说慧山泉，海内知名五十年。今日亲来酌泉水，一见信异传闻千。置茶适自建安到，青杯石臼相争先。辗罗万过玉泥腻，小瓶蟹眼汤正煎。乳头云脚盖盏面，吸嗅入鼻消睡眠。涤釜操壶贮甘液，缄题远寄朱门宅。仙人见水是瑠璃，乃知陆羽非凡客。

岭头松竹自生寒，两穴茫茫彻鬼关。风窃虎威时弄草，泉欺龙睡故离山。不嫌淅沥惊尘耳，聊挹清冷洗病颜。窗外月高湘簟冷，更无闲梦到人间。

荡荡东风着物华，渡江初喜绝尘沙。蔽空杉径四百里，在处旗亭三五家。山叶半青茶未过，水畦漫白稻初芽。殷勤说似潭园侣，南北随乡不是夸。

隔垣禅律两招提，却是人心咫尺迷。百亿须弥四天下，凭君为我指东西。

丈六金身，毫端三昧。精妙入神，充满法界。善知众艺，得大自在。游戏神通，一切无碍。恒河沙劫，金刚不坏。万象森罗影现中，一颗圆光非内外。

幻质朝章八十一，沤生沤灭谁人识。撞破虚空归去来，铁牛入海无消息。

半间囗室安禅地，盖代功名不易磨。白囗老龙归海去，岩中留得老头陀。

彼修者禾，其穗七兮。夐古所无，今感格兮。

岁在庚辰，利见大人。十有二祀，而纪庚寅。乾坤六子，遇庚则新。大人法天，有革有因。

皇帝孝仁，羹墙神考。遹追先猷，三代之道。炳然规模，百世之宝。敢弗祇从，率意改造。

蔽自渊衷，恪遵熙丰。法非补完，熙丰是同。

乃戢干戈，不勤远略。烦敛是蠲，冗官是削。屏斥浮虚，尊敦俭朴。舳舻尾衔，溯流通洛。

泉币既平，商旅云行。四民乐化，迭为重轻。

乃疏禁网，及释青枉。流徒赐还，鹿解禽放。戴恩和顺，涵泳旷荡。父子怡怡，朋友交饷。

百度孔修，德泽滂流。官知奉法，吏畏纳赇。农夫熙熙，服我先畴。桴鼓不鸣，奠枕靡忧。

职是善化，有赫临下。阴阳泰通，薰蒸陶冶。惠两柔风，太和塞野。渗漉百嘉，芃芃禾稼。

帝宅中天，何知其然。四方郡国，咸奏丰年。丰年之象，何以昭宣。爰有异粟，八节如鞭。

一本之上，双茎相向。穗叶敷荣，挺拔寻丈。

高而不危，神力扶持。同而能异，济物是宜。

彼修者禾，其实骈罗。天子万年，本枝蕃多。

野陂衰草接荒城，千里浮光点太清。不与众山为伴侣，自然八面露峥嵘。偶因仕宦身来到，渐远尘埃眼更明。问道膝行无处所，渡头新月小舟横。

一派青原出少林，信衣到此只传心。寻常示众无人会，尽向庐陵米价寻。

麻姑王蔡迹已往，望仙亭在孤峰上。朝见五云飞，暮见五云归。云飞云归自今古，仙来仙去谁可知。勿望仙，望仙目眩徒茫然。白石可煮谁能言，不爱插翼冲青天。玉池且酌太和酒，一醉寿同天地久。陶陶与物任浮沉，肯顾霞衣云组绶。

昔读旴川集，尝闻泰伯贤。新城文刻在，往事野僧传。气格终惊俗，光芒合贯天。田翁不知价，只得十千钱。

高杉何亭亭，北接岢岚山。如何蜀杜宇，飞鸣来此间。羽翼误尔身，浩荡迷乡关。日长岩谷迥，口角流朱殷。我亦有先庐，三峨出尘寰。别来二十年，仕宦发欲斑。岂不怀西归，青葱映潺湲。有翼尚飘泊，无翼何时还。

十九年从晋重耳，艰棘忧危同践履。田中乞食桑下谋，茧足周旋垂万里。一心奉事不自欺，逆知天意开公子。及河忽闻舅犯言，如以朝衣蹈泥滓。鄙夫岂可与同行，携母入山甘隠藏。公子归来霸业强，筑坛践土尊天王。大夫卿士环佩锵，斩袪寺人纷颉颃。念子昔者皆奔亡，舍我长逝情怛伤。大搜纵火焚山冈，烈焰不肯回刚肠。嗟乎义士不可量，何人谬作龙蛇章。

故碾迎朝日，高光眩晚霞。峰峦成地势，桑柘似人家。柳叶依墙密，溪流刷石斜。土氓尊使者，再拜馈酥茶。

林檎园北小桥南，水绿山青不易兼。戴胜降时桑破甲，驾犁啼处稻抽尖。柳因倒植风流甚，花为新移蓓蕾纤。独碾云龙坐溪石，几人今夕共银蟾。

萧寺回环石磴间，山光草色远相连。坐中清景追唐迹，门外红尘接渭川。落涧飞泉千丈玉，过墙修竹一梢烟。画工谁绘当时巧，移得江南在眼前。

夕阳返照影流东，点点寒鸦过远峰。渔叟罢竿收钓饵，牧童吹笛弄西风。日光隠隠沉沧海，山色青青耸碧空。万壑千崖增秀丽，往来人在画图中。

我本耕钓夫，素嗜山水乐。补吏来旴江，潜解组绶缚。独上凌云行，青梯入寥廓。万象富观览，四面峻岩壑。天风袭衣襟，断霞半空落。仙家鸡犬鸣，惊起巢松鹤。胜游最后时，萍梗念漂泊。回首顾人间，佳景满城郭。

珠珮珊珊路绝尘，凤凰山上夕朝真。甘棠美政行南国，列宿寒光拱北辰。篆冷金盘云屋晓，书飞玉阙洞天春。一声辽鹤归传报，寿益君王福在民。

天连远水三吴阔，人倚危楼万象低。

湖上青山一抹高，烟中草木细如毫。

安得将相似仲山。

大士慈悲度有情，亦要时节因缘并。也应笑我空经营，虽多手眼难支撑。

灵山会上别世尊，各以愿力济群生。子勿诮我徒经营，手眼太少难支撑。

每闻回列进，不觉寸心忙。

星文占地谶，巽水直江流。

虽赝犹堪贵，前贤况可师。

欲到崄头寻怪石，夜来春水涨前溪。

赞唐山石裂半岸，壅遏波涛雪霜起。

橹声呕哑下巴东，路接阳台十二峰。

因寻太上长生诀，偶到青城大面山。

楠生石合头陀出，此记传闻岁月遥。

水味甘腴偏宜煮，茗非陆羽莫能辨。

四时积雪瞻岷岭，三派飞泉出洞天。

空将泪作雨滂沱，泪痕有尽愁无竭。

灵官召集役神鹊，直渡银河横作桥。

不向庐山寻落处，象王鼻孔谩辽天。

秦庭繁杏两株开。

庭前积水过不流，落叶千片水上浮。怜花不忍见凋谢，风力颠猛摧娇柔。

水晶肉白壳皮红，色变香移味不同。

如障如屏如绣画，似幢似盖似旌旗。

分付着身先引去，免教人道贩私茶。

最怜高冢临官道，细细烟莎编烧痕。

鹤发飘飘紫府仙，摩娑金狄不知年。

