川上女，行踽踽。翠鬓湿轻云，冰肌清溽暑。霞裾琼佩动春风，兰操蘋心常似缕。却恨征途轻薄儿，笑隔山花问妾期。妾情清澈川中水，朝暮风波无改时。

把酒上河梁，送君灞陵道。去去不复返，古道生秋草。迢递山河长，缥缈音书杳。愁结雨冥冥，情深天浩浩。人云松菊荒，不言桃李好。澹泊罗衣裳，容颜萎枯槁。不见镜中人，愁向镜中老。

闺中女儿兰蕙性，寒冰清澈秋霜莹。感君恩重不胜情，容光自抱悲明镜。

拜新月，拜月愿月圆。新月有圆时，人别何时见。

拜新月，新月下庭除。欲祝心间事，未语先惨凄。

帘白明窗雪，风急寒威冽。欲起理冰弦，如凝指尖折。霜帏眠不稳，愁重肠千结。闲看腊梅梢，埋没清尘绝。

入夜砧声满四邻，一天霜月秋云轻。自怜岁岁衣裁就，欲寄无因到远人。

明月度天飞，团团散清晖。中有后羿妻，窃药化蟾蜍。碧海心如梦，澹澹生寒虚。关山一夜愁多少，照影令人添惨凄。

白杨花发春正美，黄鹄帘垂低。燕子双去复双来，将雏成旧垒。秋风忽夜起，相呼度江水。风高江浪危，拆散东西飞。红径紫陌芳情断，朱户琼窗旅梦违。憔悴卫佳人，年年愁独归。

女儿采莲拽画船，船拽水动波摇天。春风笑隔荷花面，面对荷花更可怜。

一自怜捐弃，香迹玉阶疏。闻道西宫路，近亦绝鸾舆。

翠箔玉蟾窥，天街仙籁绝。抱恨坐夜长，银釭半明灭。

寒入关榆霜满天，铁衣马上枕戈眠。愁生画角乡心破，月度深闺旧梦牵。愁绝惊闻边骑报，匈奴已牧陇西还。

为国劳戎事，迢迢出玉关。虎帐春风远，铠甲清霜寒。落雁行银箭，开弓响铁环。三更豪鼓角，频催乡梦残。勒兵严铁骑，破虏燕然山。宵传前路捷，游马斩楼兰。归书语孀妇，一宵私昵难。

二十遴骁勇，从军事北荒。流星飞玉弹，宝剑落秋霜。画角吹杨柳，金山险马当。长驱空朔漠，驰捷报明王。

幽州胡马客，莲剑寒锋清。笑看华海静，怒振河山倾。金鞍试风雪，千里一宵征。韔底揪羽箭，弯弓新月明。仰天坠雕鹄，回首贯长鲸。慷慨激忠烈，许国一身轻。愿系匈奴颈，狼烟夜不惊。

山之高，月出小。月之小，何皎皎。我有所思在远道，一日不见兮我心悄悄。

采苦采苦，于山之南。忡忡忧心，其何以堪。

汝心金石坚，我操冰雪洁。拟结百岁盟，忽成一朝别。朝云暮雨心去来，千里相思共明月。

岭上松如旗，抉疏铁石姿。下有烈士魂，上有青菟丝。烈士节不改，青松色愈滋。欲识烈士心，请看青松枝。

鸣雁征征，白露既零。猗嗟清兮，怀彼春冰。

鸣雁嗥嗥，凉风飘飖。猗嗟娈兮，怀彼春宵。

凉蟾吹浪罗衫湿，贪看无眠久延立。欲将高调寄瑶琴，一声弦断霜风急。凤胶难煮令人伤，茫然背向西窗泣。寒机欲把相思织，织又不成心愈戚。掩泪含羞下阶看，仰见牛女隔河汉。天河虽隔牛女情，一年一度能相见。独此弦断无续期，梧桐叶上不胜悲。抱琴晓对菱花镜，重恨风从手上吹。

烟迷浦口人迹稀，老松瘦竹横斜晖。舟人鲙切莼羹美，竹叶香清蟹正肥。醉眠篷底呼不醒，一任春风吹鬓影。起来霜月白满天，淅沥蒹葭凉夜静。

到枕一声鶑，晓窗生虚白。烟柳影参差，蔷薇红半拆。乘风双蛱蝶，欲入珠帘隔。独向花下吟，翠筿剌罗襟。徘徊吟不就，婢子整瑶琴。抚弦不堪弹，调别无好音。一弦肠一断，断尽几回心。

朝驱牛，出竹扉，平野春深草正肥。暮驱牛，下短陂，谷口烟斜山雨微。饱采黄精归不饭，倒骑黄犊笛横吹。

远山翠不减，满庭摇空青。坐对太古色，终日有余情。

渺渺涵秋色，澄澄生晓烟。四山潦初歇，寒玉一溪完。

山月流素晖，小窗绝嚣响。四壁寂无声，合座生灵爽。

落木旧山寺，霜清叶扫风。已无鸡犬声，虚殿鸣秋蛩。

古石横青壁，苍蛟松下蟠。日斜山气湿，瘦甲动余寒。

潇洒石池边，清标出自然。东风零乱后，蜕甲玉蜿蜒。

山合云初尽，溪阴下夕阳。贪看无限好，柳底坐秋光。

独坐幽篁阴，停绣更鸣琴。叶齐林影密，惟有清风心。

向晚登高楼，帘闲楼上头。白烟凝野水，望断使人愁。

中路怜长别，无因复见闻。愿将今日意，化作阳台云。

白鹭宿秋陂，夜寒如堕雪。久立不飞去，月明霜气冽。

独坐看花枝，无言双泪垂。痴婢不知意，问我心恨谁。

秋风生夜凉，风凉秋夜长。贪看山月白，清露湿衣裳。

竹外结枯桐，琅琅生松风。听来还自惜，坐对烛花红。

柳暗春风远，花飞香梦残。夜深明月度，寂寞玉雕阑。

珠箔疏流月，萤归定绣裳。宫西灯火合，歌吹起昭阳。

夜雨连阶碧草，东风满院飞花。湘竹帘凝晓色，石楠树散栖鸦。

帘外落花万点，枝头啼鸟一声。唤转枕边春梦，倚阑终日凝情。

细雨吹凉入户，闲花扶影移阶。愁人紫燕相语，古道清风去来。

袅袅斜笼寒雨，年年萦乱愁肠。相对不堪憔悴，画眉羞鬬纤长。

兰径香薰幽佩，竹风凉度疏帘。情长锦瑟弦断，绣倦金缄倒拈。

玉勒雕鞍燕北春，闲愁空自惜芳尘。杨花入户还飞去，应笑虚帏翠被新。

南窗无事倦春妍，绣罢沉香火底眠。清梦却同飞絮杳，悮随双蝶度秋千。

晓糁蒲玉泛琼浆，臂结红丝暗自伤。莫漫相逢宜楚节，独怜清梦隔潇湘。

秋入银床老井梧，能言鹦鹉日相呼。兰闺半月闲针线，学得崔徽一镜图。

梦回隔竹漏声残，春起移灯看牡丹。无力东风暗吹烛，独披清露倚雕阑。

浓花妆点一枝春，影拂潇湘月半轮。歌彻霓裳风力软，钗横鬓乱晓寒新。

半幅生绡雪色寒，鲛人相赠比琅玕。华清浴罢恩波媚，南浦伤时泪雨斑。

汉宫早送瑶池信，荀令堂前夜气浮。凭仗花间拜新月，重添新篆炷春愁。

绣罢南窗睡思催，花生银海玉山颓。东风斜倚娇无力，梦入湘江隔楚台。

天孙夜半剪云罗，翠幄春分巧思多。一束金莲微印月，香尘不动步凌波。

玉肤冰骨独英英，绣向珊瑚照睡屏。疑有暗香生纸帐，罗浮梦断晓魂惊。

珍重天孙剪紫霞，沉香羞认旧繁华。纫兰独抱灵均操，不带春风儿女花。

匠出昆山一片珍，白虹气爽晚凉新。鸳鸯不作湘波梦，幽独还嫌锦绣裀。

云奁初展晓光寒，幽思重重独舞鸾。自是伤秋怜瘦影，不惭彩笔写春山。

金蹙钗头双凤凰，晓来巧拂鬓云光。自怜不带萧郎思，独对菱花学淡妆。

山家茆屋隔寒林，独抱枯桐觅旧吟。门掩无人飞蛱蝶，白云垂地结晴阴。

楚水吴山作胜游，竹床石枕写离愁。晚烟何处吹渔笛，犹忆琵琶怨碧秋。

天白山高月满川，芦花风漾木兰船。倚舷一曲呜呜调，惊起潜蛟夜不眠。

日暮天寒白雪频，扁舟夜半未归人。想因不尽山阴兴，留向丹青入梦清。

秋水秋空一样明，柳阴不系小舟轻。玉堂金马非吾梦，月色芦花同醉醒。

幽禽底事倦春芳，相与栖迟宿野棠。风搅一枝香梦醒，四天烟景夜茫茫。

风卷胡沙动地尘，蔷薇深洞蔼余春。棋终偶折登山屐，方信风流社稷臣。

珠易佳人胜阿娇，香尘微步独怜腰。危楼花落繁华尽，总付春风舞柳条。

爱赏佳人白雪辞，云绫一束费春机。翻然席上呈诗句，羞杀歌喉与舞衣。

江雪寒连酒思豪，歌传锦帐醉烹羔。争如取水陶承旨，茗椀清新兴味高。

楚炬秦坑六籍埃，芳心争忍不同灰。若非斯道终难坠，雪鬓应消异世才。

堂下青衿日就文，帐中丝竹遏行云。岂应鲁壁遗经日，雅奏洋洋满耳闻。

自剪冰丝譬远归，学成何异此成衣。妾身不是轻恩爱，祇恐苏郎戒下机。

乘馿迢递走红尘，十二街中草色春。不是眼空京兆尹，敲推原已入诗神。

避名高卧白云深，扶醉骑馿下碧岑。一笑披袍惊堕处，遁时知有济时心。

风剪银潢雪满天，蹇馿骑过灞桥边。诗愁万斛应难载，非为驰驱老不便。

饮尽春觞兴转赊，竹阴扶日印窗斜。骑馿踏遍吴山曲，处处东风出杏花。

草香云暖雨初晴，对竹敲诗坐小亭。昼永人闲啼鸟静，花飞无语春冥冥。

小楼吹夜笛声飞，暗度梅花入翠帏。曲罢梦回肠欲断，起看秋月色凝衣。

征雁初闻废织梭，支颐机杼恨偏多。溪头返影留斜日，湖上行舟荡芰荷。

闷来弹鹊漫停梭，竹岛花潭思转多。秋老莫言春度尽，若邪犹自惜凉荷。

膏雨初乾风日晴，绿阴深处一声鶑。唤回午枕伤春梦，起向蔷薇花下行。

夜凉春寂寞，淑气浸虚堂。花外钟初转，江南梦更长。野春鸣涧水，山月照罗裳。此景谁相问，飞萤入绣床。

侍儿传野约，趣伴出邻姬。竹外花迎佩，溪边柳笑眉。春随流水远，日度锦云迟。拾翠人争问，含羞独有诗。

暮声杂鸣叶，灵籁生郊墟。白雾脆杨柳，秋水翻芙蕖。蟾蜍澹帘箔，机杼织寒虚。几度思蘋藻，茫然愧鹿车。

南园有凉气，移席散余情。新月隠修竹，清风开小亭。水骨静香汗，霜纨扑乱萤。忽然微雨至，爽籁拂檐楹。

绣倦南窗下，翛然睡思催。红日过墙去，清风入幕来。幽梦迷庄蝶，荒云隔楚台。觉来香缕在，虚室绝尘埃。

薰风初转夏，绿树老春鶑。暗溜穿花入，轻云隔竹生。倚凉欹画扇，拭泪听秦筝。素袜香尘暗，槐阴树底行。

昼静春偏远，诗成兴转赊。看山凭画阁，问竹过邻家。摘翠闲惊鸟，烧烟晓煮茶。无端双蛱蝶，遶袖错寻花。

曈日破寒天，红光生紫烟。诗情归草梦，春色染桃笺。眉月添明镜，梅妆静翠钿。堂开诸弟集，相对笑迎年。

满庭修竹动秋风，掠地无痕一径通。影弄绿窗金琐碎，声归宝瑟玉玲珑。流云不碍湘妃佩，隔水还疑蔡女桐。曲罢岂知鸾鹤在，翠霞飞去玉台空。

数枝潇洒碧溪寒，水汽冥冥日欲昏。青玉案前双翡翠，紫丝帐里万琅玕。湘江旧事迷归梦，陆海春阴无羽翰。晚来独倚阑干望，暝色连天何处村。

冻雪霏霏堕九皋，竹枝垂地翠旋销。玉龙战退飞鳞甲，青凤翻成白羽毛。岁晚余寒知劲节，梦回佳兴讶清标。隔云谁弄柯亭笛，落尽梅花风韵高。

幽幽万籁竹千竿，凉夜宜从月里看。翠节参差邀玉兔，金波晃漾浴青鸾。半檐苍月催诗思，一径寒辉醒醉魂。吹彻霓裳清露下，嫦娥犹自对芳樽。

一贡西支路八千，端溪无石玉还坚。龙媒带雨滴秋月，霜兔和云染翠烟。凤咮山荒幽草合，雀台春老野花妍。丹砂不用医繁鬓，留尔芸窗勗草玄。

近来觅得管城子，修竹枝头彩影高。气挟风云驱阵势，光摇文彩动旌旄。诗成览德三书俊，梦入生花五色豪。圣代祇今皆有象，晴窗处处凤凰毛。

薛涛诗思饶春色，十样鸾笺五采夸。香染桃英清入观，影翻藤角眩生花。涓涓锦水涵秋叶，苒苒剡波漾晚霞。却笑回文苏氏子，工夫空自废韶华。

兰煤薰透漏星房，苍璧无痕晕漆光。万杵龙珠凝海水，十分麝泪泣玄霜。松烟入砚还矜色，江雨翻云别有香。风静月林秋气逼，满天诗思动清商。

淑气回春雪渐融，星河天上一宵通。芙蕖万点交秋月，鼓角三更度晓风。烛影晕迷光绰约，帘环声彻珮玲珑。不妨鸟篆留仙迹，凤辇殷勤出紫宫。

松花香度漏初沈，人静庭空落暗金。一枕嫩风清晓露，半窗凉月弄轻阴。坐移十二阑干曲，兴入千层积翠深。弹罢云和重问夜，蔷薇影里复长吟。

鸳鸯绣罢阁新愁，独抱云和散画楼。风竹入弦归别调，湘帘卷月笑银钩。行天雁向寒烟没，倚槛人将清泪流。自是病多松宝钏，不因宋玉故悲秋。

鸟道萦纡入剑门，谪居惟汝独怜恩。锁天烟黑疑无地，隔树人言知有村。听雨不生池草梦，看云应断故乡魂。平安日问南归雁，三峡清秋依晓猿。

春来常是见花羞，终日帘垂懒上钩。淑气薰人饶旧梦，柳条萦带绾新愁。情归野草泥寒雨，目断长江送去舟。笑比南金身自许，镜鸾独抱下妆楼。

三月江南绿正肥，阴阴深院燕初归。乱衔飞絮营新垒，闲逐花香避绣帏。却笑秋风红缕在，独怜旧事玉京非。兰闺终日流清泪，愧尔双飞拂落晖。

永夜无人玉漏迟，团团月上海棠枝。月留凉露芳尘暗，花弄清晖淑影移。粉黛三千春对镜，银波万顷晓凝脂。深闺为尔牵愁兴，坐问容光强赋诗。

南浦萧条音信稀，百劳东去燕西飞。玉钗敲断灯花冷，游网乘空蟢子非。沉水斋心燃宝鼎，金钱纤手卜灵龟。数期细认先天课，甲乙爻加归未归。

绿窗春睡起常迟，绣罢鸳鸯听子规。斜倚睡屏闲怅望，慵临鸾镜独支颐。工余彩线日空永，愁伴珊瑚梦已违。细数目前花落尽，伤心都付不言时。

腻滑青螺宝髻黏，金盘香水吸寒蟾。指尖巧弄琅玕影，楚髪轻披云母帘。掠雾暗疑星点点，拂波深见玉纤纤。起来乱绾慵双凤，熏彻沉檀强自添。

瘦腰春病不成围，闲逐秋千荡画衣。香散天风兰佩堕，声摇环玉彩绳飞。飘飖似跨双鸾去，闲雅宜从月殿归。无力尚怜扶不起，翠蛾犹蹙怨斜晖。

永漏报高阁，榴亭出夜筵。紫檀熏宝鼎，银烛散青烟。灵籁生修竹，香风入夏弦。露浓罗袖重，歌遏酒杯传。诸妇酣春梦，双娥失翠钿。玉山推不倒，看月背花眠。

头上云俱黑，一片雨浪浪。惨淡隠高树，霏微迷绿杨。冷冷添涧水，点点落危樯。帘卷山流翠，郊虚草自香。静嫌声间竹，醉爱爽凝觞。殿阁罗闲扇，池亭送嫩凉。荷珠圆复碎，兰芷脆还芳。拂埃乱天际，度云喧草堂。乘空曳轻练，向晚洗炎光。幽径荒苔滑，短檐飞鸟忙。湛湛翻萍影，溶溶浸柳塘。无心留石洞，有梦恼襄王。暝色欺明月，高飙透薄裳。入更生阒寂，欹坐讶清商。润气清湘簟，徘徊怯绣床。

护槛花浓梦欲欹，五更清露锁寒扉。明朝恐负寻芳约，拂晓平瞻霁影依。贴翠自怜羞舞镜，送春无奈听啼规。金莲破藓留芳迹，梨萼翻风作雪飞。沙上晴凫窥浅渚，松边黄蝶绕疏篱。催吟片雨云俱黑，狂絮欺人故点衣。心事肯随流水尽，新愁不与酒尊宜。青梅已结梢头实，驿使难传陇外枝。笑折野花轻插鬓，却嫌溪柳妒修眉。因过竹院参禅意，觅得云林旧日诗。听彻游郎歌古调，停看渔父下苔矶。紫山迢递行应好，苍磴萦回出每迟。罗袖翩翩香气满，绿阴冉冉鸟声微。等闲无限伤春思，芳草天涯肠断时。

香魂夜静趋龙阙，天风吹袂凌波袜。鲛人愁织雪绡衣，飞琼笑问青华髪。肌澈冰霜玉树寒，步摇环珮玻璃滑。一声梦觉晓鶑啼，帘筛半枕梨花月。

待月月未升，看池池水清。冰夷吹海浪，薄雾约云英。惟见寒波动，嫦娥明镜行。

爽籁生灵迳，清秋澹碧空。乘凉赊月色，问夜出帘栊。独坐怜团扇，罗衣吹暗风。

仙郎久未归，一归笑春风。中涂成永绝，翠袖染啼红。怅恨生死异，梦魂还再逢。宝镜照秋水，明此一寸衷。素情无所著，怨逐双飞鸿。

罗浮山下玉千株，十里长洲五里湖。嘉树留人舒啸地，飞花送客醉归途。影横乌帽月随步，香襟羔裘水在鬓。梦想湖山身不到，诗成凭寄老申屠。

