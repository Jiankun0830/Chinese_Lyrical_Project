鹿皮槲叶，容颜枯槁。青巾白袍，飘然气貌。不同者形，所同者道。金丹一丸，天地同老。

平生子刘子，劲气横秋霜。不肯作短簿，海漘驾飞航。棱嶒高颊颧，碧眼须眉苍。鶑花风月夜，锦绣倾肝肠。诸公盍推毂，置之白玉堂。筦库着此士，四海空茫茫。仆也客于浙，云阡凄故乡。退鹢岂坦率，瞽无预文章。乘除君晚泰，尚欲思激昂。年饥仅半菽，羞涩无酒浆。赆别祗此诗，君无诮凄凉。

登高得胜游，暂喜尘鞅脱。林深鸟声微，石兀马足滑。一笑立高寒，双明渺遐阔。酒酣百虑消，世事等毫末。

虚斋镇东鄞，从之南容君。我初未之识，邕翰倾殷勤。修洁以博习，秀美而有文。玉犀映秋水，英辞涌春云。鸡距角鲁蜀，昂然鹤非群。晤言到圣处，商也乐所闻。最喜直而义，壮音駴鼓鼖。告子少于孟，先策养气勋。牛山木信美，谨勿容斧斤。助苗固得槁，可使稗不耘。观于所植立，真能张吾军。仁义可效治，渊源在河汾。诗书自师友，芝兰足膏薰。刚风接劲翮，去去翔霄旻。清时有闻者，必也吾子云。

寒云凝不飞，回风舞霏雪。移多山凹平，渐释涧声咽。饥乌噤无语，老树僵欲折。薄暮渔舟归，行人稍稀绝。诗翁酒力微，清兴渺天末。夜深有奇事，玉楼耿寒月。

一江贯万山，双塔抵层汉。我来蹑胜游，寒日已过半。夕阳满孤村，潮势吞两岸。俯视尘世微，云边数声雁。

巨灵握奇石，飞落人间世。怒拳一击破，高下成鼎峙。三光发其精，吾岳借之气。精气久以灵，稍稍见奇异。香之为草木，清之为泉水。天则为洞天，地则为福地。{山/欺}嵚白云根，怪巧分琐细。龙潜而虎藏，猿啼而鹤唳。始焉三仙居，终也众真萃。至今丹砂光，上下数万里。清游动高吟，今古几骚士。搜奇探幽深，或仅见一二。输君呼笔神，尽发万古秘。我于尘埃中，读之如亲履。呼儿谨縢藏，再拜归棐几。

彩凤与幽花，动植自形色。命名取肖似，造化何容力。丹穴呈九苞，夜梦或吐白。未若秋中芳，荣悴了无迹。

物理纷以移，血或化为碧。安知秋草英，不作金点滴。非由冶者铸，芳葩自光泽。误彼市中攫，一过一目逆。

西风约暮雨，虚亭得新爽。忽焉见崚嶒，彷佛呈万象。谁其伴孤吟，寒蛩轧幽响。碧云渺佳人，抱膝注遐想。

营营天壤间，孰不为智使。有美山中君，独与世俗异。一真不凿若大愚，四体安然如止水。人皆喜君得佳扁，我于其间有余议。一阴一阳分动静，江河山岳判流峙。造化而欲辞其劳，造化之功亦息矣。伊周孔孟心乎民，老氏庄蒙忘此世。使四君子俱恝然，万古滔滔孰经济。以拙而望巧，巧未及成拙。先至晦巧而为拙，终焉多与巧相值。逸者自逸劳者劳，天之降材尔殊尔。君才足以应万殊，袖手山林恐非计。愿君毕力运天巧，却换轩名与张子。

虬髯如云眼如月，胸次毫端一泓雪。政恐儒冠或误身，尚友虚无老庄列。松阴泉影绿悠悠，此时此意如何说。三真跨鹤夜相从，长啸一声山谷裂。

昌黎不作颖师已，千古风流随逝水。大音祗在天壤间，云竹翁能发其秘。明之为侯王，幽之为神鬼。悟翁一转指头禅，万事泯然心耳废。涧泉淅沥走宫商，仙佩丁当分角征。数声急羽来秋空，夜半西风掠蛩砌。诸公不但知此音，真欲钩深得其艺。大篇小什分珠玑，往往不惜兼金馈。吾闻南风之歌下舜廊，四海熙熙乐平治。愿翁持此天上头，一鼓解民愠，再鼓阜民财，勿作区区自丰计。

老红落尽苍苔院，万物随时自流转。苍然古桧夜窗前，独抱寒姿耸孤干。幽人丈室空无埃，风声月影共徘徊。树兮人兮两清绝，不然君肯居此哉。

凭高四望天沉沉，平芜远树横夕阴。碧云吐吞献奇象，迺知造物得我心。渔舟两两叠烟棹，白鸟出没沧波深。悠然呼酒纳幽致，须臾寒月照古琴。

穿云踏月登茅岭，一阵西风吹客衣。松俨立兮如伏，山周回兮若帏。竹泉清可鉴，苔石坐忘归。鹤唳空霭，猿啼翠微。白露下，碧烟飞。适意，忘机。歔，欷。

凄，清。露重，月明。纱帽湿，袷衣轻。路险仆倦，石危马惊。近市火数点，出林锺一声。客子征鞍暂解，仙家云关未扃。浊酒三杯投倦榻，梦回画被写吟情。

刮地风成阵，漫空雪作团。侵陵诗骨瘦，开拓酒肠宽。入竹寒声细，缄梅冷艳干。长官何太喜，农事正相干。

半年留鹤邑，岁晚倦重游。雪柳带春意，烟芜生暮愁。怕看新凤历，忍拂旧貂裘。莫道知心少，相亲有白鸥。

移船过九曲，满袖贮西风。木落山容老，荷枯水面空。客怀诗句里，时事酒杯中。莫听云间鹤，宁呼天外鸿。

丛竹傍幽亭，萧然一画屏。色欺春酒碧，光映夜灯青。雨叶供香润，风枝摇梦醒。却嫌千亩阔，浩渺绿难扃。

楼俯澄江碧，山宜四面观。压波桥影阔，带雨橹声寒。客梦因诗醒，归心得酒宽。虚怀纳幽致，湿翠扑栏干。

华榱胜概实相兼，却笑滕王诧栋帘。海内一云高出岫，江南列嶂杳平檐。作霖锡命宜爰立，维石兴歌正具瞻。寰宇固应同德宇，共期羹鼎试梅盐。

帝城那得见秋容，秋在三吴泽国中。芦未著霜花已白，蓼宜近水影偏红。一行落雁低南浦，万点栖鸦起北风。安得画师模此景，钓鱼矶上著诗翁。

半年再作华亭客，每喜轻帆得顺风。白水涵秋千顷浄，清霜粲晓万山空。𫏐时放浪如尘外，忆昨经过似梦中。浊酒三杯眠未熟，不能平处枕边鸿。

尚想溪亭跨鸭头，市嚣到晓不曾休。角声吹断老梅月，桥影压翻寒苇秋。三语固知非昔比，十年不到使人愁。老来着脚茆峰下，相望何殊风马牛。

等囿乾坤造化中，此花珍重殿春红。矜持不受荼{艹縻}月，披拂正须杨柳风。三咏品题真入妙，独惭属和未能工。厅前旧本今应在，何必移根江以东。

兴言陟屺驻征艎，丘水依然亦故乡。萱草梦寒诗思远，梅花月冷角声长。暂辞小隠从三聘，况值清时已一阳。朝籍渐通恩数洽，会看梧槚发幽光。

天台山下两诗仙，剪雾裁冰五十年。耘业三间千古意，饭牛数集几人传。半江明月曾同赋，一段清风岂偶然。匹马冲寒西驿路，碧云苒苒思绵绵。

骑鹤楼前奏宓琴，朅来又作海山吟。碧云不隔乡关梦，白发能灰客子心。愧我抗尘徒走俗，羡君博古更通今。新诗清响传空谷，击节长歌到夜深。

胜赏多从暇日违，眼中朋友欲星稀。退休不复思三顾，能赋犹堪广七依。游鹿台前空逝水，栖乌曲里只斜晖。书生怀古真痴绝，看尽闲云入栋飞。

窗上月朦胧，香芸鼻观通。了无梅竹影，猛省在舟中。

游蜂从何来，饥雀巧相遇。谁其释纷拏，放汝采花去。

日暮投荒榛，吻利腹良馁。尔竟何所争，固结不可解。

雁声恰值到江东，霜影空蒙落晚篷。寒著芦花禁不得，一层晴雪乱西风。

岸草不知缘底绿，山花试问为谁红。元造本来惟寂寞，年年多事是春风。

沙渚清泠蒲叶水，野亭和暖杏花风。此中佳趣无人会，牛背斜阳卧牧童。

花露半乾红入户，竹风微动绿侵床。翠屏残梦不知处，幽鸟数声春日长。

香鼎灰寒午梦回，闲情谁与梦徘徊。杖藜信步穿幽径，一阵野芳何处来。

一叶黄芦渡渺茫，误随野鹤上维扬。角声吹断梅花梦，依旧枫湾半叶霜。

流落江南帝魄痴，年年啼到绿阴肥。蜀山邈在青天外，只劝人归不自归。

善端天赋本无殊，力穑之余好读书。莫讶劝农因劝学，须知公相起犂锄。

长官诲汝亦谆谆，须信民生总在勤。试诵殷盘豳七月，诗书即是劝农文。

正视眈眈怒作威，西风摇毒上牙须。山翁祗作丹青看，冯妇从教自下车。

日日红林饱血腴，尚将余力咬枯株。高亭素壁黄昏后，疑有悲风落坐隅。

十月桃开三四枝，凄凉时候见芳菲。小红不着黄花蝶，一树春风怨落晖。

拥麾犹愿富腰钱，千古相传跨鹤仙。莫笑昔人空觊望，后来人欲更熏天。

花木中间著小亭，檐虚不碍两峰青。数声啼鸟闹中过，不似家山子细听。

日抱吟情到此亭，卷帘孤坐看云生。诗怀恰与云相似，一点悠然度太清。

白云尽处青山小，红雨飞时绿树新。佳致仗谁同管领，野禽啁哳话深春。

日移花影上疏帘，香鼎烧残逐旋添。春事已随诗入梦，一庭芳草绿纤纤。

紫府川妃夜宴还，玉盘金椀落人间。香肌不受缁尘污，依约风前响珮环。

往在秦淮问六朝，江楼只有女吹箫。昭阳太极无行路，岁岁鹅黄上柳条。

江流不尽天连地，山意无穷春复秋。多少诗人无分到，我来三月得重游。

万叠云山拥翠屏，笋舆终日面山行。幽禽上下好音语，到底不知谁命名。

莫说南朝胜概繁，祗今近郭已江村。台荒浪纪曼花坠，事往空余古意存。瓯缺正缘轻纳景，鼎分谁谓不如孙。滔滔千载兴亡恨，尽付凭栏对月樽。

石屏峰下孤吟客，吟到头童更苦吟。四海江山多识面，百年人物半知心。诗于唐米偶先后，较以杜韦无古今。容易相逢容易别，不堪回首白云深。

园亭已觉晴檐暖，楼上东风尚峭寒。燕垒泥干芹菜老，蜜房香满杏花残。诗怀正似晓山好，酒量不如春水宽。陌上儿童应笑我，黄昏犹自倚兰干。

蔷薇花落笋斑斑，酝酿清和数日间。杜宇不知春去了，又啼斜日过前山。

