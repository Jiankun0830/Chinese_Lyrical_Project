翱翔数仞间，何异九万里。大道荡无名，无彼亦无此。倬哉元规翁，斯言迨尽矣。一物自太极，志士摽高拟。鹏乎与蜩鸠，涉辩非至理。有形相变化，不出六合里。飞跃涉程途，底用嘲远迩。迺识逍遥游，潀远发玄旨。讲罢四窗闲，忘言空隠几。

西风初飘飘，白露仍瀼瀼。有人浮大川，东巡抵饶阳。实受九重书，因之访丹房。山气龙虎明，青林云表长。与予适相值，议论清冰霜。已暮更秉烛，坐偶新月凉。玉蟾翳烟景，金飚扇天香。影落如卿云，烂然献奇祥。六合无异色，五峰同秋光。锦袍谪尘世，骑鲸隔川梁。君期践玄约，缈缈空中翔。

佳汝久虚淡，有才弗愿仕。鸡犬白云间，挈家从游此。所蕴既超特，玄理可坐致。倬哉明主命，不以夺我志。一变江海才，总无尘土气。闻之旌阳令，拔宅脱凡世。此事在精修，勉旃汤氏子。

一室绝尘埃，和风撼瑶竹。满几惟琴书，潇然异尘俗。时时操寸毫，节篆数囊箓。或同务玄子，楸枰两三局。夜对隔林月，膝上奏神曲。更深兴未阑，徐徐启缄轴。好来青城君，云开远山绿。

才到巍峨畔，还登翠碧重。调青赓白雪，琴静抚黄锺。履践古人道，追游仙者踪。自来多福力，相信各疏慵。何处不为乐，此心知所从。还如一片月，挂在万年松。

一别青城翁，今经数旬朔。天炎春气阑，山花旋零落。时时与攀慕，西眺步瑶阁。无乃恋人间，笙歌正酣乐。归来方外俦，践我绿岩约。回照闪余辉，芙蓉出金削。

观君词语中，具引先贤事。了然道在兹，不行而善至。君今真至矣，奏乐求真知。一言见吾子，固难尽于辞。知君贯老庄，亹亹蹈大荒。剧谈玄中玄，豁落无边旁。有学必有待，不与诸魔对。涉景若与知，何尝讶谲怪。疑论涣已释，则信为善士。主善以为师，天真坐可致。人间犹论分，仙事宜任运。有命终出伦，盍死即待尽。大道非罔象，明明万物上。使我一闻知，应是快神爽。休更论浅深，斯言尽诚心。时哉且落魄，此语吾所钦。傍听亦笑嗤，不责于仁慈。所幸异流俗，事物中思惟。

食馔不须丰，古人贵量腹。一饱尚何求，八珍非所欲。犀箸厌未下，但折平生禄。造物赋人料，多少有数目。更思途中殍，皆缘食不足。庄叟重鹁食，此篇时一读。

衣服贵适宜，冬裘与夏葛。眷兹修行人，初不事精洁。轻纱并丽帛，样新价亦别。每缣数千钱，拙工乱裁截。些小未称身，中心已不悦。曾知有贫者，冬夏皆皮裂。

道不远，在身中，物则皆空性不空。性若不空和气住，气归元海寿无穷。欲得身中神不出，莫向灵台留一物。物在身中神不清，耗散精神损筋骨。神驭气，气留形，不须杂术自长生。术则易知道难悟，既然悟得不专行。所以千人万人学，毕竟终无一二成。神若出，便收来，神返身中气自回。如此朝朝还暮暮，自然赤子产真胎。

虚空荡荡无边岸，日月东西互宾饯。东宾西饯几时休，生死场中如掣电。本来真性同虚空，光明朗耀无昏蒙。偶因一念落形体，为他生死迷西东。堪叹世人全不觉，死即哀兮生即乐。不知生是死根由，只喜东升怕西落。东升西落理当然，休将情识相牵缠。不信但看日与月，朝昏上下常周天。生非来兮死非去，无有相因随所寓。六道轮回浪着忙，真人止在虚空住。真人住处无室庐，邻风伴月同清虚。莫谓灵光只些子，包罗法界无遗余。法界包罗大无外，密入纤尘小无内。饥寒灾祸不能加，物物头头归主宰。一堆尘土百年形，如舟泛水凭人行。忽朝舟坏人登岸，枯木无主从沉倾。莫腐莫回顾，万水千江几番渡。这回到岸好焚舟，不须更说波涛苦。有缘舟居不居舟，终不虞昨夜风雷撼山岳。虚空不动常如如，识得真空方不昧，古往今来镇长在。掀翻世界露全身，尽度众生超苦海。真空消息非顽空，纵横变化无终穷。听我一歌空里曲，铁蛇飞上昆仑峰。

休休休歇歇，休休歇歇无分别。千般要妙万般玄，只是教人各休歇。既能休，复能歇，一切情缘皆断绝。饥餐渴饮困时眠，万死千生没交涉。古圣贤，及明哲，一性绵绵周浩劫。光明相照合真空，休歇之余更无别。地狱种，作冤业，六识炽然如火热。立我争人昧休歇，甘受碎身并拔舌。休与歇，真口诀，无愚无智无工拙。从上师真只恁修，不遇知心谁肯泄。休非休，歇非歇，大用现前无扭捏。主张元化绝形踪，囊括虚空超起灭。亦无休，亦无歇，歇歇休休皆强说。欲知真歇与真休，一轮皎洁中秋月。

红霞映朱栏，白云隠青山。尘中人不到，双鹤舞柴关。瑶琴一曲诗数篇，山童煮茗炉无烟。为思尘世去游乐，一别洞天今几年。湘江江上月初白，湘浦浦边风色清。断肠声咽玉笛碎，愁杀霜堤多少情。人生总浮云，仙家依旧春，归去来兮乐吾真。

任从他，尽教他，莫管他，他是他非柰我何。尽日闲同方外友，高吟落笔如悬河。世上无心结凡累，匣中有剑降阴魔。长生已悟玄关旨，从教乌兔走如梭。尘劳汩没诚堪恶，孰肯飘荡随蹉跎。静处每思喧处事，到头空自竞嘘呵。任从他，尽教他，莫管他，但从元气养冲和。有时恣把丹书读，无事闲寻玉轸歌。我心非石不可动，任从俗论生乖讹。松簪布褐且自乐，岂恋浮华张绮罗。神炉交媾炼金液，混乎湛湛而日多。功行圆成共归去，飘飘飞盖拂霄河。任从他，尽教他，莫管他。

休言大道无为作，须向房中明橐籥。过时不动片时闲，紫雾红光乱灼灼。青龙喜，白虎恶，赤蛇缠定乌龟壳。纵然过得尾闾关，又被曹溪路隔着。两条直上絜丹田，决言上有三清阁。阁下分明有玉池，内有长生不死药。依时下手采将来，服了蓬莱受快乐。

吾结草庵山之中，旁人笑我名靖通。都来方寸闲田地，大包世界同虚空。我庵非通亦非靖，玲珑八面无形影。盈虚消息任天机，庵内主人都不省。有时风雪三冬天，山前尽日无人烟。顽空墨黑昼如夜，庵中光耀长周圆。有时风雷平地起，山沉江涌流云气。龙吟虎啸万形喧，庵内情缘无止起。环庵松竹连天青，冬不悴兮春不荣。人来谩笑庵居苦，彻骨贫来彻骨清。清贫生理十分好，翻忆朱门多饿殍。君能认得自家珠，终身岂羡他人宝。庵似身兮主似心，欲明庵主须参寻。馿胎马腹河沙梦，那知铁矿藏精金。高着眼睛速下手，只今觅取无中有。言穷理绝妄缘空，无毛狮子撩天吼。庵前大厦皆蘧庐，知音有几同庵居。若非捩断县崖手，谁解伊边认得渠。闲中有乐无人识，静处工夫闲里得。自然妙用自然真，向上神仙皆此出。浮手短景甚悠悠，一切庵坏便须休。溥劝吾门诸学者，不昧此庵须早修。

四海鲸鱼不足钓，纵使上钩吾不要。三岛神仙不足夸，长生不死数如麻。惊人名誉不足恃，万古英雄一场戏。些些富贵不足欣，何如野轩卧闲云。洞然劫火纤芥尽，此时睡着都不闻。野轩野轩在何处，宇宙茫茫无入路。十千仙子浪中潜，百万抟鹏地底度。此一轩，实奇特，神不知，鬼不测。东彻西，南彻北，中心一窍尘沙国。尘沙国界有微尘，一一微尘一真人。一一真人一真源，威仪队仗数亦然。时人若见野轩叟，正眼一觑皆奔走。呵呵呵，千古万古野轩歌。

长生门户谁不爱，只要自己下功大。九宫台上黄芽生，白玉池边蟠桃在。撞动天关鬼神伏，拨转地轴阴魔败。河车搬上九重天，日月炼成金世界。

思真洞兮云水深，道人居兮鬼神钦。山花笑兮松竹阴，岩溜潺潺兮千古音。何时一造兮清神襟，攀石萝兮共笑吟。

喜见石浑沦，忘言意独真。还寻石桥约，一洗客京尘。香篆丹炉静，诗篇彩笔新。高霞不狐映，携手洞门春。

自得逍遥趣，从来乐静居。水边红杏小，烟外翠篁疏。有物真常应，忘形内本虚。人间役尘虑，到此尽消除。

傍水弦歌者，当檐执卷人。人心各有趣，天乐一何真。畏日初交夏，闲花尚是春。不随寒暑变，只有劫初身。

闪闪秋光好，行行万宝成。松高孤鹤唳，竹密一蝉鸣。大醉衣襟湿，空歌风度清。腰琴宜更作，楚泽有余情。

拂袖麻源景，飘飘逸兴清。不辞千里远，独步五云轻。自有琴书乐，应无世俗萦。我惭阻追逐，回首谩驰情。

疏翠拥高轩，虚徐欲出云。两楹清荫共，一阵好风分。偏映琴书席，难栖燕雀群。主人怜直节，孰敢巧操斤。

新文博不繁，披诵已清魂。意在诸缘外，心为万法源。犹龙谁可测，牧马自微言。三复难穷处，重来得细论。

万物纷然在，浑沦声不流。昔人弦上取，今我意中求。水激崖边石，风高岛上秋。相看得真乐，天地共优游。

芍药都零落，山泉遂有声。尽知春去晚，深喜夜来晴。高柳拂檐浄，闲花照坞明。松间携好酒，今日思方清。

不闭三天道，难回二子诚。露章招有感，裂帛喜为盟。神剑一日试，法灯千古明。内观当自悟，至理本无情。

道貌古昂藏，声名万里香。紫霞衣缥缈，丹佩玉琳琅。寂寞居岩馆，殷勤咏洞章。伫看功行满，飞盖上寥阳。

迟日满高台，书囊云锦开。梅蒸阳气透，林隠景光回。尚究千神恍，高吟万恶摧。殷勤能启秘，须仗出群材。

宿鸟频来语，寻巢未得间。小星明更近，高桂冷初攀。拂露松都在，因风信未还。岂无虚歇处，青及谢家山。

应到最高处，翘思上古人。风来多柏子，云去浄嚣尘。浔暑不到处，天花自在春。仙踪欲无著，流俗谩寻津。

优游且消遣，认取本来人。痛苦边是妄，杳冥中有真。煎烦徒自累，恬惔即长春。君岂知予念，予身非子身。

屡赏中秋月，山堂亦怅哉。暂居行百日，常觉近三台。大木声深夜，修篁荫静阶。倘非能自度，何以见归来。

近户皆林杪，元非妆点成。山中行不遍，雨后看尤清。桃向天边种，云从岭上生。不通鸡犬到，时听度鸾笙。

骤尔升堂者，同乎白日仙。崇深邻圣像，超卓愧吾年。微月兼寒露，乔松间野田。宫成方数载，犹使扣锺钱。

正向西窗处，两峰苍翠排。白云清昼入，玄鹤几时回。剪厌如毛竹，锄嫌绕砌苔。有时不开户，烟雨蔽阳台。

共饮名家酒，三杯亦未辞。摅怀谈道妙，举笔赋新诗。虽病仍牵率，为欢信渺弥。疏星联远汉，绿水湛前池。未及裴君句，惭教乐所知。翛然清且慧，泰定默如痴。有美新荷近，无尘皓月随。山风来细细，银烛耿离离。青眼便为览，朱帘莫下垂。睡魔浑散释，吟思愈清奇。万态付一笑，千春总片时。此情能共适，得志任人嗤。道重皆相契，心机独耻为。瞿昙作良友，老圣是真师。四海无余事，诸公足自怡。仙岩拏钓艇，云锦种丹芝。世俗为无谓，吾人还有宜。红尘聊应迹，紫府去非迟。终始怀观子，友持愧伯慈。功成当并驾，六合恣傲嬉。酒厌高阳价，人怀中古情。把杯聊共乐，对景发新声。十二分清气，三千外世荣。天真聊所适，俗礼莫相婴。蝉韵微微近，松声宛宛生。林风侵坐冷，山月照人明。籁静神尤爽，宵分气尚横。星文玉烛焕，虎力紫亳轻。得志非轩冕，游神必海瀛。中元聊醉此，寓意笑虚名。

醉倒尚夸云液美，吟看尤觉羽毛轻。松轩怅望情何限，竹槛留连兴愈清。水草远含青翠色，野花仍吐细微英。风来昼榻消残暑，雨过秋蝉送晚声。仙境每看天路近，风骚不许世纷萦。饶君先驾云间鹤，顾我还骑海上鲸。白帝气刚群动肃，道人心正百魔惊。共欣淡泊居林石，翻笑驱驰到市城。溪上且同三笑乐，饮中要与八仙争。莫言酒量全输我，会是诗名数石卿。

兴为栖真来，情因昔人动。昔人道非孤，今人心乃共。静有物外乐，清无世间梦。至论超形神，谈歌彻岩洞。野色杂茶瓯，松声入琴弄。未可赋归欤，更揭流霞瓮。

何以慰黎民，山川朝出云。精诚动天地，丹恳在词文。南亩苗初槁，西郊雨已纷。林峦添郁郁，草木共欣欣。休怪芝田茂，其如羽服勤。穹苍岂私曲，流俗足妖氛。途路尘埃息，轩窗暑气分。丰年慰农叟，盛德谢吾君。枝润惊林鸟，厨清绝楚蚊。上真何以报，惟把宝香焚。

作室观灵境，功成事若何。琴书消日月，耕钓老烟萝。为羡云踪远，时将酒共过。东岩开玉洞，西涧泻银河。整珮思天柱，观棋悟烂柯。真情敦澹薄，世业信蹉跎。绝迹求无累，澄心到不波。浑沦甘宴息，真率谢浇讹。尘秽千峰隔，风流万气和。乾坤堪比寿，乌兔任如梭。仙至不无谶，鹤来信有他。煮茶留客话，种药救民疴。竹露延清荫，兰风动妙歌。闲寻仙传读，静把玉经科。大道犹衣袂，嚣尘自网罗。有生如石火，移世以灯蛾。欲入高仙调，毋教下鬼唆。茅檐无一事，时复动吟哦。

玉篆金章咏洞真，真中高妙孰能伦。世缘拨去神常静，精食休来甑已尘。且为圣明常赞化，未应栖遁便终身。自循多幸因君命，得往琳宫见一人。

独坐空庐静可知，江城意味岂如斯。君看凤实初成处，自称蟾华欲妙时。酒兴愿同云叟乐，风尘无取庆宗诗。山中林壑虚明境，不得归吟有所思。

炎蒸时节别家山，霜雪如今却渐寒。恨我虚名徒涉世，忆君高语共凭栏。比因厌客连朝卧，长是援琴终夜弹。已得明春归去旨，预惊灵鹤整翎翰。

仰慕清声实积时，前朝因幸拜彤闱。稍瞻风致频相见，又恨霜天遽告归。至德谩劳中下笑，高才须信古来稀。自惭功行亏杨许，安得南真谈太微。

败荷已尽小荷圆，照眼含香尚忍怜。月帝来寻青玉匣，金童立认碧铜钱。已凝重露资清气，何幸轻风扫淡烟。远有华峰全美在，花开般捧烂红鲜。

几万人家水绕城，白云开处见丹青。地连金色三千界，山映瑶峰六尺屏。晓凭阑干披宿露，夜收帘幕透寒星。浙江风物端无赛，半拟蓬莱半洞庭。

人言青白胜黄白，子有新芽赛旧芽。龙舌急收金鼎火，羽衣争认雪瓯花。蓬瀛高驾应须发，分武微芳不足夸。更重主公能事者，蔡君须入陆生家。

仙去仙人往结庐，我来自喜驻云车。秋阳今日七月九，花蘂长春千载余。一派松前流水出，数行沈约戏题书。围棋注酒餐莲实，聊复有无谈太初。

七夕风光岂易阑，一年一度巧相干。不惊高处流星过，尽向今宵仰面看。花月有情天阙冷，胭山随分酒杯寒。从兹肃肃秋阴后，却恐衣衾未复单。

寻得故年香翠团，共将真赏倚阑干。几随白日飞仙变，半为今朝宝黑干。光冷未粘春物笑，影疏来趁月华看。江南秋景犹繁剧，赖此一襟风月寒。

长年京国甚羁囚，丘壑归来始自由。流水有声如共语，闲云无迹可同游。猿依松影看丹灶，鹤与芦花入钓舟。如此栖迟良不恶，红尘何事辱鸣驺。

累年林下意何长，岩谷风霜亦备尝。俗客不曾交得到，达人应未以为狂。江亭昔造怀宁海，石屋今居似濑乡。谁拟上饶新太守，却因朝谒到山阳。

密林崇岫往留连，十载官非上士班。赤帝御龙行末伏，嫦娥分月入深山。关津洞远干戈后，食息将安州里间。今也柳堤真吏隠，清流华薄地宽闲。

养其冲气以全生，栖息虚堂只数楹。南浦道高坊号美，太微风暖木兰清。百章为爱青林密，三体应书老子成。未有紫宸朝觐日，雨余几处白云轻。

琴斋高致有真风，山合延宾未折中。来问死生非碌碌，为谈庄老肯匆匆。喜今可与君还往，惜昨曾留客许同。处士或将方寸比，斯人为不𣨼焦桐。

高斋忽已庆成功，赤石苍崖入眼中。贞节由来拘世业，稚川随处是家风。红金柜隠书尤秘，碧玉壶清酒不空。昆阆归期应可展，我来时欲笑歌同。

依然仙迹倚岩开，真馆何年竟草莱。今日梵宫方得到，旧时玄鹤也飞来。一条涧水琉璃合，万叠云山紫翠堆。禅客夜深能共坐，满窗明月正徘徊。

万籁沉沉丹满空，一枰初胜务玄翁。金壶饮罢前村酒，玉轸闲歌太古风。羡我无眠神已爽，笑渠贪睡意何浓。回头为报孤云道，清浊由来自不同。

试于闲处寻闲境，松竹无言绿满秋。方外每烦勤下谕，山隅何幸偶来游。一帘芳草庭前长，千载遗书圯上求。得请南还乐居此，清谈深感圣恩优。

有兴来登最上山，真风长在可跻攀。世间浊质能相信，云外清游岂肯闲。怪石欲飞明落落，惊湍直下响潺潺。寻常众目应难见，云拥真人暗往还。

紫垣佳客有灵踪，独木为桥处处同。一自浑家参太极，更谁连步上青空。槛前怪木冬长碧，岩下灵光夜久红。真泽不随时世斩，出尘人世入神功。

昔人已去附龙鳞，神气犹存录籍真。洞口记曾三拜日，云间别是一家春。钓丝无迹龟鱼静，樵客忘机虎豹驯。金井未经新汲引，已无胸次一纤尘。

汉朝人与道翱翔，是处遗踪属静方。烟外桃花非俗种，风前柏实有余香。杖穿翠霭通深窅，舟驾洪波入渺茫。千八百年三十代，云台空碧珮琳琅。

真真相袭养真材，万木深沉一水回。珠逞夜明秋浪定，磬含霜韵晓霞开。二仙已远教谁遇，三粒还能待我来。若遣青童验轮迹，断烟无影落苍苔。

近枕长河即化坛，拟超坛侧到河干。丹砂在地经冬暖，玉竹成林入夜寒。水鹤应思冥象外，山翁愁不到眉端。杖头已指丹霞景，密有尘罗络我难。

一坛幽占万松阴，意为寻真特地深。翳翳野云披绿岸，时时疏雨洒青林。真图未落前朝手，短褐堪求古圣心。鹤辇近过游息处，桃花流水尚堪寻。

千松万竹荫真祠，多少寻真不记归。枕石池台全似古，穿云溪涧一如飞。玄猿夜久鸣寥閴，黄鹤风高入太微。直自六天浑屏静，圣功何代不皈依。

映尽朝阳与暮霞，苦无轩冕送尘沙。旧闻灵草千年种，近有幽人一两家。彩凤每来寻竹实，灵禽时复啄仙花。伟哉往昔轻腾客，岂有心贪五马车。

座隅依约有余香，威表如存动悚惶。荀石并抽擎夭阏，金泉一带自汪洋。因谈妙有开迷迳，真指无何入故乡。季世孰能稽万一，日随诸境愈忙忙。

满坛明月化宫春，千古依依杨柳津。碧沼不容生俗物，玉毫宁复示俦人。幽寻已与三玄约，静乐谁知一点亲。世外清游堪准拟，轮蹄无迹辗香尘。

金鼎玄珠夜半功，纷纷五彩满房中。只为日月交加合，却被龟蛇取次攻。乍见容仪方恍惚，久看相貌即朦胧。殷勤为报阳人道，此个真空不是空。

假法人间有万般，君宜求取紫金丹。昆仑山上楼台耸，北海炉中龙虎攒。此个药中为贵宝，将来炼就作天官。玉皇数下金玄诏，始信云衢去不难。

流俗纷纷不悟真，不知求己却求人。只贪世上无穷色，忘却人间有限身。鼎内药成堪益寿，水中金尽化轻尘。北邙山下累累土，总是人间不了民。

不觉年年撚指过，急如催浪转长河。鼎中日月知人少，世上阴阳识者多。尽为资财损真性，皆因女色逐流波。□□半有归泉路，忍把真元乱鬼魔。

堪笑愚人被色萦，拟将呼吸要留精。神仙清静方为道，男女腥膻本俗情。秽浊岂堪充上品，还丹方可保长生。房中之术空传世，迷杀寰中多少人。

采阴丹法起何时，后汉刘晟亦自迷。不免轮回归复道，岂将淫欲益愚痴。狗猪行状称为妙，神鬼阴谋不可欺。争似无为清静道，一炉金就养婴儿。

婴儿头上戴莲花，诈伪迷人乱似麻。不道修行从一鼎，却言般运有三车。泥丸有路蒸方透，紫府无涯价莫加。为劝尘中迷路者，好寻元本莫咨嗟。

火急寻师指水金，依时用火采浮沉。九回照见如来相，一纪方开处士心。虎驾辄翻铅易就，龙车推转汞难禁。自从饮著醍醐酒，便觉身居紫府深。

扰扰浮生一梦间，几人回首锁三关。黄婆压定分全易，白虎飞来投下难。朱雀入炉三亩静，黑龟伏鼎一生闲。昭昭妙理余知得，只欲藏机隠旧山。

莫论仙骨莫求丹，此理玄玄有正门。迷者少能知返本，教人借此以为根。龟蛇大小宜频给，日月精华且总吞。只自明师分剖后，难为荒野作丘坟。

神仙妙用最难窥，学道多因欲道迷。向此若能明水火，这回方得识东西。真铅莫把凡铅杂，真妇休将世妇齐。离坎自交身自泰，恁时方见是夫妻。

黄芽至宝莫轻论，白雪通玄敢谩言。不是野人藏秘诀，大都仙药俗难吞。浮沉卯酉玄分路，变化龟蛇别有门。万万学徒无一二，浪称道友满乾坤。

存神认取本来身，此理幽玄可学人。无漏实成除有漏，迷津才出是通津。浮生难保千年寿，仙世轻翻万劫春。堪叹茫茫迷路者，甘将神作北邙尘。

学佛回心又学仙，两头扪摸不能专。大都错路生迷惑，便见迷途易变迁。得事只烹身上药，痴心莫望火中莲。但能求己兼求命，休说三千与大千。

气龙津虎不难分，下手须从神定门。白雪炼多齐日月，黄芽服久出乾坤。四神鼎内堪逃死，五色浆中可返魂。世上蜉蝣能几许，莫将财色败元根。

急认浮沉水内金，若能烹炼鬼神钦。四神守卫神炉固，九转工夫转色深。龙虎翻施双入路，龟蛇腾焰两边侵。但知五色纷纷起，满室荧煌可照心。

周天火候诳凡人，胎息萦为亦未真。紫府聚金龙火种，昆丘走玉虎泉新。三莲折处分神力，一子生时出俗尘。为报忙忙求事者，真铅真汞不离真。

昆仑宫里紫金丹，不是仙材不可观。有分得餐延寿命，自然无恋免饥寒。虎龙铜汞庚辛鼎，大小龟蛇太乙坛。烹炼一丸飞五彩，上天消息不为难。

劳生扰扰去如梭，火急修真逐鬼魔。好把浮沉翻北海，莫将梦幻恋南柯。甲庚鼎内金非少，卯酉坛中土亦多。只自荧煌光一室，斋心服了脱微疴。

贪著浮名浮利身，不思光景走频频。只贪眼下红颜好，不觉头中白发新。药鼎坚牢延寿命，情思放恣损天真。劝君求取金丹诀，养个婴儿脱俗尘。

瞥然光景几时休，出入轮回去复收。只为贪痴缘底事，不思清静学真修。虎龙便是升天驾，铅汞元为出世舟。多少神仙哀俗辈，故留丹诀救凡流。

乘龙驾鹤不须惊，此是金丹一粒灵。五色云龙腾海底，九回风虎到天庭。琼花合处看壬癸，紫府交时藉丙丁。此理要明非下士，除非名是少微星。

劳生扰扰疾如风，急杀三彭及五虫。不使狐狸侵药灶，须教龙虎守真空。鼎中宝物时添火，腹内婴儿貌转丰。善女善男寻此语，莫贪花酒堕迷中。

大都奇怪惑人深，一见邪淫便动心。只是欹倾身内宝，何能坚固水中金。天堂有路无人到，地狱无门众却寻。寄语世间男女道，收踪火宅隠山林。

阿尔多淫上帝嗔，罚为狐兽尾随身。只言五百年方变，岂谓三千日化神。雷火不知何处用，犬牙同此作教亲。冤魔眷属狐狸肖，变化妖容惑几人。

刘晨阮肇事多非，今日凭君子细推。谩使仙宫由色欲，却将紫府贮奸欺。洞中清浄难容杂，穴里幽冥易变奇。大是世人迷不悟，几人丧命为狐狸。

子真坛下紫微边，深夜风光俗好传。不道求铅堪益寿，却言药物可延年。仙丹未必离身内，人意何须立户前。或是山精迷弄汝，故将杂色等闲看。

真铅真汞最堪凭，此理昭昭却少行。白虎鼎中成玉液，螣蛇宫里养金精。坎男离女分三位，日月东西合一程。若向此中寻得路，婴儿相貌自然成。

金丹换骨不相欺，大抵凡流性易迷。若使赤蛇腾海北，自然玉兔走天西。栽莲使者行真水，种火龙王启大蹊。好向此中寻捣炼，飞腾只在一刀圭。

幸得修真趣理深，勤勤烹炼水中金。若知紫府莲堪种，始信昆仑路可寻。日月合来光上下，白青交后彩浮沉。自从得此真消息，荣辱人间总不侵。

少年何事学诗书，争似求真保玉壶。更不劳神游赤水，只知存性养玄珠。鼎中日月何人有，炉内丹砂世所无。人笑此中多寂寞，此中寂寞与人殊。

既悟今生与后生，何须苦苦强谈禅。华池水号升天药，金鼎莲为出世筌。下乎始知深妙妙，功成方见理玄玄。自从一得明师指，始信云车出俗廛。

三清门户出无猜，自是凡夫不肯来。月魄日魂为道路，虎泉蛇火作梯媒。三田勤固元精种，一鼎坚牢后却开。无质自然生有质，真胎能解结灵胎。

绛桥行气总为非，自是凡夫着相迷。北海鼎炉分造化，南溟宫殿合天倪。虚无只就还丹力，恍惚身成妙道齐。若向浮生能见得，浮生只可比醯鸡。

尘寰道友万千人，几个虚名几个真。不悟汞铅为至宝，却将炉灶学烧银。内中采药方端的，外里求丹谩苦辛。何况迷途有迷者，不为自误误他人。

九真山下有华池，此水延年世不知。金橘生成光色透，弹丸小大彩霞飞。送归北海深藏密，般上南溟事怪奇。只候此中功力就，黄云片片拥婴儿。

九真山上接楼台，日月浮生紫气堆。北海下生金芍药，南溟宫产玉攻瑰。三清门户三田奥，九转工夫九辙回。当此炼成无价宝，从教人笑我痴𫘤。

扰扰寻师苦苦忙，但求神水是仙乡。荧煌一鼎镕金汁，灿烂三田湛玉浆。夜半只知真火焥，房中不觉彩霞光。超凡一粒真堪重，始信蓬莱去路长。

鼎中大药世难知，日月双投姤不迷。未必妙光方火枣，始思玄理号交梨。溶溶朱粉飞云远，湛湛神辉满室齐。一纪烹煎才得了，便乘鸾辂上天梯。

隐迹人间数十年，不令众觉种丹田。五行聚会生俄尔，一颗圆明出自然。湛湛神炉开白雪，依依铅鼎泻红莲。近来不觉浮名起，多被人来叩妙玄。

金丹饵了骨毛轻，便觉蓬莱去有程。澄湛药炉分玉粉，凄凉气海彻三清。昆仑宫殿年年耸，紫府楼台日日成。只此便乘云鹤驾，笑人笑我学长生。

学道多多少悟真，真成便见自家身。三田有路纵横去，万类无缘变换因。土内养金金色重，鼎中进火火功新。若于财色全无动，便是蓬莱洞里人。

忍辱多多日苦辛，闭门又被鬼偷精。不知牢锁丹田固，争奈魂狂紫府倾。阳气旋衰难保寿，阴邪浸长易消兵。劝君火急寻师去，莫为冤魔破道情。

只见神炉当子夜，岂知火力散阴邪。忽于金鼎凝寒玉，倏尔真身现彩霞。沆瀣露中分白雪，华池水内养黄芽。此中便见真消息，莫浪驱驰觅鹿车。

人有金丹可返魂，常流迷道不知吞。朱禽若启岩前地，白鹿须投海底门。欲得必先调气马，由来宜急锁心猿。善男善女寻真诀，莫把形容化土坟。

静坐焚香念念中，念中须见己形容。生成本藉铅中汞，变化端由火里龙。二八莫辞频采造，一三还用苦交冲。此中有路通天去，可把尘踪继赤松。

莫嫌野客漏机微，要接仁人至上蹊。悟者便从言下悟，迷途终是意中迷。甲庚一判龙归左，卯酉双投虎在西。若见玄玄玄里事，不离真个是夫妻。

我身我命与天齐，只得金丹便出迷。灵质长来居玉殿，圣胎生就步云梯。蜉蝣世界何须恋，䗖蝀衣裳不必携。烹炼虽然劳日月，出尘宜假一刀圭。

鸡德灵居五，峨冠凤彩新。五更大张口，唤醒梦中人。

鹤来松有客，苔去石无衣。黄金浮世在，白发故人稀。

落魄正当年，人皆笑我颠。乾坤时运动，沧海渺无边。

雨过江皋浄，风来庭槛清。此君故人好，入夜听秋声。

九鸾陪玉兽，八凤荐金芝。青童歌妙曲，玄女唱清词。

青城老洞翁，名籍丹台上。日日诵黄庭，感得祥云降。

日月双萤火，乾坤一鹊巢。野轩有凉户，谁敢等闲敲。

此性本无一物，涓水亦自圆明。借问先生足处，轩前月白风清。

贫有清风明月，富无红粉膏脂。子午凤朝元始，去来雷电相随。

金晶铸就斗星悬，挂向琼楼知几年。好是五更残梦里，一声敲透白云天。

无意殷勤遮皓月，有心特地隔红尘。从兹虚室长生白，占得桃源洞里春。

陶家篱下未开时，曾得西风借力吹。月影夜深笼素艳，分明残雪两三枝。

几千年浪碧澄澄，对景难忘我祖情。乐就也知曾借力，轩成方见不辜名。

本是子猷园里枝，今朝分取手中携。自怜高节虚无物，野外山行得共伊。

神仙抱一养玄微，九载功成白日飞。道在当人须顺授，今朝何必秘天机。

人间久矣喜相倍，道术参同岂吝哉。他日功成果轻举，为吾天上作梯媒。

太真宫室上方新，归去先垂紫诏人。天目洞霄期过处，星冠应不冒风尘。

甓瓦完齐土壁坚，籓篱周匝没疏穿。人来谩笑无华旆，风雨须教安稳眠。

庵前桃李春争开，雪里见花惟有梅。莫谓枝梢有分别，根本自异非人栽。

春蚕丝尽即生蛾，秋燕雏成不泥窠。山雉经时藏窟穴，也能龙化入烟波。

长松偃蹇不依林，枝干高盘千亩阴。昨夜酒醒风雨急，半空仿佛听龙吟。

南山雨过北山出，昨夜月明今日晴。云气自舒还自卷，太虚万古常清明。

莫羡庵居景物清，须知乐自苦中生。山前尽日幽寻客，多说荒蹊不可行。

柴门虽谩不曾关，宾客从他自往还。连日山寒声影绝，蒲团危坐更安闲。

晴日暖风时出游，冷烟凄雨便归休。云还樵斧溪边牧，不似畸人得自由。

锺声鼓声朝夕鸣，茶烟炊烟先后生。云衣霞珮栖山客，兀兀穷年无一营。

白日未中气色明，玉壶兴入西源行。草堂羡我不共往，竹风为汝致幽清。

淡淡红生细细香，半开人折寄山房。只缘清浄超尘垢，颇似风流压众芳。

昔劫因缘今劫会，昨日颜容今日改。世间沧海尽桑田，慎勿重来呈傀儡。

子欲济民非为己，我贪修道不忧贫。直须勉强方成业，只恐因循易老人。

道人愿力如天溥，度尽众生方自度。若还纤芥未蒙恩，我终不舍升天路。

步冲晴雪过前滩，鹤迹云踪孰可攀。也似来时无一物，却疑归去是三山。

碧霄澄彻素芒清，一片多情四海明。花院空庭冷香里，羽人心胆欲寒生。

庵里人行庵外路，庵外人来庵里坐。遮头茅草欠坚牢，年年风雨年年破。

洞霄深处日栖真，仙子亲曾此致身。凤阙有人来献礼，溪声山色愈增新。

白云闲似我，我似白云闲。二物俱无心，逍遥天地间。

