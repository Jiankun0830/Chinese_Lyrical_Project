倦倚柁楼闻鹤唳，半生此地一经过。机云故月荒凉宅，湖海新秋浩荡波。晓{舟定}红莲商客市，夜窗白苎女儿歌。吟边冷被沙鸥笑，衣化京尘鬓亦皤。

堤柳朝朝送酒船，一阑山色越帆烟。蓬莱云气东溟外，阊阖星辰北斗前。突兀向来无此屋，登临当日有诸贤。夕阳过雁慵回首，吟入关河万里天。

一去朝阳寂不闻，西康台北起寒云。梧花竹实年年事，柰此喧啾百鸟群。

立雪精神两瘦芦，天风入羽思江湖。逋仙梅下曾相识，千载归来一语无。

月树争枝影共寒，楂楂飞过屋头山。五陵年少多春闷，一弹千金落等闲。

海水还清浅，停杯问二豪。雨来江色暝，沙长岸容高。吏鞅何能脱，王程敢惮劳。秋风柁楼底，短发不禁搔。

百年锺鼓园林在，人物萧疏更海乡。藤络湖嵌山解长，花移邺本土犹香。棋声靓昼松阴淡，扇影闲秋水汽长。莫道官忙行乐少，也分物色到奚囊。

梦断三更鹤，芦边系短篷。听潮看海月，坐石受天风。物至秋而化，年来我亦翁。长歌相劳事，犹喜此樽同。

林影熹微晓乍晴，老于世故独关情。连烽未撤边头戍，积潦犹妨陇上耕。几为饷蚕忧湿叶，重因漂麦困饥萌。龙公多事多劳耳，万理由来要得平。

录录竟何为，衣尘日以缁。故人闲入梦，久雨颇妨脾。燕履登巢息，蜂程载蜜亏。独斟莲子酒，愁绝杏花诗。

京国逢除夕，栖迟鬓欲霜。春声生竹爆，岁色动椒香。戒睡听鸡早，占诗探茧忙。烛花频送喜，儿女笑烘堂。

降香天竺去，瀹茗冷泉来。新径石间过，危亭木杪开。烟山晴若画，霜叶湿如灰。点检经行处，今年未见梅。

误被鸡催起，隃听漏鼓稀。书檠风展卷，香碗火生衣。困嗅茶犹病，吟餐菊可肥。月明天路靓，亲到帝旁归。

芳天新霁惠风和，软绿平堤凝不波。桃李无言看客惯，楼台如画占山多。游裾匝路填车马，翠榜开筵鬭绮罗。寂寂寒烟生水面，白鸥柰此月明何。

兼味醍醐外，分身乳酪中。江南鸣穉犊，塞上寄飞鸿。干雨看如幻，生盐讶渐融。腊残犹有待，煎取牡丹红。

相黏成什伯，峰耸若山王。攻处须犀铁，持来出蟹汤。梅花霜后味，竹色酒边香。坐忆游闽乐，今年始得尝。

月明华表语霜清，万籁沉沉静有声。一自别来璚树长，几回飞梦到曾城。

孤影徘徊且月中，流离满贮酒如空。东皇太一应来下，笑指梅花一信通。

众绿扶疏雨气清，柳花吹作小池萍。文窗昼寂斋房邃，三漱华池诵玉经。

约我当休沐，同过支道林。棋边翻覆手，酒外太平心。石漱晴湍细，猿吟夏木深。归帆带疏雨，凉意满幽襟。

忙里偷闲答物华，一官随分是生涯。春风酒棹湖堤柳，晓月吟鞯辇路花。报喜忽闻枝上鹊，忘机时下屋头鸦。残年钝闷今朝尽，重对菱花拂帽纱。

涧水泠泠石发新，松花香靓翠崖深。云生不没仙人迹，丹化犹啼捣药禽。洗眼人多求圣水，醒心吾独爱清音。杖藜更欲过新洞，无柰春空又作阴。

瘦策松间日又斜，更过东崦吃僧茶。丹青岭树明寒叶，水墨江天噪乱鸦。付酒一杯真乐事，读书万卷是愁涯。更尝世故知闲味，河水依然鬓自华。

慈恩分种远，骈实渥如丹。垂野华星大，然云火树寒。蟹螯征有忌，狌血讶难抟。七绝虽堪赏，无劳把核钻。

月树秋来碧几寻，古芗熏彻紫芝吟。无因得去陪清赏，祇寄山君一寸心。

浇酒逋梅又几回，愁吟旧雨独登台。星星鹤语山窗晓，割得云心古锦来。

细看黄花把一枝，东篱犹是昔人非。题糕酒外豪心在，吹帽风前素发稀。雁叫霜天悲故国，鸦翻溪树背寒晖。百年独有闲居乐，可怪东山事竟违。

访碑无古迹，丹碧覆嵯峨。塔向城中共，山从寺右多。疏松小溪路，远溇太湖波。何锴书堂在，犹嫌隔翠萝。

山因人得姓，人去佛来居。邻有天章墓，碑无玉局书。幽蹊通古郭，荒磵入春畬。客子吟须冷，高峰夕照余。

小春霜宇晓，闲访古招提。何岁斋鱼废，初弦顾兔迷。先民堂上像，寓客柱间题。僧户蜂分小，山形虎穴低。松青江庙北，竹老野桥西。亲汲聊煎茗，深登信杖藜。琴师年九十，相见手重携。

空床展转对孤檠，寒漏年长更雨声。如此乾坤闲岁月，明朝华发满头生。

鹤向孤山去未归，片云行雁与心期。新诗不着工夫得，雪外看花独立时。

阳生七日验飞葭，衮衮天机岁载华。江草未圆青帝梦，香芸漏泄与梅花。

苕霅双流合，帆樯万里通。连山黄独雪，一雁白蘋风。酒户春醅浅，鱼村晚市同。旧游蕉鹿外，未老已成翁。

看春知几度，玄发故应非。世事真犹梦，人生瘦胜肥。竹边随意入，梅下得诗归。缅想羊何友，湖山乐所依。

雨送冬雷了，如簁堕晓晴。萦盈溪树色，骚杀纸窗声。著瓦消还易，因风冻不成。纷纷门外屦，犹自贺元正。

青衫赴阙已三迁，红旆临州不五年。旧吏侉荣从事府，新民迎拥使君鞯。牡丹池馆春融日，莼叶汀洲水涨天。自是边筹谈笑办，归来仍侍玉皇前。

接武容台彼一时，溪乡重幸得追随。鸥前心事沧浪影，梅下吟情汗漫期。感慨中年无近别，徘徊明月有相思。殷勤劝醉阳关晓，受尽耶歈只自知。

暑退凉生体气佳，卷帘听雨感年华。西风叶叶梧桐冷，开尽庭前白鹤花。

今夕知何夕，吾意亦良适。明月满船蓬，清风动帷席。过雨前溪浑，停云半空白。衰荷无娇红，老梧有枯碧。频更烛对棋，仍把酒浇石。岁行变暄凉，朋情慨离索。相思日以长，孤吟夜方寂。露下客衣单，草际萤光奕。年年修玩心，一醉不得惜。

欲留云共住，云去楚天长。此日吾犹惜，中年别易伤。搜吟梅下影，赌弈橘中香。谨勿移山诺，春风入帝乡。

青云影里自由身，几倚阑干看不真。又是江湖春雪尽，年年肠断玉关人。

小泊蘋香柳下矶，重逢佳节感年时。束蒿偶作人形想，采药须供国手医。江镜愿为明主监，楚菰愁赋逐臣词。酒边听尽敲篷雨，数日淮南去未迟。

四岸俱无只有天，烟樯如雨落鸥前。不知笠泽翁何许，波上清风一万年。

忆著前游十四年，三高祠下夕阳船。无钱买得鲈鱼鲙，吟就橘花香里眠。

故址耕残草树秋，无人曾见鹿来游。甬东亦是当时月，不照笙歌只照愁。

曼陀石上无根树，历历生公说法余。剑水一泓清澈底，至今人说有龙居。

石苔滑汰屋连斜，第二泉边古佛家。一壑松风听不了，却留僧坐自煎茶。

绿树菲菲紫白香，犹堪缠黍吊沉湘。江南四月无风讯，青草前头蝶思狂。

殿阴壁老怀仁笔，头角峥嵘春起蛰。有时麾斥惠山云，行雨归来半身湿。

累土编茅古制庳，官田种秫得沽私。自言身健无徭役，犹胜平生江北时。

荒荒永岸水如沟，翁仲无言立上头。日日𫗥舟衔尾去，东南民力尚支不。

假日此登临，凄凉北望心。戍烽孤障杳，塔影一江深。黠虏投鞭想，将军誓檝吟。所嗟人事异，天险古犹今。

江身台殿切空云，夜月鱼龙影不分。八十老僧相引说，潮痕不上郭公坟。

如此江涛更有人，佛狸竟死不能兵。幅巾短櫂鸥前梦，未省当时有此城。

牛斗星边禹贡州，东南屏蔽大江流。向来明月珠帘梦，不信秋风夜柝愁。

皂角林前野地宽，新塘路口草泥干。天乎如此功名事，成败观人自昔难。

茅屋芦门半市坊，居民无事亦军装。愁来莫上城头望，西北浮云接太阳。

月明城上响边笳，一枕三更梦到家。不耐楚氛真僻性，赋诗酌酒与琼花。

土雾如蒸暴暑天，烛龙偏驻柳边船。三清观里风廊午，满意题诗借榻眠。

隔江山色画图中，故址荒来与庙通。画地雄吞淮海水，占星高直斗牛宫。试评蜀味长泉变，欲唱欧词古柳空。往事茫茫增感慨，聊凭戍卒指西东。

琼花应自笑南翁，白发栖栖逐断蓬。兵后百年城郭是，尘间多事古今同。孤烟远堠如常夜，五月穷边尚冷风。可待莼鲈归兴尽，长吟且复付杯中。

秧马泥深茧犊闲，烛龙顾影桔槔间。寻常六月江南雨，不比君王帑藏悭。

道人锁蛟天柱半，客来纵蛟作奇观。飞风动地𫐒晴雷，雄拏怒攫石欲开。明珠万斛撒成雨，忽趁流云入银浦。仙田种玉耕春烟，润流九里无凶年。问蛟蜚去何时还，道人仰笑意自闲。月中携手听潺湲。

剡剡星虹白日寒，山香一曲落云端。乘虬道士排空去，怒雨声摇碧玉峦。

