公生开元间，壮及天宝乱。捐躯范阳兵，竟死蔡州叛。其贤似魏徴，天下非贞观。四帝数十年，一身逢百难。少时读书史，此事心已断。老来鬓髪衰，慨叹功名晚。嗟哉忠义徒，捷去不可缓。初无当年悲，只令后世叹。一朝绝霖雨，南亩常亢旱。小人计虽得，斯民盖涂炭。长歌永君节，千载勇夫愞。敬书子张绅，庶几古人半。

一日逢王造，千年与客游。云边梅岭出，坐上赣江流。日落回飞鸟，烟深失钓舟。蝉声枯柳外，天地晚风秋。

云气浮高栋，波澜遶古城。雨余山更碧，叶下水逾清。燕语留秋色，鸦声落晚晴。昔王歌舞地，帆急见山行。

处处已收南亩稻，闲闲还看北山梅。累觞聊尔酡颜在，对局怡然笑口开。扫径似知佳客至，杖藜惟可数君来。移松种树鄱阳老，章贡风帆岁一回。

羌笛何劳塞北吹，江南何处不寒梅。千秋寂寂无人看，独树亭亭对客开。偏为咨嗟惟尔念，是谁移种待君来。纵留一曲安能唱，恰似朝歌墨子回。

雪中出去雪边行，屋下吹来屋上平。积得重重那许重，飞来片片又何轻。檐间日暖重为雨，林下风吹再落晴。表里江山应更好，溪山已复不胜清。

楚汉分争辨士忧，东归那复割鸿沟。郑君立义不名藉，项伯胡颜肯姓刘。

昔年会稽探尚书，探得六甲开山图。载之潜南天柱山，上侵霄汉下渊泉。真人秘语世不传，但见绝顶蒙云烟。汉武射蛟浮九江，舳舻千里来枞阳。筑坛祈仙瞻杳茫，茂陵桧柱空青苍。石牛一卧叱不起，白鹿还归深洞里。二月灵鹤有来时，洞口桃花泛流水。

久留舒子国，惯作北门游。山远三峰出，溪长二水流。

歌吹开元曲，铅华天宝妆。苑风翠袖冷，宫露赭袍光。闺闼连阊阖，骅骝从骕骦。千门还欲晓，九陌乍闻香。

近代推名画，诸君作荐书。皇都开艺学，博士是新除。高柳长安道，乱云昌谷居。丹青聊至此，仆马晚归欤。

示病毗耶金粟影，出山五祖金仙相。神妙通灵顾虎头，白莲香火空诸妄。腊中发药补衰朽，扶杖清风看花柳。捷书政用此时来，开颜正尔难忘酒。韩门弟子更谁如，即今犹有董安于。更有承明两学士，与公相对白髭须。

画水不画湿，画山不画坚。盈尺之纸数寸管，便有江湖万里天。成生貎古心亦古，造化为工笔端取。玄冬起雷夏造冰，翻手作云覆手雨。岭外荒山与野水，自昔不闻传画史。只画潇湘与洞庭，于今却在兵戈里。翠峰碧嶂郁然来，病眼愁心次第开。人家浦溆扁舟渡，何日真能到一回。

江汉逾千里，阴晴自一川。故山黄叶下，梦境白鸥前。巫峡常云雨，香炉旧紫烟。布帆无恙在，速上钓鱼船。

席上浮三楚，毫端会百川。名今大年亚，意古惠崇前。竟日对秋色，无时散暝烟。知君不浪语，一眼认归船。

老树笔间生，奇石笔下出。浓淡高低远近山，阴晴朝暮烟云没。漠漠江天杳杳空，不劳施力自然中。便于沙际寻归路，却怪霜林叶不红。

昔日何人画於菟，君家独有他家无。宣城老包骨已朽，纷纷俗子尚讙呼。大虎蹲踞小虎戏，目光注射百步外。名画多闻内府收，人间岂惜千金费。巉巉岩岩谷中石，老树穹枝拂秋色。锐头将军射不得，却挂江南使君壁。林间一啸四山风，麏惊狐号鸟堕空。不向南山随李广，只愁东海笑黄公。忆昔余顽少小时，先生教诵荆公诗。只今耆旧无新语，赖有庐山病可师。

耽酒丰城客子，醉画山崦人家。他日营丘伯仲，高名远出长沙。

彭蠡何限秋雁，此君胸次为家。醉里举群飞出，著行排立平沙。

护法俨神龙，诸天拥梵宫。楼台春日丽，海岳画图雄。浦树重重绿，园花灼灼红。微风吹细雨，只在夕阳中。

五湖出画师手，一叶浮渔父家。风里芙蓉野色，雨中鸿雁汀沙。

金陵与庐陵，俱出白鹭洲。相望万里江，中同二水流。

开元天宝间，衮衮见诸公。不闻张与许，名在台省中。

夏木阴阴欲放船，黄鹂啼了落花天。十诗尽说人间事，付与风流葛稚川。

履霜颇强徤，晨兴恣所适。两儿休篮舆，呼客同蜡屐。危桥出隘巷，凭高聊物色。蒿然但林莽，芜废长荆棘。井灶那复移，江山依旧碧。要知千载下，怀贤求所历。

人言春事已，我言未遽央。试向后湖去，菰叶如许长。

十年不复上南楼，直为干戈作远游。满地江湖春入望，连天章贡水争流。青云聊尔居金马，紫气还应射斗牛。公是主人身是客，举觞登望得无愁。

正言邹子独留名，法从梅公尚有亭。药是苦言能治瘴，竹生屈曲坐看经。风前云似秋前赤，雨后山能烧后青。恋土怀乡频作恶，怀贤感旧叹飘零。

尚书八座贵，大使十州雄。仁民兼爱物，时雨及春风。

五日十日一水石，此言虽工盖其迹。请看天地开辟初，炼就日魂镕月魄。贵人费尽数寸管，中有江湖万里客。

君过秋浦正逢秋，亦到枞阳皖水头。九派先将明月去，三峰少为白云留。

君家近市，所见天咫。庭户之间，容光能几。莼蒲之中，江湖之涘。云碧万顷，长空千里。

便风击鼓太平州，斜日落帆大信口。二年两见黄山塔，平生不饮姑孰酒。

南人北人朝暮船，东梁西梁今古天。兹地何时复回首，溯流千里到家园。

云洞看云坐，月岩和月留。元来是野老，强唤作知州。

重湖浪正起，支川舟不行。急雨夜卧听，颠风昼眠惊。

冯高览章贡，登楼见吴楚。帆远行尽山，江长流入雾。

岭近山相属，江通水不流。无云方万里，有月正中秋。

主簿峰高昔所见，司空山深初未游。但愿承平无路梗，不惮登涉寻岩幽。

昔为郡下客，曾借水边居。秋水月为昼，春风花作庐。

林依玉照远，云为石盆留。春色年年好，溪山事事幽。

青芜且作弦歌地，白屋曾为将相家。莫倚田畴日富足，门标六戟自光华。

双飞燕子几时回，夹岸桃花蘸水开。春雨断桥人不渡，小舟撑出柳荫来。

沙岸委蛇白，云林迤逦青。千山拥庐岳，百水会宫庭。旋食犹能饭，丛祠更乞灵。江湖万里浪，政尔片帆轻。

水面无波千里镜，日斜倒影一溪红。渔舟不动飞鸟急，淡淡碧烟蘋末风。

慈姥矶头秋雨声，望夫山下暮潮生。离鸾只说闺中事，舐犊谁知目下情。

平生功名心，夜窗短檠灯。

黄气远临天北极，紫宸位在殿中央。

谁家竹可款，何处酒难忘。

平生不喜刘蕡策，色色人中自有人。

字得苏黄妙，文薰班马香。

淮流涨后浊，汴水浅来清。

诗如云态度，人似柳风流。

字直千金师智永，句称八米继卢郎。

细落李花那可数，偶行芳草步因迟。

四月麦穗如马尾，汤饼在眼粉可喜。

疑是隔墙窥宋玉，巧如施粉妒何郎。

金盏银台何足比。

诗名空复满世间，白髯萧萧今老矣。

江南旧时无腊梅，只是梅花对月开。

古来石可砚。

往事湖阴曲，浮生水上萍。

游客乍惊人外境，居僧初识面前山。

轻帆朝渡彭蠡泽，锦缆晚击松阳门。

夜雨急还急，客愁深复深。

青干霄外山千尺，碧入林间水一条。

湖风渡彭蠡，山月宿吴城。

鹤岭鸾冈空胜地，龙沙乌塔尽荒墟。

玉立竹千亩，金垂橘万头。

官事有时闲，江上每夷犹。

此邦富山水，自昔少园池。

竹暗乔公宅，林藏伍相祠。

白水十丈瀑，吴塘千顷波。

欲寻浙子水云客，共看皖江冰雪颜。

乔公宅下路已没，皖伯峰前云未开。

虎头玉照南北岭，麟角石盆三两峰。

三百六旬了无事，七十二峰常对门。

横舟千古枞阳水，一径沿容达观台。

岁别桐乡暮，家远皖水春。

北峡远连南峡险，小龙峻逼大龙高。

两岁昭潭无瘴疠，清秋郁郁望神冈。

遍地闲花草，乘春傍路生。

时时传破虏，日日问修门。

诸公宜努力，荆棘已千村。

一百五日寒食雨，二十四番花信风。

波倾三峡急。

松风知近寺。

烟树远昏昏。

阅世临观美。

飞花空片片。

复自竹中还。

开径东湖上。

绕舍绿周遭。

不知从此去。

江山如有味。

笋舆穿树色。

禅心真已静。

笑失昔时红。

朱门均白屋。

春风何忍作空城。

客里唯君数往还。

故人特地为咨嗟。

日落相携上小舟。

无穷涧草纵横绿。

露重冰清风日暖。

篱落寒梅三两枝。

但愿一生长若此。

少不愁穷老岂愁。

从吾所好烟波上。

镜中老色日侵寻。

镜中嬴得鬓成丝。

临流谁复赋新诗。

颇知鹤胫缘诗瘦，早弃鱼须伴我闲。

向使不死贼，未必世能容。

今时习主簿，还是鲁诸王。

