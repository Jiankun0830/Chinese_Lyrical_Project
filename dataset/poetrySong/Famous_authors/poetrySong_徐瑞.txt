峭壁空翠湿，幽林烟霏清。峰巅忽长啸，疑是孙登声。

枯根绊老石，槁叶填古迳。四山悄无人，铿然一声磬。

寻幽乌石谷，曳杖白云冈。野烧半空赤，西风万叶黄。

一掬岩下水，不满数寸深。当其伏坎时，已有东注心。

我访桃源人，桃源在何处。世上无桃源，何必移家去。

石浪啮我足，山雨湿我衣。冥行果为谁，笑抚桄榔枝。

投装即虚馆，檐溜犹浪浪。主人眼为青，炽薪燎衣裳。

蒙蒙穿石罅，片片宿檐端。如示变灭相，时出复时还。

晃晃纸窗明，簌簌时闻落。出户欲寻诗，瘦馿双耳卓。

疏声连永夜，寒意薄吟身。惆怅三生梦，彭城古木春。

出山静而清，遇石何不平。谁能携素琴，为我写此声。

呜呜传素恨，渺渺起新愁。台空凤已去，楚山千顷秋。

有客携笛来，一声山石裂。老子据胡床，东峰方吐月。

大雅久寂寥，落落为谁语。我欲友古人，参到无言处。

枯樵生活火，清瀑荐灵芽。且赏此味永，从渠客未嘉。

绿叶映芳蕤，贞姿在空谷。纷纷世人同，寂寂君子独。

枯根寄断崖，槎牙老风雪。疏花如高人，敛衽不敢折。

采苦南山下，载咏采苦诗。舍旃复舍旃，此味人得知。

离离生涧底，薇蕨敢雁行。人皆美其羹，我独采其芳。

天台采药客，此地菜留名。流水年年恨，春风岁岁生。

东风抽灵芽，厚土长黄玉。我欲勤服食，从此长辟谷。

何人品小草，乃以鹰爪名。吾舌安用甘，且得吾眼明。

绿穟糁轻黄，随风堕霏屑。富贵未足道，看取十二节。

飞泉所舂撞，悬崖偶成窾。信似太山溜，吾欲铭其坎。

坐觉日月长，还疑宇宙隘。长啸出山来，如在太虚外。

怀人耿青灯，兀兀香事已。梦绕明月湾，水清见石底。

与君外形骸，更自离言说。此聚虽难常，此意终不别。

约略古堰西，坡陀山外路。相从十二年，迎送几来去。

老树冰霜晚，孤花天地心。翛然怀远韵，相对意弥深。

重阳当痛饮，对酒更生悲。惆怅芝山梦，死生俱别离。

万里朝宗势，其源可滥觞。从来不在险，画里论兴亡。

问酒竹篱深，寻诗土花碧。石上更盘桓，长啸情何极。

佳木交穉绿，小阁掩春深。唯有山西叟，相看识此心。

清坐不知疲，相对忘宾主。他年记此夜，青灯听疏雨。

老树千年意，枯槎一点春。相逢惊别久，伫立重凝神。

美人尘外姿，胸次澹孤清。空堂语三日，隠隠金石声。

兰茗寻旧题，愧我昔好迳。妙语为湔祓，清越泗滨磬。

江流千丈碧，崖树一枝红。临眺延缘久，扁舟我欲东。

小楼临水际，一塔出林端。为报山僧喜，无劳问数滩。

灯影照白髪，清酤浣旅颜。半生堪一笑，四度宿常山。

细雨沾庭湿，惊风入袖寒。黄花有佳色，独自倚阑看。

门巷鸣干叶，阶除吟候虫。幽怀不可奈，丝雨更蒙蒙。

丈室四壁静，孤灯永夜明。蒲团清坐稳，檐铁两三声。

屋上小山丛桂，门前绿水芙蕖。问事唯唯否否，逢人睢睢盱盱。

客散幽庭鸟集，日长高树蝉嘶。有士怀戴安道，无人铸锺子期。

世眼看朱成碧，人情覆雨翻云。宁甘头责子羽，莫教腹负将军。

偶自栖迟偃仰，谁无历落嵚崎。两刖足见美玉，九折臂为良医。

我生尚友千载，不愿争名一时。闭门写范滂传，饱饭和渊明诗。

宇宙千年遗事，江山几段闲情。一笑无人领略，杖藜竹外徐行。

脚下行万里路，胸中贮千卷书。到底只供一笑，屋乌何似除胥。

畜耳何如畜眼，观人孰与观颐。远道纷纷飞鞚，深山有客争棋。

悟得字中有笔，却参画外无诗。今人见谓痴绝，异世神交特奇。

隠几反观唯我，出门与语者谁。饮酒止酒俱达，借书还书一痴。

夜语连床未了，村醪时复一锺。不怕石头路滑，要听古社松风。

俗子纷纷束阁，此客亹亹逼人。未论探丸起死，壶中刀匕通神。

桔梗时而为帝，昌阳或笑引年。无用乃知有用，妙处当是不传。

但识身中大药，不须肘后奇方。我欲与君谈此，暑途行计何忙。

曾驻金华傲紫烟，偶来此地了尘缘。春风白石冈头路，虚老松花过一年。

断崖斗绝小舟行，烟树崔嵬草一汀。宛是钓台台下路，杨梅、卢橘正青青。

两山盘屈水中分，紫翠深深日欲曛。孤枕短蓬吟梦晓，一鶑啼破半溪云。

云边假息竹方床，天地诗翁一枕凉。杳杳磬声清入梦，上方老衲起烧香。

客梦朦胧酒力销，梨云漠漠路迢迢。醒来便欲寻春去，杨柳江南十五桥。

空山岁晚足堪娱，残雪千峰水半湖。明发临风想诸弟，共扶白髪进屠苏。

出山归隠计无成，舟泊菰丛胶断冰。记取东湖风雪夜，青荧一点隔林灯。

津亭空树集饥鸦，望断孤云是我家。暮角吹寒风渐落，自呼斗酒对梅花。

一卷阴符偶自随，奴星解事亦忘归。参横斗转吟魂瘦，愁绝寒梢两绿衣。

城郭人家饯岁寒，裁红剪翠馔春盘。湖滨老圃无时态，绕屋畦蔬向晓看。

隔岸重门笑语微，摇摇烛影飐帘衣。翠环玉指箜篌梦，尚识轻舟天际归。

劳生可笑类原蚕，世路羊肠更熟谙。自古诗人例如此，咸阳客舍老青衫。

归抚苍松笑一场，誓无滋味博西凉。春风烂熳春云热，酿取松花一瓮香。

封侯几见梦魂销，千万徒劳重压腰。只待区中缘了尽，携家采药住中条。

贳酒张帆古渡头，半篙新水送归舟。梅花惜我漂零久，一片飞香入柁楼。

古渡开帆破暮烟，平明回棹浪鸣舷。可怜烟雨东湖兴，绝似山阴雪夜船。

瘦树枯枝藓晕青，嫩寒清晓雨冥冥。道人不管花开落，独爱残香绕砚屏。

胡儿争问大苏集，仙官解作太史书。当时同朝人欲杀，所能者天信不虚。

伊优肮脏子自择，籧篨戚施我不能。试看洛阳红紫国，何如空谷一枯藤。

朱云岂是丞相吏，子房偶作帝者师。去就谁能明此道，西风落木鬓成丝。

文章意造乃天趣，学奇学涩为谁妍。皮毛落尽真实在，千载谁续鹍鸡弦。

曹刘沈谢易摸索，杨王卢骆哂未休。眼底轮囷能有几，蛛丝尘网百尺楼。

枯桐三尺寄古意，悬崖夜半鸣风泉。广陵散曲世不传，五柳先生更无弦。

蘸碧轻绡一捻垂，蜿蜒细蔓满枯篱。晓来风露深深巷，记得相看觅句时。

听泉听雨不须悲，声本无情我自痴。梦觉不同均是梦，寂然妙在不闻时。

活火枯樵煮露芽，瓢盂颠倒岸乌纱。君诗味永加严苦，可恨山中客未嘉。

梁间客燕一采芑，韝上饥鹰肉不肥。爱杀前溪双属玉，羽毛如雪背人飞。

东风满眼皆陈迹，老树荒园更断烟。今昔相看只如此，但拼痛饮过年年。

梦中几度寻安道，也似当年泛剡回。可是山中缘未断，又从云外寄诗来。

故人念我忍饥坐，送我灵苗意甚勤。便作深根千岁计，云间要听吠狺狺。

坡翁尚感黄柑意，杜老深知菜把恩。此意世间寥落久，自哦诗句绕荒园。

爱山日凭西楼角，听雨长来破寺中。可恨无人同此味，绕檐疏竹鸟呼风。

去年冰雪梅开晚，立春半月始见花。只今至后未五日，南枝已破两三丫。

冰溪冻合路迢迢，雪片疏疏着地消。幽香袭人无觅处，信步行过独树桥。

山中峭壁孤绝处，瘦树独立殊风标。我行矫首坐叹息，正似高人不可招。

石梁溪上鸳鸯树，昔年樵斧摧为薪。诗翁赋诗慰不遇，险语至今惊鬼神。

墙东一株苍藓身，故人手𣃁山中云。封植敢忘角弓赋，每到花开如见君。

首阳食薇千古瘦，商山茹芝绝世清。谁能嚼花卧空谷，一物不向胸中横。

项里苔梅妙天下，蜀苑梅龙天下无。放翁诗酒白石笛，二老风流不可摹。

种性还如赋苦笋，趣味一似传冰壶。持此问梅翻绝倒，荔支瑶柱有同无。

烟芜牧笛不胜哀，梦绕西湖几百回。应是诗人有余恨，断桥流水为谁开。

十亩荒园野水边，尽栽梅树不论钱。珍重木瓢任真率，年年携此醉花前。

秋来多病怯新寒，香冷衣篝梦易残。夜半忽惊风雨恶，开门雪已满前山。

山中二十三年约，今日寻诗始得来。举瓢酌水为君寿，从此登临岁一回。

周郎折简应难致，退叟高骞招不来。石上留题有神护，不教雨渍长苍苔。

时人近日多轻士，造物从来亦忌名。只有青山无世态，与君一见若平生。

官衔雅似何水部，文学老于元道州。如此身名应贵重，世间清浊易同流。

生来道义胜纷华，晚抱遗经学种瓜。犹有爱山心不厌，时时幽梦到烟霞。

数间老屋云松下，半亩方塘水竹村。先生观化耿独坐，不觉寒深雪塞门。

檐头风铁响铮铮，檐外浪浪槁叶鸣。别有宫商人未识，一炉活火听瓶笙。

读书声歇茶初熟，古鼎香销诗未成。起唤欧苏索白战，天高海阔不胜情。

古人何者是不朽，举世何人善打乖。总是流连光景处，天分幽事属吾侪。

文章有皮有骨髓，欲参此语如参禅。我从诸老得印可，妙处可悟不可传。

古人骨烂心犹在，欲观古人观其心。我读古书忘寝食，去之千载一如今。

何人求死不得死，有士欲生而舍生。谁谓古今人品异，要于出处自权衡。

谷粟桑麻里俗淳，农谈竟夕意弥真。半壶浊酒陶陶醉，便是羲皇以上人。

绝怜山北松间寺，门迳漫漫雪作堆。衲僧定起夜将半，自拨寒炉分芋魁。

看梅不睡非愁夜，对酒高谈别是春。水北山南清兴发，迟明踏雪度烟津。

出山两足涴尘土，几夜梦听山中泉。行到向来结茆处，瘦藤枯树仍风烟。

茆茨高下倚苍石，略彴参差跨碧流。白髪前坡两翁媪，相逢漫说十春秋。

野花绿水红香动，石壁晴霞倒影奇。好句诗人曾拾得，重来绝笑剑痕痴。

石臼凝泉莹似冰，山椒云气起如蒸。小溪流出桃花片，我欲穷源客不能。

破雪折梅相料理，要将春信报新年。独跨瘦馿披鹤氅，更于何处觅神仙。

故人雪里寄梅花，妙句清寒逼齿牙。睡起病随残腊去，坐看神水长金华。

鹤背从来不载钱，老梅风雪是忘年。春风若肯留相待，定趁湾头水上船。

芝山携酒诗犹在，芹泮横经梦已空。箧底更藏书数纸，不堪和泪对秋风。

鱼雁迢迢不一书，寻真岂为出无馿。去年偶误梅花约，心密何须泥迹疏。

昔年熟看灵山面，常怪宝气充其间。此行乃与公相识，不负平生识此山。

文章政事本一贯，道在从教俗论哗。为问匆匆赴期会，何如骑马看烟霞。

向来自许千年鹤，老去真成六日蟾。且喜宗盟今日合，归程不惜为公淹。

柳侯种柳柳江边，岁岁春风岁岁妍。若访韩碑寻柳庙，为持菊蘂荐寒泉。

折花呼酒醉南楼，草草三年一笑留。今日要游难似旧，玉钗占喜白云秋。

久悟看山胜看书，梦中犹爱倒骑馿。武夷夙有烟霞侣，目断晴云雁影疏。

辟俗寻常昼掩门，弄丸聊复了朝昏。折梅且寄春风信，终待相逢慰渴魂。

纸上磊落太师字，行间突兀玄晏名。斯人变幻不可测，卒然见之令人惊。

风流千载贺知章，晚岁黄冠归故乡。三岛烟霞镜湖月，此意与之谁短长。

吾乡湾头有明月，照映空山草木寒。颇怪近来光采变，乃知珠徙上余干。

孤城上与白云齐，唐宋诸人旧有题。吊古不须深感慨，但教残剩付归奚。

采诗直须别具眼，论人尤贵平其心。莫重所闻轻所见，四方岩穴有知音。

孤洲兰蕊春风晚，老树丝苓夜雨寒。何日抱琴重过我，焚香煮茗听君弹。

卖药城南二十秋，得钱取醉酒家楼。近来不敢出山去，怕有人呼韩伯休。

出市难逢陈处士，叩门谁识傅先生。此行若遇孙郎宴，借笔不妨题子名。

子敦尚受坡翁谑，山谷何心戏炳之。抵掌相看成一笑，折肱始信是良医。

四山竹树与云齐，浙水东流江水西。独策短筇过歇岭，乱峰叠叠翠禽啼。

晚凉信步十三湾，疏柳高荷欲半残。时有小舟桥下过，无言独倚石阑干。

为爱嘉名似故乡，芒鞋日日此徜徉。非关贪礼瞿昙相，自是三生有愿香。

海门乍见一线白，江下涛头十丈黄。数点红旗争出没，千艘飞橹下沧浪。

雪手升堂读古碑，先生应笑鬓成丝。满庭黄叶无人扫，唯有清风似旧时。

欲荐山中十九泉，荒榛塞路上无缘。凄凉不尽怀贤意，黄帽催呼蚤下船。

客中无酒浣羁愁，想见家山菊自秋。记取今年重九日，大郎滩下泛孤舟。

良朋难合易参差，处独频频入梦思。岁晚得君相料理，老怀磊落更谁知。

浊酒陶陶时一锺，柴门牢键畏迎逢。夜来风雪敲窗纸，喜见前山玉作峰。

爆竹声残晓色分，漫天雪片报新春。绝怜今日屠苏酒，不见丁年共饮人。

屋角红梅雪里香，索人管领意深长。老松秀出千林表，甲裂皮皱色转苍。

废垒迢迢睥睨连，两堤横截锁苍烟。柳丝系得春光住，画舫时时杂钓船。

浮屠双笔仰书天，檐铎吟风破曙烟。似为众生说般若，兴亡莫问劫灰年。

苍然五鬣东海来，直干参天不可回。堂上不闻金石韵，空中时听殷晴雷。

急雨高荷汞走盘，颜公一去岁如千。天公不为游人计，端为忠臣雪怒肝。

崔嵬银屋漭相围，突兀禅房水半扉。便是金山古兰若，坐看孤鸟断云飞。

后台花发映前台，红紫成林绿作堆。三日一花尤尽在，愿言均作四时开。

老衲松根拾槁枝，石铛煮茗日舒迟。青青亭上晴云散，正是禅僧出定时。

袅袅垂杨映小楼，吴姬唤客酒新𥬠。倚檐高揭青帘处，认取墙东最上头。

梅花三叠暮云横，戍客怀乡梦自惊。纵是时平争战息，不堪吹出入云声。

深谷逶迤缥缈中，白衣遥映晓暾红。时清不叹唐虞远，可有商山四老翁。

梦汝颀然立我傍，言辞慷慨巧趋跄。觉来落月明窗户，抚枕潸然泪满床。

小圃秋花孰是强，唯余老菊殿年光。寒英不独华予晚，九死犹能不改香。

逋仙只住西湖上，靖节终身栗里中。千古修名垂宇宙，何曾南北与西东。

戎压尘沙汗血劳，君如孤鹤立危梢。何时过我长松下，共候风炉涌雪涛。

世间万事匪人为，消长神机祗自知。饮酒不求千日醉，读书空悔十年迟。

我看黄花意甚长，纷纷萧艾不能荒。无论楚晋韩家事，万古秋风只自芳。

饭牛夙志老方酬，看似沩山水牯牛。水草寻常自调伏，鼻端不用拽绳头。

十万腰缠不足珍，腰围顿减可怜人。折腰不为五斗米，彭泽元来解忍贫。

喜闻环佩响然臻，笑语芬芳绝世尘。林壑荒凉无所有，殷勤送似一枝春。

神游赤壁水光浮，想见元丰壬戌秋。甲子四周月长好，更无人续宋风流。

瘦竹相随立，轻坚九节青。川平云澹澹，风定树亭亭。汩没悲流俗，驱驰累有形。揜关差有味，危坐玩羲经。

天秋分袂后，扰扰似年时。竟负梅花约，空哦春树诗。断崖粘冻雪，碎石漾流嘶。怅望湾头路，扁舟乐泳思。

望逐飞云去，天低落景黄。江湖流不尽，宇宙事何长。帆影行空阔，渔歌出莽苍。沙平秋草远，鸥鹭未相忘。

沉沉秋夜静，轻策步中庭。止酒天真澹，烹茶世梦醒。风枝绕惊鹊，露草度流萤。物化犹如此，浮生可得停。

扁舟驻寒濑，轻策到临泉。僧说黄巢事，碑镵庆历年。幽花荒甃晚，落木古城烟。兴废俱陈迹，相看一惘然。

五年三到此，门迳怪频移。绝壁何年树，空廊异代碑。微澜生古濑，浮翠拥修眉。煮茗谈时事，山僧总未知。

别去惊离索，重来更剧谈。送人还有砚，住世却无庵。白鹤千年化，黄粱万枕酣。区中缘未毕，一见一回惭。

点槸今谁妙，波戈古莫稽。要令识阵马，不是厌家鸡。邺瓦玄云湿，溪藤暮雨凄。愧无鹅可换，万一付归奚。

记别秋风里，闻归禁火初。深惭聊尔耳，久阙问何如。梅雪西湖鹤，潮风东海鱼。经行入诗否，早晚叩精庐。

涉世头将白，耽诗貌欲枯。晨斋参玉版，夜渴饮冰壶。咄咄知今是，栖栖愧故吾。穷通端有命，一笑视平芜。

书向愁边著，诗添病后吟。不成千古事，空费一生心。华髪江湖晚，青灯风雪深。锺期那可铸，尘网断纹琴。

岁月惊虚掷，风霜信饱更。蚤知穷有命，惟以饮留名。人事宜藏拙，天工亦恶盈。浩歌因起舞，月到纸窗明。

岁岁春风面，年年山泽儒。不知老将至，但有醉如愚。残雪明冈阜，新晴乐鸟乌。身安即如愿，何必问清湖。

隠隠滃绿雾，盈盈积玉尘。浓香欲醉客，妙质不争春。已是园林晚，那堪风雨频。先生如有素，终日澹相亲。

子敬因成駮，曹兴偶画蝇。初非有意作，竟以绝伦称。铸错吾何恨，求全古所惩。中年思烂熟，巧力不须矜。

文章虎豹皮，标格雪霜枝。孤立天所赋，一清人得知。勿论千户等，可忍十年饥。会得个中趣，何须汗漫期。

出门小天下，知子欲昌诗。庐阜孤云眼，芝山夜雨思。勿轻千里别，动是隔年期。万一逾淮去，毋忘橘颂词。

辟俗过逢少，离居感慨多。岂伊泉石胜，奈此简书何。风雪日如此，乾坤理则那。邻翁能贳酒，一笑且酣歌。

骨肉终青眼，一林有素缘。偶来成许日，此聚岂非天。悟解由灾疾，迟留费岁年。东风方作恶，万事付佳眠。

去国羁怀恶，开帆眼界新。同为万里客，犹是一乡人。浪说王孙富，谁怜郭解贫。江妃应笑我，从此素衣尘。

占气频翘首，青牛忽度关。相看双眼碧，剧论寸心丹。时俗容迟钝，交情见往还。盟言天为听，万一莫辞难。

四海谁知己，江涛正渺然。山林聊偃息，岁月易流连。行李清霜晓，荒祠落木天。留题不尽意，感激尚君贤。

去去休惊俗，循循且任真。端能一宿觉，不负百年身。有种谷斯熟，深根树自春。向来陈处士，还带华阳巾。

我祖徐从事，君家马自然。何曾绝伦谊，皆得列神仙。四百金丹字，参同鼎器篇。能通言外意，即此是单传。

地偏寡迎送，书至慰蹉跎。此世知音少，吾生可悔多。虚怀忘宠辱，遇物任谁何。未了山中约，期君难重过。

雨余春意足，睡起晓光悬。众卉自开落，吾心无丑妍。扫空方是道，下语已非禅。隠几翛然久，疏林起淡烟。

为爱山宜隠，从教世莫知。虚心观象纬，戏墨出蛟螭。诗卷今余事，丹炉彼一时。宜山子姚子，千载共风期。

渺渺箜篌梦，茫茫石镜缘。断弦终莫续，浮沫更堪怜。湿土新阡雨，啼鸦老树烟。一声邻笛起，凄咽泪如泉。

我已空诸幻，君今断后缘。圆明应顿悟，成坏不须怜。玉宇行孤月，冰溪破冥烟。儿曹修菲荐，再拜酹寒泉。

识面三年久，论心此日同。相从方款款，索去又匆匆。宇宙尘机息，江湖老眼空。南枝春信早，归路载东风。

未了区中事，先留方外盟。仙才虽有数，大器岂无成。白髪高堂梦，青山故国情。君归相慰藉，未及水初生。

久雨书闱坐，初晴竹伴行。远林更旧绿，流水带新声。随境皆天趣，无心任世情。芒田公独乐，吟啸了浮生。

才力千钧弩，襟期百尺楼。吾生能几见，异世有同流。起起悲前梦，堂堂閟一丘。哀荣动州里，外此复何求。

东阁游从久，西州恸哭频。感君敦古谊，待我异他人。对酒言犹在，看山迹已陈。惟应旧宾客，相对一沾巾。

独梦云千里，清愁雨一林。江山空有约，桃李易成阴。自是乖幽赏，何由话苦心。兴来当迳造，剪烛夜堂深。

诗道贵和平，由来写性情。要知冲口出，绝胜撚髭成。理到辞须达，神超韵自清。无人融此趣，庭户绿阴生。

此士睽违久，流年倏忽更。词章如水进，谈笑喜风生。无以小害大，当期实胜名。传家有师法，晦木定春荣。

老树围修竹，清流浸白沙。沿山石磊磈，隔岸路丫叉。渐渐乡音别，迢迢去意赊。瀹茶谁氏女，鬒髪堕乌鸦。

阶庭皆秀发，念汝独敦庞。处事怯藏勇，临机智若戆。痛渠二竖恶，何日片心降。砚席凝尘满，依然在北窗。

我老那堪哭，吞声泪一襟。应门差慰眼，伏枕独伤心。白璧归黄壤，孤坟寄古林。凄凉重泣痛，临绝有遗音。

丰姿明玉树，清论泻秋泉。雾豹文何泽，风鸾意自仙。超然由静悟，妙处可言传。倘遂卜邻愿，游从不计年。

湛湛秋潭静，沉沉夜璧光。敛之不盈握，舒则可包荒。今古事无尽，乾坤梦正长。炉香清昼永，物我两俱忘。

归来便觉此身尊，傲世犹嫌习气存。已是半生走风雨，但持一笑信乾坤。贪闲且复逃空谷，自衒终羞倚市门。庭院绿阴生午寂，坐听禽语对清樽。

两僮自足负琴书，载具何劳远借车。客至未妨投辖饮，地荒正好带经鉏。欲从隠者归盘谷，尚念先人有敝庐。择胜怀居竟谁是，定知明哲笑迂疏。

见说移居只载书，高人从此可悬车。看松北崦风吹面，种豆南山月满鉏。拙计不能争子所，痴心尚自爱吾庐。辟人辟世将焉择，独立西风鬓影疏。

美人渺渺隔秋水，六年不见心茫茫。麦昂黍低各自媚，鹤长凫短庸何伤。荷鉏未厌素业在，读书从来真味长。是间偪仄不称意，待晴携酒登重冈。

坎阳为心亦为月，妙质一点何玲珑。君看灵光湛止水，孰与明镜行秋空。万古娟娟不改色，百年忽忽俱成翁。盈虚如彼莫消长，试参此语将无同。

想见从来种种迂，读书采药灌园蔬。看山不厌风期别，与世相忘机事疏。正自未妨犀首饮，足知不作子公书。诗名莫落江湖去，怕有人来画子庐。

五老亭亭翠塞门，烟霏云气湿前轩。浮华安有千年宝，至洁何如一尺浑。晓瀑分寒归茗椀，春江泻绿入藤樽。君诗已是肱三折，为我探囊试合昏。

薄俗难谐祇自知，百年几见费心思。平生鲍叔深怜我，后代扬云不并时。春雨情怀惟有酒，男儿岁月但供诗。汀洲草长东风软，一笑旗亭又语离。

城郭春深午梦醒，觉来玄思独冥冥。静中自笑渠非我，醉里浑忘影答形。有客不传皇极数，何人独爱太玄经。古今此意谁能会，雨暗长堤草树青。

俗论卑卑不足闻，相从松下慰离群。喜师一吸西江水，许我平分华岳云。更向锋前来妙悟，莫于纸上泥陈文。纯阳石薜黄龙老，肥瘦何曾彼此分。

秋入郊原四望空，石梁老树立西风。文章子不减班掾，丘壑吾能过庾公。池上纷纷成底事，尊前兀兀有奇功。山中芋栗今朝熟，万一寻盟榾柮红。

虚堂宴坐万缘空，疏竹泠泠度晚风。政自悠悠随世运，无论愦愦到天公。病来茗枕成奇祟，老去蒲团策隽功。忽忆乐平吴直学，八年不共地炉红。

前修零落典刑空，堆笔须君振古风。敢意严诗编杜集，但希颜咏黜山公。区中随顺何妨道，物外佯狂更有功。安得相携登岱岳，天门夜看海涛红。

天高地下物林林，生化无过阳与阴。谁向一中窥窍妙，君于静处见几深。蟾乌有象明生镜，桐梓何情音在琴。正好小留论此事，可堪杜宇促归吟。

坎止流行信此身，只凭诗酒过残春。地偏自觉日成趣，道在何妨岁食贫。且养金丹娱晚境，难将白髪事时人。但余未了名山债，竹杖芒鞋入梦频。

吾生汩汩何所就，祇送流光添鬓丝。起寻诸老已半鬼，回首十年无百诗。刻意文章终害道，无心世路任多岐。便须擘画三千岁，不住青城即武夷。

日长独坐耿相思，每报平安慰我饥。举动岂知遭齿舌，送迎谁念用符移。转丸鸣镝应无滞，䌹锦弢旌未是痴。更著加餐题纸背，晚成在子莫忧迟。

陶公恒得法外意，张颠独悟书中神。口耳不到方是妙，言动可拟皆非真。寒泉泠泠出空谷，幽鸟亹亹鸣阳春。政索解人不可得，举似俗子翻成嗔。

独听松风度九夏，两鬓无情生二毛。渠侬翰墨流声远，老我山林畜眼高。往日相从不知乐，只今说梦竟徒劳。男儿肯受人拘束，相见频频赋大刀。

闭阁焚香一欠伸，晴窗如镜暖如春。平生自有会心处，后世岂无知我人。漫注虫鱼消白日，莫缘蛮触丧天真。客来指点墙东柏，雪压风欺色转新。

契阔难逢笑口开，溪云山雨首频回。未能千橘为身计，尚笑三槐待子栽。我道从来高勇退，君诗况自耻嗟来。有亲可养人生乐，拼取余年学老莱。

老子文章兴尚狂，看花可复梦名场。谁怜用意平生苦，欲俟知音来世长。郢俗但能听下里，骚人更待赋高唐。年来颇欲焚吾砚，蓑笠田间百念忘。

翟公莫厌雀罗门，杜老甘居独树村。谔谔固应贤唯唯，昭昭元不似昏昏。穷居有分行吾意，君子观人论所存。未必锺期旷千载，兴来一再抚桐孙。

文章圣处无谁语，独立苍茫祇屡膑。从渠高眼空四海，自古名家能几人。爱乌怒蟹言何浅，画虎雕龙技漫新。吾道澹成终隽永，莫矜盛气怨私贫。

马图龟画未是易，龙文鸟章岂其书。能穷有象有数外，始识无声无臭初。身从浩劫得所赋，神游太虚以为居。吾人寻古傥悟此，以后观今非古与。

万缘勘破等飞烟，习气消除得圣颠。扑满无情又佚老，鸱夷有味可留年。美人渺渺空勤梦，吾道悠悠莫问天。上界从来足官府，山林自好更求仙。

半岁无书界我胸，短蓬念汝过残冬。官情但可京口酒，客梦应随浮玉钟。弃纵向来缘底事，妍妆今日为谁容。书来賸喜归期近，伴我清吟倚老松。

尘埃野马谩劳形，远想高标愧此生。已许过从陪杖屦，敢辞来往涉途程。幔亭山色长如画，破衲秋风自有情。更待焚香参太极，朱弦端为发奇声。

敲门惊怪有此客，清似金茎秋露盘。名骥已超千里疾，老松甘卧故山寒。共商今古须臻极，远溯风骚不作难。从此频频相料理，案头苜蓿对阑干。

北李骨朽呼不起，老石珍藏痴可怜。松身镜面徒外美，犀纹玉质知谁传。古今赏览那复有，举世缪幻何由湔。一螺点漆倘寄我，会见枯笔生春烟。

汉朝最贵文学掾，况遇明时早及瓜。乡国几年工取友，诗书累世克承家。斜飞聊展天南翼，逸兴应随海上槎。闻说秦人遗迹在，更寻渔父问桃花。

世味居然如嚼蜡，贪闲犹爱故丘瓜。寸心自欲期千载，一理端能贯百家。为山功夫在进篑，穷源消息问乘槎。此去相从须有日，裂笺聊当寄梅花。

礼服悠悠岁月深，归来城郭岂堪寻。葬防不背先师训，居颍能知前辈心。古驿桃花劳远梦，征途柳色动新吟。秋风傥有南飞雁，莫惜频频一寄音。

番君远韵众辟易，崖仙清致莫谁何。二士共谈敦古谊，一夫独醉许高歌。人疑桑下留何久，我喜锋前悟已多。会见渔樵成保社，典衣先自买青蓑。

南岳崚嶒太古色，青湘窈窕千尺深。山川绝胜宜嘉客，兄弟相望惬素心。共看骅骝夸汗血，从知朝市远云林。高堂白髪能无念，可是朝朝候鹊音。

早年厌俗不免俗，老去求闲未遂闲。学道已输先得髓，读书空愧仅窥班。逍遥我欲游尘外，屈曲渠能自世间。目断汉庐烟树老，悠悠白鸟独飞还。

光阴迅速一百六，老境侵寻五十三。千里怀人黯风雨，五更归梦到松柟。丹炉火足心兵息，茗椀香浓舌本甘。次第尽偿芒竹债，结茅归老此山南。

门前老树繁秋英，浓香醉客我独醒。空山无人境寂寂，萧斋如水风冥冥。清标自是欠花谱，远韵差堪著酒经。君家刚猛两荒幻，且挹危露培修龄。

天星坠地化为石，盘石即是星之精。观天必识经纬象，相地始知流峙情。豹林将军累世显，龙冈文章千载名。古人妙中非浪漫，发抉幽微在此行。

老去空惊岁月遒，桑榆虽晚尚堪收。鬓霜任自桃花笑，客意难凭燕语留。胜地有缘频入梦，清吟无兴独登楼。故人家住沧洲上，几夜相思欲泛舟。

永嘉诸老不可作，史传纷纭孰与评。一字不轻严衮钺，千年如见审权衡。常忧此道无人识，忽得公诗老眼明。雪手焚香三读罢，小楼坐对晚山横。

芝山相识廿年前，我齿如冰子鬓玄。颜貌顿惊俱丑老，光阴自叹祇流连。近来酒渴应刚制，此去诗篇莫浪传。语别有期频作恶，预怜清梦绕新田。

去家几度忆瓜丘，付与闲人一壑秋。林下定知无俗驾，室中应自有天游。幽怀时抚竹根枕，清赏堪浮莲叶舟。夜直玉堂明月冷，回光还是照高楼。

夫征妇孕判居行，夫没儿存妇节清。不背所天终此义，信知有欲甚于生。芳名真足留千载，百伪无如仗一诚。定谥何人敢当笔，春秋万古自昭明。

鹅塘阻趁登山屐，庐阜端随下水船。况是故人当送远，不乘清兴待何年。英雄埋没龙长卧，道学榛芜鹿自眠。访古归来春意动，倚峰要了看山缘。

生来畏别不堪闻，十四年中三送君。挂席压平彭蠡浪，载家喜见太行云。对扬入掌丝纶宠，纪颂行看金石文。犹有鹅塘遗意在，一麾须早乞江𣸣。

年来与世亦婴儿，众欲纷纷看朵颐。简策祇留遗事在，英雄空有大名垂。斵轮老去谁堪付，弹铗归来未觉迟。少约林泉今白髪，不偿素愿待何时。

一去山中廿二年，重来有约竟茫然。穷居笑我顽同石，文事多君彩印椽。今日开山作宗祖，向来弹铗等风烟。余龄賸喜游从乐，更结青乌白鹤缘。

作意归来孰谓非，挹芳有地复何疑。迟留固是全交道，勇退方知识事宜。尚用侍郎书户契，肯求节度买山赀。风流莫遣诸儿觉，共被同行又一奇。

水中盐味谁能识，铎里宫声未易听。正惜无人继风雅，忽传佳句到林坰。云开灊岳撑千仞，春入雷江涨四溟。遥想清吟得天趣，窗前草色自青青。

鸣呼二子遂如此，里闬凄凉谁与归。生养死藏情永痛，霤号野哭涕徒挥。久悲前辈存无几，今叹斯文事转非。独到青灯哦楚些，西风猎猎飐帘衣。

天门振铎声弥远，越上横经任更专。颇怪风云纡宦辙，故因山水著名贤。圩田秋足先生饭，海月春浮坐客毡。闻有世南遗墨在，归鸿傥一寄林泉。

夫君汗漫路万里，翰墨游戏诗百篇。高歌不觉屡击节，画写似曾亲执鞭。奇探马迁作史意，老气杜陵出峡年。何当囊笔撰杖屦，与君题遍名山川。

松根坐稳逢元日，云外诗来寄此翁。入眼辛盘春意绿，多情蜜炬晓光红。儿孙拜舞欢声洽，节物暄妍往日同。却忆少年觞柏酒，觥船到手吸长虹。

上元曾记昔年游，歌曲如山浩莫收。公子喜陪苍玉佩，佳人笑指水晶球。一天星斗飘仙乐，万顷芙蓉簇彩楼。风雪与谁堪说梦，酒阑惊觉在吾州。

不见此山四十载，岩石相看亦粲然。顾我丹心今不改，信渠铁面晚犹坚。人生出处无非数，文运昌明自属天。尚恨山灵知我浅，小楼呼酒对婵娟。

七里滩光照客裘，双台登览意难休。当时蔑视麒麟楦，季汉反成党锢钩。山水何心供吊古，奸雄有面肯包羞。摩挲苍峭追陈迹，四十四年重泛舟。

秋风吹破木绵裘，一棹东游兴未休。幼学古人徒自好，遗经深义不能钩。槐黄满路君宜往，髪白盈簪我亦羞。共饮番江不相识，富阳矶下却联舟。

学道如撑上峡船，蹉跎富贵与神仙。对床犹记听风雨，讲席何堪数岁年。少日朋侪随化尽，晚涂老病有谁怜。故人厚问今何似，筋力虽衰尚服田。

天风吹我上崔嵬，冻面洒尘亦快哉。止水泓澄金镜净，远峰罗列画屏开。幽奇定有神仙到，险怪从教俗子咍。莫道此中无胜概，会看变化起风雷。

石林居士詹山老，鹤骨山清出秀眉。己卯相逢芹泮日，戊申共釂菊花枝。年华迅若东流去，道貌岿然太古遗。不恨文溪不同会，续貂犹得寄篇诗。

囊锦当时两度传，箧藏中袭墨尤鲜。高情应怪诗邮断，末路那禁俗累缠。过客谈君吟转妙，闭门笑我病堪怜。擘笺漫寄西风去，唤起乡盟三十年。

门前老树饱风霜，封植良勤不可忘。累世衣冠流泽远，百年基绪庆源长。穉松怒长堪藏屋，新笋初抽已过墙。珍重先人有遗训，读书余力及耕桑。

溪堂相望一百里，音问相疏十五年。眼底浮华俱已矣，篱东老菊独依然。登临不减青山兴，陶写犹怀白石编。待得秋风稍凉冷，方壶深处扣真玄。

山村老子知何似，想见庞眉鹤骨清。千里相望劳远梦，六年不见耿深情。云归山翠沾衣湿，雨过湖光照眼明。最是湖山图画里，输公吟啸了平生。

世途险隘任崖颠，万古人心只一天。桂辣何须分老嫩，蜜甜自是透中边。多君歌啸酬风月，顾我呻吟了岁年。何日相从讨幽事，松醪满意泛觥船。

夸父以渴毙，麦杖终死兵。项王称拔山，霸图竟无成。区区诸勇力，如何与天争。子房类妇人，谈笑立功名。去去从谷城，迢遥学长生。

阿瞒事鞍马，横槊尚赋诗。淮淝政交锋，别墅方围棋。何哉情事迂，俗论乃嗤嗤。斯人机械深，政尔未易窥。

长公不肯仕，曼容亦辞官。高车与驷马，祇可夸外观。玄凤栖昆仑，杳杳天风寒。沆瀣以为饮，朝霞以为餐。

六根本清净，人自滓六根。倾夺相纠结，不如此身尊。梯空智愈凿，金注道逾昏。稽首刘伯伦，酒放过一生。

献璞乃取刖，求封而得黥。进退当以道，自售胡尔轻。堪嗟贱良贵，甘作狼藉人。寄语张季鹰，见几已近神。

锵锵涧水鸣，阴阴宰木春。晨兴羞清酌，酹我柏下人。山蹊塞欲断，呼童剪荆榛。断甃土晕碧，古瓦垣衣青。席草再俛伏，泫然泪沾巾。音容一以远，魂梦何由寻。终天不可报，九原谅斯闻。愿言领诸孤，年年拜清明。

读书了清暇，空斋长闭门。冥冥晚雨润，唶唶时禽喧。悠悠白云度，沉沉绿阴繁。枯桐觅古意，石鼎烹山泉。清吟振岩木，乱以离骚篇。此道无不在，但觉山林尊。意根渐无有，世累何时捐。即事良可娱，一笑俱忘言。

屋山老髯龙，雪霜不能死。长身傲林壑，翠云屯万垒。夜半天风生，飒飒动窗几。秋江响怒潮，春空行急雨。须臾逗余音，九霄笙鹤起。虚庭坐落月，欲去还复止。独恨世间人，无此天籁耳。

河淡星欲无，碧展天一幅。天孙分锦章，荐此半规玉。明入千家窗，此兴几人足。慷慨商声歌，主客俱不俗。泠泠古松根，枯樵煮寒瀑。清啸拍阑干，悲猿挂高木。

深巷足秋意，市声寂无哗。门前篱落闲，淡淡牵牛花。老树罢西风，羁鸿叫寒沙。念我同袍子，渺焉天一涯。别离怅交情，漂零惜年华。清坐抚遗编，行吟岸乌纱。世味尝已熟，呼童烹灵芽。

寒关掩秋寂，幽斋俗尘空。沉沉夜将半，孤灯结花红。衣杵响深巷，塔铃哦天风。依依诉幽恨，四壁惟秋虫。市人竞刀锥，奔走犹憧憧。众欲何有涯，百年会须穷。高眠道心长，无言候晨钟。

短篷载烟雨，鼓栧过东溪。盘桓万山间，乘兴信所之。桃花流水岸，缭绕路欲迷。隠隠鸡犬声，时时出翠微。支筇试幽讨，中有高人居。平湖湛寒碧，疏林擢新枝。始至俗眼明，延缘遂忘疲。方瞳绿髪翁，一笑深相知。高谭漱芳润，探囊出新诗。拍手孤鸿翔，拄杖凌空飞。举酒对东风，献酬各不辞。欲去不忍去，绿树鸣催归。我欲从公住，奈此尘鞅羁。

沉沉万竹间，舟行欲佳适。樵儿未归来，笛声在苍壁。我本非隠沦，偶得喧中寂。延缘不知疲，小迳光已夕。

结茅北山下，竹树深以幽。门前二顷田，躬耕遂吾谋。东风二三月，绿水如泼油。戴星事犁鉏，戮力期有秋。经行彼何人，黄金络马头。停鞭略踌躇，为问几时休。所得不偿劳，胡不从我游。再拜谢行人，此意何绸缪。相从良不恶，违己诚所羞。卿宜用卿法，吾亦饭吾牛。

去年种麦时，瘦骨寒欲折。芃芃麦苗青，贸贸积霜雪。今年麦上场，邻家粒已绝。我麦难堪饭，我耕力已竭。我力虽已竭，我计未为拙。

山下十亩陂，可灌十顷田。频年费修筑，堤堰久不完。泥沙况填壅，旱岁无源泉。凶荒贵有备，乌可尽付天。呼儿运木石，及此冬日暄。悠悠最害道，努力勿辞难。

斵桐作秧马，断木刳泥船。咄此至微物，当趁岁月闲。阿童御觳{觳殳=束}，吹笛前山前。迎我相指似，村西吹晚烟。

屋山东南偏，手种一区芋。炎炎六七月，挈瓶事灌注。兹焉有佳思，役役不知暑。寒夜羹玉糁，聊用娱岁暮。

连筒通稻渠，分溉五亩园。桑麻日青青，畦蔬亦已繁。晨兴荷鉏出，日入荷鉏还。所乐固有在，辛苦不足言。邻翁笑相劳，子乃不惮烦。

寒溪横略彴，窄径通村墟。樵夫下山来，俗气鄙且麤。野花鬓阑斑，蓝缕寒无襦。卖薪招我饮，醉倒相携扶。明日复入山，真乐孰尔如。

种茶石冈上，草盛茶欲枯。劬躬自薅薙，青青复厥初。新雷破幽郁，一雨土脉苏。枪旗渐堪摘，纤纤出香腴。此物不救饥，此味何可无。

方湖涵深碧，移种水芙蕖。壤沃不待培，周回已芬敷。岂惟花实美，根叶尤所须。今年种菱芡，明年种菰蒲。生涯日已广，而不劳耘锄。月明撑舴艋，长啸足自娱。

飞梅收宿润，晓气含晴晖。摩挲铁如意，一笑千里期。江山信如昨，兴废良可悲。执手言远别，念当何时归。利害况同途，举足皆危机。爰陈素履戒，为诵行路诗。行行重回首，莫忘孤云飞。

湿云低古城，丝雨迷寒空。平湖北风恶，雁叫菰蒲丛。疑有隠君子，孤舟钓空蒙。烟波渺苍莽，欲往嗟无从。道人数龟息，默坐饥肠充。湖东古招提，暮鼓鸣冬冬。

斋居屏尘迹，读易洗我心。微风逗天香，缥缈不可寻。时时触鼻观，恍恍生空林。掩卷坐床侧，桂树交繁阴。

金华太史公，隠几降心兵。蒙蒙香事已，吟事方施行。我方慕高致，澹境奇趣生。不知何从来，乃有如许清。

异时参上乘，成种芸自薰。茫茫世界中，变幻如浮云。岂知无尽法，真修不在闻。我犹未免俗，志一谁能分。

眼缬龟甲屏，耳闻蚯蚓窍。二者本无有，客感足悲吊。君看此幽芬，无情尤可笑。只作偶然观，冥冥会众妙。

何年有野人，闻香未肯忘。世俗夸富贵，争费柟櫖黄。我虽一扫空，奈此风韵长。一笑与神遇，底用谱异香。

暝烟出山阿，返照映红树。微茫极有态，目尽鸿飞处。迢递溪西钟，缭绕溪上路。惟闻唤渡人，两岸争来去。

古埭浸寒漪，日至凡数四。沼洄沙水啮，芜废岁复岁。野凫以为宗，出没有闲思。谁能静处观，为我画其意。

中天行素月，炯炯白玉团。空林现百怪，满地龙蛇盘。超然立于独，亭亭老苍官。有形亦是幻，一笑凌高寒。

我昔浪漫游，一叶浮虚空。短篷雨声来，凄然念山中。巢居遂初志，静听忘吾穷。青灯亦多情，伴此沧浪翁。

方池纳明月，坐看云影移。孤光动寒碧，一洗摇落悲。耽耽吾丧我，役役子为谁。往来皆外物，妙质何曾亏。

一镜行中天，地籁寂不动。影散家家窗，万枕酣短梦。何为红尘里，绿酒笑铅汞。{口敕}齿吸英华，龙虎出妙用。

水火互为宅，此理不在远。君看乌与兔，可以悟一本。吾将罪儵忽，何事凿混沌。大笑睨八荒，落木西风晚。

日月两弹丸，万古春复秋。迁次有始终，合符无迟留。举酒邀明月，浮子白玉舟。愿毋渝此盟，坐待天运周。

昔我落城市，日厌尘满腔。携书归故山，三年师老庞。兴来复此游，名胜萃一邦。东风三日雨，孤吟倚篷窗。晴天澹新碧，扶藜度危矼。同袍二三子，声应不待撞。意行得古寺，共寻葛藤桩。天风鸣珮环，冉冉白鹤双。坐看庐山云，大釂倾酒缸。欲去复裴徊，返照明春江。

我行溪上路，行云为徘徊。天高北风恶，叫叫鸿雁来。起望杜若洲，渺渺绝沿洄。孤芳据其胜，修洁无纤埃。俗子不敢近，石梁尚崔嵬。我如剪翎鹤，老志空低回。又如渴蠹木，枯根莽难培。巧拙有定赋，神功若为栽。持此欲叩君，溪寒雪皑皑。

景文大兄行，世念如浮云。自读仲退诗，夜夜梦见君。忆昨初识君，所见溢所闻。促席倾底里，谈谐意弥勤。尚论三汤公，剪烛夜达分。共悲风流远，累累北邙坟。今年芝山聚，有感兰亭文。醉墨出三昧，逸气凌鹅群。兹闻赋远游，应接当纷纭。中洲盛吟事，群公气如焚。勗哉争长难，吾衰不能军。

丈夫贵意气，岂必在合并。琅琅对月篇，中有伐木声。夫子黎汤流，事事夸奇情。未忘雷张旧，蒯绠愧青萍。向来在匣时，雌雄互悲鸣。分离未云远，泾渭判浊清。精灵谅密契，岁月空峥嵘。吾方师漆园，因剑论养生。时时呼斗酒，磊落浇使平。

新年未入山，今晨风日和。况复得胜友，发兴凌嵯峨。冰澌激阴湍，草色明阳坡。老梅高标致，疏花自岩阿。樵儿与牧竖，迎笑相谁何。问我结茅意，何年此婆娑。悠然会深情，临风发清歌。回首红尘中，孰与青山多。

危檐面长洲，晴雨各有趣。滩鸣九霄珮，江泻千丈素。笑问流玉师，岁月不知度。心空忘境胜，力定得实悟。师云住是间，非住非非住。更问有句无，寒藤倚枯树。

憎欲毋已甚，同尘正自佳。我如张仲蔚，蓬蒿满荒阶。观化有妙悟，委运增旷怀。鸿飞正冥冥，鸡鸣漫喈喈。美人芳杜姿，玩世善打乖。曲肱有真乐，俟命且洁斋。身屈道则尊，不事堑与崖。平生山中约，高致许我侪。此语二十年，此事行当谐。试看红尘客，踏破几铁鞋。

君子法天运，小人昧时几。法天贵自强，时哉几甚微。强则无退惰，微则有是非。终期德业成，无为小人归。

达士乐夷旷，俗子尚矜持。缅怀同心人，春风久别离。辞章五色线，绚烂逢明时。顾我何所事，不耕复不菑。屡空良可笑，我道固如兹。但忧德未进，名浮亦奚为。周游岂不佳，去去当从谁。有酒但痛饮，莫问醇与醨。

听雨不出户，不知春已深。绿水涨洄塘，翠气明遥岑。我家树遶屋，庶蕃来时禽。观其引吭鸣，何如结舌喑。物理存比兴，人事有升沉。丈夫趣诣远，道德遂初心。知行贵两尽，论说何足钦。

残雪消阴崖，柔风被晴麓。兰根得天和，芳蕤出丛绿。澹然如幽人，皎皎在空谷。味薄趣自长，香远韵更足。尚嫌荃惠伍，肯与桃李凟。中洲有吟仙，自爱称初服。丘壑赏孤清，泥涂怜久辱。乃知松柏姿，均此受命独。石君瘦欲涸，毛颖老不沐。为子操猗兰，清商出枯木。

天地以气合，人物以类从。孰是同类中，道同志复同。槃槃石梁翁，阅世如老松。若士古溪湾，水月印心胸。相去不十里，而我居其中。既无山川阻，随此心迹融。谭谐屡参伍，杖屦时从容。岩下酌秋泉，溪上行春风。奇文辨鱼鲁，古学窥鸿蒙。玄同执尤契，妙中值箭锋。从今不厌数，旷代或一逢。愿言各自珍，慎勿撄樊笼。会同拾瑶草，更约摩金铜。赋诗俟来者，物色传画工。

我幼在田间，颇识牧牛趣。寒蓑烟雨林，短笛斜阳路。十年陷世网，自悔一念悮。归来丘壑中，幸不失吾素。平生爱颜阖，宁戚非所慕。古今乐此事，偻指自有数。阿翁老无营，尺棰了朝暮。绝胜介葛卢，未鸣意已悟。长谣远属我，真实见情愫。勿遣儿辈觉，千载有知遇。

客从建安归，遗我武夷图。开图挂素壁，风烟生座隅。奇峰三十六，拔起凌天衢。一水从中来，九折何萦纡。想见岩壑间，缥缈藏仙都。荒哉武与夷，辽辽不可呼。尚闻云谷仙，旧迹未深芜。櫂歌留绝唱，遗书镇精庐。高操谁能攀，幽致或可摹。三年规一游，神往形尤拘。便须理行缠，勿遣岁月徂。山灵有夙契，清风为前驱。

今日行我圃，欣然会吾心。町畦分燥湿，种莳论浅深。柔脆置其阳，坚实值其阴。瓜芋既蓊蓊，桑麻亦森森。晚菘与早韭，郁然起如林。虽无五亩胜，寸寸皆黄金。学圃圣所鄙，势涂力难任。不辞锄铚劳，且免蒿艾侵。君看门前客，此乐无由寻。

夜中不成寐，披衣步前庭。荣荣无尘杂，四面敞且平。俯听众窍静，仰视疏星明。眇然寓其间，一粟浮大瀛。滔滔汇众浊，涓流若为清。矧今六八年，华髪日夜生。平生信古学，及此将何成。妄动多险阻，深居来讥评。和同岂不愿，矫揉非其情。世眼自丑好，千载有重轻。所志不可移，坐待邻鸡鸣。

有酒相与饮，无酒但啜茶。人情贵真实，岂在崇浮夸。高人赏我趣，谓悃愊无华。世士乃不然，传食谤且夸。更欲论施报，终身置齿牙。干糇或速愆，口体亦可嗟。清风郭与茅，千古无以加。去去欲语谁，挈瓶灌吾瓜。

人事恒有数，一聚百阻难。朅来集斯堂，主客俱萧闲。明公图不朽，盘礴笔墨间。诹求逮耆耄，采录及蒯菅。论述本至公，不待润与删。居然是传信，可但起浇顽。古今文章家，我粗窥一斑。兹事未易言，千载有相关。周旋得所愿，欣快忘幽孱。炎尘屏四野，清风洗沈瘝。佳兴殊未极，延缘念当还。呼童夙严驾，东明映青山。

山林或尘土，城郭无市哗。境胜固繇人，况是诗书家。小斋贮虚明，景物亦可嘉。怪石卧屃赑，修藤绾龙蛇。清泉纤纤草，小树疏疏花。主人古衣冠，宴坐胜纷华。群从俨连璧，学子铿冲牙。喜我味稍同，下榻煮秋茶。道充韵更长，身退心自遐。岂惟擅清致，当在勒与差。别来入梦频，急景令人嗟。寄诗写幽怀，勿与世俗夸。

登山信有道，游山诚好奇。胸中无丘壑，历览将何为。庐君倚天立，秀甲东南垂。非有千里遥，汇泽同津涯。平生几入梦，未往神先驰。玄烟锁青牛，鹿场草离离。竹林隠云表，真汉不可窥。子行勿浪漫，寻访宜舒迟。灵扃凭谁启，绝学从谁师。老我世味淡，爱山心不移。床头赤藤杖，时作龙吟悲。为我谢庐君，行当赴幽期。

先虑所不到，事乃谬不然。两失竟相当，富贵与神仙。真意寓采菊，苦心怀食莲。古来贤达人，何适而非天。惟君淡世味，胸中著千年。众浊纷其前，每以至理湔。怜我根器钝，未试麻姑鞭。时时出匕剂，欲俾沈疴痊。岁晚有深期，逝川无西还。何事更留衣，必待夜半传。

三极势虽异，一理实贯通。人极苟不立，天地亦将穷。饶娥小家子，至老根彝衷。精诚裂金石，冥感驱鱼龙。予幼读柳碑，凄其仰英风。兹焉访遗迹，山椒峙灵宫。滩石既嵯峨，古木亦巃嵷。乃知一念烈，天地同其功。天地不可尽，此念曷有终。再拜下山去，日射春江红。

秋日清且厉，发兴山西游。步出钱塘门，累累但荒丘。繁华歘消歇，王气竟谁收。寂寞石函桥，小水清浅流。秦皇缆船处，螺髻现佛头。虽非凌云像，雄伟亦罕俦。开示一指禅，观者领悟不。作礼三皈依，将行复绸缪。浮屠踞山巅，何年困郁攸。返步遵大路，丛薄新篁抽。前有佛足泉，一窦清浏浏。凄凉鄂王祠，墓道锁松楸。可怜忠烈魂，寄此土一抔。遗像俨中堂，怒气横双眸。误国彼何人，寸斩不足酬。迤{辶里}访玉泉，泓澄湛灵湫。老龙閟神踪，金鳞自夷犹。白诗揭楣间，三叹岁月悠。荆榛何王府，瓦砾谁家楼。当年歌舞地，今纵羊与牛。或为少僧庐，或为老圃耰。径趋九里松，吴笔劲且遒。灵鹫号飞来，荒幻不可诹。直北抵灵隠，殿宇壮岩陬。高峰堪远眺，欲上畏搀楼。冷泉贮清寒，古木扶盘樛。瀹茗鬒髪妇，呼猿白头嫂。岩洞千佛相，黄金饰雕锼。古人留姓字，兴怀仰先猷。但恨芳秽杂，残缺难尽收。面南历三竺，气象恰相侔。山石剧荦确，竹树含清幽。苍藤蔽白日，略彴临清沟。小憩流觞亭，饮泉雪入喉。上竺擅翠密，啸壑风飕飗。修然白衣仙，坐阅尘世浮。寺有野处碑，文章粲炳彪。陆子亦有记，日晚读不周。匆匆回六桥，胜处难穷搜。三贤堂久芜，湖山迹空留。玲珑一片石，屹立独忘忧。遥睇孤山云，高致希前修。忆昔纵游赏，冰盘罗珍羞。画舫载娉婷，箫鼓拥俳优。回首烟尘飞，四十又四秋。朋侪怆丘首，桑海惊风沤。山川无古今，抚事增羁愁。买船绝湖归，城市灯火稠。同行二三子，小酌杂嘲讴。诗成渐挂漏，醉墨如蟠虬。

我家白云中，幽兴何蹁跹。惟有十八公，共结三生缘。苓珀谁能待，风霜逼雕年。忽闻笙鹤音，忘我食与眠。

千金买铅刀，佩者增意气。岂知丰城匣，云深不知处。道逢张与雷，握手笑相谓。灵物宁终潜，时来会飞去。

弛担息虚馆，释𪨗解行缠。一笑得妙士，揖我谓我儇。相携履巉岩，共访梅花仙。石门歘谺豁，空洞别一天。徐行呼二竖，秉炬导其前。沿崖异草垂，绕迳秋香妍。行行渐深入，响答殊清圆。下有苔磴峙，上有孔穴穿。深处窅如阱，旷处平如田。或如人坐立，或如兽蹲跧。古石列怪状，时闻滴幽泉。向来开天牖，坐看日月旋。儿童撞嵌岩，如钟鼓咽咽。领览不能尽，荒幻难言宣。我从虎林来，足茧归心悬。举瓢挹危露，尘肺聊用湔。清寒不可留，欲去还延缘。赋诗纪兹游，绝笔凭谁镌。

白石煮不烂，饥来意楚萍。流落固应尔，敢恨鬓星星。鸿飞一何高，矫翮凌青冥。下视蜩与鸠，意趣自径庭。松间乖旧约，三霜五秋萤。来章敦古谊，吟讽慰漂零。羡公笔有口，遇我眼终青。殷勤为发药，非芝术参苓。岂惟起衰懦，诚足制颓龄。感激弦清商，调古无谁听。

五更窗白鸣早鸦，北风猎猎号谽谺。冻云不开天雨雪，漫空作态纷横斜。披衣起立尽萧散，睥睨神巧令人嗟。深山荒怪号狐兔，古木蜿蜒蟠龙蛇。空林野鹘栖又起，寒檐饥雀喧且呀。断桥古埭欲无路，孤城叠鼓方停挝。老农嘻嘻庆丰乐，羁旅琐琐愁荒遐。酒垆群聚浇毷氉，市楼歌吹闻呕哑。纵观山川绝尘土，坐叹造物真空花。世间万事蕉覆鹿，回首二曜如奔车。老仙骑鲸东海去，谁尚风雅排淫哇。遗音妙寄不可续，嗟我怅望迷天涯。萧萧竹屋白昼閴，俗子不到山人家。呼童屏置勿举饮，石鼎且试曾坑茶。

苔花露重铜铺湿，深闺蜡尽纱笼碧。嗷嗷四壁候虫鸣，促人早织声不停。君不见宫中自置机与络，尽君有丝难得着。

北风吹沙湖水黄，离离衰草覆女墙。曼缨紫鬓马上郎，腰间短剑明秋霜。城西砧杵登登处，夫君已戍交河去。角声渐起鼓声住，乱鸦啼断斜阳树。

夫夫去寻桃李迳，老我卧云弥岁年。远志何妨作小草，破镜且喜飞上天。诵诗只今病自失，抱琴一笑醉欲眠。山空月落天未曙，幽梦耿耿闻啼鹃。

当年聚星堂上雪，醉翁一时盛宾客。赋诗下令自作古，寸铁不持渠战白。坡翁晚出继风流，号令尤严笔尤特。两翁高蹈二百年，对雪兴怀足悲悦。痴云漠漠落未已，忍听穷阇嗟困踣。寒江短艇钓空蒙，孤城暮角传呜咽。猎徒原上肆鹰犬，幽士坐窗唯一默。豪门夜釂不知旦，妆楼晓镜惊明豁。眼前种种总堪诗，欧苏故事成阔绝。划闻云君出新语，字如瘦竹行欹仄。临湖道人口业在，宛然箎仲赓埙伯。何如松下观幻质，仰天大笑累堕帻。吾家儿女况能贫，海图争把波涛拆。

壁公挑云庐山去，自我不见今三年。出家本是丈夫事，成佛不作文章禅。西竺东震非道二，心宗教意难言传。何时寻我青阳巅，分我一滴庐山泉。

丙申正月初一日，巢君野人拈秃笔。涂窗作鸦忆少年，不知老丑光阴疾。退藏未了桑蚕茧，生涯仅似崖蜂蜜。小儿怪我不同尘，进不能寸退盈尺。岂知穷通自有命，我手可断不书乞。安道何事竟碎琴，管宁何意至割席。五斗不换东篱菊，千户宁如江陵橘。蚊虻瓮盎互起灭，欢乐几何长郁郁。我从方外得天游，始叹世缘如沐漆。纵横妙用剑两枝，出入无方马一只。老师云边亲授记，许我虚空轰霹雳。东风吹动老虬枝，笑拂苍髯双眼碧。

曾将太乙推主客，不眠坐数莲花滴。今年春夏甲子雨，白髪无端为忧国。乘船入市谶不虚，平陆成江势何斥。乃当六月初五夜，天意冥冥难察识。直疑女娲功未完，石破天穿地维折。飞廉上助澎湃威，冯夷不辟泉源脉。城中鱼鳖混生人，楼堞弥漫不计尺。彭城当年二丈八，苏公堤卫无遗迹。喜闻贤守力赈济，安得神人拔其塞。不然帝复陆浑怨，特遣五龙施此溺。

万壑苍烟深闭阁，此客入山童放鹤。天球琬琰一代珍，合止笙镛九成乐。胸怀正自小沧溟，风骨端宜寘岩壑。三年乌帽垫京尘，至今梦里喧车铎。渴来醉卧白云根，饱听松风中夜作。空中起用一何奇，声外生闻本无著。闲情空自贞白痴，雅罚何妨半山谑。知君此兴复不浅，安得松间相倚薄。君山吟啸早归来，蛟鳄纵横风水恶。

方塘风露清泠泠，万荷嶷立森高青。群花迎日各有态，一茎出水初亭亭。双苞并蒂发天巧，雕饰尽去殊瞻听。风标自是绝尘土，道气直欲凌青冥。恍然两仙来帝庭，翠云绿雾浮辎𫐌。飘飘羽服共萧散，隠隠水珮争珑玲。同舆鄙笑岳及湛，专城仿佛石与丁。看花何啻日千转，属辞含意行且停。涪翁食莲寄深感，如此妙质谁当铭。我歌此诗百其聆，一洗千古脂粉腥。

天公笑子成诗颠，雕琢肝肾穷岁年。桃自成蹊天何言，桃开雪落无媸妍。我呼斗酒看花饮，酒酣停杯为问天。正色苍苍以意对，痴人说梦真可怜。阴阳迭运有饶乏，化机妙斡存经权。茫茫下土汩声色，九河翻倒不足湔。偶然相值等戏剧，过眼变灭如飞烟。炎天梅蘂发冷趣，冬月齑韭夸宾筵。天时人事古如此，水陆何必病车船。萼华阿母在何许，若事狡狯奚其仙。莫将幻语骇聋俗，东风有恨应难传。还君此卷三叹息，坐看绿色归平田。

谁将剡素尺有咫，万里屈盘归笔底。江天漠漠水云宽，楼堞微茫烟树里。岷山滥觞东入海，自古兴亡难尽纪。诗人莫作画图看，中有英雄泪如洗。

博雅南州士，风流小隠仙。横经越水梦，会弁鹊湖缘。荡荡乾坤理，明明日月悬。钩深发奇蕴，观象洞真诠。不谓宗盟合，能令古道还。肯来留七日，遽别半年。流水高山趣，阳春白雪篇。朗吟惊玉立，抱玩美珠连。更忆弹冯铗，兼怀访戴船。续貂吾岂敢，韫匵尔宜专。老骥思腾枥，潜鳞乐在渊。邯郸正炊黍，黄石有遗编。抚己怀难尽，忘言意已传。会同速风驭，去采华山莲。

节序催成岁，朋曹阻异方。幽怀兴独感，举俗爱重阳。有美珠湾客，能勤秋月章。华堂开晚集，胜友侑清觞。馔设羊肪白，杯持菊蘂黄。髹盘行枣栗，甆玉进齑粻。击缶歌呼杂，飞觥赏罚忙。群豪矜爪利，二老鬬身强。且用酒为日，何妨鬓欲霜。风松荐琴石，水竹炼丹房。境胜身宜适，心闲味自长。明年应更健，此会未渠央。

宇宙灵光在，山川爽气销。天公夺此老，人望绝今朝。蚤岁收名第，华章烂庆霄。晚成端有待，颖出一何超。风浪鳌山动，烟尘翠水遥。退藏工用拙，小试略舒翘。讲学重师席，咨谋赞使轺。奇书萃钟鼎，雅道播咸韶。匵美谁能贾，知音不恨焦。瓜园秋寂寞，梅迳雪萧条。丘壑情深重，功名意自消。春晖娱寝膳，夜雨乐朋僚。老走违时好，深心托久要。共期采杜若，几度寄兰苕。每疾浮文陋，还惊末俗浇。颓波回渺渺，古韵振寥寥。旧梦南柯蚁，英魂东海潮。凄凉留笔冢，零落付诗瓢。戏墨人争购，遗编手自标。神交惟宋玉，哀意寓三招。

自叹离群淹在兹，诗来一读一相思。人言毛遂早成事，我怪何蕃久不归。灯火十年俱旧梦，江湖万里有新知。秋风萧飒蘋花老，目断晴云片片飞。

不用猖狂放泣岐，回车复路未为非。客愁无奈唯凭酒，口业未除犹说诗。骑鹤吹笙初志在，闻鸡舞剑壮心违。秋风红叶青山下，准拟相携把菊枝。

湖上轻风飐酒旗，水光山色漾晴晖。红尘骏马青丝鞚，画舫佳人白纻词。锦瑟两行春宴罢，玉笙十里夜游归。钱塘一枕繁华梦，回首凄凉鬓欲丝。

何人笔削晋东西，岂是王家父子痴。可奈秋风吹破屋，谁怜夜月拣寒枝。载书共羡知几早，怀土空惭见事迟。欲理瘦筇寻五柳，摩挲方竹已成规。

