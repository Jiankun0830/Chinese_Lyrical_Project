易有太极，在天地先。两仪四象，是谓后天。春台得之，云自希夷。吉凶祸福，予以前知。八十二宫，颇与俗殊。数往知来，亶其然乎。

咨尔潭生，今岁十六。弃汝幼志，企慕老宿。收汝放心，归就检束。业必精思，书必勤读。敬事父母，出入必告。钦奉师模，传习必熟。友爱同气，如手如足。珍重自身，如珪如玉。非礼勿视，祇污青目。非礼勿听，祇乱心曲。非礼勿言，言必招辱。非礼勿动，动必非福。翁作箴言，尔其佩服。念哉敬哉，中有天禄。

雷奔石壁间，瀑泻洞门侧。蜿蜒乘洪涛，变化莫可测。

西风吹石岐，鳞甲起深辙。借问去来人，谁是骑鲸客。

初生半崖阴，渐失双峰翠。倏忽满太虚，苍生望霖雨。

溪月濯银盘，溪桥卧修𫐄。沙净碧波寒，分明见蟾阙。

山围古寺阴，曙隔鲸音发。悠扬三四声，唤上东林月。

飘萧鸥鹭群，淅沥孤蒲晚。云断山月明，新泉落前涧。

林馆碧溪阴，弦歌杂灯影。夜分犹吾伊，学海在人境。

诗家在东皋，鸡林价争售。作者复几人，风月三千首。

阁道连云栈，檐牙覆竹阴。南来天马渡，北落水龙吟。林鸟疑谭偈，田花欲布金。凭栏观下界，洞见远公心。

三年永丰簿，两载半临川。纳满无多日，奇逢有二天。临民须近厚，减价要重蠲。莫道违离远，常如在膝前。

帝正才五五，吾子始生时。潘县花将锦，陶门柳欲丝。与民同乐意，在我即琴棋。酒自忠勤出，公余荐一卮。

习懒多成病，旬余久覆杯。帐中闻燕语，瓶里看花开。医已肱三折，愁来肠九回。何时得疏散，屐齿印苍苔。

吾年七十四，始见两孙枝。阳德初回候，蟾光欲满时。传家惟简册，愿汝似兰芝。何日解言语，能吟公此诗。

我如汝年时，昉问便江戍。选阱如海深，望洋吁可怖。汝今亦宜教，去作鳌峰主。有民环百里，待汝字而抚。何以奉宽条，何以抚黎庶。惟公则生明，平心阅牒诉。惟廉则寡过，莫受脂膏污。惟勤则集事，慎勿习逸豫。惟俭可无求，只学我清苦。持此四字符，便是作县谱。去家三百里，两地无多路。安问来与往，时走一健步。居官而民宜，暌隔非所虑。三年课最归，可以见君父。

常年六月六，暑气何其酷。犬有吐舌烦，猫得负背燠。今日胡不然，萧然凉气足。阳乌潜其辉，小雨时霡霂。重袂犹未温，浴了肌起粟。老病固宜然，壮者亦不浴。短至未及间，秋阴如许毒。本朝王火德，德与尧运续。文明耀四海，年世不待卜。吾君干六龙，刚健粹如玉。吾相泰九二，夬夬出苋陆。君臣德既同，讵有此阴伏。吾闻氛气恶，杀气盛西北。襄城既失守，生灵烂鱼肉。匹夫尚怀忧，知此妄屠戮。臣固告上天，忍泪不敢哭。愿言扫阴邪，日月舜耳目。中国盛阳明，从今调玉烛。

佛法生憎绮语，道人安用樵歌。有时言外悟意，不觉山中烂柯。

老我不堪位置，归来久混渔樵。忽然珠玉在侧，见之令人意消。

拜赐通班近玉墀，小臣今日睹朝仪。雪花飞在蓝袍上，洁白其身正此时。

东坡月窟天香远，山谷云涛味玉温。相对两翁元祐老，说茶风味到今存。

写诗只到黄山谷，又失西川苏子贤。更把名章细商略，续弦那可惜胶煎。

三日君诗当刮目，看来字字到云和。从今喜入圣人手，孔杏坛中取瑟歌。

众芳会处得春多，草色随人气亦和。闻道吾宗好兄弟，棣花香里细吟哦。

仰止高风不可攀，且图生出鬼门关。稽首台前无复过，归家斩却钓鱼竿。

仰止高风早赋归，晚生自恨不同时。公如岭上孤松秀，我亦松间百尺丝。

尚记千官拱帝尧，日随环珮早趋朝。螭坳毡下从容际，咫尺天颜未觉遥。

乔山却似会稽阴，千里孤臣泪满襟。沐浴恩波无地报，始知沧海未为深。

咸淳天子怜臣老，紫殿清华极邃情。赋禄玉隆真昼锦，有时听得步虚声。

九重忧责讵能分，不雨羞为出岫云。累疏丐归今得请，保全晚节荷明君。

北窗自有来薰处，长夏何妨一枕高。竹薄未能遮照遍，西风我欲障葡萄。

活水一溪如玉莹，好山四面似螺堆。个中自足归吾老，莫待北山文勒回。

家有园池幸未荒，客来有酒或传觞。秋宵玩月冬观雪，春日寻芳夏纳凉。

人心易溺谁能拯，世道如澜孰与回。赖有圣贤遗训在，好怀每为古书开。

早眠晏起自安恬，头上从教白发添。和了十诗赊七字，太平时节效陶潜。

杜老曾留修觉句，韩公亦有岳山题。愧无健笔希前哲，谩把飞红当踏泥。

去年习懒因成癖，瘦骨支离怯病魔。今日团圆环四世，玉蒲细切泛金荷。

上高殊邑尚吾乡，千里相忘是建康。王事贤劳宜不废，师生义重讵能忘。

归来好，篱下菊花应未老。晚香犹可荐清樽，渊明醉后和衣倒。

归来好，两岁引年章屡草。圣恩宽辱不容闲，今得生还真大造。

归来好，颜巷安居乐吾道。此行不敢怨风闻，只恨舒君言不早。

归来好，一入山林迹如扫。杜门谢客免愆尤，几净窗明读庄老。

归来好，菊后梅前宜问道。退朝羽翼此心生，从此五更无起早。

归来好，从此五更无起早。虽然{亩犬}亩瓣香心，天子万年多寿考。

归来好，三径须宜有花草。于中竹柏可耐寒，更种长松成四老。

归来好，饮食起居随晏早。闲身乐得未龙钟，东阡西陌寻芳草。

归来好，茅檐曝背无烦恼。欣时读易困时眠，个中输与痴顽老。

归来好，龙门有山名七宝。宿生泉石颇有缘，往来尽可休吾老。

归来好，万喜千欢无烦恼。日课吾孙读古书，此是吾家传世宝。

手植松楸四十年，扶疏枝叶欲参天。四儿惟有衰翁在，时领孙曹拜墓前。

金鱼有术妙谈天，走遍江湖谒踆躔。玉带贵人如一遇，定知换酒不论钱。

冯妇下车须有勇，将军射石亦通神。南山白额新除害，好赏今时射虎人。

崎岖山路记曾游，谁识为臣去国愁。柏府官中羞豸角，桐江台上愧羊裘。重违君命留行者，既竭吾才归去休。霜露感人千里思，松楸未扫已三秋。

山中有水水中洲，欲访蓬瀛此处求。孤屿插天如搢笏，危亭临渚似飞楼。并崖香草仙余药，隔岸人家风引舟。个里藏修功行满，弘文学馆快情游。

归来鱼鸟亦相亲，草创山塘谩以名。旋筑堤防留水住，尽除菑翳听松声。族姻语语人情洽，云势阴阴天气清。好续溪山真率会，从今八景又重成。

多士新弹贡禹冠，对天忠切动龙颜。胪传声彻颁袍笏，燕喜筵开肃佩环。乐奏箫韶成广内，诗成奎画照人间。微臣捧诏惭疏拙，也抱传宣拜赐还。

殷勤主礼重宾荣，弭节新堂庆落成。语熟不妨移座密，更长那复记杯行。辖投相共传佳话，榻下于今见故情。太史定知牛斗分，客星也傍使星明。

记得溪山横膝语，何时解取世科收。荐名恰在二八数，屈指重来四十秋。岁月滔滔催后进，功名冉冉继前修。福州得捷知安福，更愿君恩赐状头。

一别居诸岁月增，遥闻此景画难能。潮田种稻重收谷，道路逢人半是僧。城里三山千簇寺，夜间七塔百枝灯。常年六月东山里，地涌寒泉漱齿冰。

鹿鸣今日宴佳宾，六万场中一百人。鳌岭峰前连巨钓，龙台高处耀修鳞。假途文字皆由命，实地功名好致身。得意春风马蹄速，杏园交庆绿袍新。

辛勤场屋一书生，六卷时文谩策名。身事两朝奚所补，恩覃五世亦何荣。前人庆泽宜丰报，尔辈官曹讵可轻。移孝为忠斯不负，更须勤学绍家声。

江山到处堪图画，风月无边自古今。但要清明如外境，便分动静即吾心。坡仙取用原无尽，康节登临岂浪吟。天理流行须体识，莫将嘲弄费光阴。

培芳草创强铺筵，画出清明三月天。长少团栾还五世，笑谈邂逅集群贤。或歌或弈杯无算，非竹非丝乐自然。过则相规善相勉，须令和气蔼无边。

江关千里隔山川，有弟能来慰眼前。方喜雁行随处乐，可堪蟾影别时圆。暑行勿亟宜强饭，湍激多惊莫问船。归到家山相劳苦，团栾恰是菊花天。

翛然古木湛然池，乐意相关自造微。庄子非鱼真实问，海翁狎鸟本忘机。樽中有酒逢人酌，琴上无弦信手挥。秃尽剡藤吟不就，妙哉川泳与云飞。

君恩岁序两俱新，鸾诰叨荣鹤发亲。天上龙光疏雨露，堂前燕笑寿松椿。孙枝子舍皆腾踏，兰省璧池交问津。此去椒盘重献颂，斑衣中有绿衣人。

诗句寻芳自抑扬，一观佳什觉心降。山中玉蕊虽无数，天上琼花孰有双。愧我未能瞻后土，荷君分惠到南窗。从今可小中兴瑞，大地移根到此邦。

家有园池乐寿康，四时随分得徜徉。鱼游春水吾同趣，莲拆秋房客共尝。风里松声传古调，雪中梅蕊验初阳。官闲身老犹帮俸，家有园池乐寿康。

家有园池乐寿康，闲中日月觉偏长。睡余携幼游花圃，饭后呼童给鹤粮。堆案纵横书数册，随盘欢喜酒三觞。客来问我浑无事，家有园池乐寿康。

家有园池乐寿康，君恩广大寿无疆。玉龙自是神仙骨，紫殿容依日月光。不织不蚕时赐帛，无功无过岁支粮。老臣得此知惭愧，家有园池乐寿康。

家有园池乐寿康，抚存松菊未为荒。斛租不及胡椒数，樊圃何如步障长。静里谩看猿弄臂，闲中时听鹤鸣吭。山林阴密宜藏拙，家有园池乐寿康。

家有园池乐寿康，人生何用苦干忙。三冬惯曝茅檐日，九夏贪眠竹簟凉。大写文书遮老眼，熟煨芋栗饱枯肠。无荣无辱浑无事，家有园池乐寿康。

家有园池乐寿康，北窗何敢傲羲皇。池开满引灵渊脉，户厂西迎太乙光。初节易渝谁保晚，好人难做必观常。老来自适闲中趣，家有园池乐寿康。

家有园池乐寿康，晴檐曝日小春阳。炉存榾柮火难过，{角戋}酌芹蔬味更长。更觉寒威潜出户，便令和气复连床。团圆家庆堪图写，家有园池乐寿康。

家有园池乐寿康，浮云富贵利名场。栏栽药相扬楼美，坛植花王姚魏良。忘机久结盟鸥社，得意闲观狎鹭塘。提壶挈榼堪游赏，家有园池乐寿康。

凉风九月菊花天，路近龙门自坦然。胜友如云儒雅集，雄文丽藻灿连篇。平时学问勤攻玉，圣世功名好着鞭。黄屋临轩新策士，姓名一一听胪传。

得得高轩到涧泉，真成空谷喜跫然。三诗惠我惊人句，八秩如公现世仙。一见长身知润德，颇疑盛际有遗贤。君王已获非熊兆，钓隠如今起渭川。

袖有银毫刺史章，先生不是薄淮阳。倦游谁不思三径，勇退今惟见一堂。讲席有功周子学，义田无愧范公庄。忍闻耆旧铭旌举，此语吟成泪数行。

君家螺江头，我家剑江边。千载会相望，饮水同一川。朅来古梅关，相识春风前。高义轧层汉，清谭响幽泉。努力学往哲，勿为时俗牵。

峭壁接高天，闲云淡横岭。稍便僧房静，未觉官曹冷。风月两闲人，山川一佳境。谁欤共兹乐，老仙白垂领。

新年十许日，才有一篇诗。乡思风中乱，春心雨里知。病缘衰骤至，懒与睡相宜。暗想泉溪上，杜鹃啼故枝。

旧作英岩隠，今为庾峤行。虽然一拳许，有此数峰青。崷崒警凡目，坚刚悖世情。墨卿相指似，只尺是蓬瀛。

客怀秋易恶，送客更当秋。薄宦相从久，孤征肯暂留。酒轻离思重，目短大江流。黄菊聊持赠，寒香晚不羞。

庾山高入云，章水清见骨。山高晚宜梅，水清寒浸月。美人天一方，云烟妙空阔。带月簪梅花，独起舞残雪。

梅花亦何奇，偏得幽人爱。清寒风雪夜，一枝静相对。

风露增凉晓气清，崎岖取路遶沟堘。早田得雨秋耕遍，晚稻如云岁事登。古涧蛇行泉曲折，崇冈虎踞石棱层。撩人野兴皆诗料，自愧尘埃谢不能。

四山环抱似围城，石屋中间地砥平。天隔俗尘飞不到，神开宝藏画难成。岩分上下光皆透，水有往来踪不明。可惜韩张期界上，当时过此未知名。

约臂金寒拓绮疏，搔头玉重压香酥。含章檐下新妆额，试启菱花得似无。

