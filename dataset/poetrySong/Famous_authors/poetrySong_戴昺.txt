伤春非贞女，悲秋非烈士。时运自循环，我心如止水。剥固复之机，荣乃悴之始。未识天地妙，胡为浪悲喜。鷃蓬或数仞，鹏海或万里。大小何必齐，蒙庄未穷理。

美人隠于茶，性与茶不异。苦涩知余甘，淡薄见真嗜。肯随世俱昏，宁堕众所弃。灵雨滋山腴，迅雷起龙睡。野草未敢花，春芽早呈瑞。鬭水须占一，焙火不落二。趣深同谁参，隽永时自试。葱姜勿容溷，瓜芦定非类。标名寓玄思，微吟写清致。成我君子交，从彼俗客恚。嚼芳憩泉石，包贡免邮置。辽辽玉川翁，千载共风味。

开棂纳晨光，隠几挹寒翠。以我胸中真，会彼景外意。孰因夜息存，孰使昼梏累。念虑方清明，体认贵切至。峨峨成九仞，进进基一篑。朂哉亭中人，涵养玉其粹。卷舒意何如，颜回坐忘地。

既雨晴亦佳，适与赏心会。初日照高林，幽泥化轻壒。步屧随春风，始觉天宇大。牵怀到空山，逍遥白云外。青松夹路生，童童状车盖。清川带华薄，阴壑生虚籁。性达形迹忘，傲然脱冠带。薄暮方来归，月光摇浅濑。

无奈秋风何，怒号震林木。着我井上桐，一夜失寒绿。莫作摇落悲，妙理在观复。

无奈秋月何，炼魄金气精。炯炯一轮满，天地冰壶清。照我方寸景，表里同光明。

无奈秋山何，万叠浅深碧。起来楼上看，朝爽浮几席。棱棱政自高，更养静寿德。

无奈秋水何，悠悠荡轻桨。上下天一碧，颠倒涵万象。愿从双白鸥，生涯寄浩荡。

人心元至虚，天下本无事。举世役于形，扰扰谁暂置。先生自超俗，涵养老逾粹。妙契无名翁，深造静闲味。壶中贮日月，胸次纳天地。婆娑阅四序，物物见春意。林花高下红，庭草浅深翠。一笑扶瘦筇，行吟散微醉。

翰林天酒星，谪堕人间世。豪气眇乾坤，浪迹寄湖海。峨峨江祖山，片石峙西澨。醉狂御风来，踞坐高傲睨。一丝聊戏垂，意得在鱼外。青天画屏句，妙越无尘界。至今五百年，春虹绚晴彩。我来访遗踪，蹑屐扪薜荔。锦苔剥冰霜，髣髴题字在。属时春夏交，微雨弄轻霁。同游俱嘉朋，笑语洽倾盖。云木团昼阴，松风奏天籁。胜践心已惬，酣歌意弥快。欲招台上魂，举爵酹清泚。今昔自殊时，欣感谅一契。诗成写苍壁，存否非所计。长啸下归舟，惊湍送飞栧。

短发如冬霜，一朝白一朝。又如深秋柳，槁叶迎风凋。白者不再黑，白者不复牢。羲娥疾驰骥，乾坤虚悬瓢。人生寄其间，泛泛波上藻。百岁一大梦，倏忽已隔宵。胡不适所适，而乃随滔滔。富贵撇眼电，荣华过耳飚。木散故得寿，龟灵徒取焦。甘拙自安吉，役智滋劳忉。所以柴桑人，不肯折此腰。

形弱能使强，脉病能使寿。医和肘后方，袖手若无有。绿野归晋公，洛社闲迂叟。此意谁得知，可以久则久。

羸牛指为骥，鸣枭认为鸾。彼欲欺一世，自乱耳目官。吾直不能枉，吾方竟谁刓。何妨寄楚泽，餐菊纫秋兰。

蔚蔚空明山，古号仙人居。神秀发虹气，瑞孕真璠玙。洁白外难染，坚刚中不枯。勿逐鼠璞价，韫匵姑藏诸。

支厦资寸莛，涉江寄孤艇。弗顾胜弗胜，乃诿幸不幸。舜华朝暮期，苍松岁年迥。从渠宝康瓠，我自有岑鼎。

君子如真金，真金刚不改。小人如浮云，瞬目多变态。随世良独难，殉道乃无悔。近日崔菊坡，坚卧辞鼎鼐。

薰莸不同性，泾渭不同趋。由来区以别，那使强合污。老聃守道德，韩非事刑诛。二人共一传，能信千古无。

多金建华屋，一堂容百客。立斋有厅事，不觉旋马窄。僻于萧相居，隘甚晏子宅。鬼神瞰高明，吉祥止虚白。

灵岩一片云，曾为作雨起。风吹还故山，松筠澹相倚。秋高霜露寒，酒热鲈鱼美。少宽忧世怀，微醉有妙理。

否泰关世运，进退非人谋。尼父虽皇皇，不为无理留。用则巨川楫，舍则野渡舟。行藏两付之，独倚百尺楼。

小草有远志，埋没同蒿莱。风霜坐相欺，冉冉成枯荄。我公下白屋，意重黄金台。傥借伯乐顾，未信终驽骀。

众芳以春荣，万叶以秋肃。造物持其权，儿戏恣翻覆。亭亭山上松，萧萧涧边竹。超然荣肃中，正色阅寒燠。

提壶劝我饮，布谷催我耕。我酒瓶已罄，我田草正生。荷锄理荒秽，及时新雨晴。秋来刈吾秫，庶得两遂情。

逸翮凌丹霄，潜鳞纵深壑。天分安所适，翔泳同一乐。短吟五七字，薄酒三四酌。浩气与春风，相从满寥廓。

携琴入空山，修竹翠相倚。一曲千古心，泠泠寄流水。拂云卧白石，冥搜契玄理。有时采薪人，歌声隔林起。

凄切抱叶蝉，间关栖树禽。入山本避喧，复爱聆此音。微飔动夕爽，薄云散秋阴。众籁閴以静，片月生东林。

山泉清且甘，漱之冷侵骨。拂苔坐石上，松风更萧瑟。悠悠行空云，何心自出没。六凿忽玲珑，吾计良未失。

孤桐结根倚崖石，俯瞰清溪照虚碧。枝叶扶疏朱夏寒，上有翔鸾旧栖迹。风霜冉冉岁月深，老柯半朽苍皮蚀。其中素抱金玉声，以暗投人人不识。人不识，多苦心，樵夫斤斧莫相寻。宁教枯死倒涧壑，不从爨下求知音。

咄哉疟鬼何冥愚，沉魄犹滞江流居。孰云胄出高阳氏，而乃不肖如此欤。为妖常闯秋令动，作威又窃炎官余。今年恣睢逞暴虐，十户九室闻嗟吁。人生一岁一寒暑，自有大疟缠其躯。翻手为凉覆手暖，笑尔祸福才须臾。痴儿𫘤女或汝怖，那能吓我烈丈夫。汝不记少陵诗句有神语，子璋髑髅血模糊。昌黎遣逐更多术，灌毒炷艾挥灵符。今来古往共憎疾，奈何长恶终不渝。胡不学鲛人细织冰绡制云裾，胡不从湘君缓移桂櫂搴芙蕖。乃甘卑渫贾众怨，厌禳唾骂无时无。尔来经旬瞰吾室，再三谢遣犹踟蹰。吾诗吾酒既不废，汝穷汝技将何如。大江秋色正潇洒，明月皎皎风疏疏。便须悟悔速归去，啸俦呼侣相嬉娱。夜阑吟彻欲就睡，灯花照眼团如珠。梦回病思砉然散，飒飒风籁生庭梧。

提葫芦，沽美酒，人世光阴春电走。一日得醉一日闲，绿鬓几曾俱白首。沽酒沽酒有酒沽，生前不饮真愚夫。

不如归去，不如归去，千山万水家乡路。今年又负故园花，来岁花开定归否。归去归去须早归，近日江湖非旧时。

泥滑滑，泥滑滑，客路迢迢雨不歇。我仆十步九步蹶，我马{马鼠}{蹋=马}如跛鳖。泥滑泥滑君莫愁，秧烂麦损尤堪忧。

脱却破袴，脱却破袴，蚕熟缫成霜雪缕。小姑织绢未落机，县家火急催官赋。输了官赋无零落，破袴破袴还更着。

麦熟锻磨，麦熟锻磨，村南村北声相和。大男小女总欣欣，煮餠蒸糜任渠做。锻磨锻磨莫等闲，去年糠秕无得餐。

得考虽多幸，无功祇自嫌。但求官速满，不道老同添。卑拙翱蓬鷃，艰辛上竹鲇。黄花寒更好，三嗅忆陶潜。

孤负重阳菊，愁怀不肯宽。邮亭一夜雨，客枕五更寒。脚健从渠老，心低到处安。独行谁可语，时把古诗看。

炎蒸欣傍晚，扫地坐宽凉。入竹风逾冷，生荷水亦香。蚁行缘食几，萤照落书床。听得农人语，今年稻穗长。

雪峰峰顶寺，来此定诗盟。山瀑分云影，松风乱雨声。眼明春树绿，心醒晓钟清。未好言归去，尘中事又生。

踏破登山屐，来寻傍水丛。眼明千树底，春入数花中。格瘦诗难写，香寒酒易空。狂歌归秉烛，惊怪走儿童。

卜筑占宽闲，修篁老树间。八窗开宇宙，一室贮云山。野旷行人少，天遥去鸟还。悠然会心处，妙语彻玄关。

寂寞海东头，殷勤贵客舟。如何经岁约，祇作数宵留。清玩分行箧，高吟压小楼。更须谋再会，同醉菊花秋。

兰丛才一干，独向腊前开。托荫偏宜竹，先春不让梅。韵从幽处见，香自静中来。便欲纫芳佩，灵均唤不回。

安居元自好，春昼更迟迟。雪涌煎茶鼎，云生浴砚池。栽荷填废沼，移竹补疏篱。犹有闲光景，欹眠续旧诗。

芳信基花事，东君思亦奇。横枝疏蓓蕾，半树老丰姿。心共寒霜苦，香惟夜月知。最怜清梦觉，疏影竹窗时。

晓寒篱落外，一见一番新。唤觉群芳梦，先锺万古春。冷香宜醉寝，真色任烟邻。更喜连朝雪，飞花为辟尘。

四面山回合，中间百亩畦。入门惟见竹，遶屋半栽梅。果熟霜前树，鱼肥雨后溪。秋来饶景物，斟酌费诗材。

暇日频相顾，清风旧竹林。功名春后梦，吟咏老来心。世事随流水，年芳付绿阴。悠然千古意，闲理断纹琴。

玉峰奇绝处，短策步崎岖。海近潮声壮，山空树影疏。吟情危眺外，饮兴薄寒初。数点新来雁，高飞不羡渠。

等闲成小集，危眺豁幽情。四面画图出，一襟天地清。晚云山晻霭，夜月海空明。自有兹楼景，输君第一评。

检点新秋事，天公赐已丰。秋床梧叶雨，晓袂竹林风。阅世心先老，伤时酒易中。谁将和战议，细与问元戎。

舛运频年见，忧时百虑灰。入冬常苦雨，昨夜又轰雷。土烂麦难种，虫伤菜失栽。儿童不解事，喜报海棠开。

晓起冲寒出，霜明日未晞。麦丰来岁本，梅漏早春机。水涸鱼深隠，蜜成蜂倦飞。静中参物理，一一见精微。

一筇双不借，役役又东还。野渡浅深水，夕阳高下山。光阴虚我老，造物靳人闲。高躅思吾祖，鸣琴独闭关。

履端来聚拜，和气洽昌辰。蕃衍如今日，栽培岂一人。诗书延泽润，忠厚续长春。相祝无多语，年新德又新。

海棠红未了，又近牡丹时。送日多忙事，酬春欠好诗。暖风催麦早，晴晷转花迟。不尽清游兴，重为上巳期。

一襟尘欲满，刮眼得新诗。风絮遗春恨，烟花隔岁期。笋抽虫半蚀，樱熟鸟先窥。光景浑如此，心闲即好时。

田园深有趣，已分隠柴扃。老去情多感，春来梦少灵。游丝卷晴日，飞絮入空庭。预识今年好，啼鹃枕上听。

春郊农务急，野岸水痕高。蒲渚鸣姑恶，桑林啭伯劳。整栏扶芍药，搴网护樱桃。不改穷居乐，何妨见二毛。

一觞还一咏，竟日醉难成。坐石惊云湿，临池爱水平。密林宜午荫，啼鸟尚春声。更有樱桃约，明朝且愿晴。

晴雨天难测，寒暄气未齐。连村多绿树，终日啭黄鹂。田水冲塍断，山云着地低。偶随农叟语，不觉过桥西。

地僻尘嚣远，身闲趣味深。清池涵竹色，老树带藤阴。引鹤随闲步，招蝉伴醉吟。有时燃古鼎，隠几自观心。

幽栖得真趣，隙地巧经营。花竹有和气，林园无俗情。带经休树影，抱瓮俯池清。我亦甘肥遁，相从乐此生。

高怀抗尘外，林杪着三间。绿遶村边树，青浮海上山。目穷天变化，心静地宽闲。鸥鸟知人乐，忘机亦往还。

西风澄晓气，凝观惬幽情。草润蛩声滑，松凉鹤梦清。吟怀依水静，病思得秋轻。忽忆登高近，循篱看菊英。

结屋新亭好，登临雅兴长。心融八窗白，尘隔九衢黄。泛菊金英碎，尝粳玉颗香。更期梅着蕋，来赏小春光。

解把诗言别，那无计可留。梅花两心事，寒雁五更愁。我亦高悬榻，君须独卧楼。后回相忆处，莫返雪中舟。

有此一楼足，悠然万虑忘。拓开风月地，压断水云乡。四野留春色，千峰明夕阳。眼前无限景，何处认潇湘。

十里平沙路，人行晚霁间。水光涵远树，云影度空山。吹浪江豚怒，摩霄野鹤闲。渔翁醉吹笛，小艇泊前湾。

野径菊仍好，村垆酒亦嘉。未应今日蕋，便是背时花。心在家千里，身犹客九华。官程难久驻，风雨暮山斜。

柴门通草径，茅屋桂枝间。修竹连翘木，高松续断山。仰空青荫密，扫石绿花斑。傍涧牵牛饮，白头翁自闲。

卸马板桥西，扁舟逆上溪。水锼岩骨断，烟截树头齐。野鸭惊人起，村鸡上树啼。老农头雪白，犹自把鉏犁。

一城方九里，宛在水中坻。额揭颜公字，碑传杜牧诗。昔年称上郡，今日逼边陲。莫望长江北，天寒风正悲。

清晨闻剥啄，喜得薛能诗。风月一囊锦，江湖两鬓丝。寒城吹角夜，孤馆拥衾时。谁会吟心苦，梅花是旧知。

江湖前辈尽，何敢易言诗。鼠璞元非玉，蛛罗不是丝。池塘生草处，风雪跨馿时。此是真吟境，从来几个知。

雪作春前瑞，银城拥万家。太婆头欲白，九子顶先华。压麦嘉培本，封梅惜损花。家童解人意，烧鼎问烹茶。

小畦寻丈许，凿壁置柴扉。雨后菜虫死，秋来花蝶稀。插篱新种菊，抱瓮已忘机。俗客忽相访，妨人洗布衣。

浩浩海风劲，滔滔河水浑。古人皆去世，乔木自当门。族党诸孙盛，吾宗一线存。兴衰知有数，心事与谁论。

尚闻深巷语乌衣，无复高堂彩凤仪。栋宇半欹元帝庙，香烟争奉志公祠。六朝兴废千年梦，独客登临万古悲。莫上锺山望淮北，西风禾黍更离离。

幽栖颇喜隔嚣喧，无客柴门尽日关。汲水灌花私雨露，临池叠石幻溪山。四时有景常能好，一世无人放得闲。清坐小亭观众妙，数声黄鸟绿阴间。

此生毕竟已蹉跎，有酒何妨醉且歌。人世尽缘愁得老，春花偏被雨相魔。草欺兰瘦能香否，杏笑梅残奈俗何。试上东楼看春景，海山无数列青螺。

多赀徒作守钱奴，伏腊无忧便有余。世路本夷休自险，人情太密反成疏。非图报施方为善，岂为功名始读书。门外良田堪种秫，自牵黄犊试犂鉏。

书房清晓焚香坐，转觉幽栖趣味真。怪石一根云态度，早梅半树雪精神。池鱼自乐谁知我，林鸟相忘不避人。得丧由来天自定，莫将闲虑恼闲身。

剥尽皮毛真实在，几年孤立小溪浔。人来人去谁青眼，花落花开自苦心。不是野夫同臭味，难教君子出山林。巡檐日日窥生意，一朵先春直万金。

爱渠怪怪复奇奇，冒雪遥凭健步移。竹外池边栽恰好，山巅水际梦多时。百年死质余生意，一片孤槎带好枝。寄语花神勤守护，品题莫负老仙诗。

图志旧尝看纪载，杖藜今得遍经行。渔翁化石几年钓，仙客有田何世耕。千尺枯崖蜕龙骨，一帘飞瀑撼雷声。相传逸少曾来此，惜不镌岩记姓名。

看人出着笑人低，及至当枰却自迷。角上仅全输了腹，东边才活丧于西。欲装劫去多难补，待算征来恰又提。天下未应无妙手，劝君莫爱墨狻猊。

万巧千奇费剪裁，琼瑶锦绣簇成堆。世间妖女轮回魄，天上仙姬降谪胎。笑脸倚风娇欲语，醉颜酣日困难抬。东君若使先春放，羞杀群花不敢开。

去年已作填沟计，谁料今年见有秋。天意乘除元自定，人生伏腊谩多忧。满盆淅玉休论价，成斛量金不计筹。最是野夫懽喜处，春风百瓮遶床头。

霜风飒飒荻花洲，避北趋南巧自谋。仙翮飞残千里月，寒声催老一天秋。乍教骚客惊诗梦，莫为征夫寄别愁。汝度塞垣应未久，新来烟燧已沉不。

诗眼非梅不可遮，三葩五蕋便堪嘉。瘦如饭颗逢工部，老似磻溪卧子牙。水影月香参众妙，弟酬兄倡自成家。快𥬠新酝同清赏，莫待枝头烂缦花。

闲居幽事属田园，何必山林始避喧。足水早禾分母子，多年修竹见翁孙。欣然胜败无心弈，兀尔醉醒随意樽。昨夜一番雷雨过，绿波微涨曲池痕。

自甘穷处更何疑，坎止流行信所之。不学昌黎驱五鬼，肯随子厚骂三尸。堂堂白发欺人出，耿耿青灯独己知。细嚼黄花香满齿，清风千古一东篱。

槐笏绿衫初作吏，要须立脚自廉勤。闾阎疾苦宜加意，廒廥奇赢莫与闻。少啖荔枝防美疢，多栽茉莉挹清芬。公余览遍佳山水，倘有诗篇寄海云。

良辰乐事两相关，喜我楼台便往还。不用移舟过西屿，只消把酒对南山。风于破帽如相约，菊为新𥬠欲笑颜。留作千年佳话处，诗翁醉墨照楣间。

月将圆夜出乡关，才到西兴月又残。老去问名先已懒，近来行路觉尤难。云烟漠漠吴山暗，风雨潇潇浙水寒。识破人生真逆旅，此身何处不堪安。

家家懽笑迓星期，我辈相邀只酒卮。矫俗何须标犊鼻，甘愚不解候蛛丝。新秋光彩月来处，半夜清凉风起时。一曲玉箫尘外意，此音除是鹤仙知。

相传牛女起何时，无柰人间事转痴。青鸟蟠桃方士信，金钗钿合逆胡基。一杯记节图成醉，万感因秋却易悲。遗恨古今流不尽，银潢耿耿接天池。

瘦策相扶上翠微，眼惊奇怪足忘疲。三十六洞犹昔者，四百余年无牧之。涨水淼弥春雨后，远山重叠夕阳时。几多江北江南恨，问着沙鸥总不知。

秋风远客叹飘零，满镜吴霜故故明。酒盏论心疏旧约，诗筒到眼快新评。短檠伴我夜深静，长笛何人月下横。步绕空庭吟未竟，隔林鸜鹆又传更。

信是抟沙放手开，渴心空想细论杯。等闲不见便逾月，如此相从能几回。旧雨已孤重九菊，新诗宜探小春梅。骑馿索句真颜面，要向清溪洗出来。

苦用吟心续祖灯，得君印证愈分明。一聆此日鸡窗话，尽洗前时蚓窍声。飏柳轻风寒忽暖，催花小雨湿还晴。眼前总是诗光景，可惜明朝又远行。

俗尘汩汩负清游，重出城来已暮秋。水洗柳根欹断岸，霜摧芦叶拥荒洲。乡音不到愁来雁，野性无拘羡去鸥。可惜一堤明月好，隔关难作夜深留。

重阳过了秋逾爽，自豁楼窗眺晚西。野外倒涵天影动，海云平压雁行低。兴来频放深杯饮，吟到须还大字题。近喜书房添一宝，陶泓买得古端溪。

佳节相过共举觞，为萸菊醉亦何妨。须知我辈襟怀事，不是时人酒肉狂。落雁影边寒水碧，归鸦啼处夕阳黄。诗翁樽俎风流在，老气横吞年少场。

清樽才了黄花债，又被梅花恼杀人。碎点南枝无数雪，探支东帝几分春。精神全向疏中足，标格端于瘦处真。彻夜苦吟无好语，梦随双月步溪漘。

新刊后藁又千首，近日江湖谁有之。妙似豫章前集语，老于夔府后来诗。梅深岁月枝逾古，菊饱风霜色转奇。要洗晚唐还大雅，愿扬宗旨破群痴。

茶歌才了又田歌，节物真成一鸟过。苍竹招风凉意足，碧梧留雨夜声多。瓜缘茅屋抽长蔓，藕过蔬畦出矮荷。最喜白鸥相狎久，对人自在浴清波。

好山好水东嘉郡，两月清游乐可知。远想池塘频梦汝，还当风雨对眠谁。别时菊蕊方宜酒，几日梅花已索诗。雁影参差霜正冷，寄言归计莫迟迟。

漫浪江湖等泛萍，破囊惟有百中经。一吭辩处长三寸，两手生来应七星。笑汝道途多坎𡒄，说人祸福太分明。我今已决为农计，不解从君较五行。

经年未复寄来书，索我形骸莫太疏。鲍叔相知应似旧，嵇康习懒苦难除。白头阅世梅花老，青眼看人柳色舒。春月正圆春水滑，何须雪夜扣吾庐。

春事关心常早起，爱看景物试凭栏。戏鱼池面微添绿，啼鸟枝头尚带寒。斩棘重樊新插柳，{奭斗}泉频灌自栽兰。年来賸有园林兴，每恨庐边地不宽。

不用雕锼呕肺肠，辞能达意即文章。性情元自无今古，格律何须辨宋唐。人道凤箫谐律吕，谁知牛铎有宫商。少陵甘作村夫子，不害光芒万丈长。

风衮瑶花扑面寒，沾泥点点鹿文斑。要呈腊瑞鬭梅好，肯让春容傍柳还。万户闹添沽酒市，两山穷耸索诗肩。使君宽得忧民念，麦陇青青一望间。

世态从渠炎更凉，蕙兰元不为人香。时凭酒挹圣贤味，闲借茶搜文字肠。靴笏岂能拘野性，莼鲈终是忆家乡。小需归作天台隠，长啸松风卧石梁。

生长由来接社枌，台山越水偶中分。一朝倾盖便知我，千里携家得傍君。风厚大鹏培怒翼，天寒征雁拆同群。折梅相送齐山路，愁绝江东日暮云。

自汲香泉带落花，漫烧石鼎试新茶。绿阴天气闲庭院，卧听黄蜂报晚衙。

推篷四望水连空，一片蒲帆正饱风。山际白云云际月，子规声在白云中。

对周尚有六十日，举足已能三五移。世路只今巇险甚，须教步步著平夷。

杨柳万丝堆怨绪，丁香百结锁愁肠。小桃先得东皇宠，莫妒东风过海棠。

九州四海沸如汤，问舍求田策最良。豪气到头成底事，未容欺客卧高床。

赤伏君王访旧游，富春男子只羊裘。一竿本为逃名去，何意虚名上钓钩。

自抱桃笙过竹林，浓阴一片直千金。清眠尽晚无人唤，时有风鸣石上琴。

小床蕲簟展琉璃，窗外新篁一尺围。正午云桥疏雨过，冬青花上蜜蜂归。

着身平地更多忧，一棹思为泛宅谋。昨夜西风边报急，防江也要钓鱼舟。

箯舆轧轧过清溪，溪上梅花压水低。月影渐收天半晓，两山相对竹鸡啼。

山行十里少人家，客子贪程怕日斜。倦坐松根需足力，轻风满面落藤花。

筑亭疏沼隔尘埃，白白朱朱次第栽。人面春风俱不老，板舆日日看花来。

绿萝翳翳结高林，烟吐霞吞一径深。半夜松凉鹤先睡，满山明月自横琴。

一涧寒泉九节菖，酿泉为酒冽仍香。玉卮捧处慈颜喜，眉寿方岩共久长。

有时山洞拾荆薪，应遇真仙对弈春。多少胸中高着处，尽教饶尽世间人。

秋池清晓濯玄云，鸜眼辉涵紫玉文。细字黄庭应写就，莫将容易博鹅群。

桑竹森森遶屋边，美池清泚浸良田。桃源只在桃溪上，不信壶中别有天。

晚菘早韭各随时，霜薤青青间露葵。甘脆自堪供小摘，不须他觅养神芝。

紫锦囊缄五岳形，白书黑纸秘黄庭。何如琴几焚香坐，细读包牺一卷经。

自傍青牛种早秔，炊来玉屑满盆香。休论服日餐霞事，只此延年第一方。

阡陌纵横尚宛然，知他耕耨是何年。果然绝粒轻能举，底事仙人亦有田。

舣舟来访宝云寺，快上山头寻五松。捉月仙人呼不醒，一间老屋战西风。

山径崎岖落叶黄，青松疏处漏斜阳。鸣禽无数声相应，一阵微风野菊香。

