随牒沧海隅，两见初月吐。缅怀故山友，飘散等风雨。低头翻簿书，仄足随步武。荒哉旧时学，千石压一缕。泾渭谁浊清，荼荠互甘苦。痴儿了官事，朝饭或过午。聊为五斗淹，未受三命俯。有得那免失，无阙孰为补。门前流水车，六辔去如组。忽逢阮生途，微径何由取。夸者类死权，所死固已粗。人生天地间，谁客复谁主。蛙鸣傥适意，贤于两部鼓。蜗角起相攘，战剧赤白羽。息机自搰搰，独趣甘踽踽。喧寂不相谋，笑人从邓禹。行藏正有时，倚楼追杜甫。固知抱书癖，未肯学钱虏。长缨羁单于，尺纸招赞普。古来磊落人，过眼蚊蚋聚。且复对青山，天外修眉妩。悠然成独酌，醉语免童羖。是时秋冬交，寒事欲墐户。蛩螀夜唧唧，草木霜莽莽。新诗从何来，令我隘寰宇。飒然出世姿，一蜕尘与土。海风入书帏，吟和鸥鸦{木虏}。夜光惊照室，恍若珠还浦。拂研染松煤，自汲寒井甒。恶语未用删，意澹声节古。起看参斗横，的历挂枌栩。

趋赢厌市寂，洗听嫌瓢喧。襟素倘相越，取舍谁为偏。卓哉靖节翁，人境得仙山。有真谅无赝，无往岂有还。唯彼南山云，朝夕可晤言。

山云将雨忙，山风得松喧。嗟我无用世，懒癖抱奇偏。鸳鸿玷清宁，猿鹤猜旧山。羡君不浪出，悔我今空还。三复和陶什，惭谢不能言。

深居抱穷空，弱质资冻暴。蹑齐迩高堂，凌阴得重燠。败素谅难迁，窘逼尚可复。再拜窥著书，甘以谢华毂。涉海浩无津，眩汗颈为缩。万葩拾一二，浅心自兰菊。喟焉怀世情，否泰几翻覆。经纶委道周，伊谁获已熟。哲人信委蛇，爱士比金玉。盖摩集云门，艇凑思远渎。一觞为我陶，千载期尔朂。岁晏霜雪交，故林有乔木。

众嫭容独丑，孤正轧群倾。何必远者思，今古同一情。士方慕洁修，各以好自萦。一旦履华膴，争夺遗世名。枭獍随诋凤，蝼螘起困鲸。醉中触灵均，到今唤不醒。朋社角曼衍，冶游眩轻盈。无情湘水窟，有恨郢山棱。

神仙宅空碧，下亦爱人境。中塘岂所私，群物贲华景。始憩罗浮舟，水迅山石矿。三冈肇兹源，清旷可百井。踈起樵屋烟，密𥩟玉娥影。陇狮鼓雪鬃，石乌延帨颈。未竟前后村，忽迤东西岭。洁谐竹买邻，丑愧栎生瘿。岁晏泽澍枯，日燥霜力猛。翩其千万芳，阻此一半骋。穷哦吊羁艳，炽炬药酷冷。谁料风骚家，敢夺造化秉。儿童骇新观，父老发旧省。初𣃁莎根移，肃布花阵整。春筐望雨肥，月桥任枝{疒省}。胡为浪钩引，众喧侵独静。滋味已足冠，色香难自屏。徘徊重徘徊，天北大星耿。

尔梅生不辰，失身蔬茹圃。虽沾灌溉力，却受秽浊侮。未能同臭味，祇得共甘苦。青随菜甲肥，翠引蒿芽吐。与时自高下，何意较尔汝。畦丁厌长成，恐碍寸金土。清阴仰密叶，日日逢而怒。踈柯并柔枝，旦旦伐而斧。如此冰玉姿，若为荆棘伍。孤标余寸息，老命悬一缕。四围苍藓黏，半心蚀虫蛊。禁持几霜雪，剥落久风雨。潜阳动地脉，生意顿鼓舞。涂抹三四花，岂自矜媚妩。香清不如少，骨劲不嫌古。试问白玉堂，何如破茅宇。毕竟天地间，贵贱各有主。苟非吾所安，虽荣亦何取。说与此花知，善自且撑拄。须有岁寒人，徙根松竹坞。知汝非错薪，肯容刈其楚。巡檐一笑春，能忘在莒不。

明月峩进贤，飞霞粲朝服。归着莱氏斑，堂前问凉燠。肘旁一印悬，字刻新安牧。清时宝静恬，颓俗迷返复。而君膝上传，賸此名节馥。頳鲤跃天池，群鲰荡相逐。中廼有一鳞，不洄亦不洑。骊龙雷电威，闪光注两目。未知豢者谁，欲使同豭鹜。君家此二图，厥理探已熟。翩然九门去，饫尔万家福。风移户赋稠，雨足山苗彧。一将兰芸香，尽洗筒缿牍。手别阻齐房，心期属帆轴。昔闻孔敬康，埋采彼深谷。迟君膏觐车，后乘载幽独。

越峰罗四围，越水镜相烛。我昔扁舟来，十日看不足。天垂禹祠旁，海入秦望曲。荒寒暝色归，牛背下鸲鹆。兴亡百粤乡，俛仰千载俗。恨我劣风骚，眼到笔不属。君今挟此游，万象困搜𣃁。有类古趫将，敌勍乃所欲。市驱羲献军，降竖元贺纛。策勋六义右，正始渺丝粟。秋风吹虫声，桂菊渐结束。京华万种身，聚散棋着局。吾徒日夕偕，文字当杯醁。奈何夺此翁，为我谢州督。

曈曈明月佩，奕奕朝霞裳。握兰侍帝所，搴兰思衡湘。衡湘渺何许，玉节耿有光。耄倪九城民，喜色纷迎将。曰予逢圣代，有君冠虞唐。皋禹翊元化，万宇如一堂。欲销庾籍蠹，乃借芸签香。我闻生人初，此屋有盖藏。官渔吏为罟，頳此百尾鲂。湖南素清绝，帛贱米不翔。揽辔亦何事，谈笑还循良。归来倡九牧，论思助时康。此别非久隔，此怀讵暂忘。湖风开绉碧，柳雨滋柔黄。朋簪各有赠，再拜献一觞。短章不成琢，愧彼金玉相。

人统开璿历，台符焕紫躔。数如环复始，天与寿无边。麟阁精神异，龙舆宠数专。先朝称旧弼，潞国最长年。辽币犹增遣，河流未肯旋。争如今日盛，独致太平全。青社归传檄，阴山息控弦。堤成江势却，疆辟稻畦连。燮理功何钜，勤劳意自便。寒分编户粟，雪赐羽林钱。吉日登符宝，中天敞栋梴。九重申骏命，一德共蝉联。吾道今隆矣，人文益粲然。来归褒衍圣，访后续伊川。美绩随时现，神谋应物圆。基扶周鼎晏，色补舜衣妍。独立观昭旷，中持斡化权。通融文共武，销压党兼偏。位乃昭文右，功惟尚父先。福流寰海遍，谦守此心坚。卦象黄裳繇，诗家绿竹篇。流传皆琬琰，赓颂几歌弦。峻极千龄际，中和二日前。沙堤春骀荡，凤沼晓澄鲜。绮席纷才俊，瑶台映列仙。一经韦继汉，百两姞归燕。贱子叨卑钥，清晨染贺笺。所惭恩似海，安得笔如椽。举目看霖润，褆身拟化甄。愿同松与石，洁操在平泉。

有永恢皇祚，中兴挺世臣。王封一品贵，庙锡五筵新。日月临华表，璇玑近彩晨。秀当吴峤色，流自鄮江津。给吹仪褒燧，铭功鼎赐栒。神游来燕日，吉朔契龟辰。驺骑传呼哄，仪鸾供帐陈。九街收雨净，午漏带钟匀。从以簪缨贵，来羞俎豆珍。思随时共肃，懽与律回春。感激思亲泪，舂容致主身。群工瞻礼乐，百两溢车轮。粤若今为盛，应无古与伦。王珪渐寂寞，诸葛抱酸辛。父子千龄并，明良一德纯。秉心同此学，锡福遍生民。日者邦维固，天令敌运屯。版图重入汉，玉玺已收秦。遵养谋先定，规恢气遂振。相仍鸣鸑鷟，双玉上麒麟。帝谓先朝旧，卿勋不数人。何官崇宠渥，无地匪经纶。礼始昭陵建，恩参潞国均。有严京邑宇，还望越祠邻。牺象时觞洁，貂蝉月拜频。烟芬沾杳霭，云气护轮囷。龟泗提封衍，韦平系绪诜。祝宗辞不愧，善庆泽无垠。永辅乾坤晏，同濡雨露仁。小儒松桷颂，留笔纪苍珉。

石壁百寻高，噀空飞雪涛。鸟窥翻进退，龙住本雄豪。长啸势随壮，细听声忽逃。沫霏侵佛像，境净绝谿毛。峻顶闻通海，残流不着舠。虹霓无故见，灵怪有时遭。久对崖疑动，迟行路不劳。贯休蒙雨句，人咏入诗骚。

自㔉青云去，长途坠玉镳。有名天所吝，无病药为妖。月斧千家寂，霓梭五色销。梦灵虚吐凤，数短实如鸮。筦库嗟常调，弓旌欠特招。贵儿嫌苦淡，盛叶不萧条。往忆京华旅，相随柳外桥。行藏今止此，岁月忽同飘。留札宽亲抱，缄文付穉髫。敬亭花自发，族陇木仍乔。稍待刊铭志，从知慰泬寥。友朋如昨日，来往未辞遥。酹散窗生雾，吟寒斗挂杓。百年齐一尽，终誉在山椒。

湔祓六根尘，来寻下榻盟。梦回秋已至，心定暑初清。急雨打窗过，飞泉落涧声。佛灯犹弄影，趺坐到天明。

渤澥东南极，何年梵室开。地形缘水尽，潮势挟山来。古市朝仍暮，遥帆去若回。老僧无一事，窗日射飞埃。

海山春过半，未见一花开。岩溜无时滴，松风尽日来。前生身已到，归路首重回。祇恐山灵笑，衣巾着吏埃。

踏破祖师关，参黄仍吊颜。龙分一脉水，鹤占半屏山。塔影浮云外，松阴落照间。本因闲到此，吟苦不能闲。

四山奇更峭，外看未知山。藏此千峰在，多应一壑间。飘湍洗云骨，灵异出人寰。埋没尚多有，寄言榛与菅。

崖势石龙如，中为大士居。茗花时现异，檀施最缘渠。灶𦶟山枝湿，灯悬龛影虚。山门难即去，奇嶂列前除。

嵌崖双合处，罅石隠龙形。鳞甲从人看，莓苔自旧青。两漥唯一滴，尽日不盈瓶。饮此清甘极，全令尘思醒。

子晋昔游处，平台片石成。寺名犹记鹤，松响却疑笙。岩壁飞双瀑，金沙照一泓。野人岂仙伴，随鹿过溪行。

归淮方向浙，度尽一年寒。想见添诗卷，传闻摄酒官。雨多江溆暗，米贱客愁宽。旧友参台幕，应留看牡丹。

市屋炎蒸极，爱眠官署亭。洒泉清坐石，疏纸出危棂。露草有尘色，风枝无动形。怀人兼述句，钟尽钥开扃。

寒食无朝谒，闲携载酒车。燧青宫蜡火，雨白野棠花。旧友频游处，荒阡一酹赊。传闻有仙笔，丽句落僧家。

下车先访俗，期减月桩银。廉使旧知己，长官贤过人。吏稀中路接，山密道家邻。县谱传无用，祇将琴谱亲。

幽意静中见，春风处处通。层阶生晕碧，罅瓦落飘红。禅语关诗趣，寒阴出酒功。人家社日近，翠饵捣香蓬。

步合趋台阁，人于此去疑。定应中路召，早是十年迟。草奏怀边略，开缄得贺诗。从亲登赏处，花发小春枝。

离家向京国，客思独从容。有句诗人读，无书馆吏供。蛰雷先一月，晴岭沓千峰。马上思亲处，题缄寄所逢。

文星金石笔，许尔有新铭。宽作春风约，归看宰树青。房留僧闭月，舟渡雁移汀。凭寄梅花酹，先贤必典型。

君名华省里，庐岳未应过。寿日人兼饯，凉风湖际多。茶醒怜鹤睡，琴寂听渔歌。候骑新来说，先声众已和。

祇听留行语，难工送别诗。清才今少比，循吏古为师。水转朝京路，山迎近县时。种莲曾有社，应共逸人期。

农家何所有，挂壁一锄犁。岁计唯供赋，门前自好溪。剥麻秸覆日，缲茧蛹分鸡。不复知炎月，南风焚稲泥。

炊烟不出窟，雨久未知晴。冷缩秧芽烂，滋含树耳生。南风愁甲换，湿土怕星明。朝客惭无补，归来伴耦耕。

眠轻梦不定，晨户入踈风。清坐一遐想，古人皆大空。少言训俗客，忍事付天公。祇了此生足，不嗟吾道穷。

又报文昌拆，耆儒去玉除。经纶于世密，趋和与时踈。闽地祠常衮，词臣说仲舒。香名五十载，终竟道如初。

廊庙平戎策，诗书谕善箴。十年才一召，未昃忽先阴。史局收遗稿，宫寮出赐金。门生私恸处，即是万人心。

盛业清朝选，香名早岁芳。所忻逢舜禹，宁肯学于张。卿月高秋部，恩波彻夜郎。谁嗟贤哲事，身外欠周防。

忽作严州梦，难随上雍班。行藏天分巧，夷险世机闲。瘴酒云生绿，铭旌露湿斑。保昌钟梵晓，依旧是家山。

住僻宜玄晏，门高聚郄诜。没犹存议论，生岂恨沉沦。旧姓符占地，新铭胜写真。登堂曾独拜，愧见德星人。

历官凡有几，五驾令君车。健吏犹难色，儒生未必踈。廪饥祠有像，乡饮礼成书。惜阻蒲轮召，申公八十余。

藜杖脱朝缨，萧闲物外情。问梅添旧句，爱石品新铭。鹤侣归何处，鸡牛梦已成。中庸余旧业，留付后儒耕。

圣代难平进，仓官不厌卑。恨无终岁寿，名有上臣知。事业空流水，科名在墓碑。儿能起门户，何止继前基。

静梦钟催漏，荣恩露眩花。能镌题墓语，终认读书家。壤乐齐裘褐，风酸送旐车。竹轩孙几辈，又减雁行斜。

上国曾随计，香名众所闻。百年犹是短，寸禄不霑分。笛送邻家月，楼藏卧处云。生刍何必奠，徐穉有铭文。

叹息名流远，西园事亦新。辟书三度晚，归计一庭春。魂结忧边梦，真传苦学身。双峰寒改色，应为失高人。

卓绝为官事，碑铭字画深。万钧持重力，一点觉圆心。天地空轮迹，贤愚荒草林。老来频阅世，有泪不沾襟。

尘外拾科名，儒袍一半青。凄凉余旧友，端的墓新铭。池浃骚人墨，山空隠士星。没言犹戒佛，引葬只刍灵。

旧识黄岩族，与余名姓同。碑呈今日志，君继古人风。活弟宁怜子，通身是至公。松冈燐湿雨，读易玩泉蒙。

事向生前了，名逾死后新。谿山三尺冢，诗酒四时春。急义先乡社，忧民问搢绅。蜃江才一苇，恨阻送车尘。

五桂堂深处，霜萱竟不春。独从前崦路，重见道山人。检点哀词众，推寻碑事真。应言嫁时物，纵在亦为尘。

玉麒麟表中兴瑞，江左风流自韶頀。我朝宰相越王家，身为中兴开瑞数。去年宝献扑鹿花，春风端门散恩华。丛丛万额扣香穗，祝公寿福逾堤沙。披舆地图上意肯，黄河不浑青海静。经纶有道鼎年多，惠利无边壶昼永。冠蝉衣衮真天人，却笑凌烟色易陈。调娱乾坤入掌握，餐茹沆瀣长精神。𬬻冶小儒蓬室底，倏忆宝从元祐起。元祐堂堂森钜公，亦有文章六君子。欲赓烝民继周雅，笔欠如椽聊尔耳。不然从头颂勋庸，砚蟾应渴西湖水。

鸿蒙何物转胶轕，春风万里来阊阖。佳哉可爱不可名，协气穰穰如响答。去年浙水皆春波，今年鄞江春最多。桃源洞口一披拂，花胎柳骨含天和。散作油云三日雨，田家喜气充环堵。藜肠得米停春雷，共向清流浸秔稌。秔稌可种麦可耘，今年上瑞应十分。不知化工费多少，化工不自书其勋。归来阊阖门四敞，更展经纶九天上。坐令八极一春台，物物大钧融溥畅。君不见古往今来春复春，春风岁岁长如新。

建安七子云锦裳，东阿冠珮俨帝傍。美人依约驻何许，卮言和饰含芳芗。虎头妙处似痴绝，丹青貌出花边月。空词无色重徘徊，多态有颦转萧屑。软风吹香熊耳苍，蘅皋芝田晴翠长。玉笙飘断牵情梦，羽葆翻开顾影光。兰钗横峩双凤翥，调高不染巫峰雨。龙髓生霞谢露铅，蝉衫如水萦金缕。瀛洲学士老率更，服暗编简谁施嫱。平生肝肠忽妩媚，神气钩画同飞扬。阅晋经唐今几昔，光景常鲜日月白。绍兴天子曾品题，价重珊瑚何翅百。吾闻商雒神灵居，祗今王会临皇舆。愿公翊我九畴主，更睹龟呈绿字书。

征蛮老将何矍铄，马如飞龙铠如石。不记腥云毒雨时，苦忆阿游乘下泽。累累薏苡化明珠，谗夫萋菲何代无。说死嗜生非烈士，欲行辄止真贾胡。江东领军今独步，快剑雄笔风雨过。壮骨无身宰树高，壮怀有弟楼名大。楼前万象供指呼，远苍近绿开画图。荣谢随时各稚耋，宇宙不改同朝晡。请君清坐自探索，此本无亏何所益。

中兴断鳌四极立，黄河不动银河湿。群龙作御翊天飞，岂有泥蟠初破蛰。画家画甜难尽神，诗家诗苦空绝尘。上圣调合二能事，从此角鬐成活身。王门沉沉风铎语，妙舞停弯歌罢句。夜半祥光挟电生，知从所赐春龙处。明朝黄麻出汉宫，草麻因赠玉堂翁。见者传观互矜诧，我为指点开鸿蒙。九州未画一丰草，龙豢于官犹在岛。后来盛理称太平，麟凤不厌郊原小。我愿万物常安舒，泽焦润槁旱已拘。百灵有职不相袭，昆仑日月自出入。

冰蚕续丝犀琢轸，欲奏南薰终不近。水心归宴白玉楼，一代词华为渠尽。有客触热来相过，手挈朗月披烟萝。笔阵森森万马肃，夜雪未搅千群鹅。游鞭戏镝偶独出，见者惊降什六七。掊摘世故穷高深，钩揣物情悬得失。子云老去方草玄，雕虫往往羞少年。水心不学骈俪语，评麻品制空现前。子今古文自星斗，笑杀时流牛马走。人间百短见一长，留此一短无何乡。

帝城百司官事少，故府庭闲长春草。独余人事十倍多，一月束书逾束稿。我于其间厌见之，语可摹印百不移。深处难论浅处俗，今我下笔如黏黐。自得君书手不置，报章飒飒生新意。漫将长句替寒温，临流胜寄相思字。久不哦诗诗律疏，字字偃蹇烦麾呼。羡君作邑康庐下，柔强伏梗妥以愉。廼知万事共一法，神熟意便功转捷。听讼固应哲士能，理赋未省通儒怯。往时蔡子尹黄岩，欲试自疑龟屡占。祗今登用颇衮衮，似此县债偿亦廉。期君规模卓鲁上，随世功名真漫浪。幸勿弃我频琢磨，中年师友半凋丧。西湖柳色递晴阴，蒲江远矣谁共寻。近闻乡里一奇事，宿觉庵边祠水心。

十月五日江信风，小舟摇兀芦苇丛。云端初月吐复翳，时有鹳鹤鸣寒空。梓荚离离挂石发，松萝矫矫垂羽幢。徒步长歌者谁子，乍抑乍扬惊远厖。令人惨淡百感集，呼酒不饮心未降。自从作吏涴泥滓，故书蛛网尘满窗。海田无雨种十一，是处奔走祈渊龙。龙慵不报蝗四起，茹草啖叶无留踪。早击暮遮夜秉火，遗子已复同蜩蛩。吏无功德可销变，勉力与尔争长雄。矮屋三间自寒暑，居无十日甘憧憧。却忆莱堂应梦我，白云正隔西南峰。人生富贵亦何用，长年菽水胜万锺。一丘一壑自不恶，我欲从之邴曼容。

大儿牵衣镰在手，小儿携篝并畦走。陌翁语妪切莫迟，梅风温云晴不久。两手便熟镰无声，黄云卷地苍坡平。一声长歌出台笠，麦蛾飞起缘其缨。炊烟幕幕暗杨柳，大妇壶飧仍榼酒。酒沉飧冷未暇尝，腰骨酸辛一骧首。

明光殿前双侍史，瑞氛晓逐炉烟起。玉壶一段冰作澌，风流汉署参差是。迩来邮馆持节归，御花金带红氍毹。何假通侯联八座，此真汉相惊单于。遐哉东海一万里，浴日涵星渺无沚。只有潮声似政声，日夜流传喧两耳。男耕女织桴鼓闲，四民不动安如山。愿公端委穆天縡，歌谣处处同东海。

篆金成宝玉成编，春满东朝万象妍。黼衮有尊天子圣，盐梅无迹上公贤。日开喜色临黄道，风递和声下碧躔。清晓两宫齐锡寿，三槐影里沸传宣。

宗祊享德本无私，手捧羲轮上玉墀。牺象洁新亲荐处，凫鹥燕乐守成时。重闉昔诵明光赋，硕辅今赓圣德诗。一体君臣同五福，无穷无极太平基。

天心妙处不难通，祗爱忠勤与至公。云映礼容呈晓霁，雪符腊令报年丰。的于何处容人力，诚到无言是极功。试向璇玑观大象，三台夜夜色齐同。

帝里熙熙笑语闲，新春胜事总相关。眼看长乐鸿名建，心爱淳熙盛象还。雪晓万家沾廪玉，月宵九陌涌灯山。升平此德将谁报，一炷晨香斗柄间。

万钉宝璐价连城，赐敕初宣上不名。虹彩助成霖雨润，龙光叠映衮衣荣。五湖四海归蟠际，万岁千秋侍圣明。应笑唐家于阗玉，不于房杜表忠精。

上傅新加鼎铉金，辞荣几度至如今。力陈逊表㧑谦甚，细想神毫注意深。道合明良关数运，礼隆典册答群心。越王盛业辉煌在，欲把缁衣百遍吟。

圣主千龄不易逢，直应护养到清躬。观书子夜勤毋过，颐志宸庭乐自融。盛有聪明称帝舜，深于保辅是周公。治平元祐从头数，此是皇家第一功。

手引群工上帝庭，常须吉士认仪型。一般笙磬方同曲，千古蒿兰各异馨。泰道正应分内外，前贤错是说调停。愿歌周雅卷阿什，鸣凤喈喈梧叶青。

古来要镇及边城，祗在深谋不在兵。庙算何曾有遗策，将臣容易欲要名。弱翁持重羌还服，裴度经营蔡自平。靖定规模天广大，会须混一到神京。

天地深仁不自知，物才有识荷恩私。前年仓钥尘遮面，今日朝班笏拄颐。宛若凌虚生羽翮，了无报效及毫丝。平生金石不移志，只在钧陶听所之。

欲盟鸥鹭老昌湖，其奈君恩未许何。迟此经纶今日后，定须酬折得年多。著书新稿天无尽，阅世闲心海不波。七十却嫌人贺寿，缭墙闭雨长庭莎。

不须拄笏觅西山，太白峰头雪未干。物景四时俱是爽，江流三面此为宽。惯来幽鸟遗巢在，欲纵香苞和雨寒。我有一言君记取，勿栽高树近栏干。

才见好山疑近寺，却寻流水入山来。坡头上下无平屋，松色中间有落梅。越地此方全是海，唐碑其字半生苔。万庵老子吾家客，说到儒门眼倍开。

山头金碧入层天，下瞰平坡百顷田。灵迹解扶明圣运，断碑犹记会昌年。日翻鸟鹊觚棱过，风落蟏蛸玉帐缘。祭罢数翁沙际立，暮潮一舸去翩然。

秋云阁雨暗江天，雨外锄犁治废田。作吏自惭空送日，尔晨何事不逢年。荒村独往无人识，古寺频来有佛缘。暂借茶炉供煮药，松风遶鼎却泠然。

已出郊坰曙色微，田翁指点路分岐。门前大白刘伶墓，壁上箜篌炀帝祠。五斗精神醒亦醉，二妃恩宠死相随。何如一挽天河洗，却为君刊万古碑。

生前知己人谁是，今日人人识姓名。葬地不封秋树死，诗坛空在墓山平。子孙零落行人酹，画像微茫钓渚清。惟有寒蝉思凄切，别枝依旧曳残声。

天公岂是出新奇，涨潦茫茫秋暮时。牵浪何曾传雨信，回南不用掣风旗。拍浮瓮盎鸣相属，颠倒篱墙去若驰。数日羲和尚羞涩，嫩黄晴影浸清漪。

因秋又动长年情，老却于秋分外清。病骨汗销衣亦健，水窗影净日添明。有声无谱寒蛩切，似定还狂暮叶轻。不为鲈鱼未归得，问言微宦欲何成。

借居僧榻淡于僧，欲筑三间屋未能。诸盗忽闻黄榜捷，空园亦喜绿阴增。梅天气湿常留火，草岸蚊多懒近灯。自笑病衰无可用，梦中檄就笔飞腾。

东皇缥仗下层云，来驾和风再浃辰。勋阀此时生鸑鷟，天家满意抱麒麟。方瞳的皪辉迟日，绿鬓扶疏受蚤春。太史谈公甚奇异，老人星即是前身。

天圣阴功天下母，庆源重此毓英豪。政区贤否澄冰鉴，诗得江山妙线毫。已使列城歌既醉，可无众口赋崧高。油幢谁道容温席，行从君王宴碧桃。

两年湘岸听筹声，又向闽峰住冷厅。可是初阶带朝籍，己闻独荐起斋铃。秋边梧叶无风下，旱后苗根一雨青。客路方新世路熟，莫将彩笔鬭英灵。

嫩黄千点糁槐枝，此别诸生倍所思。判牒署名书字小，开经酬问具餐迟。竹边亭在谁招隠，囊里书成合济时。东府主人偏爱士，为歌厦屋杜陵诗。

青云直上不留难，也向神京效一官。御带禁严曹事少，员分省户荐书宽。明时兰锜曾何用，昨夜边烽未肯寒。定有囊封神庙略，还同新句寄来看。

叶岭书翻昨夜风，主人应辟出山中。长淮再定因前画，小邑频难试后功。办得分明归版籍，写将清静入丝桐。朝堂赴日勤延问，应说无它只至公。

杏园诗句定无如，却拟雕弓赐得绯。立仗陛郎无唱姓，过江宗相有传衣。红尘辇路桐阴满，翠箔人家燕子飞。过马传呼齐指处，鞭丝一半拂金鞿。

结束遥装异昔时，江头送尔一霑衣。五年客殡依禅寂，千里香魂与梦归。闺美欲书碑易尽，龙封新𣃁草应稀。西山便想西湖是，云树深深谷鸟飞。

古郡荒凉象迹新，君行况是去装贫。此愁欲别柳边雨，明日初程桂外人。从古不多如意事，加餐宜惜未归身。春风未必天涯尽，木槲花开瘴水深。

久惭窃食侣鹓鸿，尚以诗名玷至公。喜对亲慈说田里，了无事鄙到船蓬。涨流暂急潮差候，阴霭俄销月在空。梦读道经人一笑，却怜踈直有仙风。

郎星卿月递辉光，忽着蝉冠换鹭行。人世阅来知幻境，钧天归去侍先皇。棠阴政惠人人说，花底篇章字字香。一段风流埋不得，传家玉雪照人旁。

西湖曾伴玉堂仙，我亦陪登李郭船。便有荐书如旧识，賸怀此意忽重泉。西风引旐笳吹咽，东国疏封宝册鲜。如此哀荣将底恨，泪因知己自潸然。

五十一回春梦中，兄悲子哭愬东风。别司制敕归天上，不共尘凡住域中。幌拂幽弦琴自语，奁遗残粒药无功。松飔九里凄歌薤，依旧西湖不负公。

理学通深艺学高，一官俄逐盛年抛。门中晁董刊新志，海内陈雷哭旧交。黄落己空秋半叶，清芬未著腊寒梢。魂兮有句重吟否，谢脁山孤月转坳。

碧海云边为小隠，暮年世味等空蒙。笑看朝友题衔阔，爱共邻翁话岁丰。书述南轩儿自注，诗参东野字应同。一丘裘褐甘寒梦，逗晓踈钟出梵宫。

唤作郎官三十年，淡于名爵自应贤。摩天灵焰诸生笔，匝地春风使者旃。手种路松添墓色，门开族井冽炊泉。淳熙耆旧今无几，忍把豪华万口传。

两拜恩纶世泽垂，皇天老眼未嫌迟。百年忽失古君子，四海难逢今吏师。祖奠兼排遮道帐，影祠别写憩棠碑。湖堤荪满读书处，雪意将云万叠悲。

屋角皇天眼最明，君今吉报在佳城。独佥绿水花边字，不并黄金砌上行。权量无私堪宰物，诗书有泽合销兵。峩峩工部新铭出，安固江流分外清。

湖湘梦断两旌红，素业俄随逝水东。邑政清平民是子，京钱流转楮如铜。祇今吏道通才少，况尔家庭友谊崇。欲挽九原无好句，漫同回札寄飞鸿。

欲裁薤曲问耆贤，见说声华四十年。六馆已推天下士，一官何羡吏中仙。白砂旧事渔樵老，缥轴新铭蜡墨鲜。便觅当今徐穉笔，榜知如玉在松阡。

我愧文襄漫述铭，喜闻诗挽遍群英。俗媮万事皆漓薄，子孝重泉独显荣。著脚官尘能道远，委身王事不求名。故园引得湘江水，依旧东流彻底清。

儿袍已绿鬓丝鲜，尚爱寒檠对夜编。里不闻喧钦德重，诗能藏巧得名全。慈平心是今时佛，隠卧身多晋传贤。晓奠所亲凝恸处，忆曾持酒寿新年。

自移小隠寄西阛，终是高人性爱闲。梦到春潮生荻渚，眼看旧友上蓬山。棋声忽背樵风远，书影空涵櫂月弯。令子相过犹昨日，不堪衰鬓泪霑斑。

清襟无物最怜才，怪傲翻从怨口来。于我此生同管鲍，昔人何处觅陈雷。龙驹有种长途见，宝镜无言众丑猜。一恸欲从天外酹，吴门斜日起云埃。

孙荣子贵问何如，笾斝盈庭学鲁儒。若尽礼宗天下少，纵修彤史古人无。归眠山馆还知命，赐吉朝衣得暂娱。欲寄升堂千点泪，兰风吹雨暗前湖。

八座方新玉铉家，妆台忽掩五云赊。徽声不愧古彤管，觉性能空昙钵花。夜月东冈踈磬度，春风南国去旌斜。所亲多少酬恩泪，待看重封燎诏麻。

玉闺还是佛中身，只采蘋花了世尘。闲度芳年孤月晓，贵联戚畹一庭春。青枝路接藁砧近，瑞锦辞翻黄绢新。我亦卜邻平乐里，忍听歌薤咽清晨。

南涧承家事遍经，东床得婿众知名。纵于人世百年短，添得儒门一倍清。科第旋收夫又子，空缘自解殁犹生。新阡闻与姑茔近，松霭朝昏管送迎。

一径过寒竹，所知三两僧。自怜入山浅，孤立本无朋。

经年一会面，危坐拥寒灰。绝胜对余子，一朝来百回。

爱日经檐煖，游蜂扑纸窗。吾生岂拘束，一笑俯涛江。

伊谁同岁晚，怀抱向君开。烟雨閟芳信，望君来不来。

饥雀啄芳蕾，蠹苔侵碧枝。是中浑不较，刻画未嫌时。

旷野多风雪，阳和一点通。不应歌兕虎，吾道岂其穷。

草木有麟凤，众中分等流。终然浪题品，麟凤自知不。

水减桥痕晕翠霓，弄花小女立晴堤。蜻蜓欲下嗔飞去，击溅惊流过树西。

涨渌无风影自摇，芡花生刺藕花娇。山禽不记春归去，深树一声婆餠焦。

油笠芒鞋筇一枝，晚秋天气半春时。雨多樵径行人少，山崦青红叫画眉。

泥沙过迥人家少，烟树几行山一围。渐近界牌听唤酒，柳塘春水鹭鸶飞。

海天五月气阴清，单绤无功絮有情。踏半浮屠见沧海，风摇铃铎是商声。

佛灯孤照净琉璃，吟尽踈星印水湄。更觅九龙飞下处，人言山僻过于诗。

流水山间只似秋，碧天无雨自飕飕。寺童逻笋时敲竹，竹与水声相共幽。

晚霭图成绀碧天，鹭鸶无数起平田。渡船委岸人家闭，却向僧床听雨眠。

黄纸书涵雨露恩，春风寂寂闭岩门。松间时有神光现，不是孤园礼世尊。

松下煮茶冰折玉，梅梢挂衲藓黏绿。莫侵石坞竹边行，行处明年减新竹。

常恐清吟不疗时，软弓轻剑学兵书。君今得句欹纱帢，马上功名更莫疏。

艇舣江南几度春，几时溯洛向咸秦。若应只载闲风月，击楫英灵笑杀人。

僻寄僧房锁月萝，惊来客屐卿云莎。病侵瘦骨寒于水，却说冲和占得多。

故人墓木半藤萝，儿侄东西雁一莎。绝喜阿连新笔长，契君风鉴爱渠多。

坐局无营饭又茶，楚骚词里记年华。小窗不厌经宵雨，红到葵梢第一花。

五十知非雪鬓鲜，尚将疏褊谪尘缘。近来万境心如洗，笑改斜川作浣川。

浣纱元是此川名，鸥鹭蒲荷物物清。人把渊明居并拟，如今倒换学渊明。

两山影浸青于染，十亩光涵玉不玼。里外无斜又无曲，新名换得最相宜。

钓鱼自荐桃花饭，借麹新𥬠竹叶醪。一段清贫眼中见，定非装点入诗骚。



人咏元和第一功。



旌旗初下玉关东。



无人金阙议边兵。



万国笙歌醉太平。



君恩如水向东流。



白璧黄金万户侯。



九重春色醉仙桃。



云卷长天圣日高。



玉印前头卤簿车。



修成几卷太平书。



应有蒲轮辗白云。



草堂焉敢更移文。



近日汀洲绿菼深。



杨花不动树阴阴。



坐令四海如虞唐。



功业汾阳异姓王。



朝回环佩五云间。



天上仙人爱静闲。



便觉春光四面来。



先于门外百花开。

辟奏来从旧所知，蜀天万里去嫌迟。青油幕建元寮贵，锦领首参小校随。千古泪痕诸葛事，十分行色杜家诗。益州别驾如相问，为说思君草檄时。

明越昔薄游，地隔情自缀。君凫从天来，余马适栈系。人言官一方，阅士既其细。义扣贤者心，利谒鄙夫计。里居亦有云，官吏吾熟睨。漏屋讵自知，知漏在所憩。嗟余甘养拙，掩室敢径诣。而君政疑神，万户诵美惠。奋髯吏胆冰，落笔民病蜕。邑负督常平，什九缘税契。君为融以衷，公妥私不盭。咄彼萋菲徒，嘴毒欲旁噬。能仪百凤凰，莫尾一獢猘。荐满趣天京，恩深留海裔。忘形无语赠，折柳蝉失嘒。赵侯独先鸣，句勇不自制。荡荡九门开，贵涂期并轪。勿作贵人谈，轻此寒士艺。

