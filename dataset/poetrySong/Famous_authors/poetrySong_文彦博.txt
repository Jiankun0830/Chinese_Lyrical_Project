同登青云梯，远访紫云洞。黄冠既前导，绛韝亦后从。幽奇素所希，险绝曾无恐。况此岩谷游，不知双舄重。摄衣叩洞户，肃若心神悚。两崖势相嵚，左右如抱拥。万木傍森罗，一水中汹涌。信哉天下奇，岂适谷间用。赏景未尽兴，向夕遽旋踵。飘然御风行，恍若游仙梦。异日期再来，退闲心更勇。

五城三洞朝真客，紫房名隶神仙籍。玉案晨飡沆瀣精，椒庭夜饮流霞液。姑山绰约冰雪容，亭亭霞外脱尘踪。飚驭狂游紫贝阁，云装醉入白银宫。想陪桂父与金母，昆蓬春赏蟠桃红。愚亦放怀随澹泊，昆芝茹术希彭朔。常秘六泥东灶丹，每求五色西山药。紫台久判浮丘袂，锦州绣岭三千里。羽驾鸾骖未载逢，经年望断函关气。

使从徐方来，执讯如双鱼。遗我黄石器，副之怀素书。素书与黄石，得之宜在徐。或在圯桥下，或在留城墟。因物以达意，思贤而警愚。愚今所叨窃，何必承明庐。位历二府重，年登七旬余。陋躯贲华衮，微名得虚誉。三朝被宠遇，八难惭嘉谟。瞻言西洛汭，愿继东门疏。意者赤松子，果是吾之徒。

天坛小有洞，神仙称福地。草木尽翅秀，灵寿物珍异。孑立无附枝，挺生出群类。既不假矫揉，复不烦削治。制杖待时用，训鸠循古义。献于君子堂，达此野人意。所献虽已微，其意亦有谓。愿公稍扶持，与国同安置。匪惟布私诚，兹乃出公议。岂图一羽轻，复委千钧赐。报之以宝鉴，百练粗明致。副之以雅章，二南风格备。蔀屋天光照，陋躯华衮贲。何以称尊贶，传家为重器。何以继希声，陈诗言鄙志。

修篁小坞潩水湄，略有亭观体甚微。陪京上宰乐幽趣，闲乘斋舫临荆扉。是时仲夏之晦日，日轮停午炎炎时。披襟岸帻意自适，林下穆若生凉飔。子猷爱竹不问主，鲁侯在泮因成诗。妍词丽句溢累幅，金壶酒墨何淋漓。公适东偏访颜陋，愚当北道承萧规。魏人思公过召伯，一言一话无所遗。畴昔篇章仅三百，至今琬琰罗珠玑。跨山飞阁常逃暑，白醪满泛黄金卮。沈李浮瓜信美矣，回船弄水曾无之。遥瞻德星方聚处，正与两两交光辉。颍川异迹冠天下，湖上胜景邻日围。鹿舆桂檝亟游览，即见零雨东山归。

累年分领西台宪，留滞周南人共叹。蚤传文价出坤维，为有仙才生阆苑。桂籍登科既已失，兰筋飞步终难绊。两持漕节赋均平，历守藩符政宽简。圣皇继统始谋庙，哲辅官材专进善。巍巍云阙此归觐，禁严侍从须邦彦。离襟欲判重徘徊，林下相从池上杯。别后思君何处望，肩舆频上紫金台。

乾元古道场，宛在香山阳。实师应请去，无滞于一方。飘然振镮锡，殊不事包囊。孤风尤可尚，静法固有常。真心得正住，安重如陵冈。况闻师议论，博洽而精详。和会禅与讲，若登圭峰堂。迎知向学众，汲汲趋门墙。洪钟既大叩，随宜为发扬。清伊自南来，长波极渺茫。所谓筏喻者，利济如侨梁。

年至即还政，贤哉近古稀。明哲冠四辅，谋猷翊万微。名遂身乃退，意确天弗违。奇节焕青简，遗法在黄扉。仁里开新第，德宇翔采翚。宴宅俭有制，丘墙高可依。雅言重金鼎，清音繁玉徽。一览近观徼，三复终研几。私橐永缄秘，蔀室增光辉。信矣贤人业，发于君子机。孤生怀绛帐，引颈咏缁衣。圣神方图任，日冀东山归。

君自山中来，熟见山中事。我亦山中人，素怀归山志。切望青牛车，细问归山计。

羡君济上墅，胜概不可名。泉石与松竹，声影交相清。周墙数百堵，版筑皆亲营。箕尾出南极，直对茅轩明。陶庐自爱乐，蒋径堪逢迎。但恐赤松子，到此难忘情。拾却留侯伴，从吾林下行。

燕川东北孔山西，借车直渡马头溪。农樵引路津不迷，行行引上青云梯。回头不视林木低，谷风冷冷山鸟啼。岩隈泉甘土仍肥，昔人于斯卜幽栖。春深芝术生新荑，采芝茹术希夷齐。诸公共游不知疲，长吟吐气如虹蜺。水演石上写此诗，手拭苍藓脚踏泥。冒寒履险不惮辞，勉欲继踵前贤题。

莒侯之燕处，层台逾十寻。俯镇千乘国，前瞻九仙岑。勿作西州意，姑为东武吟。名教有静乐，纷华无动心。凭高肆远目，怀往散冲襟。琴觞兴不浅，风月情更深。民被袴襦惠，境绝枹鼓音。欲识超然意，鸰原赋掷金。

老上焚庭后，昆邪右衽时。休开小月阵，罢祷拂云祠。徒觉筋竿劲，宁闻羽檄驰。祁连皆积雪，渠答夜应施。

朔漠凝寒久，穷荒气候赊。冻云藏虎谷，残雪满龙沙。地回胡风急，天高汉月斜。何人动乡思，垅上听金笳。

长忆都门外，低垂拂路尘。更思南陌上，攀折赠行人。行人经岁别，杨柳逐年新。何当逢塞雁，重寄一枝春。

宕子久行役，辽西戍未还。佳人怨遥夜，清泪浥朱颜。藓晦兰闺寂，尘昏宝鉴闲。相思不相见，明月下关山。

江南秋色蚤，江上蚤莲芳。佳人采红萼，两桨渡横塘。翳日华芝薄，随风锦{纟乍}长。荡舟方自乐，绿水任霑裳。

明月流清汉，娟娟照洞房。微风吹败叶，飒飒下银床。尘晦流黄素，𬬻销壁恶香。年年机杼妾，独怨夜何长。

远别苦无悰，离居常戚戚。顾慕怀所欢，徘徊弥自惜。琼蕊不可采，瑶华未堪摘。惟凭尺锦书，一寄长相忆。

颇伤金管遽，仍恨缇光促。四序若循环，百年如转轴。佳人暮不归，兰苕春又绿。空持绿绮琴，愁弄阳春曲。

佳人名莫愁，采桑南陌头。困来淇水畔，应过上宫游。贮叶青丝笼，攀条紫桂钩。使君徒见问，五马亦迟留。

巫山高不极，高与碧穹齐。朝云常蔼蔼，暮雨复凄凄。髣髴闻珠佩，依稀认绣袿。无能留彼美，徒使梦魂迷。

远疏银派浪，深入帝王州。不为朝丹禁，何缘异众流。冷穿平乐观，清绕景阳楼。金屋严妆罢，香波苑外收。

翠羽亭亭盖，微障越鄂君。锦书何日寄，绣被几时薰。步稳非因学，丝轻未见棼。唯愁容易散，尽作楚天云。

汉室言中圮，咸京欲伴芜。髹墀倾馺娑，𫠜齿笑诸于。未暇平青犊，旋闻奉赤符。货泉诚妄改，天命本难渝。

久吏皆黄发，频年困赤眉。忽逢司隶属，重睹汉官仪。讴咏皆欣合，民灵共乐推。区区蹇嚣辈，犹不悟天时。

马圉言虽验，凫毛事亦奇。紫微才遍植，白刃已交驰。星麦应无酒，私蛙尚有糜。铜驼休反袂，何救黍离离。

亭亭依玉砌，郁郁尽琼枝。璧月夜虽照，金风秋更吹。陈宫唯是唱，汉殿只应悲。似有君轩恋，岁寒终不移。

西陵何限柏，一一胜瑶华。几纵青丝骑，多逢油壁车。香囊犹未致，春带已成赊。莫作云间月，愿亲梁上霞。

縠帔绛绡头，墙东隐侩牛。闲门甘肮脏，薄俗重伊优。有𫠆宁须拂，无资可用游。故人虽茜斾，那复问前驺。

尘中久绝迹，谷口自忘机。草桥凌晨出，柴车向夕归。磴泉濡蕙带，迳竹败荷衣。借问何为者，山中尝采薇。

隐几清吟久，投瓢浩欢频。如何爵举日，犹是传还人。胶葛终当戾，洿涂偶未伸。若嫌家监傲，殊不厚田仁。

明河秋耿耿，小阁夜愔愔。鲁酒不成醉，洛生唯是吟。簟凉初卷玉，罏暖乍薰金。默坐终无寐，西窗月影沉。

皎皎新秋月，分明照洞房。几人千里别，今夜九回肠。皓彩穿珠幌，澄辉上璧珰。画楼兼绣户，浑是可怜光。

鼓吹尽私蛙，蓬蒿蒋径斜。梧高唯待凤，柳密只容鸦。度暑巾裁縠，迎凉帐卷纱。茂陵无奈渴，犹有镇心瓜。

别院秋仍静，高堂夜更闲。繁丝移宝柱，数曲奏阳关。好荐琼筵上，长亲黼座间。野王虽后出，无复谢东山。

同云方霭霭，琼屑已瀌瀌。陌迥皆连璐，台高尽结瑶。羽樽深酌桂，砀壁暖涂椒。谁念牛衣客，袁扉困一瓢。

乍出扶桑海，如轮隐半规。未晞槃上露，已侧槛中葵。赫奕晨霞映，空蒙晓雾披。君看可怜处，偏在照梁时。

远目仍秋望，依依江上风。烟涛寒飐白，霜叶乱翻红。列岫晴霞外，遵鸿晚照中。羁怀同屈宋，倚立恨无穷。

绵绵上钓矶，漠漠拥闲扉。石面风梳发，垣根雨濯衣。不将凡卉杂，还与俗尘违。谢砌曾成咏，深严近紫微。

带缓何曾绾，眉长未见愁。青青缘御路，郁郁映金沟。乱絮凌空荡，繁丝逐吹流。传闻隋水上，千树拥迷楼。

玉梁千丈驾澄流，曾与群仙烂熳游。丹桂扶疏应近月，紫苔漫没几经秋。蒙蒙五里皆金雾，岌岌三休是宝楼。此地回骖时一望，世间尘上尽蜉蝣。

燕姞梦魂唯是见，谢家庭户本来多。好将绿叶亲芳穗，莫把清芬借败荷。避世已为骚客佩，绕梁还入郢人歌。虽然九畹能香国，不奈三秋鹈鴂何。

缔交何止号如龙，发箧畴年绛帐同。方领聚游多雅致，幅巾嘉论有清风。名高阙里二三子，学继台城百六公。别后愈知琨气大，可能持久在江东。

甲第峨峨爵观前，对回微岸鵕鸃冠。锦鞯飞鞚丹砂埒，蜜炬流膏紫玉槃。狐尾单衣常裛麝，虎头双绶镇薰兰。闲驰便面章台陌，里巷儿童逐弹丸。

高楼闲背夕阳登，渺渺长怀不自胜。锦瑟有时闻北渚，钿车何日到西陵。地寒萱草犹难种，天远瑶华岂易凭。多谢苏门清啸客，了无尘事染壶冰。

纶巾短袖迎凉服，茧犊笨车乘兴游。岂谓烟霞生旷达，只缘尘土倦伊优。更无倾盖将谁共，纵有吹雕不我留。曾达酒垆惟独醉，幰前犹恨欠三驺。

薰飚猎猎度融纱，赫日流金树影斜。寝簟冷便铺薤叶，门裾轻爱曳橦华。仙槃想挹三危露，灵汉思乘八月槎。雪散冰丸犹长物，镇心堪笑茂陵瓜。

汉宫金掌露淋漓，椒殿装梅欲罢时。宿霭空蒙昏绣桷，晓暾依约上文{木囟比}。九苑威凤犹栖阁，三匝惊乌尚绕枝。玉女窗虚莲烛谢，西南金魄隐残规。

玉唾神游接汉京，朝元金碧照天明。香波浅鬭龙原润，炎液深涵雁甃清。狎猎乱光浮藻井，穹隆长影浸雕楹。圣皇勤俭无西豫，辇路经春烟草平。

猎遍兰丛与桂枝，巢居未必有先期。灵台十仞乌随转，阿阁三重凤岂知。度柳暗催蝉嘒嘒，出云高送雁离离。汉宫玉树知何限，争忍重吟画扇诗。

缥帙青箱次第开，慨然英气转难裁。莫言美事俱长往，须有清风属后来。弹铗始知皆琐旅，枕戈方信是雄才。平生自况真非薄，只是休容楚鸩媒。

星弧首辟群英彀，天毕初张众目罗。汉傅仍闻求泛驾，周明何止育菁莪。碧纱已有蓬山籍，绿李将分桂殿科。全伏阿香推毂力，九门三月化陶梭。

汉祀精禋洁，云亭禅礼殊。金泥伸秘检，车毂尚编蒲。越席侔前制，文茵愧后涂。软轮同致美，规地用难符。翠幰芳蕤集，华芝秀彩敷。升中仪矩盛，备物壮皇图。

国重司寒祭，羔羊献礼陈。开冰遵旧典，荐庙属昌辰。肥羜方登俎，清壶冀飨神。虫疑非蚤夏，狐听异先春。凿凿凝光莹，峨峨发彩新。何当比鱼上，从此出迷津。

万寿称觞日，天光肇祚辰。新阳方改故，暖律已升春。桃梗分朱户，椒花献紫宸。子舆方养浩，何必造盘辛。

借问此何时，南园蝶又飞。杏梁栖紫燕，麦垅覆惊翚。榆荚深堆砌，杨花乱扑衣。洛吟经永日，还似舞雩归。

洛涘幽居植，江南驿使传。一阳初应候，万木独为先。素萼凌繁雪，清香袭淡烟。欲知佳丽处，汉殿晓妆妍。

林花脉脉怯朝烟，雨隔兰庭曲水筵。欲买春花无定价，东风撩乱掷榆钱。

小院闲扃煦日长，静探琅简事虚皇。依依柳荫银塘暗，习习风穿玳押凉。碧合暮云连础润，绿攀奇树透怀香。蒙山近得修真诀，辟谷常飡太乙粮。

漠漠鲜云习习风，谷莺娇啭小园中。谢塘初长如裀草，湘渚难留避弋鸿。轻雨落花红扑地，惹烟垂柳绿萦空。寻芳好伴高阳侣，深忆东山采药公。

青阁登临恨已多，可堪兰景又妍和。书囊阅尽应成癖，诗思狂来恐是魔。玉树芬芳连雾縠，珠栊隐映隔云萝。鹴裘贳得杨昌酒，度日无悰倚瑟歌。

煦日亭亭昼渐长，烟藏幽砌蕙兰香。纤垂谢监园中柳，嫩折罗敷陌上桑。出谷晓莺迁绮树，入檐风燕语雕梁。瑶华欲寄岭头信，心逐白云归帝乡。

此子徒能读父书，兵降始信蔺相如。却令后代承家者，每到长平戒覆车。

卧龙才起扶衰世，料敌谋攻后出师。帏幄既持先圣术，肯来山驿旋沉思。

韩信未遭面主顾，萧何亲至此中追。君王有意争天下，不得斯人未可知。

平日渔樵皆病涉，当年将相尽成功。淮阴未济酂侯识，留得雄才归汉中。

水滨山曲𫏐盘桓，盛事临风一据鞍。莫讶史君频叹咏，古来君相受知难。

途中胜迹尽留题，独有韩溪未有诗。直把芜词重叠咏，只图流播路人知。

楚舞休飞鹤，燕歌罢绕梁。高堂横绿绮，上客奏明光。秋月华池净，春风蕙草香。还卭有辞赋，仙凤正求皇。

蘅薄频牵望，阳林久驻镳。香囊徒叩叩，云月自苕苕。翠佩传情密，曾波托意遥。翩鸿渐高逝，翻恨隔神霄。

杨柳亭台暮，梨花院落深。玉池波湛湛，珠幌影沈沈。远思随庄蝶，春怀怯雍琴。萱苏不蠲忿，拥鼻独清吟。

宿霭藏飞观，晨霞幌绣甍。锦帏人未起，珠树鹊先惊。炉暖香初烬，窗幽烛尚明。更开花上露，妆泪鬭盈盈。

绮节初抽翠，金塘久托根。何堪混萧艾，自合比兰荪。碧映龙池水，青迷楚泽魂。年年增恨处，长信与长门。

朝罢章台陌，追随紫燕光。雁陂冠绿帻，洛浦授明珰。下士营三窟，名姬号四香。十千沽斗酒，结客少年场。

擢干殊琼𪩘，托根非峄阳。发华临玉甃，倒影覆银床。方待高朋集，宁容众鸟翔。尾焦期入爨，谁识蔡中郎。

拂地高阳翠影浓，杨花断续蔽香红。密和微雨粘沙坂，乱逐轻风透绮笼。漆圃旋惊飞蝶梦，玉庭频拟散盐空。青门一望依依处，千里金堤二月中。

金屋无人夜未央，独吟团扇倚椒房。辟寒犹待君王意，鹤焰荧煌龙漏长。

体轻全不胜鸾钗，常羡同心上苑梅。翠辇未来珠箔卷，漆盘犹贮夜明苔。

飞观接江干，乘闲独凭栏。鲜云横列岫，芳草蔽遥滩。梅笛吹渔浦，荃桡泛鹭湍。登临谢康乐，寄远折瑶兰。

紫燕动光辉，春游雁鹜陂。鹤天方烂熳，鸿盖任追随。促席开瑶瑟，当歌泛羽卮。言归将薄暮，不羡习家池。

清夜开良䜩，金缾泛羽觞。蕙肴芬洁俎，兰焰耿华堂。妙舞流风雪，妍歌绕栋梁。西园堪赏玩，明月照银塘。

汗马出长城，横行十万兵。晨驱左贤阵，夕掩亚夫营。雪压龙沙白，云遮瀚海平。燕山纪功后，麟阁耀鸿名。

锦带佩吴钩，翩翩跃紫骝。垂鞭度永埒，挟弹过长楸。平乐十千酒，南城百尺楼。荆娥拂双袖，日夕又迟留。

雨过新含灼灼华，烟笼芳树势交加。狂飞粉蝶穿朱槛，巧啭流莺傍碧纱。露井细香飘烈麝，霜林浓艳散余霞。啮毫更近成阴处，似入仙源一迳斜。

碧槛初荣槿，芳园已莠葽。翠岑应解鹿，高树欲鸣蜩。霞绮笼飞观，云峰映琐寮。霜纨徒比月，仙驭好凌飚。寒水沉朱李，新吟寄绿蕉。药房清气爽，荃壁冷香消。玉沼贺荷嫩，兰禳乳燕娇。薄帷安画石，幽径采神虈。每欲求飞雪，常思造结瑶。浩歌频倚瑟，长袖几炊雕。静对黄梅雨，闲吹紫玉箫。砌榴红烂熳，窗岫碧岧峣。袁趾疏还往，颜居正寂寥。且倾光禄酒，莫发采菱谣。

小槛风惊叶，幽庭露泫柯。芳尘千里远，幽恨九回多。萤影穿帘押，蛩声出砌莎。寸心无以写，愬月但长歌。

独诵潘郎秋兴赋，闲吟谢守怨情诗。风摇红树啼螀急，月照绿窗清漏迟。

秋宵万籁沉，羌笛似龙吟。向秀忽思旧，马融方好音。细声寒入牖，残韵半和砧。莫奏梅花曲，旅人情更深。

古寺清秋日，微凉宝殿中。玉题高纳月，金铎碎摇风。翠藓缘阶碧，幽兰裛露红。闲听连叶漏，吟对惠休公。

古寺清秋日，幽闲景倍殊。晚云遮鹫岭，新月照虾须。玉露霑篱菊，金风落井梧。武泥求泛驾，张翰莫思鲈。

古寺清秋日，登楼拥鼻吟。微凉生柰苑，轻吹动香林。窗外萤飞火，篱边菊散金。静弹流水曲，何处有知音。

古寺清秋日，潘郎兴倍长。院闲披鹤氅，人静掩鹰房。密树惊晨鹊，幽轩耿夜螀。班姬应咏扇，通夕恨昭阳。

古寺清秋日，含毫凭小楼。雨微滋石藓，烟淡落霜楸。紫燕休巢幕，苍鹰已下韝。闲倾浮蚁酎，时典鹔鹴裘。

比到重阳犹五日，露披金菊满东篱。莫言预赏非真赏，大抵先时胜后时。密蕊不容群蝶采，清香未许众人知。幕中婉画应多暇，来伴渊明把酒卮。

宝刹翚飞切紫霄，况莲开士木绵袍。黄昏尚倚危楼望，反照南荣呗梵高。

桂魄腾车朱户深，琐寮珠箔夜沉沉。慵听北里吹竽燕，闲倚南楼拥鼻吟。玉宇暗销红烛影，银床斜转碧桐阴。金缾剩贮程乡酒，留待龙交满满斟。

薄宦羁尘事，劳生困夏畦。偶来游日观，更喜蹑云梯。便拟纫兰佩，相招隐竹谿。回看广津路，欲问转多迷。

闻道频挥霹雳手，定知不费琰之才。且投丹笔携诗笔，来就花间把一杯。

十二瑶楼切绛云，醉游昆阆碧桃春。烟藏玉树栖鸾稳，露浥芝田唳鹤频。闲访五城骑白鹿，静寻三洞驾黄麟。紫房求看登真录，说是明晨第一人。

飘飘词赋已还卭，法牖推贤继祖风。缓颊且惊仪舌在，只轮休叹阮途穷。伫观振翼迁乔木，忍学栖衡嗜晚菘。楚宝定须三献遇，肯教烦岁泣如虹。

丽藻遒文绝比肩，买符新自帝州迁。四溟浪阔鹍须化，三岛路长鸾暂闲。桂玉擅名将继却，箪瓢乐道且晞颜。前春定奋冲天翼，休抱如虹泣楚山。

涪陵古群接青台，巴俗频思叔度来。鱼竹乍分天顾息，星轺初动隼旟开。一麾暂辍含香职，双笔犹淹视草才。伫听陕棠民颂洽，紫泥对诏下蓬莱。

棣萼联华继昔贤，素园游想已多年。方观薮凤翱千仞，将见床鸾上九天。宽诏已闻求泛驾，盛时休忆赋归田。来春定中穿杨箭，好约抽毫玉陛前。

独驾轻鸿返故园，冠霞曾醉锦江烟。五图金记何年授，九籥丹经几处传。晓别阆州飞玉斝，暮登秦岭挹红泉。椒庭他日重相见，应许壶中看列仙。

德满椒兰学满籝，升堂鸿藻继云卿。舜庠蚤中巍峨选，俭府还驰酝藉名。捧诏定趋文石陛，扬鞭将度洛阳城。麟台马署期高步，闲绎芸签听苑莺。

携手北梁道，送君南浦春。斜阳沉璧彩，流水濯缨尘。郢酒频扬觯，燕歌旋怆神。瑶华如可折，堪寄陇头人。

火宅清凉荫慧云，海潮芳论更难伦。鹰房暂锁巴山下，虎锡还飞锦水滨。贝叶文皆收缥帙，林兰衣不染红尘。亭皋欲别偏多感，缘是双林社里人。

小阁登临春暮时，绮栏飞闼映游丝。莺喧曲槛韩冯树，藓晦幽庭贡禹綦。闲对碧云吟桂水，狂思长袂宿兰池。徘徊望断江边客，采得瑶华寄与谁。

高情乐幽趣，遂与尘事违。岩谷久潜照，鱼鸟知忘机。方邀栗里会，却指冶源归。借问归何遽，山中芝术肥。

泽宫登甲第，殿省滞时英。闽国题舆贵，稽山昼锦荣。轶才犹绊骥，美俗仰诚衡。寿母平返喜，迎知讼牒清。

藐姑容化三阴馆，勾漏砂封六乙泥。五练夜穷苍玉几，七明晨采碧云梯。冠霞高挹浮丘袂，握髓深藏鬼谷谿。如有西山驻灵药，何妨相赠一刀圭。

千仞清溪绝世纷，先生高卧白云根。近来名系丹台籍，多向蒙山见羡门。

紫府仙人每驭飇，朝游三岛暮三茅。他年内史功成后，愿结山阴世外交。

常感真公传隐诀，每言凡骨是仙材。他时载挹浮丘袂，直在昆峰十二台。

不才惟侍高门庆，奕世皆为外计臣。乡老相逢频教我，尽忠思孝报君亲。昔年乡赋议兴贤，曾接诸君砚席间。屈指岁华逾一纪，锦衣怀绶过稽山。

二星同入蜀，三岁复还台。秋晚华轩去，江滨祖席开。归途虽日远，别酒任山颓。思渥迎知厚，当朝重使才。

学省新开用退之，阳城司业定相知。休思杜曲仙乡隐，好献元和圣德诗。三部共推盐铁论，五溪曾制虎貔师。济源处士功成后，始信书生善出奇。

山人远寄杜鹃禽，因寄山禽遂寄心。应谓不如归去好，高飞却入旧云休。

阆苑当年砚席同，别来三十八秋风。东朝新命西归去，珍重贤哉鹤发翁。

囊奏祈分务，纶恩宠亚卿。挥金还故里，脱屣谢浮荣。彩服趋庭学，彤襜解榻迎。送言惭有味，何有答希声。

知止遗荣世所稀，帆风美满浩然归。江边闻有梅真宅，吟对西山不掩扉。

紞如惊晓鼓，仙斾戒晨兴。万臂攀朱毂，千兵拥绿縢。归途非杳邈，高步即严凝。竹马光前迹，蒲鞭掩旧称。睿襟思启沃，宸扆伫疑丞。舆论方盈耳，佥谋尽伏膺。公乎调大鼎，皇矣赉良肱。属吏垂三异，微才仅五能。梁园暂未至，燕馆愧先登。北海难充荐，西曹久见矜。顽金虽自况，巧冶欲谁凭。深结君轩恋，翻思附骥蝇。

不独龙山胜致全，黄枢开宴尽时贤。风回绮席鸾觞泛，日上彤襜虎幄鲜。陶菊香浓侵玳押，吴歈声缓倚鹍弦。云笺一幅西园什，如听钧韶下九天。

闲脱蕉衫挂树桠，竹冠芒𪨗自耘瓜。心形散傲如园吏，椑榼纵横似酒家。古桧婆娑张碧盖，流泉诘屈动青蛇。风清日落未归舍，待得东南见月华。

平淮伐潞皆殊绩，靖乱夷凶著往编。今以薄才叨重任，改将微效觊前贤。人惭肖象求商野，德谢非熊起渭川。惟有安昌念高第，雅章称述爱彭宣。

书从北海寄西豪，开卷才窥竦发毛。范墨韩文传不朽，首阳风节转孤高。

地胜当春早，身闲爱景幽。微风吹积水，尽日飏虚舟。客至解悬榻，鱼来避直钩。机心本不动，犹恐骇群鸥。

岸帻长吟坐钓矶，花香漠漠柳依依。夕阳湖面光如鉴，风送虚舟自在归。

一轴诗三十，词高气格雄。文通推杂体，吉甫让清风。平日丹青笔，当年造化工。安车有余力，移向二南中。

尽日观鱼坐水边，悠然独酌望青山。樽前解下渊明帢，起就东奚濯腻颜。

古鼎良金齐法精，未知何代勒功名。更须梓匠为凫杓，堪与仙翁作酒枪。涤濯尚应劳犊鼻，腥膻不复染羊羹。水边林下风清处，长伴薰然醉玉倾。

灼灼秾华照碧流，素烟丝雨助妖柔。武陵不放刘郎去，更就桃根系小舟。

公临赵北际，宅据许西偏。来往由通德，逢迎阻见贤。嵩高当牖外，颍树出墙颠。信宿依华荫，身居贺燕前。

昔忝西州牧，驱车经剑门。见君新凿沼，延我共开樽。治岸依山麓，疏泉透树根。鸭湖今日会，往事喜重论。

旧许陪原郡，时清偃息优。羡君熊轼去，夺我鸭坡游。草树秋方密，禽鱼晚思幽。相凭皆与问，犹忆醉翁不。

雪苑挥毫寄雪宫，丘门褒宠过华虫。希声远夺霜锺韵，妙墨高逾禊帖工。辱韵颇惭才陋薄，玩辞弥见意勤隆。西南跂望安昌馆，何日陪随似戴崇。

尽日望西山，扶筇复倚栏。远观犹未足，更作画图看。

逆垒弥天甚，君王驻翠銮。荆榛亲剪伐，家业信艰难。一剑山河定，千年庙社安。故城禾黍美，无复验泥丸。

旧说男儿本分官，更将诗句报长安。虚庸自省尤非据，深玷君家汉上坛。

长生私语都无益，芳树交柯自表奇。就使玉真如素愿，山阴拱木竟何知。

地占莲华麓，谿环鹫岭巅。密林含细籁，巍刹照清涟。独赏宁妨醉，幽吟定废眠。支郎谙雅尚，扫榻就潺湲。

暂枉观风斾，从容赏物华。蓝山青有玉，辋水碧无沙。林静闻啼狖，川长见落霞。宜寻幽径处，竹里到南坨。

古寺依山构，高车冒雪游。穿林皆玉树，倚槛尽琼楼。景胜烦诗笔，财丰缓计筹。岩阿聊寄傲，物外恣寻幽。缰锁惭羁击，匏瓜叹滞留。无因陪雅躅，清唱复难酬。

东秦假手裁经岁，偃息山斋兴味长。怪石罅中栽薜荔，碧梧阴里种麻黄。吟牵翠蔓秋烟润，醉撷纤英晓露凉。内省非才寡遗爱，争教所憩似甘棠。

雨后城南路，无泥未有尘。因观曲江树，更忆杏园春。草色遥侵水，山光翠逼人。劭农兼访古，揽辔缓朱轮。

城南风物胜，最胜是华严。谢墅偏幽寂，颜郎此退潜。流泉清遶砌，列岫翠当檐。更爱村桥畔，杨花扑酒帘。

得时应在谷城山，蒸栗温姿照席间。助我漱流高卧意，曲肱从此不晞颜。

迹贵虽轩冕，心闲似隐沦。林间新葺宇，公退此颐神。藓色青缘砌，池光碧照人。爱君高雅趣，琴酒屡相亲。

桃花石器榴花酿，携就南湖访饮朋。雅论清吟凉月满，山翁不惜醉腾腾。

凉夜南湖饮，林端月上初。樽罍既古雅，亭榭复清虚。静赏兴无尽，剧谈欢有余。群驺不熹事，应厌久停车。

不取归资厚，仁风藉尔扬。论财虽俭薄，应用极清凉。六角价非重，九华名未光。倾心既已久，安石勿相忘。

为爱高桥月色多，飞觞捉尘对吟哦。轻舠一叶时来往，惊散双鸳动碧荷。

重访隐斋留雅咏，将归禁署促东辕。晓猿夜鹤君家物，不恋南湖只恋轩。

蒙顶露牙春味美，湖头月馆夜吟清。烦酲涤尽冲襟爽，𫏐适萧然物外情。

湖上高楼对远山，一樽清醑且开颜。今朝尚作林塘主，明日将归侍从班。心向白云虽自乐，身趋丹禁未容闲。为君不惜厌厌醉，赏尽银蟾秉烛还。

山水清音步步随，谢家歌舞岂须携。深游雾市身应润，直上莲峰路不迷。细草舒茵承蜡屐，长松倾盖护云梯。岩隈灵药皆堪采，采得盈箱亦自提。

云淡天迷楚，楼高地占秦。哀筝一行雁，小字数钩银。巷陌三条月，池塘十步春。府门初夜闭，多少夜游人。

孤筠劲质异纤柔，欲假携持助胜游。不为凌霜高节在，对公灵寿合包羞。

素笺明润如温玉，新样翻传号冷金。远寄南都岂无意，缘公挥翰似山阴。

华阳山相遗巾法，蜀国乌纱学制成。公厌貂裘今已久，定知野服称高情。

旧谱最称蒙顶味，露牙云液胜醍醐。公家药笼虽多品，略采甘滋助道腴。

微物达诚方愧极，雅章流惠见情深。野夫自是甘芹味，国老何尝靳玉音。伸纸恣窥蓝肆宝，登函频作洛生吟。辞清墨妙真双绝，韫匵传家励子孙。

晓辟天阍出帝纶，麾幢误委不才臣。六条颁诏专临雍，一道全师别制秦。虽受深恩辞北阙，拟将何术抚西人。他年遂解簪缨去，乞去伊川号散民。

昔年公掌秦中漕，虎节寻提四镇师。从此功成为汉相，至今阙内仰萧规。新诗远寄音盈耳，累牍频窥喜见眉。更问春游何处好，夹城西面景龙池。

凛然威望詟西戎，十万貔貅节制中。从古藩垣谋帅重，于今诗礼得才雄。勤归定是推优赏，静胜由来保上功。不独韦平称世美，缁衣兼咏武桓公。

分得鱼符守雍州，垂帷闭阁再经秋。眼看岩岫将登览，身似匏瓜苦滞留。杜曲朱坡虽已到，圭峰紫阁未曾游。却输假道归朝客，上遍终南寺寺楼。

死节古来虽有矣，大都死节少如公。惟图救主重围内，不惮焚身烈焰中。龙准有因方脱祸，猴冠无计复争雄。如何置酒咸阳会，只说萧何第一功。

瑞相双刊玉，仁祠侧布金。轮蹄一道过，风雨二山嵚。密藓苍缘壁，乔松秀出林。村僧不可语，难问祖师心。

济世安民主，擒充执窦归。山川遗气象，史册动光辉。原庙今昭德，群雄昔畏威。虎牢名自久，牛口谚应非。关塞侔天险，封疆介日围。特吟摩诘句，度水柳依依。

上公遗我游嵩具，匜盥杯盂色色全。拂拭便须延隐逸，洁清那敢污腥膻。行赍每度云岩侧，器使当居蜡屐前。林叟谿翁皆窃玩，山厨因此识嘉笾。

非才久玷钧衡重，乞得麟符守洛师。圣造如天从素欲，愚衷何地报鸿慈。先茔松槚躬时省，私庙萍蘩洁仲祠。相国情深最知我，邮筒千里贶新诗。

雅章追念柏台游，屈指今逾二十秋。初奉南床持大宪，后陪东阁告嘉猷。心如金石同谋国，路出风波免覆舟。闻欲坚随赤松去，拟携灵寿从留侯。

子真仙裔富高情，远寄仙禽至洛城。昔向华亭常警露，今来缑岭伴吹笙。稻粱犹忆嘉禾美，竹树应怜履道清。已遣吾家伊水墅，旋营莎荐似咸京。

一崦抱溪斜，前朝辅相家。遗基皆瓦砾，古木尚烟霞。夙昔东山墅，留连上殿车。虽云营退隐，未免逐豪夸。事往如飞鸟，林空噪暮鸦。池平无旧凤，堤坏有残沙。野叟犹能说，樵夫亦共嗟。至今岩石下，多长紫薇花。

历览平泉记，文饶性苦奢。如何伊上墅，多是日南花。美荫皆奇树，清芬悉异葩。安知桃李盛，不及晋公家。

竹树环青嶂，楼台生碧烟。珍奇穷四海，景象冠三川。上党夷凶日，太和归国年。此时能勇退，应遂老平泉。

吾观李太尉，所失在夸权。名遂不知退，膏明惟自煎。终身恋华组，何日到平泉。徒有思归意，歌诗盈百篇。

一径极幽深，清泉响竹阴。昔人曾隐雾，衰世偶为霖。谋国无长策，论兵肆褊心。王师遂不振，物议愈难任。仰药身虽殒，攻关盗转侵。传家绝诸藐，遗业变双林。僧朴俱难问，碑昏尚可寻。徘徊念陈迹，不为叹人琴。

赫奕晨霞照万灯，路穿阙口势如吞。桥边杨柳垂青线，林下秋千挂彩绳。平地伊流不一抹，半天嵩岳翠千层。行行渐入吾疆理，竹坞松阡间绮塍。

鞅掌公庭暇，登临阙塞秋。清谈不废务，远望略消忧。二室榄前见，长伊天际流。僧归下樵径，客去上渔舟。返照明金刹，飞泉响石楼。放怀真趣得，纵目滞情休。像列三龛密，波翻入节稠。怅然高世意，不减冶城游。

修竹荫清溪，潺湲阙塞西。石床平有藓，沙路润无泥。粉白松围古，蓝生草带齐。难留批敕字，救旱作云霓。

宝刹层峰上，危栏净界中。登临近霄汉，子细见伊嵩。谷迥传清梵，川长没远鸿。黄昏不忍去，月在石楼东。

六六仙峰绕静居，俗尘至此暂消除。西来未悟禅师意，北去还驰使者车。五品封槐今尚在，九年面壁昔何如。心知一宿犹难觉，花藏重寻贝叶书。

鹤发庞眉二老仙，林间老屋十余间。斋粮不蓄惟栽菊，道眼长明祇看山。朋侣过从应绮用，比邻掩映是嵩辕。𫏐游自愧尘劳迹，解帢临溪濯腻颜。

寺占嵩颜景最多，奇峰列刹共嵬峨。依岩宝砌砻清础，出谷飞泉逗素波。下瞰长川穷渺邈，傍观列岫极陂陁。缁林法乐堪随喜，钟磬声清呗梵和。

平生箕颍志，未免困名缰。赖此营山墅，频年至颍阳。相邻紫云洞，不羡白莲庄。却愧耕夫问，归轩作底忙。

勿谓茅茨陋，栖心即有余。非同诸葛卧，颇类静名居。面壁思禅理，向阳观道书。回头视华屋，缰琐宿蘧庐。

常随净侣叫禅关，熟听潮音丈室间。身逐孤云辞陇首，心如皎月照香山。儒空两悟言无滞，觉望双除性本闲。居守意勤当应现，不须祇到虎溪还。

上相寻芳驻画轮，华貂玉节耀松筠。二南雅丽音盈耳，八体遒妍妙入神。鲁壁再传科斗字，稽山长咏永和春。小园从此增光价，一室荧煌照乘珍。

微吟岸帻思悠然，近对方塘远见山。恩施洛阳均逸地，莫言此地是偷闲。

山人去作山西将，岫幌岩扉掩翠岚。欲问证师求正住，凭师改作潞公庵。

华轩过陋巷，良䜩集西园。雅饮金罍耻，高吟墨客喧。初晴山色静，早夏木阴繁。酷爱君挥麈，清言有会元。

位高才薄困疲癃，竹影泉声梦寐中。定去洛城为逸客，近来书翰学扬风。

窈窕竹间路，清虚池上亭。高情爱寂寂，终日玩青青。汝水环近郭，箕山开画屏。知君于此兴，极目送鸿冥。

斋洁奉祠事，深严宿禁扃。露盘云表见，钧奏梦中听。慎独虔君命，清心重礼经。顾惭温室树，忽此集鹪螟。

凤阁容栖集，心无外虑侵。夜凉秋气早，人静禁门深。大政惭无补，微才恐不任。歌眠听宫漏，兰焰照青衾。

孟秋严庙飨，公衮摄祠官。达向来风迥，方诸溯月寒。剪茅重屋峻，藂甓缭墙宽。仰念灵台厚，恭思王业难。

山僧知我思归意，为我临伊创草堂。闻说绕阶丛巨石，更须当槛植修篁。窗间东望乾元刹，门外南趋积庆庄。便拟半移生计去，不知何似畅师房。

百种闲花草，皆非药笼材。如何桃与李，曾不预栽培。

勿谓闲花草，色成各有宜。君看桃与李，未是岁寒姿。

天地育万物，物物遂其生。何须强分别，不若两忘情。

今日西园集，联裾蜀国英。为君聊置醴，念我昔专城。丽句皆新意，高谈多故情。报君虽拙陋，所应在同声。

重阳节始过，佳菊色犹亲。东篱把酒客，西园飞盖宾。共此林下宴，可类商颜人。清樽幸未燥，无所献酬频。

顺时同乐慰邦民，协气和风应早春。斗运帝车遵大路，云从天步绝纤尘。民瞻玉色欣游豫，岳峙琳宫望省巡。回御端闱张镐饮，兰灯桂魄耀星津。

潭潭相府方高启，岌岌枢闱亦对开。棋布司存邻象阙，星分位表拱天台。乐天善颂传嘉句，虔命叨居愧薄才。仰认圣皇优待意，先时曾枉翠华来。

昔年宝应茅斋主，别后炎凉已屡经。暂入城来缘买药，却骑牛去似飘萍。缑山重访吹笙伴，秘省长虚画鹤厅。一任洛阳人白眼，且看三十六峰青。

四明畴昔称狂客，二室于今号散仙。子晋料登缑岭望，待君笙鹤共升天。

净居高出四禅天，更对伊嵩辟广轩。塔耸千花依鹫岭，舟浮一叶上龙门。云藏古木当危槛，风递疏钟过远村。我有草堂南涧口，一回西望一销魂。

三朝光辅仰耆年，谢政归来作散仙。筑室尚依双凤阙，放怀何必五湖船。清谈倾座簪缨盛，彩服趋庭子舍贤。公伴赤松应念我，早教西去老伊川。

华颠相顾最相亲，同是三朝二府人。曾忝政堂陪大论，又叨枢筦继清尘。我惭蒲柳衰残质，公称夔龙强健身。把酒观言兼恋德，春晖不觉渐西沦。

梁园深雪里，更看范宽山。迥出关荆上，如游嵩少间。云愁万木老，渔罢一蓑还。此景堪延客，拥炉倾小蛮。

平台山芋传区种，久饵能令玉寿延。欲长深根培客土，便期珍味荐宾筵。吴莼顿觉名称减，楚芰须惭嗜好偏。况是丹头推绝品，百金供费亦宜然。

闻说家完乐，仍携山芋来。何烦心助长，惟喜手亲栽。若务丰根本，应须薙草莱。迎知冬荐味，决不减平台。

百卉千花淑景新，主人吟啸惜芳辰。依依绿减随堤色，灼灼红移洛浦春。已爱清香飘宴席，更分秾艳与交亲。邹阳本是梁园客，醉赏犹思濉水滨。

此花犹未发，此酒已先香。独有甘芹意，开樽略为尝。

杲日无亏彰睿圣，前星有庆耀东朝。皇明烛远群羌服，火德乘时众慝消。丹扆焦荣犹损膳，华颠尸素合归樵。夔牙共奏康哉囗，雅咏和声彻九霄。

新诗五首缘招隐，未得西归未敢酬。今许均劳解枢柄，期君同伴赤松游。伊西古寺茅庵静，不到经今八九春。岩谷定知云水冷，宫师常作独游人。斗薮缁尘捋白髭，缄书先去问宫师。仙舟东下能相访，同上平嵩把酒卮。

墨绶前朝宰，桑郊郑圃东。丛祠临大道，遗烈凛清风。顾我才尤薄，与君时不同。历官无一异，得位亦三公。屑屑刑名内，区区薄领中。循良谁复道，贪刻自为功。哲后方勤治，愚臣合尽忠。承流奉宽大，宣泽务庞鸿。此意缘思古，何人为发蒙。神交傥来鉴，潜愿启其衷。

不到伊川八九年，重来风物尽依然。惊回俗梦鸣皋鹤，洗净尘襟漱玉泉。绿筿侵阶当蕙帐，苍霞满目对松阡。天怜老懒优深处，罢听晨鸡彻晓眠。

郊园乍适疏慵意，勉强逢迎已不能。赤米白盐充野馔，蕉衫芒𫏋见山僧。含风古木遮檐角，漱玉清泉泻石棱。田父相过复相劝，早归林下醉腾腾。

东溪伊水东，溪水丘溶溶。两桨夷犹去，双凫上下逢。余波通洛浦，倒影浸嵩峰。荷动闻鱼跃，沙平见鹤踪。岛蒲森剑戟，岸柳亚虬龙。并载惟禅客，随观有牧童。风传櫂讴远，露湿钓蓑浓。不是迷津处，何烦问老农。

五里依仁宅，西邻数仞墙。主人为屏翰，园吏占风光。地胜金瓯小，林深锦襻长。轻烟罩丛桂，幽鸟入修篁。藓色沿茶灶，松阴覆石床。一区诚可乐，三径莫令荒。有木皆交荫，无花不并芳。相期挂冠后，同此事琴觞。

畴昔常闻处士庄，林泉胜景甲山阳。一渠寒水流清济，千仞浓岚耸太行。枋口云归穿古木，燕川风过入修篁。前贤旧业何人继，分与三贤作醉乡。

古寺依青障，高轩俯碧潭。山僧如有待，先扫侍中庵。

导沇灵源祀典尊，湛然凝碧浸云根。远潮沧海殊无碍，横贯洪河自不浑。一派平流滋稼穑，四时精享荐萍蘩。未尝轻作风涛险，惟有涵濡及物恩。

不较平崧与右崧，大都亭阁尽穹崇。太行太室当前后，俱是山家入望中。

公以心如水，开轩俯碧涟。尝虚济川檝，却就钓璜渊。北倚平崧阁，南临种黍田。缘经冶城望，到此即怀贤。

鼎邑从来事足夸，冰台近岁景尤嘉。天平峰秀堪图画，昼锦堂高可宴衙。新表门闾通德里，旧栽桃李相君家。仍闻降志相希慕，林下时乘洛样车。

燕居堂北虚闲地，蔾藿森森欲柱天。中有红梨最翘秀，削成鸠杖佐衰年。初同野叟甘芹味，终学狂翁挂酒钱。分寄一枝公必讶，提携不称葛陂仙。

众卉群芳品自奇，遍形歌咏殆无遗。名过卫国平泉记，数协江淹杂体诗。苏颋祗夸长乐赋，元舆惟咤牡丹词。岂知哲匠风骚美，不间鸿纤尽物宜。

史局郎曹得俊贤，稔闻高誉已多年。山阳松菊抛三径，泗水衣冠戴二天。合作商霖光祖构，犹持汉节滞英躔。河梁欲上难轻别，亦望迟迟驻曲旃。

醽渌如渑味似饴，朝回何必典春衣。序宾留饮觞无算，速父供甘羜更肥。不惜郫筒令远寄，惟忧辽豕得深讥。小家麹糵君谙在，莫使邯郸枉见围。

腊雪应祈沾下土，府公遵命祀中天。定陪仙驭经缑岭，应访禅林过玉泉。和气随风生二室，欢谣继日满三川。悠悠大斾累累印，却爱苏家负郭田。

若比扬雄多一廛，仅同徐勉葺东田。沟塍万亩言之过，却恐增添助役钱。

洛城冠盖敦名教，任是清贫节转高。见说近添穷九老，从初便不要山涛。

远惠奇花自洛城，吟观醉赏动乡情。开编读到安仁传，方信河阳浪得名。

惟有陈园接府城，池塘花竹可娱情。虽然不及芙蓉萼，犹得河桥史馆名。

姚黄左紫状元红，打剥栽培久用功。采折乍经微雨后，缄封仍在小奁中。勤勤赏玩倾兰醑，漠漠馨香逐蕙风。犹恐花心怀旧土，戴时频与望青嵩。

下马入枋口，漾舟缘碧溪。雪消山骨瘦，风定浪头低。数里复登岸，群贤俱杖藜。徘徊岩石畔，寻觅退之题。

昔览传心法，知公素学禅。今游化成寺，使我复思贤。大舍倾高产，多生结胜缘。人琴虽已矣，松菊尚依然。宝地侵苍藓，巍峰柱碧天。撮衣书久失，砻石像犹全。境寂遗尘虑，僧闲足昼眠。欲归情恋恋，缓辔出燕川。

早过燕川渡，千峰插太虚。云开微见日，水浅不渐车。风急樵歌响，霜严木叶踈。缘溪东北去，岩腹有精庐。

昔有幽栖士，兹焉遂考槃。惊眠涧泉响，醒酒谷风寒。列岫开窗见，冥鸿倚杖观。韩文传已久，合在翠岩刊。

愿也乖真隐，韩文旨趣深。本非逃富贵，岂是爱云林。已失豪华望，方萌退缩心。归来老穷谷，村叟共浮沈。

奉祀灵源腊雪余，薄寒风景似春初。因寻山下游三日，惟恨樽前欠贰车。南望思君回五马，北来遗我得双鱼。新诗两首连城贵，百斛骊珠价不如。

一代勋贤孰拟伦，惟公爵德齿俱尊。顾惭参鲁辞枢筦，辄继萧规偃辅藩。每到碧涟思召茇，时倾绿醑忆曹樽。平嵩极目西南望，仁里高闳近鼎门。

旧池疏引透新池，转觉澄澜势渺弥。得志鱼虾争跳跃，无根萍梗任推移。船头欲过冲桥脚，柳眼初开映水湄。借问阿连春草句，何人先把紫毫摛。

骤易铜台守，脂车冒蕴隆。北行如拾鲁，南望倚平嵩。畏日临倾藿，惊飚走断蓬。伊流旧亲友，应亦念衰翁。

渴望甘膏苏旱岁，日趋祠庙罄虔祈。春风也解相欺罔，鼓扇杨花学雪飞。

晋公名画鲁公书，高出张吴与柳虞。幸得魏公挥宝墨，缘公楷法亦颜徒。

治世舒长日，田家事力苏。干戈久不识，箫鼓共为娱。浊酒行无算，酡颜倒更扶。将求太平象，此是太平图。

吾家伊上坞，亦自有椒园。漠漠清香远，离离丹实繁。盈襜常要采，折柳不须藩。每看辋川画，起予商可言。

世道逢消长，人情徇爱憎。光华如石火，明灭似风灯。巢幕堪忧燕，垂天不羡鹏。危心戒行险，视履益兢兢。

以幻能除幻，居尘不染尘。略于歌舞地，聊现宰官身。有法犹为滞，无心乃是真。还将所得趣，试问悟空人。

说幻缘知幻，言尘为觉尘。觉知今亦遣，尘幻岂关身。独体方无对，双修未是真。因君祗夜颂，自愧小乘人。

乞领琳宫作散仙，云情鹤态任天然。荣驱轩驭归仁里，恳拜封章解计权。尺璧时光须爱惜，寸金乡土且留连。铜台事事君夸诧，莫望西山紧着鞭。

向上应无快活人，斯言未敢便当仁。留君且住非他意，好作熙宁第八春。

小圃酴醾烂熳开，盈箱采得寄铜台。当花对酒熏然意，似到清香洞里来。

蛮笺往复写琼瑰，皆是论都作赋才。花本无情亦无语，清香自到邺城来。

已折素华迷雪苑，更将琼艳照冰台。刘郎曾入仙源路，又到唐昌观里来。

骑山楼下水轩东，一室初开待白公。虽是不如南涧上，都缘却有北窗风。衔杯避暑称河朔，飞盖延宾在邺中。解榻况逢徐孺子，馈浆如饭与君同。

满满十分酒，高高百尺楼。于兹赏圆月，况乃值仲秋。天宇浩无际，露华光欲流。西园清夜景，公干不同游。

缅想建安盛，西园飞盖游。初筵会才雅，今夕继风流。月伴昏星出，云随晚吹收。老生于此兴，不减庾荆州。

紫髯真将白云卿，总领琳宫道气清。蕲竹一林曾断买，青溪三弄得遗声。季伦自作思归曲，向秀方深感旧情。虽恨功名非谢傅，樽前更欲听君筝。

五十年亲友，如今两鬓霜。相逢在淇澳，所乐似潇湘。话旧如春梦，听歌放酒狂。压关楼下别，一夕九回肠。

仙禽寿杖垂佳贶，丽句雕章焕列星。深悉至怀形善祷，拟延西景驻颓龄。

青田双戏九皋鸣，屈降仙姿入户庭。宜与衰翁为老伴，雪毛霜鬓共星星。

瑰奇擢秀从王屋，灵寿传名自汉庭。仁者存心安老者，欲扶蹇步得长宁。

美干非缘削治成，挺然修直体坚轻。仙郎曲借扶持力，使助登山蜡屐行。

冻云浓厚朔风严，粉揉琼霙扑绮檐。斗变至和缘帝力，迎知上瑞协人占。晚归渔市蓑衣重，晓上旗亭酒价添。更待三英同胜赏，翩翩赋笔紫毫铦。

盈尺初晴皓采鲜，长空极望势漫漫。铜台不惮三休上，冰井须添一倍寒。舟檝似从云外过，园林如在鉴中看。冬来景象今方好，未到黄昏且凭栏。

念昔多闻友，于今四纪强。滞才君绊骥，叨命我循墙。二月芳期近，三台淑景长。东郊望飞盖，原隰有辉光。

使舰新成泛碧澜，更陪李郭共登仙。深惭一水如衣带，不称君家旧济川。

魏公前岁朝真去，寂寞阑干尚有情。莫道甘棠无异种，至今留得雪香名。

沙路无泥地侧金，满园香雪照琼林。一枝带雨樽前看，还是去年寒食心。

文靖居留日，于兹事胜游。春塘虽有草，夜壑已无舟。召伯昔所憩，魏人今再修。不缘从众乐，争忍过西州。

北土久无临济嗣，宗风不振至于今。方当魏俗依僧宝，须访尧山礼道林。东去恳邀香象驾，西来顿识祖师心。绀园变色慈云庇，蔀屋容光惠日临。理事融通周法界，处时同就听潮音。不分孔老为三教，欲使瓶盘作一金。得度皆欣龟值木，当机尽许芥投针。伽佗孤起开晨景，伊字齐修照溟阴。独愧钝根非了了，宛同眢井自沉沉。愿将天钵清凉水，浄洗昏眸与浊襟。

醒时忙事醉时闲，随分倾杯也破颜。若使玉楼休酿酒，春风应不到人间。

销磨岁月功名内，检束身心礼法中。除却高阳诗酒伴，人间谁解惜春风。

遣使赴西洛，因书问石楠。栽培既已久，围径必须添。布叶应笼槛，抽梢定出檐。丹心与劲节，无惮雪霜严。

酷爱池南栝，当年手自栽。出蓝常有望，生白固难催。得地根弥固，凌霜势不摧。楸梧皆不问，为尔亦凡材。

莫结新情断旧情，斯言明载坐忘篇。心名口诵为深戒，祗恐迷情逐景牵。

郊居诚敝陋，平地见伊光。适值华轩过，仍当煦景长。幸能留憩止，岂敢谓高凉。绿筿缘荒径，青萝补坏墙。劝耕周厥土，问稼保斯箱。处择仁为里，归寻醉作乡。老怀从放达，宴坐绝稀望。后躅承相顾，交情孰可方。清吟委珠玉，雅奏协宫商。似震惊群蛰，如牷荐大房。畏涂逢善友，酷暑得寒浆。三复劳钻仰，词雄韵更强。

下水关楼张别宴，别来惟是寄双鳞。近缘荒政须藩乐，趣办舆梁为济人。歌罢贯珠收画扇，舞停回雪卷文裀。蓬山叔度怜勤瘁，继走邮筒惠讯频。

𫄨绣为章古法传，刺文肖象用功专。他时携去伊川坞，欲并西方皤叟仙。

诗缘大雅成歌倾，器自良工得范模。珍重星郎为寿意，更从兰省辍薰炉。

剧谈亹亹倍尘麾，奇表堂堂对伏犀。易作诗章频有得，难为逋峭岂无稽。回驱大旆龙沙北，归直清厢虎帐西。久困土山缘直道，侃然常耻病于畦。

诏乘巨舰济安流，圣念偏于老者优。堪笑霸臣何琐琐，五湖归去一扁舟。

公书苦惜春光晚，柳絮榆钱扑面飞。惟说名园绝奇品，留花未发待翁归。

去岁曾吟怨别诗，今春醉赏又参差。洛城虽是归来晚，趁得姚黄正发时。

洛表衡皋谷雨天，归来景物尚鲜妍。喜随使旆寻花圃，急趁宾簪赴绮筵。酒拨嫩醅倾绿液，曲调新谱促朱弦。玉堂仙客应潜笑，强作风情学少年。

尝同徐勉构东田，花竹成阴雨后天。为爱宪台宽白简，得随相府赏红莲。清樽屡釂吟情逸，红袖频翻舞态妍。归兴直须三鼓尽，月华况是十分圆。

药饵从来多客至，人情大抵见荣观。戴崇贪赴安昌会，必为东田不足欢。

朱楼华阁府园东，蜗陋仍依美庇中。俭幕深严依绿水，楚台高迥快雄风。四弦清切呈新曲，双袖蹁跹试小童。况是元规兴不浅，归轩争敢便匆匆。

凿开青障启天门，直泻伊流泄汝坟。八节惊涛鼍振鼓，千花宝塔雁翔云。岩隈雨过飞泉涨，谷口风回堕叶纷。龛穴隆穹三像列，楼台华焕两崖分。方陪茜旆来寻胜，不就蒲飧趁茹荤。北里笙竽皆拥从，东山罗绮半酣醺。升堂共睹皤仙貌，策杖同寻古士坟。喜脱貂冠亲野老，幸随态轼附邦君。林峦岑寂真堪赏，市井喧哗渐厌闻。人度长川犹隐映，香销古殿尚氛氲。周生归后兰重佩，荀令行时蕙更薰。晓露未晞珠滴泪，秋花争发锦挑文。群娃散步尘生袜，小舫争登水溅裙。钓叟傍观皆叹羡，禅师迎谒尽欢欣。既无冗局羁闲迹，忍促回轩背夕曛。得向石头溪上饮，从今遂不畏移文。

同云瑞雪符丘祷，喜气欢声动洛师。农事迎知春后望，时寒顺应腊前期。抽毫未见三英赋，贵纸先传六义诗。贤者与民同此乐，下民无复共嗟咨。

万艘潭汇嘉猷里，分洛疏伊尽北驰。远引𫘝风通越货，肇营胜迹在唐时。通渠中梗年滋久，美利重兴势亦迟。漕口罗门今并复，相君一一授成规。

几年洛社盍朋簪，照席琼枝秀出林。月夕同游诗笔健，花时共赏酒杯深。帝纶中出荣开府，使节西驰怆判襟。远寄佳章念衰朽，知君最有岁寒心。

自愧无才济世难，貂蝉挂了谢朝班。襟形散逸尘埃外，杖履逍遥水石间。君亦早抛华省贵，人皆仰羡白云闲。湖溪闻与郊居近，不用拈钱剩买山。

原夏南归寂照庵，潜移性海入华严。从来野寺门风拙，频与西堂受小参。西堂旧有牧牛图，七祖真容列座隅。虽是宗门粗浅法，从粗入细到无余。

好去三摩地，相逢两会家。禅心究实际，慧眼绝空花。闻在东林日，常烹北苑茶。愿将甘露味，余润济河沙。

传闻二禅伯，共是一家风。悟处头头悟，通时事事通。西堂入妙用，寂照舍真空。更有青青竹，菩提法眼中。

一樽江上思鲈酒，两首伊滨忆鳜诗。今日东田遂前请，香梗绿蚁鲙红丝。

西风一棹思鲈兴，抖擞尘缨归旧庐。最忆香山石楼下，清伊深处钓寒鱼。

追思洛社闲游伴，屈指于今太半亡。若到龙门更闻笛，定知悲感似山阳。

使指及门传惠赐，蕲春薤叶水纹寒。相君鼎意多兼济，欲使炎天老者安。

节应桐华始，筵开禁苑新。推恩缘旧物，如惠及陈人。众乐闻天奏，同寅会柄臣。兰肴享丰洁，桂醑釂芳醇。覆育需云广，涵濡湛露均。桑榆垂晚景，何路报尧仁。

窃禄叨荣四纪余，退思侥幸亦无如。趋朝再睹新宫省，解绂还归旧里庐。报国丹心明皎皎，恋轩疲足去徐徐。群公尽出都门祖，盛事光于汉二疏。

遭时方筮仕，涉道未逢源。四纪叨荣禄，三朝忝圣恩。华颠固一节，厚载托孤根。得谢缘矜老，求全愧达尊。懋官非尚德，进秩玷维垣。海纳推涵育，天容示保存。赐筵临黼座，别旨釂金樽。献替𫇴词拙，详延玉色温。云章训深厚，日接宠便藩。穆穆辞宸扆，迟迟去国门。恋深惟有涕，感极却无言。誓竭忠懃志，书绅戒子孙。

老臣为感圣恩殊，趣治轻装觐帝居。锡宴便藩亲凤扆，赐章重叠捧龟书。康时有志才终短，报国无功术已疏。身在洛阳心魏阙，愿倾丹恳上公车。

今古虽殊事不殊，古今贤相事相符。昔惟晋国今康国，皆自西都镇北都。奕叶公台缘世济，累朝名德与功俱。镕成九鼎归良冶，玉季金昆动一𬬻。

数曲清琴达舜聪，瑶津仙苑助薰风。朝端多士知音久，霅上故栖归思浓。命服鲜华新烂椹，行装轻简旧焦桐。乡人若问大檀越，尽在食经千部中。

二圣恩深念老臣，许从休退乐伊滨。重观景物皆尘迹，喜见居留是故人。林下放怀无检束，樽前道旧长精神。公难久作东田伴，却作黄枢秉化钧。

嵩阴累昼结层阴，一夕霶沱济物深。稼穑首资千亩籍，焦劳顿释两宫心。高台便有凉风至，奥室全无暑气侵。利泽定知均率土，保厘再起作商霖。

荐捧佳章频叹服，洋洋盈耳类锵金。老昏拙滞无才思，勉强难为继大音。

引得清伊一派通，三湾相接势无穷。便成渺渺江湖趣，更有萧萧芦苇风。西洛故年为胜地，东田今日属衰翁。药园事迹分明在，尽见云卿旧记中。

文物平津阁，风流太傅山。胜游松岛外，故迹药园间。霜蔀编为屋，寒荆刈作关。窗棂云漠漠，畦窦水潺潺。芦渚炊烟起，萍沤钓艇还。竹经朝雨翠，荷借夕阳殷。幽兴能招隐，高情自爱闲。从来行乐处，携手一开颜。

观鱼最是乐，莫作羡鱼心。退而能结网，所得过千金。

垂钓与施食，乃是两般心。莫作鲁人意，公张取百金。

凫鸥两闲暇，知我无机心。跃渊宜自在，直莫上钩金。

新堂仍设旧青毡，欲使刘伶暂醉眠。何似奇章南涧上，别开一室待焦先。

中和堂饮夜厌厌，逸客峨冠欲堕簪。深荷相君怜老意，改题毡幄醉眠庵。

曹酒清醇饮易酣，接{罒离}倒著不须簪。甘棠旧憩人无咏，何似退归伊上庵。

蜗舍归来多闭户，貂冠挂了不留簪。每登丞相潭潭府，常憩西厢大隐庵。

两两台符世仰瞻，高怀冲淡厌华簪。经纶器业时方赖，难遂南阳卧草庵。

樽前不制泪汍澜，大抵人情老别难。东阁宾朋渐分散，西都风景便阑珊。惟凭鱼雁通书问，祗对松筠想岁寒。公衮还朝副公望，永将天下置之安。

承枉安车访孟津，披云喜睹旧风神。昔年交会心相契，今日朋从意转亲。华发并蒙难老福，清樽莫作独醒人。高门积庆簪缨盛，世上尊荣孰比伦。

郢楼高唱丽阳春，重叠三章妙入神。席上纵欢殊不倦，樽前道旧转相亲。故交共是休闲客，令子今为辅弼人。河内仙居颇优逸，风流雅尚有谁伦。

𫏐别荧煌座，初为半月期。洛城归意切，不独为花时。

自古锦城虽可乐，犹言不若早还家。三城争似洛城乐，只是安仁一县花。

河阳满县花称好，仰望山川难比肩。留钥惠诗锵玉振，采毫洒墨灿星联。樽前毕集邹枚客，舟上同登李郭仙。伊叟依刘心更切，柴车促驾即言还。

雨后全无京洛尘，名园胜景好游人。东田兼有春球探，来就三城报得春。

自别三城十九年，重来旧迹总依然。鲤庭兼是鱼符守，戏彩承颜慰目前。

河桥洛宅近相望，三月花时日又长。𫏐整安车来子舍，为吾特启太师堂。

去年春夜游花市，今日重来事宛然。列肆千灯争闪烁，长廊万蕊鬭鲜妍。交驰翠幰新罗绮，迎献芳樽细管弦。人道洛阳为乐国，醉归恍若梦钧天。

斯干室上上方北，岩伴自为伊叟庵。每到庵中须熟寝，觉来惟共老僧谈。

此庵庵北望伊堂，南望伊川极目长。更有箕山并颍水，连延直入挂瓢乡。

洛浦林塘春暮时，暂同游赏莫相违。风光不要人传语，一任花前尽醉归。

用志专精妙入神，援毫肖象夺天真。能将绘素传奇表，似与公侯结胜因。娄德高僧通夙命，王维善画记前身。师缘素习今生悟，曾写云台四七人。

浅水深山一径通，樵夫涉水出林中。可怜画笔多情思，写在霜纨一扇风。

出处交游数十年，故情勤重见矜怜。东田屡涉求羊径，西洛频陪李郭仙。四路连城归节制，万兵开府壮威权。雅章垂贶尤奇绝，走笔如风似涌泉。

东郊瘠土才千亩，绕舍团椒仅百家。地接玉泉多草木，路经缑岭少风沙。能留过客虽无饵，时对清樽亦有花。昔日相君曾降顾，常忧蜗陋不容车。

国节移全晋，阶符应列星。新开大幕府，俗号小朝廷。风偃殊邻服，威加绝塞宁。归来烟阁上，肖象炳丹青。

北首并州路，旌幢拥画轮。万兵严后从，百吏拜前尘。汉相仪刑重，尧风气俗淳。政成期月报，四海望洪钧。

将军号令柳营传，缓带投壶自适然。一片笙歌闻四面，晋公旧事在龙泉。

晋阳襦袴歌来暮，洛宅衣冠动去思。若到参虚念嵩少，北园南望下楼迟。

常忆东溪溪上坐，相从惟有野僧来。可怜鸥鸟知人意，料得无机总不猜。

倦翼念归林，幽怀动越吟。更回谿叟信，深契野云心。巴里传高唱，英韶继善音。便须传洛社，纸价重千金。

为忆伊川坞，因成洛社吟。永言聊见志，真赏得知心。黼绣频加饰，夔牙屡振音。传家同秘宝，不啻满籝金。

引玉才三唱，投珠已四吟。一钧皆协律，六义尽同心。巨浸倾无竭，洪钟叩有音。鼓行君正勇，怯者原闻金。

师今顺寂去，所寂竟何如。倏尔归无物，湛然同太虚。化成三昧火，超出四禅居。方悟祇园法，又胜漆园书。苏君善知识，言诗更起予。

多年判武学，未改旧官衔。有意将投阁，无人为解骖。师资尽韬略，况味极齑盐。闻说鲈鱼好，归心风满帆。

凤栖佳果玉浆寒，马乳龙须味一般。未敢便教充钉坐，更将冰蜜校量看。

药录虽称性味寒，涤烦功效有多般。从来御宿嘉名著，岂与西沙一例看。

盈襜始自终南采，兼量初从御宿般。寄到邺城人未识，阿通欣跃已先看。

多鱼见馈逾双鲤，异味兼常过八珍。更使伊宾垂钓手，转思东上鲙鲈人。

望月怀珠重紫唇，隔墙闻卖已称珍。奁收箧贮承佳惠，深济颓山病酒人。

君说归期未有期，西风又是鲙鲈时。何当会集香山伴，同赴松窗烛下棋。

君自东都至西洛，风光相赏不相违。瑞雪承露从头看，看到姚黄兴尽归。

暮春修禊洛川游，丝管随登李郭舟。仲损昌言俱未至，凝眸东望不回头。

送君东至伊东坞，东望青嵩与白云。又向嵩云更东去，花前把酒惜离群。

江无行化久，法眼众推尊。不惮南来远，缘从北请频。潮音振祖道，朔土辟宗门。有授传高弟，无遮接下根。慈航拯群溺，慧日破重昏。老守心迷钝，求师求一言。

四个老儿三百岁，当时此会已难伦。如今白发游河叟，半是清朝解绶人。喜向园林同燕集，更缘樽酒长精神。欢言预有伊川约，好作元丰第四春。

九老唐贤形绘事，元丰今胜会昌春。垂肩素发皆时彦，挥麈清谈尽席珍。染翰不停诗思健，飞觞无算酒行频。兰亭雅集夸修禊，洛社英游贵序宾。自愧空疏陪几杖，更容款密奉簪绅。当筵尚齿尤多幸，十二人中第二人。

洛下衣冠今最盛，当年尚齿礼容优。惟公福寿并勋德，合是人间第一流。

喜过西都暂解鞍，樽前不惜醉酡颜。推襟道旧从容久，落笔成诗顷刻间。塞外定知威令肃，幕中常得雅歌闲。相门出相归人望，琐闼难淹侍从班。

今朝自赏家园花，浓艳繁英粗可夸。外监上坡俱不至，紫园仙客共烹茶。

左魏牛黄数十枝，洗妆添色又新奇。金刀剪送三城去，聊助山翁宴习池。

山翁为赏洛花奇，采笔连挥五绝诗。口沫手胝频捧读，兰亭醉墨尚淋漓。

旧说河阳满县花，安仁当日颇矜夸。洛城花品虽奇绝，多出寻常百姓家。

朱轮大旆行春乐，济上山阳景物佳。莫羡洛城花品好，三城本自有朱砂。

后园不见栽桃李，旧尹无能可自知。从使当时曾手植，经今十载亦凋衰。

近知雅会名真率，率意从心各任真。颜子箪瓢犹自乐，庾郎鲑韭不为贫。加笾只恐劳烦主，缉御徒能困倦宾。务简去华方尽适，古来彭泽是其人。

春光垂欲尽，夏景渐增添。郁郁松篁茂，萧萧风雨兼。花心随絮落，屐齿被苔粘。巧啭莺迁木，惊飞燕入帘。虾须穿曲沼，虎爪度前檐。坐久香销炷，吟多笔费尖。云容方霭霭，日色未炎炎。舞鹤倾丹顶，游龟散绿髯。命宾常务率，出令更须严。诗咏当阶药，书寻傍架签。兰芬衣可袭，露润草俱沾。贵近辞金马，编修赐玉蟾。高懽惟自适，独乐未尝厌。赤白曾咨丙，丹青每诮阎。冲和缘养浩，寂寞为安恬。身处贫无愧，心贪道不廉。成文推大手，济用鄙轻缣。视履循清节，祈恩陋杂占。闻韶欣凤舞，在藻爱鱼潜。鲈鲙思鱼艇，貂冠望酒帘。圣时非吏隐，贤业系民瞻。抚事惟公论，摛辞乃自谦。保躬诚易退，康世义难淹。颣句惭无取，酬言幸不嫌。

四人三百十二岁，况是同生丙午年。招得梁园同赋客，合成商岭采芝仙。清谈亹亹风盈席，素发飘飘雪满肩。此会从来诚未有，洛中应作画图传。

邺下才名同七子，六年开幕得嘉宾。屈从颍水投余刃，合去甘泉作从臣。素以潘阳敦信睦，仍于洛孟卜仁邻。士元骥足难羁绊，即见康衢势绝尘。

三川开盛府，万钥主离宫。雪苑延梅叟，湖园奉晋公。因依念有素，出处幸多同。雅会欢言意，今推前辈风。

千载亲逢圣，三槐位忝公。周行簉鹓鹭，渭水愧罴熊。致主曾无术，康时岂有功。台文形雅咏，褒假过优隆。

春色满伊嵩，春花拆万红。欣逢翰林主，还访玉壶公。听赏吹箫凤，陪随飞盖鸿。樽前忍轻别，乐事转头空。

水轩淙夜响，花寨烨春红。中有群书府，恬然独乐公。清吟如唳鹤，高翥若冥鸿。汗简犹多费，时闻橐屡空。

片石长松时下有，青山绿水觉来无。姚黄赏尽东归去，六六峰前会酒徒。

大小钵囊花色好，不知得似此间无。玉华峰下应频赏，绮里园中是饮徒。

嘉实本从南地产，移栽洛土结成时。逾淮未必全为枳，方信中邦物物宜。

载守铜壶逾八岁，渐营凉室与温房。踈帘夏卷清风阁，密幄冬褰爱日堂。窗静坐闻松竹韵，径深行袭蕙兰香。已惭必葺非宏丽，更愧佳章比召棠。

邺下常推七子才，兔园宾客重邹杖。三千里外出疆去，四五年前点顿来。将幕未归惭老大，使旃重到喜追徘。朔风不度龙沙远，只向云中讲信回。

一廛幽趣斗城西，竹映轩窗柳拂堤。园吏每夸风物美，主人常叹簿书迷。碧池荷动观鱼戏，朱槛梧倾待凤栖。惟愿毗耶长者至，莫忧花里有莺啼。

伊叟已先至，兴公犹未归。凭高东北望，一片白云飞。

人生七十古来稀，老境来侵老病随。自算愚年垂九十，也须惭愧耳聋迟。

仁皇当宁久，圣后配天崇。厚德符坤象，先朝定震宫。尊荣三代礼，拥佑两朝功。徽范并慈训，皆留信史中。

圣孝攀慈范，神游冀少留。重明缘积庆，阴德在贻谋。制服从恩重，因山变礼优。白云何处去，雪涕望嵩丘。

榆輴渐出金门远，兰膳深悲玉座空。奕叶舜华推至孝，前朝文母继清风。柏城郁郁依嵩北，石阙隆隆镇洛东。白发老臣何以报，日期西去扫山宫。

乾德符亨会，天飞出庆宁。继明光五叶，启圣协千龄。方保瑶图永，俄悲玉殿青。定知迁宝座，还集太微庭。

厥初丕命集，咸庆长君贤。恭俭敦尧德，忧勤损舜年。象耕苍野地，龙御鼎湖天。帝锡宣英号，鸿休耀信编。

在隐推龙德，重明协帝华。蓼萧均泽及，四海詟威加。就日心方切，腾天驭已赊。攀髯不可跂，泪目送云霞。

令淑王藩表，恩荣代邸尊。笃生为圣嗣，善述在神孙。吉兆凭崧麓，真归傃濮园。宾天虽日远，国本自灵源。

昔重间平乐，中推辅佐功。德容咸有裕，善庆果无穷。以义情虽夺，于亲礼更崇。洛郊春向晚，薤挽变凄风。

千龄逢圣旦，六叶嗣昌辰。睿智天攸纵，章程日又新。车书通绝域，雨露洽殊邻。民罄华封祝，帝思苍野巡。

龙髯攀不及，凤翼附无因。望断乔山路，忧深杞国人。含生蒙舜德，率土被尧仁。罔极何由报，徒能损百身。

元丰圣政洽隆平，溢牍联篇载颂声。皇武惟扬昭七德，帝华克协丽重明。乔山去日乘龙驭，苍野巡时见象耕。忆兆臣民蒙泽久，陨身思报一毫轻。

老臣逢圣运，受眷特优隆。觐礼超群后，官仪极上公。皇慈矜旧物，帝念录微功。一酌尧樽异，三篇说命同。斯心期检玉，不意遂遗弓。声暨要荒外，哀缠普率中。凄凉石门路，惨淡柏城风。血泪盈襟陨，何由报昊穹。

九年四海被清晖，瑞彩重轮照殿帏。间日视朝觐旰食，未明思政事宵衣。存心庶务劳千虑，决意真游厌万机。下土颙颙望霄汉，仙舆直指厚陵归。

老臣八十惭尸素，挂了貂冠归洛阳。芝诏荐临优眷注，蒲轮促起预平章。重辞禁幄犹如昨，今迓灵舆益自伤。勉策衰羸来巩固，临风洒泪厚陵傍。

天圣收群彦，惟公独出群。两朝推旧德，一代仰高文。得位才康世，逢时道佐君。云胡天不憗，抚几悼勋勤。

念昔为寮契，周旋一纪余。佐时君望重，谋国我才疏。雾露常蒙润，阳秋每借嘘。忽焉伤殄瘁，陨泪满襟裾。

名遂营身退，高风近古稀。台司脱屣去，空土挂冠归。仁寿宜难老，朝阳叹易晞。宸篇学丘祷，恩耀贲泉扉。

奕世韦平族，经时管葛才。苍生方仰望，大厦忽倾颓。不憗皇情悼，如仁士论哀。刑山赴真宅，应见国侨来。

蚤预朋从谈燕熟，晚陪枢筦岁时多。心如金石坚无改，声似埙箎久更和。丹凤临池犹未浴，白驹逢隙已先过。相门馀庆簪缨盛，继述皆同谷与傩。

盛德三槐旧，论交二纪深。帝聪闻曳履，人望在为霖。没世犹赍志，康时未称心。孤怀伤殄瘁，清泪满衣襟。

上台三品位非轻，秘殿论思职更清。频倚壮猷为屏翰，合从佥议秉钧衡。颓然处顺君无怛，恸矣怀贤我有情。不独九原埋宝玉，人琴从此绝遗声。

平生投分比金兰，莫逆论心最岁寒。唱第枫宸陪骥尾，秉钧槐府并貂冠。潘阳事契常修睦，相魏亲邻正讲欢。冰井台边星陨后，百身何赎但汍澜。

出入三朝共，周旋四纪同。论交最知我，经世独推公。观水惊川逝，升堂失栋隆。悲怀与声泪，远寄绋讴中。

三朝光辅致升平，九叙咸熙入颂声。独运鸿钧成大业，亲扶英主继重明。圣贤自昔推同德，忠献于今重易名。清庙已闻从配飨，哀荣不独在佳城。

三朝辅翊秉鸿钧，功在旗常泽在民。黄石授来为帝傅，赤松游去保天真。达生优享高年福，出世轻遗大梦身。自古陉山多吉宅，国侨裴令继芳尘。

二府陪游垂二纪，服公哲范每思齐。留心旧典皆驯致，从事新书悉顺稽。言发清风常穆若，心停止水更渊兮。先朝付嘱非无谓，必为其仁在放麑。

龟蒙启土世传荣，犹倚耆英作政卿。及见伯禽亲拜后，方知遗爱在元成。

穆穆罢朝嗟不憗，冲冲停市叹如仁。生刍絮酒难亲致，薤曲书成泪满巾。

贤书蚤入英雄彀，冠岁高驰贾马声。一纪玉堂司大笔，两朝金鼎主和羹。天边遽失骑箕象，川上犹思用檝名。欲识圣恩优异处，密章重叠贲佳城。

去春解组遂西征，曾辱都门出饶行。席上诗成光退迹，樽中酒满叙离情。经年方叹音容隔，此日俄惊柱石倾。羸老不能亲引绋，临风洒泪湿襟缨。

莫逆论交司马丈，君心知我我知君。同谋同道殊无间，一死一生今遂分。八十衰翁如槁木，一千余日是残曛。前途若有相逢处，尚以英灵解世纷。

留滞周南十五年，成书奏牍过三千。东山方起为霖雨，大厦俄倾叹逝川。密有忠言如药石，别加优礼赐貂蝉。两宫痛悼皆临奠，祗为皋夔志未宣。

昔有乡贤阳道州，亦闻比近有松楸。新阡便合开三径，同气相求好并游。

傅岩旧迹今犹在，兼与安平祖庙邻。贤相裔孙还卜宅，先畴吉土是归真。

朝路相从三纪余，更陪国论对钧枢。康时远术推贤业，造膝嘉猷协帝俞。盘结方资庖刃解，旱干犹望傅霖苏。寝门遽有人琴叹，老伴调零道转孤。

洛城曾与公相别，已为人生老别难。今作绋讴成永诀，满襟悲泪转汍澜。

西豪居在许东偏，丹旐遥遥过许田。欲问相君真宅处，高平吉地是新阡。

友会朋情二纪余，金兰投分更无殊。凤池晚接经邦论，龙陛晨陪步武趋。起副民瞻方倚赖，用为霖雨待昭苏。如何奄忽公先逝，自叹灵光老益孤。

贤业虽长命不融，从来此恨古今同。为霖作砺君家事，未尽舒张数已穷。

常爱龙潭龟岛上，移床醉卧绿髯中。茂林修竹皆如旧，惟叹人琴遂一空。

自昔朋游今五纪，断金连璧附英翘。学通经史蒙三益，心类松筠见久要。白首郎潜甘寂寞，清时吏隐甚逍遥。年逾九九诚无慊，惟叹人亡与道消。

金兰取友务端良，仲损于余极久长。蚤岁倾怀论管鲍，晚年修好结潘阳。人琴忽起芝焚叹，箫鼓俄随薤挽伤。不到寝门亲一恸，临风老泪独浪浪。

蚤擅才名重，天资德望崇。大勋缘定策，美利在和戎。一代推人杰，三朝倚栋隆。音容虽已矣，永誉更无穷。

鼌董经邦策，皋夔济世贤。频坚挂冠请，未及纵心年。蚤遂赤松伴，晚参黄蘗禅。悬车垂一纪，筑室冠三川。潇洒山中相，优游地上仙。尊荣兼寿考，五福在公全。

我愧才无取，公常问不能。白麻曾并命，黄阁遂同升。调燮彝伦叙，将明庶绩凝。如仁今奄忽，昭代失良肱。

去年春作耆英会，一坐簪绅仰典刑。今日共嗟天不憗，惟瞻英范在丹青。

达观定知无怛化，常情未免怆离魂。邛山土厚虽埋玉，遗烈余芬万古存。

蚤岁驰声犹未冠，锦标独得冠词林。四朝出处身名泰，五纪游从事契深。居守北郊依旧德，退休西洛负初心。白龙泉畔青乌兆，引绋悲讴泪满襟。

昔年壶洛赴三城，华发青云叙故情。今日人琴俱已矣，犹传乐府沁园声。

天圣年中始得朋，后陪孟洛两交承。追思往事浑如梦，老泪如倾自不胜。

前岁公图归洛中，待君同赏状元红。人间万事难如意，须把兴亡付坏空。

出处交游五十春，洛城晚岁卜亲邻。东斋锦襻清谈处，今日重来泪满襟。

大抵神存体不留，万安山下宅松楸。平生燕集歌懽友，伯寿应同泉下游。

每读龟书鸿范篇，人间五福是高年。公年九九虽无慊，散尽耆英我屹然。

置向谯楼一任挝，挝多挝少不知他。如今幸有黄䌷被，努出头来道放衙。

昌元建邑几经春，百里封疆秀气匀。鸭子池边登第客，老鸦山下着棋人。

莫问竹风来不来，竹间已自绝尘埃。贪看池上能言鸭，小立桥边称意苔。

楚泽荃蘅尽化蓬，自须高谢脱池笼。从知鸠鸟真无赖，犹使瑶台关有娀。

去岁营船隩，今朝馆汶阳。海空沙漠漠，河广草茫茫。家国哀千古，男儿慨四方。老槐秋雨暗，孤影照琳琅。

辅政何时退省闲，清平告老谢簪冠。两朝耆宿真英武，一代谋谟实柱桓。太史尚瞻星有烈，小民犹念德无寒。谁知我辈登枢要，严貌冰威祗肃看。

平晓何人汲井华，辘轳声发散春鸦。开园更有四五日，映叶尚余三两花。宿病岑岑犹带酒，无眠耿耿不禁茶。自嫌行乐妨年少，遽索篮舆且向家。

长剑并弹霜气豪，白虹半折秋云高。濯缨洗耳更何处，世人回看轻鸿毛。

潺湲北山水，缭绕南城皋。晴滩锦石乱，击触春湍高。谁谓溴梁大，不能容鲂鱽。临流自缩手，揭厉应徒劳。

