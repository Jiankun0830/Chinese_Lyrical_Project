物生本不同，所贵以形似。如何小草间，或作潜渊类。宛然花叶分，有此尾鬣备。如以柳贯腮，十百共一蒂。可肩比目鳞，与世为上瑞。稽首蓬莱宫，愿附花鸟使。

北风撼坤轴，飞雪封高崖。万草坐冻死，不复存根荄。蔚然苍山底，有此紫玉钗。本无尘土侵，宁畏霜霰埋。偶为樵牧知，遂与薇蕨偕。坚瘦故耐久，苦森终怒俳。未免一时出，肯事众口谐。可以寄乐天，时供八关斋。可以送庾郎，三九代食鲑。朱门厌燖煼，嘉蔬日谁差。飞觞失行次，可口相推排。尔来走缾罂，遂费登山鞋。文昌列宿光，骑省后人佳。居官乃退步，养气能实骸。一箸须子同，苦硬求吾侪。

淮人为水族，庖脍亦已巧。田间有鸣鸡，性命得自保。吴人口垂涎，捕取穷浩渺。于吴产或多，于淮求则少。要之业境会，食债良自绕。予也家淮南，游吴尝草草。平生下箸处，但觉皆羊枣。不论赤𩽼公，亦及长须老。何况鼓吹部，可作钟鼎宝。世间多空中，所见徒有表。至美不外示，鱼鳖岂皆好。君看十月鹑，羽翼甚轻矫。变化须臾间，不念旧池沼。食鹑乃无言，食蛙或颦愀。鹑蛙等无二，妄想自颠倒。舌根无尽期，所得在一饱。哀哉南路徐，食方说燖煼。但俱供芋羹，不必著锦袄。较之食疮痂，岂但能稍稍。

赫日方正中，忽见第二月。老木盘硬枝，扶疏真桂叶。烟云成显晦，弦望靡盈阙。初无大小余，可以历没灭。但能照行人，千古此山侧。却笑天上轮，昼夜不停辙。

伯龙营什一，抚掌鬼在侧。燕公铸横财，地下万炉执。贫富有物司，得失难智索。我今竟日餐，或待门生设。朝园𣃁菜根，暮火团松节。黄奶坐上座，方兄行禁谒。安能决余波，可以润子箧。俯视腰一围，何时解三篾。荐福纵有碑，震雷即惊裂。读我送穷文，还君乞米帖。

周党过仲叔，菽水无菜茹。我槃有枸杞，与子同一箸。若比闵县令，已作方丈富。但令齿颊香，差免腥膻污。我寿我自知，不待草木辅。政以不种勤，日夕供草具。更约傅延年，一饭美无度。解衣高声读，苏陆前后赋。

桂花老月窟，堕地散金蕊。长忧风雨余，失此香旖旎。抚树三叹息，留花姑少俟。枕中有仙方，解使香不死。蜜蜂喜输粮，余润获渐靡。瘗深阅三月，发覆验封玺。虚堂习新观，博山为频启。初从鼻端参，忽置秋色里。氤氲缥缈间，可以降月姊。自兹闻四时，何止名七里。

端居倦来往，春去谁与娱。眷眷斗升米，翛翛东南都。薄暮喜穿屐，同游又吾徒。念昔始经此，污邪祝满车。及今几何日，立苗还欲疏。怀新舞翠剡，生意蔚以舒。吾生将安之，土偶之与俱。清夜梦乡曲，未觉田园芜。他时招子归，把锄春雨余。

菖蒲秀端午，黄花作重阳。万物各时行，半岁遥相望。云何忽并开，相与同一觞。仙人九节杖，东坡一枝香。洗去仲夏热，如逢晚秋霜。均是酒中物，俱使吾年长。莫夸雨露私，勿笑草木狂。登高阅竞渡，乐哉未渠央。

英英屈大夫，遗骨沦湘湄。楚人念何深，叫空冤水妃。虽无些词招，顾有铙鼓悲。忆昨上巳日，纵观金明池。突殿隠负鳌，长桥低卧蜺。诸公贵人来，珠幢绀幰随。两军各气焰，万楫生光辉。龟鱼戢影避，虎龙挟翼飞。想当大军后，益觉游子稀。况我中兴君，高拱绝宴嬉。羁人老淮楚，古寺临长溪。节物亦撩人，风俗自随时。往来两舴艋，规模具体微。邑人乐丰年，聚观眼不移。捐金赏先至，顿足助绝驰。在昔攻战具，今但娱群儿。因而语兵法，可以威四夷。八宝水中央，大海压左圻。其中椎剽奸，连舰扬鼓旗。先事能预防，在易则见几。作诗示周郎，赤壁有成师。

方床洗湘斑，夏簟织蕲笛。谁与同卧起，青奴甚相得。嘉哉直节君，契分近愈密。深林捕猫头，乃复枕上膝。直从无热天，径下清凉国。早晚报平安，一觉我自适。梦中从我游，子猷推第一。

良夜天彻幕，林间月如筛。解与竹传神，月娥真画师。东坡元不死，鹤驾相追随。习气未扫除，戏笔聊一麾。调和水墨匀，幻出虬龙枝。图成不挂壁，掷地容俯窥。欲进复小却，尚虑鞋底泥。

薄暮欣暑退，吏散列闲屋。冰厅冷如水，孤坐一巾幅。久绝青绫赐，仅免床下伏。何尝语丁宁，但愧头蓄缩。频年耗太仓，初夜费官烛。枕书倦已抛，梦蝶来更速。咍台到天明，从人笑列宿。

去年玉笋班，仰视见櫑具。论事似陆贽，任事似裴度。今年起衡山，出守非不遇。床头看周易，象在益长裕。解琴须更张，谋国乃疾固。要开天地炉，更使万物铸。可怜冰氏子，大似铁𬬻步。自谓乐于贫，公乃知其素。来删城旦书，聊免吏部注。祝公早来朝，为上宽北顾。

天方六月暑，君有千里行。相从苦不款，惜别难为情。发轸子胥山，落帆石头城。火云午尤奇，水风晚更清。辉辉萤自烛，嘒嘒蝉争鸣。今代太史氏，昔者兰台英。人如晋宋间，诗与颜谢并。吾君志恢复，求士出至诚。玉堂紫微省，待子来经营。

澹澹烟覆渚，呜呜角收声。白毫万丈光，下注千山倾。良夜三五时，玉楼十二城。皇天老眼开，碧湛双瞳睛。窥我读书窗，徘徊到天明。风从树头来，挟我入太清。飞萤转蒿丛，熠燿徒营营。露气下庭宇，秀爽凌冠缨。以兹无尽景，对此不平鸣。不如使云遮，寂历忘吾情。

退之传毛颖，步骤过迁固。当时不入眼，怪笑且惊怖。柳州极不平，裁书细说喻。浮云蔽两曜，凭虚亦暂驻。何伤黄道行，终古元气聚。呜呼古今一，吾其秘缃素。

急滩上水船，进寸辄退尺。老夫敢稳坐，解衣起佐刺。凡我同舟人，有力俱不惜。已济各相贺，可以正枕席。反观顺流人，如电亦如射。艰难与快意，等是时行役。月落东方明，云收远山碧。翩然两白鹭，过眼已无迹。天地正尔宽，何苦自跼蹐。脱带且腰舟，歇我履一只。

西枢镇番禺，绍圣之初年。覆露落南人，雅意极周旋。六尊南海春，万里罗浮仙。先生洗破觥，使者张空拳。五十有六字，至今星斗悬。君持泽国节，我赋囚山篇。欣然故事修，要使家法传。礼等百牢我，情均一觞天。夜来灯有花，不忧爨无烟。但恨语无味，何以追昔贤。

我柳已飘絮，我笋亦上竹。雪毡密盖地，犊角横入屋。兹辰略行园，喜色动眉绿。炎荒异中原，气候少清淑。一日具四时，旦暮变寒燠。而我于此间，兀若蚕上簇。但爱草木长，遂使杖屦熟。喜甚得小诗，意断语不续。尚可羊何和，不用唐衢哭。诸公幸无事，来不待休沐。床敷三百棋，胜负任反复。

山川有佳处，神物严守卫。自非夙有因，孰敢发其秘。众壑拥流泉，青间见白沸。洗我杖与屦，时作深入计。要须乡道先，行与老人值。指我洞壑已，忽不知所诣。𣃁荒刬巨石，稍去眼中翳。豁然大厦开，位可百人置。嵌严一日出，自此沓游骑。开山属老夫，爱山必同类。甚畏长风寒，当暑皆敛袂。欢伯遂行登，相引入胜地。

南来不赢粮，随身一竿竹。四年钓曹溪，溪水香可掬。求方驻隙驹，辟谷起黄独。五十止欠一，何地可归宿。今晨祖师前，一掷杯珓卜。去以六月息，来期七日复。往事一局棋，信手不必覆。吾生行休矣，自此生处熟。

北极元轩气，受命惟尔独。四方散子孙，万里异闽蜀。戴谱六十一，岩谷无遗录。段记三十九，冥搜出隠伏。世若不尽见，谁为合其族。儒林老丈人，与世谈无欲。开轩延十君，跪坐进三沐。高低列云来，新旧间伯叔。团栾十家春，门户各清肃。客至为卷帘，赞名问寒燠。一见伯玉辈，遂使季子服。我欲作竹史，就君求品目。

坐对研旁峰，卧阅屏上山。一事不挂心，万病方穷源。吾君礼南郊，吾母望北还。一岁几得书，五年阙问安。是自取之尔，尚复何所言。手种庭下梅，花开聊喜欢。系日既无术，缩地良独难。

德人大江南，壶歌温玉帐。三岁丰年玉，民倚嵩华壮。政碑满七尺，赐盖高一丈。平生诗有声，行与李杜抗。余力到行草，妙合晋人样。如此未赐环，颇复辜众望。前时幕下生，今作倚门肮。故国动远思，一夜清江涨。身如龟甲卷，书自鱼乙放。南风造新凉，爽气来叠嶂。壶觞得自引，茵鼎保无恙。愿公介厚禨，中卣调秬鬯。

战休左触氏，梦破大槐国。肝胆方一家，燕越非异域。是中路坦平，本自无降陟。乾坤有乾坤，无极复无极。海角尽东南，天门洞西北。万里无寸草，何人不相识。亦有鼓刀儿，大烹举铜鬲。

问学要根柢，文章忌雷同。字求反切当，义用训诂通。纵之逼论剑，收之入檀弓。平生苦我心，不如作一农。林间潇洒侯，川上赤𩽼公。姑从贤者乐，勿笑鄙夫空。秋宵引佳月，暑昼追凉风。如此了一生，我其塞上翁。

戏语陇头子，与若本等夷。朱紫强包裹，本非我所宜。失脚落番山，杳杳随风吹。将买二顷田，树以枳棘篱。还我本来面，度今正其时。此策我自决，欲问其从谁。譬彼沈疴人，忽然饮上池。穷命可抵虎，宁畏山林魑。

老火已退师，寓客不忧瘴。静坐窥物理，一一见情状。用起举拂子，功成卓拄杖。五行更主事，衰绝变生王。此身属造物，穷健胜美恙。

厌晴思滴沥，闵雨思开霁。姑欲快吾私，岂暇计丰岁。身如姑射山，物物无疵疠。可笑建除家，卜日论开闭。堂堂百年中，顾已阅半世。徭蜑且友朋，百粤即鲁卫。

子房悯浊世，意欲一洗为。五日老人约，何乃数后期。功成去学仙，辟谷从清羸。岂不知自苦，反复加深维。志士极钻仰，坚高今益弥。是为万世法，何止帝者师。宁知取履时，几欲真殴之。

兹辰驭北风，所至有东道。把袂问浮邱，馈芝走商皓。著裙拜木公，献宝出富媪。气平四大和，以此可却老。长生等终古，彭祖是亦夭。有客诣理窟，相过或谈妙。再拜有所乞，乞我如瓜枣。

南来走炎荒，北归定寻思。一生困坎𡒄，忧患真吾师。堂中木上座，万里唯尔随。方幸得良喜，那肯怀秋悲。但令今可行，勿愧论少卑。少时不解事，日日荒于嬉。投老又懒惰，得一或十遗。戏我过此生，造物真小儿。

中夜念凉天，搔首坐待旦。北风鸣屋角，此怀忽凄断。儿曹计伏腊，极力供井爨。忆昔冬来南，骨肉遣星散。念兹岂人为，稍定理丝乱。呻吟裘氏地，皆是儒与缓。往语执金刚，勉力守门闬。倒囊留一钱，且免用鞭算。

囚山无他谋，治生出下策。载之百漏船，吹以无孔笛。一饱久定矣，誓不为欣戚。家山天一方，何地休行役。天其调伏予，中岁遭远谪。养成一牯牛，露地见纯白。

夜帆起奔牛，乌竿鸣五两。百年几寒暑，两岁五来往。竟不到惠山，闲日真难享。闻道山中泉，煮茗蒙珍赏。当年京浙递，不洗牛李党。故人在邑中，乃汉三径蒋。欲击月下门，正想鼻雷响。兹山君常到，此约吾又爽。且复卜后来，归程一阳长。

通途无宁轨，世网阔遮逻。九迁食肉荣，一饷在堂贺。泥深迹逾深，时过事亦过。要之钟鼎饱，不及薇蕨饿。吾知此理明，甘作蚁旋磨。丈夫当勇决，勿使良便蹉。黄龙百丈间，山围天几大。往丐一椽茅，抚枕得高卧。不能赓梁噫，且复翻屈些。卖药足生理，故是伯休那。当年白鸟盟，肯为青衫破。微官亦漫尔，弃去不啻唾。王子里中人，到处成稳坐。傥不食前言，扁舟在公左。

龟息六用藏，禽戏两翼张。俯仰何自苦，要与宇宙长。深山具灶火，煮沙烹硫黄。此又出下策，中干外徒强。我有不朽计，事具泮水章。佳哉罗江东，意师张曲江。重席坐日永，脱屦来雁行。举盏醉六经，抵掌谈三王。青云去一蹴，寿域开八荒。始知吾道中，大有却老方。以此施其母，何疑寿而康。煌煌忘忧花，秀色迎朝阳。愿子多酿酒，容我时登堂。

绕郭寻好山，直北得睹径。一重复一掩，间度略彴峻。溪声出左方，环玦步相应。万木俨扶持，四山拥清润。高疑星可摘，况乃斗之分。诸公恨到晚，六月宜问信。颇闻开山老，说法起众病。坐受於菟降，了不怀寸刃。山僧诧神通，辩口纷若磬。我岂必胜哉，渠自有佛性。

东皋有佳致，中夜雨一犁。喜笑作春声，麦块青欲齐。浅濑发清响，陈根出新夷。红情颜未破，翠颦眉上低。练巾已堪岸，藜杖始一携。殷勤遗好音，胡卢来劝提。

庭槐著老花，佳兴渺澄江。束书望故国，飞帆响篷窗。白袍看先登，唾手筑受降。从风靡彊燕，举火烛老庞。秋天鸿鹄高，惊到中叠双。闺人侈宵占，玉虫缀灯缸。

君到洗沐已，蜡屐款北山。吾祖山中人，凛然千载颜。其旁马鬣封，近去龙衮间。通鉴恰施行，新经宜少删。世上有公议，渠自明忠奸。物情有报复，天道则好还。

昨日天子诏，痛念并州儿。傥有长毂动，何忧折棰笞。似闻当宁叹，颇牧今何之。岂惟一方痛，其势又类腓。策士仍三年，侧席收六奇。谁当挽天河，洗出中兴碑。

笔端忘杻械，舌本贵温润。明明获麟书，作世大龟镜。哀哉束高阁，斯文久不胜。皇天开老眼，牵复首拜命。秋来举子场，谁领斯文印。向来针膏肓，必古司农郑。

念我答飒久，区区劳此生。借屋就瞿昙，长湖绕厢潆。未了文字债，截蒲坐纵横。天公喜相我，贶以秋风清。他年载兼两，策勋首短檠。饥吟愧峨冠，谁知此心倾。

孤城挟龙虎，盘礴纳万象。冯夷遵节制，旦暮过稽颡。君今搦寸毫，意与孤鸿往。雄豪揽千古，光彩发万丈。忆昨吏三年，到今余梦想。古寺壁间名，劳君拂蛛网。

我缾无储粟，世累如缀缨。读书寡见功，一饱不可营。鳞差四百指，习惯啼饥声。天岂私贫我，客气略已平。安能事计然，且复师渊明。傥有故人问，但如诗所称。

高轩过我数，相对心迹清。共乘殿角凉，剧谈新月生。稍作莲芡费，久绝壶觞倾。告我买夜航，幞被催宵征。秋晚破敌归，连营稍休兵。青云付一蹴，齐晋多世卿。

金钱晕花山中奇，七日雾雨人不知。一朝跃出从於菟，毛群惊骇光陆离。钓竿在手身在野，未用声名动天下。久幽则见理则然，世间岂有终藏者。道人见笑皮为灾，羔裘要袖孰剪裁。男儿独患无文尔，圣世何忧不遇哉。

泗滨石窟如蚁族，巧匠琢山如琢木。不问人家与官舍，轩窗随分作岩谷。符离城东石更多，天划神刓相倚绿。当年来过玉局翁，拄杖敲门步幽麓。翼然危屋谁所兴，赐以嘉名号群玉。翁家自有小仇池，壶中九华伴孤独。经行趣尚绝世姿，丑好例皆蒙纪录。银钩烂烂照无穷，走马来看僵立仆。是时官梅香正阑，亦有海棠红映肉。老翁盖棺二十年，世上遗编数遭狱。只今见字如见人，满眼清风乱庭竹。想当入海期汗漫，云车屡下仙山曲。仙山缥缈虚无间，我欲凭之两黄鹄。

汉时长安雪一丈，少陵有诗不吾诳。今年广陵雪一尺，忍寒长作缩龟状。从来穷巷说多泥，自是泥深劳拄杖。闭门不出动经旬，出门无路将何向。故人乃遗咫尺书，远祝长须问无恙。湿薪如桂米如珠，有突不黔旦逾望。但携古鼎烧黄连，香穗流珠凝碧帐。{山/酉}崒窗间石数峰，气凌太华嵩衡上。黄杨冬青压余滋，碧幢羽盖排仙仗。蒿庐赖有此清绝，兴来何用山阴访。飞鸿似带燕山书，重冰怕结黄河浪。玄冥得意愈自娇，岁律回春未全壮。吾君曲轸天下寒，语到三军真挟纩。自怜难备绝域使，规模但可山中相。起来举手祝羲车，何日金篦开眼障。

王者有德琪树生，兵马欲洗银瓮出。天将以宝奠中原，何用真如传恍惚。沙寒汀冷鹭啄冰，藻暖饵香鱼近罾。梅花抱蕊不肯吐，敛衽且让天花升。朱门歌呼正围妓，江上猎围飞铁骑。惟有书生无所为，下帷煮茗候汤沸。

宵分猎猎风翻帏，平明漫漫雪拥扉。高妆老树枝不举，深压野麰根渐肥。削平履迹顷刻尽，吹落杨花从来稀。饥乌大有在陈厄，循阶入户冷不飞。我曾倚赖东风暖，驱儿出市典衲衣。不料玄冥贾余勇，小窗无地逃寒威。起来砖炉荐软火，敢营肉阵张妓围。认香寻梅亦不恶，敲冰煮茗宁皆非。扫除习气几时了，忍寒琢句声益微。东坡先生六一老，当年格法谁遵依。不量吾力效跛蹩，从今望炙晴檐晖。

飞龙翔麟夜不关，房星之精下人间。一鸣堕地势千里，四十万匹中如山。皇天生此意何在，天意有在平百蛮。百蛮款塞皆稽首，干戈包尽於菟斑。剪成三鬃代官字，濯之太液登王闲。紫坛谒天五使出，玉辂扶日双轮还。宝鞭不用绣鞯稳，扇筤前开曲盖弯。方知徐行备天仗，绝胜疾走周人寰。开元距今四百载，人物风流无一在。如何两骥今尚存，好手传神能不坏。请从此画究规模，便见当时似三代。

天公号令今年早，阿香动地连催晓。今朝才及七日人，却见长空六花扰。我独砖炉坐画灰，扶杖出门愁屐倒。细挑生菜羹鼎香，落尽梅花妆额巧。诗成思发在花前，更愿晴多怕晴少。君不见贞观有道几成康，谁其致此唐文皇。一时献纳尽豪杰，郑公臣征尤激昂。当年入见适此时，见谓人日宜相当。有如此人当此日，整顿乾坤才顷刻。

钻破故纸我拙计，该贯众史子得意。签排百部象齿悬，陟厘万张蝇头字。分甘遂如百两金，作苦耽成五车记。地锦天花出妙机，琼田水英生爽气。诗成欲度甫白前，冠弹请继王阳起。天门冬夏鸢尾翔，香芸台阁龙骨蜕。任真朱子老无用，得时罗君政如此。今宵月白及风清，想君不作呼卢会。泉石膏肓肯过予，饮量定能加五倍。

霜清十月天无风，行宫缥缈祥云中。重重绣岭光相通，庄严具足无遗功。泉鸣三汤春蒙蒙，合欢皂荚双垂红。人间尘垢一洗空，玉声璆然出房栊。鸾吟凤舞纷层空，岂不大胜游月宫。向非道子妙绝笔，那见开元全盛日。槎牙老木青铜柯，坡陀巨石苍玉质。石言木应若何闻，阿房兴废才顷刻。乃知吴生有深意，一时心事能貌出。臣非丹青好画师，臣以画谏乃其职。此山此事姑置之，此画当今须第一。

一日射雉六十三，命中要是人所难。一日射虎三十六，骁勇无前谁不伏。沙平草软雪泥干，手拓弓弦腰两镞。祥麟选马捷若龙，翻身已堕双飞鹄。拜贺将军箭有神，摩旗拍鼓轰相逐。锦褾大袖挂虚堂，勇夫视之心发狂。不如缓带毡车上，举酒割鲜殊不忙。

巧匠斵山取山骨，媪神拱手不敢惜。因隆作防漥作池，以金为声玉为质。藉以绨衣便挈携，置之乌皮长拂拭。忆昨随计西入关，太学三年同寝食。晨昏缀缉困蝇头，岁月磨研取鸡肋。时来偶题千佛经，吾自无功子何得。祇今懒慢大可笑，身外了然无一物。经时不脱管城帽，子宜不赐汤沐邑。我今容子乞身去，却到安宜宰君室。宰君真是潇洒人，文章机杼乃自出。陈玄毛颖费追呼，子坚而厚宜比德。从兹去给上方札，便当入珥螭坳笔。切勿劝草封禅书，亦莫上献开边策。愿君发明错与谊，昨奏条画今所急。忠言谠论闻四方，砚乎汝为不失职。

昔时桐乡汉九卿，家在淮南天一柱。石麒麟冷一千年，子孙不敢去坟墓。我之曾高主宗盟，昭穆亦与公家叙。不容妄继酂侯萧，何尝敢掘城南杜。深山大泽堑劫灰，甲第名园走狐兔。飘零直见似人喜，何况乃与吾宗遇。为善本求乡里称，浩叹正坐儒冠误。出参留守入坐曹，抑亦为此微禄故。灊山山高灊水深，眼前谁作藩篱护。心随大信小信潮，梦遶长亭短亭路。生涯旧欠钱一囊，归装或有经五库。今子新从彭泽来，归去来兮几时去。一杯且遣客枕安，百尺竿头同进步。

酒酣侑坐展博局，分曹并进角马足。过关验齿出天衢，入关未掩绕日轴。十骥并驱纵来往，一将折棰制起伏。击前叠后看腾骧，避堑守狭良局促。缓时必若出门殿，妙处正须蚁封逐。孙膑能令田忌胜，诸人徐贺塞翁福。障泥在前解则行，杜蘅可采带宜速。莫疑檀溪坠三丈，终使青云成一蹴。吾家款段乃如狗，敢上夷涂陪骥𫘧。但能书与尾而五，未免以策数曰六。归欤秋满华山阳，苘麦倍收连苜蓿。

樯乌逐风不停飞，尾燕掠水东复西。蛮弦金拨窃私语，行客转头声更悲。扰扰云吹宝鬟绿，新妆半隠朱帘曲。无限柔情指下生，谁道弹丝不如竹。谷儿指法来帝城，曹供奉传新曲名。香山居士家有此，何况更闻江上声。路转溪回双橹咽，弹尽胡笳十八拍。山头日落暮潮平，一带荷花自秋色。

数夕一梦吴淞江，两桨飞度荷花乡。刳中山骨泥数斗，趁雨屈盘三节藕。镜面光寒溢井花，四顾无人下渴鸦。老翁真个儿童似，我非韩公亦儿戏。绿茎亭亭忽独立，帘疏不隔香直入。宛若船舫坐促膝，遂使江湖在方尺。虽无太华藕如船，定有庐山房似笠。

楝花角黍五色缕，一吊湘累作端午。越人哀君檝迎汝，呼声动地汗流雨。鱼虾走避无处所，小试勒兵吾有取。楼船将军下潢浦，佽飞射士彍强弩。大堤士女立如堵，乐事年年动荆楚。却忆金明三月天，春风引出大龙船。二十余年成一梦，梦中犹记水秋千。三军罢休各就舍，一江烟雨朱帘夜。隠隠滩声细卷沙，沙浅滩平双鹭下。

有韩太尉淮阴家，十年种木今开花。松阴渐可张翠葆，桃蹊久已蒸红霞。早来雨过着芒𪨗，曲沼镜平清见沙。道人从我似支遁，公子立名非务华。剧谈坐致千岁日，默诵初无一字差。主人负重守且将，一手撚箭腰黄蛇。因来小集休沐地，何时共听归来笳。饥肠欲饵桄榔粉，香身要采毗陵茄。凉风翛翛引佳月，归兴忽起从栖鸦。谁怜老我夜不寐，儿曹见祝无多茶。

雨江洗出揉蓝天，结璘下铺白玉筵。尾箕斗牛珠一穿，连晖接影堕我前。整襟危坐天地默，不知夜漏下几刻。飞萤一点从外入，白露下湿桂子香。蓝桥云英正卖浆，金盘荔枝龙眼双。

我闻校书如扫尘，尘随帚去辄随有。萤窗孤坐志不分，帝虎鲁鱼相可否。榻上诸公富贵人，安能办此铅黄手。绿柳啼鶑耳畔春，翠袖弹丝眼前酒。如何复窥蠹简尘，又借管城公作帚。画史画名不画实，润色丹青传不朽。我是瀛洲旧校书，挥汗磨铅胝两肘。当时万一见此图，诸郎不免涎垂口。

政和圣人拜贤书，陛胪春晓传天衢。集英殿下八百众，一时如公此策无。万口一词期第一，擢之第三众不怿。诸公贵人愿相识，戒阍走马要君入。君言不媚有药石，国子先生乃例得。我亦跪起就穿执，妄意得蒙子公力。六年一别安宜北，忧患压人气不出。闻之减米符离日，首阳激贪用一律。呜呼四海鸣锋镝，白昼豺狼恣吞吸。帝在奉天颇仓卒，丝纶政渴宣公笔。缄情远附雪原鹡，愿公来扈巡南跸。平泉松菊凌霜碧，伐叛亭成燕宾戚。起居因书问晨夕，宜为苍生调鼎食。

端溪有石紫玉润，未遇良工失追琢。眇哉池面劣容指，水至不能容一勺。灊山道人请归治，要使墨池少开拓。每烦健步远来征，事必不然空臆度。子如不忘一块顽，予亦敢负千金诺。会令合浦看还珠，岂忍荆山长抱璞。一毫不敢我非有，万顷难量子宜学。闻道年来好说禅，初机最忌多贪著。认为己有已大谬，久假不归非爽约。均之在此犹在彼，弟兄四海何曾各。笑倾万斛付江流，所有尽空心境廓。请对使者一斧碎，与公少解贪痴缚。

老矣捐书卧看屋，尚记姓名供简牍。仓皇去越著南冠，头已如蓬口生醭。无因可结孔方交，有药唯医管城秃。新凉稍与灯火亲，学字颇惭蛇蚓曲。罗纹重厚使守舍，铜雀不真非所蓄。敢遣良工开下岩，要使珍材过天目。君家旧物多锦藉，声若锵金眼鸜鹆。前者一见首重稽，回视他山真碌碌。公今遣一从我游，谨当配以蟾蜍玉。

太祖皇帝龙飞初，君家枢密推日车。一时事载太史笔，九庙画展功臣图。昭陵取士极妙选，乃孙应诏从诸儒。威如草木部刺史，屡进药石谏大夫。谁知冷落百蛮里，忽见其后清而腴。读书过眼似皎月，裁诗出手争秋蕖。诸公力请举进士，骈四俪六子有余。三经新义未改科，一代元老出此涂。要令我才必有用，不忧此口无以餬。他年上国与计偕，看日五色传天衢。

风行水上初如织，任使荡云高沃日。屏翳歇去冯夷归，本体湛然无损益。风本无形不可画，遇水方能显其质。画工画水不画风，水外见风称妙笔。清泉道人乃了此，笔下渊源心自得。斜斜一字浅可揭，渺渺横滩晚尤急。规模上继蜀两孙，妙处直度吴诸戚。老夫老矣不观澜，但爱漪涟才咫尺。面墙注目风萧萧，渔浦西兴待晚潮。纵贫那肯拆波涛，还渠并州快剪刀。

牡丹酴醾送春归，南风亦复吹戎葵。青女不瘦芙蓉肌，雪中山茶火争辉。此开彼落相背驰，安得坐隅皆见之。剑南老人来解衣，好手不免如徐熙。萧然四幅十二枝，规模一出众史卑。妙处天授非人为，右军字画少陵诗。后来纵好难并驰，传观左右识者谁。爱画入骨吾一痴，惜哉不获坡谷题。何妨扰扰俗眼疑，秀野前后花成帷，按图求之君自知。

老范好客老更豪，长恨无人陪痛饮。我尝解带坐南轩，闭门投辖则大窘。小韩云是故人子，酒量直须吞万顷。昨宵风雨送秋来，雨罢月林散清影。想当一口吸西江，看抚朱丝移玉轸。谁将五斗为解酲，蜾蠃螟蛉供一哂。野人无酒可留公，一酌山泉荐佳茗。

投闲闭门且稳坐，动辄有碍天难测。钱神不肯赴招要，疟鬼乘时作寒热。要之贫困真我道，一一为向儿童说。山中宿麦旧为农，缾无储粟今何拙。甑尘不扫爨未烟，米尽自从仁祖索。元英之孙陈义高，急遣樵青分粟麦。细舂落落簸珠圆，退磨纷纷飞玉屑。粥香恍若在僧坊，面熟又将思水厄。从来藿食不谋国，饥即须餐困仍歇。笑杀多牛足谷翁，何用诗肠生锦襭。

君不见五经纷纶井大春，不得已见阴将军。将军故为设麦饭，推去不食言非诚。又不见刘怀慰作齐太守，廉吏籍中自称首。邦人馈米不肯取，示以麦饭吾所有。我有郭内一亩田，带经荷锄愿有年。今年麦熟始一饱，久饥客子俱来前。姓名久与市朝绝，将军薄饭不吾设。亦不彊学刘公清，但使儿曹知稼穑。

举头直北看青山，低头直下觑黄卷。黄卷辛勤有时厌，青山于人保不变。山作主人我为客，主人看客长不倦。今代风流漱石公，吏事直以儒雅缘。一丘一壑在胸中，尘土污人聊举扇。开门抆拭旧题傍，坐与乌龙通一线。近因秋雨聘此君，更倚岁寒为外援。贱子与世多背驰，只有青山存半面。莫嫌剥啄时扣门，要是绨袍故人恋。

一溪之云各为雨，聊与萧王分出处。乱山深处有生涯，三尺渔竿一枝𫇛。细读怀仁辅义书，先生于世未尝疏。我已飘然遗物去，斯言却以告司徒。参政树碑颂遗德，舍人作堂诏无极。高风之高高几何，下视乌龙六千尺。

委委曲曲山九锁，巍巍堂堂天一柱。灵官跨龙出洞来，仙人驱虎载箬去。泉流两山鸣珮玦，夜坛星辰可手摘。世间何限真人祠，身未尝到衔空结。一日来游岂偶然，草中更识天荷叶。

广文著书不窥园，刻杯以玉露以繁。澹乎不蹑俗士驾，雅意要令吾道尊。那知韩赋李有花，常以博士居四门。老夫却欲来不速，但恨人静钟鸣昏。明朝未必遽零落，往看花上春风喧。更语宗文与宗武，诗成入耳宜不烦。

闻道催宣召，传呼入翰林。堂高初上玉，带重更垂金。烦悉周公诰，丁宁葛亮心。调元知有日，天意向君深。

梦获生花笔，祥开视草儒。奉天专仰陆，元祐只传苏。莲影光分烛，丝纹细结絇。禁中颇牧在，夙夜赞神谟。

夜到甘泉捷，光摇建晓魁。唐家方再造，汉德已重开。太史书云后，群公贺雪回。十行宽大诏，早晚出银台。

少策经营饱，多方处置闲。樵谈消一日，野坐看千山。白鹭远飞去，微云时复还。展开新乐地，攻破旧愁关。

月上孤城早，山迎雉堞低。四天浮沆瀣，万瓦贮玻璃。松猎风声北，江摇斗柄西。诸公宜款曲，吾且倚枯藜。

舟楫三吴客，江湖二月寒。交情元自淡，酒味莫嫌酸。日者坐何事，君乎能自宽。不来同一醉，何以解忧端。

春色遽如许，春愁无柰何。看山连楚越，端坐惜羲娥。吾子频相见，新诗苦未多。试穿一两屐，从我上烟萝。

饱食登长道，箯舆枕臂眠。鼻间真栩栩，腹外亦便便。徙倚两竿竹，咍台四仆肩。忽然成小憩，放手即醒然。

籍甚王郎子，扬州一再逢。至今清夜梦，犹在笑谈中。想见芙蓉句，空怀杨柳风。着鞭来不晚，声价动诸公。

人老江湖外，官拘簿领缘。剧谈尝共夜，好句得先传。行李无他阻，朝廷有阙员。相逢一笑喜，已种玉为田。

体力今何似，函书阙到门。匆匆缘不暇，负负复何言。此日忘疏远，明公实见存。扪参怀蜀道，叱驭忆王尊。

擂罢城头鼓，膏凝烛下槃。窗留三尺月，纩挟五更寒。事事华巾结，年年纸帐宽。梅花正好在，青女莫摧残。

浩荡乾坤晓，凄凉客路穷。小舟轻劈浪，宿雾密糊空。累重苦无饭，时危甘转蓬。但闻淮上贼，不敢视江东。

度岭三百里，携家五六人。卜居依古寺，爱日向初春。时有逃虚喜，端无去客嗔。团栾何所作，不寐守庚申。

昭代人无弃，遐方住亦堪。司分大火舍，官作世南男。守拙休心匠，忘忧纵手谈。平生不喜闹，所欠一茅庵。

灯火光元夕，歌呼亦尽欢。欣闻雪霏白，愁失荔垂丹。老酒莲花麹，甜鱼藿叶槃。万金书若到，便可解忧端。

岭外山川最，天涯草木芬。曾经五月狩，俱被一琴薰。韶石静张乐，舜峰高出云。真同适鲁见，何异在齐闻。

草断城头路，春未履屡穿。雨余峰染黛，云出岭垂莲。眼傍青林转，愁来白鸟边。中原好消息，问取此江船。

嘉卉怀炎德，孤根幸斗临。象蹄交绿润，佛眼瞬红深。含笑香飘坐，素馨娇满簪。老榕虽拥肿，六月十分阴。

此地从来僻，今朝自古阴。五年犹作客，一饭敢虚襟。春色岂终閟，晨光宜早临。国香无恙否，抱雪秀深林。

蒲阪今灰烬，兹楼亦草莱。如何三字大，却到百蛮开。屋漏真能尔，霜严可畏哉。置之当座右，亲手拂尘埃。

双鸟鸣方盛，公今遂著书。浮云供一扫，直笔用三余。孔孟扬韩道，乾坤日月如。平生击奸手，发踪自桐庐。

柳州非国语，意恐乱诗书。去草绝根本，立言推绪余。断疑先近似，反己问何如。岁晚飘零甚，归欤指敝庐。

众绿扬新楚，初晴中薄寒。行山无阔步，陟𪩘有遐观。蕨紫拳犹小，松黄粉渐干。无嫌一马瘦，径度两重滩。

颇有客仓卒，初无具咄嗟。家贫难办素，人众不烹茶。此老来修供，兹辰并拜嘉。小船横一笛，风引入荷花。

小市荒堤转，涌泉春水悭。频经石角铺，不上马鞍山。桥断冲泥过，松摧塞道艰。草鞋牢踏雨，更著一蓑还。

晓日光穿户，衡门起及晨。檐垂冰折柱，涧涌雪镕银。腊取一时乐，春期数日新。曝书仍曝背，自笑巧于贫。

客去抽书读，愁来闭户推。眼花因酒剧，书草更人催。怪石巧依竹，净瓶香引梅。悠然鉴湖念，又向雁边回。

欲饭云边寺，先寻湖上春。山川良是旧，岁月又更新。草长烟如积，梅晴粉自匀。久留知不可，暂过却须频。

卒律葛答美，钩辀格磔肥。翁川茶不媚，何氏酒今非。砚水添池浅，棋盘下子稀。姮娥怜我独，未暮款窗扉。

假道趋南浦，排墙度小沟。仙人中谪李，邻里外依刘。良友经时集，清贫觉我优。槟榔初不设，佳茗或相投。

联璧来吾隠，交欢只贺晴。酌泉心不易，指李话平生。万木翠光合，一池春水平。更询消遣法，元自不容声。

一丈宽锄地，三重密盖茅。分封鸥鹭境，拾翠芰荷{土幻}。正尔宾中主，居然国外郊。老来俱倒置，营圃不营巢。

竟日成清坐，因行或抚松。墙阴连曲浪，木杪涌奇峰。要路看公等，闲乡属我侬。未春花已尽，春到若为容。

自断身将隠，无嫌论少卑。江湖双桂楫，天地一茅茨。溪篆行蝌蚪，林妆啭画眉。悠悠昏复昼，聊尔给其私。

地僻门常闭，家贫客自疏。溪山行老我，风月不欺予。谩有书成诵，端无货可居。清江千里道，持此问舂锄。

白日殆欲寝，黄花能起予。妙香来枕上，正色立霜余。护外劳编竹，培深更荷锄。收功归我枕，洗眼读残书。

我圃黄花晚，君行不下舆。屏居甘寂寞，佳节愧空疏。小待西风急，频游夏屋渠。开时即重九，那恨子来徐。

迟笑秦昭舅，吝讥和长舆。当时虽说贵，退步不为疏。萸实采重岭，拒霜临碧渠。梁王门下客，先后有严徐。

归去思陶令，安时似子舆。近知园可灌，唯恐菊相疏。酒幸浓如珀，诗令价重渠。看花随早晚，何必更因徐。

菊以黄为正，纷纷祇皂舆。待寒缘耿介，纵老不凋疏。秋净花如染，时迁水走渠。惟留五字句，能不愧应徐。

风流人稍间，涉笔为题舆。今我思黄菊，携君近绮疏。先秋飘桂子，出水老芙渠。俯仰俱陈迹，聊书岁执徐。

西风吹露斝，晴日驾香舆。羡彼根茎茂，怜予齿发疏。功成身老健，重味笑轩渠。甘谷谁能汲，瓶罂走莫徐。

黄菊一何好，持觞惟尔从。名应称晚秀，色岂为人容。正似花重九，休论月孟冬。霜威占清晓，直欲犯其锋。

夜集群山雪，寒欺一把茅。红炉无宿火，黄绢有新抄。坐久灯排粟，杯行橘解包。颓然投败絮，老懒信儿嘲。

自得闲居乐，欣闻隠具来。杖头观佛面，掌内化龙才。行变黄金色，依然满月开。从今不妄出，留上妙高台。

下潠田将获，东屯稼亦收。厌烦吾老矣，为众子行不。一粒生何处，千箱庆有秋。灌溪明日饭，今日已无愁。

湖海重相面，干戈早脱身。亦知怀琰琬，宁肯就风尘。船泛东吴夜，梅寻故国春。毛锥有持护，如子岂长贫。

金秀皆垂颖，山园特有光。牵牛高晕碧，滴露小匀黄。老读离骚传，儿寻急就章。杜门观化物，吾得傲羲皇。

为问西园客，秋花余几何。敲门容剥啄，此老正婆娑。十月为春酒，今年得子鹅。举杯邀月罢，击缶仰天歌。

相逢多戏事，聊以度长年。间出诗联句，时因酒合钱。歌狂无所择，棋胜亦欣然。龌龊好苛礼，逡巡不敢前。

一日春工过颍阳，名园次第款侯王。风流得见升平瑞，气味初无世俗香。早托筠笼驰驿骑，旋张罗盖护晨光。最怜一尺槃盂玉，稳上高鬟映额黄。

画舫何须载西子，青裙今幸拜东王。佛谈非想色界色，天造玉皇香案香。兴庆池边凝晓露，善和坊里借余光。行闻绮席开东省，飞鞚争驰御道黄。

温公言语药石谱，犹子文章星斗罗。家世有方能治国，宦游无地可降魔。谛观深切着明论，平视贤良方正科。四海共知勋室后，享年孰似贾生多。

俯仰之间迹已尘，重来屐齿藓痕匀。晚菘早韭有真味，夜鹤晓猿无故人。万一可偿他日愿，再三须卜此山邻。北山大士乃吾祖，烝蕙肴兰长荐新。

衙鼓声中百事休，独攀危磴看江流。君修吏课中中考，我且山行上上头。下视三千佛世界，高寻十二仙人楼。闻思大士谁呼应，愿赐飞霖洗旱眸。

喜君酾酒吸鲸空，置我飞云卷雾中。蒲鸽青浮初落蒂，冰蚕茧就旋开篷。小凉已觉生衣怯，短策能寻熟路通。直上高台延望眼，万山横浸一溪东。

沙合南台会有期，沙边筑屋俯清漪。宋香陈紫丹成后，渭绿湘斑族盛时。长者时怀流水念，老兄元爱白云知。一尘不到忘言处，云在青天水在池。

何堪湿热坐支离，且就虚凉看剧棋。避雨唯应急走耳，登城愿丐少休之。江山政此成三绝，耳目醒然亦一奇。突兀小亭吾画箧，真形妙境恣君窥。

上青天路最崎岖，藏日擎天却有余。既验六龙行万里，始知一卒当千夫。望云骓稳无前马，带雨铃鸣动属车。纵有将军天下笔，不如无逸旧时图。

结刍续体祭中丞，鬼质何为苦见嗔。千五百年如烈日，二十四州惟一人。朝衣视坎趋前死，羽服行山即此身。赖有区区张孝举，直言惊倒汉廷臣。

衮衣华藻刻坚珉，下马来寻剥藓痕。断画岂如弦可续，阙文犹冀石能言。鬣村故址今仍在，螭首遗踪碎莫存。欲较智愚三十里，又飞丝鞚过前村。

宾客相传无水厄，欣然脱屐上公堂。涤烦疗渴名虽著，瘠气侵精暗有妨。梦寐无忧眠可熟，清虚自积体尤强。樵青竹里管何事，侧听杯行供暖汤。

薰风永日一帘垂，剥芡从容待晚炊。举白且看连引满，汗青不用叹无期。昼思夜梦人非远，客附书来喜可知。千里与公供一笑，何时相遇战低棋。

凤凰山下凤凰城，辇路凌霄溯紫清。秋入九天风露冷，云藏五玉佩环声。虞渊出日升黄道，织女斜河转启明。郁郁安能久居此，君王有意待还京。

一叶黄时秋气清，三山转处大江横。禽鱼自有亲人意，草木皆能识履声。晴望高崖寻李愿，酒行半道致渊明。将诗与结江山好，他日来游分不生。

尺一催公想疾驱，盛传今已过羌庐。纷纷眼底何时定，郁郁江南更久居。陛下不妨高枕卧，先生来草射聊书。铜驼可惜埋荆棘，会有人能为扫除。

使星入蜀动佳占，幕府谟谋要子参。天下兵戈连岁月，朝廷根本在西南。路经九折休回首，事考三分小驻骖。想见梅黄飞雨里，前旌已在百花潭。

此君骨相一成矩，气禀坤爻六二全。运用四方随手转，操持一节比松坚。玉雕界尺疑同样，金作觚棱笑削圆。见寄分司真得力，时将缓步与周旋。

气禀元轩玉立身，露幛烟纛晓初匀。一时顿有七贤集，千亩今余万个春。能以风流夸后日，政缘名篆得斯人。寂寥不见平安报，只有东风为扫尘。

促驾难求马一寻，行缠快走任山深。上方首入文公褐，小语能披逸少襟。三尺盆池清照影，五更窗月默传心。更烦细看门前水，昔日西流何似今。

寺分三集易披寻，藏在名山意亦深。但与止兹鸾凤友，共逃不学马牛襟。年来惟以睡过夏，老去莫令诗呕心。欲见文章须近北，太平风雅盛于今。

颇厌低头看文字，似曾有约到南山。稍回妍暖日自喜，扫尽积阴天解颜。便合与君联骑出，更谁如我两人闲。相逢莫作伤时状，且趁春光竞往还。

北风号木造秋悲，书到江南九月迟。雁过宜频问消息，诗成犹得慰相思。想当雨澹烟昏处，又见橙黄橘绿时。若到北山烦寄语，道林真觉乃吾师。

夜深真可覆三毡，地僻何因致八绵。五岭盛传非昔日，一寒如此怪今年。固知渊客难藏宝，倒卷珠池立散天。日下有丹能变白，青山休恨早华颠。

六花几岁不来南，大似优昙欲遇难。瓦响急倾鲛鮹颗，袖宽先得柳花团。莫忧荔子明年少，已是梅英向腊残。骨冷魂清北风里，更临江槛俯惊湍。

茸茸风草弄春柔，密密桑阴向绿稠。江上星居多草阁，波间斗转一渔舟。吾行适此心无事，客去何妨刺漫留。尚戒奚奴休叱驭，不辞小住看潮头。

饱诵韶州白葛轻，十年曾不慰前闻。芰荷欲使风裳制，溪谷难褰雾縠纹。坐甑遭炊无可避，踏冰赤脚谩多云。试将一事烦吾子，粗绤精𫄨可细分。

半夜凉生过雨初，起迎秋色扫庭除。西牛东女经年会，北客南风一笑疏。乾鹊悲鸣桥渡汉，龙泉腾跃气凌虚。盆池水面萤飞过，上下天星总一如。

昨夜天孙拥翠𫐌，余光犹此照河津。且欣大暑去酷吏，更辱诸君为主人。庭桂酿花香有信，盆荷迎露绿长新。浮云扫尽天无滓，仰面争看月半轮。

乃公乃祖帝王师，勋在周家日月旗。德盛固宜长有后，材高如此用何迟。五更雨脚方收绝，六月云峰正出奇。好去加鞭度梅岭，及时功业继前规。

五年四转入曹溪，飞盖干霄日为低。人定忽闻钟不嗄，饮香休问水流西。桄榔子熟旒珠重，豆蔻丛深扇羽齐。郁郁苍苍千嶂里，犯寒犹著一蝉嘶。

舟绝清江系老榕，杖藜小住翠阴中。萦青缭白千山日，骇绿纷红万窍风。足倦要休怜地僻，心闲无事见春工。回塘大有田田叶，索酒来倾碧玉筒。

肺腑群山襟带江，近人鸥鸟日成行。每来问道维摩室，何幸浓薰班氏香。雨脚雪花方间作，灯红酒绿正争光。更烦采选消长夜，坐看回旋穴骼忙。

海山不见两螺青，但见横江展玉城。动地鼓鼙飞屋瓦，刺天鬐鬛鬭溟鲸。拍浮未见群儿弄，借势须令万楫迎。俄顷日斜风欲定，向来元是一沤生。

彭蠡春生万顷湖，光明相映棣华跗。鹓雏鸑鷟俱为凤，乳酪醍醐总是酥。归寿其亲来继踵，无求于世独知吾。青天一纸雁数字，南北虽殊意不殊。

有田二顷复何求，长恐斯言久不酬。青箬正堪烟雨笠，白文终返水云裘。相亲多谢风标子，可款岂无潇洒侯。更下疏帘对君弈，要观都大出棋州。

龙尾道南初见子，烱如玉笋出瑶林。别来东海记三浅，歌罢武溪同一深。后五日看真得力，前三语且更留心。平生着手枯桐上，会有人能识此音。

清晓匆匆贺岁归，又随微雨渡曹溪。祷晴愿见五色羽，揭户方占一日鸡。沙水半摇新略彴，云烟深护古伽黎。曹源激水仍过颡，桃李无言下有蹊。

春来何事可相关，拨置书丛得少闲。洗砚谛观鸜鹆眼，焚香仍拣鹧鸪斑。花开北陌东阡外，人在朝三暮四间。俯仰乾坤了无愧，心如枯枿更谁删。

梯空何事上秋旻，要定三岩著隠君。斗柄下垂星可摘，天门将近语先闻。猿窥虎隠人惊去，牛污龙池雨解纷。偿我七年东向念，却张风腋跨归云。

堂堂胜境久潜幽，经始锄荒用我谋。日照洞门开户牖，霜飞暑路索衣裘。鞭笞鸾凤天将近，弹压山川酒不休。大费骚人题品力，薜萝俱挽入雕锼。

箬笠蓑衣一叶舟，西风吹我与同游。洋洋盈耳松声乱，亹亹逼人山翠浮。讲罢已闻花雨落，心清暗与妙香投。道人居士忘机久，一饱关门相对休。

已老犹痴作蠹鱼，出门延望立须臾。或深或浅花先后，半霁半阴云有无。山月向人俱引领，海风无日不嘘枯。论诗各尽诸郎意，篱落之中自可娱。

川净波平五板舟，天开地辟一轮秋。白银国放黄金色，宫锦袍添紫绮裘。坐久星河挂璎珞，夜深风露走珠旒。人间意适须乘兴，我是闲人更自由。

青云独上肯随群，遇我真成数面亲。未许儿童骑竹马，且看土偶笑桃人。弟兄酬唱诗无敌，宾客过从德有邻。世味傥教如嚼蜡，便能调鼎识甘辛。

大涌泉东小市头，川平土沃似中州。谁欤筑屋溪山里，李也读书窗户幽。懒觉郊行差自适，老于春事不相谋。他时来问曹溪路，系马桥边更少留。

平远寒林暮霭横，右丞不死毕韦生。八人过处草齐绿，一日去来花笑迎。衲子自知空是色，将军要使酒犹兵。尺书相与盟真率，岭海风流似洛京。

有句谁知李似阴，好奇仍许杜犹岑。后期五日来圯下，面壁九年参少林。瘴鬼安能惊鹤众，地灵何敢著狐任。雷车电炽中宵起，看取龙工济物心。

竹龙衔尾转山房，饮足寒清滴夜长。曾问鞠穷目眢井，为焚安息坐胡床。千山从此俱蒙润，一线才通未可量。六月炎方了无暑，谁知世上有清凉。

骨鲠当朝迹未尘，但知谋国不谋身。试看犀角龟文表，真是鸾台凤阁人。短别可堪驰梦驿，小诗聊为写情亲。雪山满眼寒潮急，凭仗归鸿一问津。

潦倒麤疏老更痴，手摩枵腹逐儿嬉。处阴息迹真休矣，遇坎乘流一听之。腊后春生须雁到，花前思发幸梅知。瀛洲学士沧洲兴，妙唱一年渔父词。

域中宁有一毫真，静极方知众妙存。疏受果能从父议，王章终不用妻言。脱身兵火蒙天幸，沃日风涛到海吞。两顿藜羹如大飨，一番布被有春温。

第一逢春管物华，率先桃李被褒嘉。明朝又数日为狗，回首犹惊岁在蛇。香聚椒槃萦彩字，春生茶碗结琼花。层城独秀东风里，下瞰川流脉脉斜。

客不敲门饱睡魔，静听檐雨泻天河。从人指画竹如意，假手爬搔松养和。屏上水翻波浩渺，砚旁山卧石陂陀。十年游戏三间屋，一笑留连两曜梭。

春到春城和雅歌，又携春去度云萝。过余竹里煎茶久，看子花边簇马多。千里福星临福地，一时天使挽天河。江红陈紫留连得，奈此催归尺一何。

龙目秋成亦一奇，略无瘴雾损瑶肌。荔枝韵胜材谁亚，益智名同性即非。侠士从禽携弹去，鲛人探海得珠归。不须直待枯成腊，便遣尊前解褐衣。

烟雾蒙蒙远岫埋，沙边特为小徘徊。行人又向去处去，客子未知来不来。诗似芙蓉临水出，人如杨柳待风开。何时见此消愁眼，更责后期倾玉杯。

平山飞骑竹西州，到处逢君得纵游。满地落花春病酒，一帘明月夜登楼。江帆带雨人归后，烽火连天客罢休。一纸短书劳远祝，貂蝉到底出兜鍪。

到处能行到处藏，饭余挂钵解茶囊。不缘头上五分白，始与人间万事忘。一介远劳询近日，十年如此住南荒。只今已是交游绝，不问比邻不择乡。

土瓜甘蔗窖深藏，青李来禽子在囊。胜日园林吾有分，暮年歌酒尔无忘。扫除金屑不到眼，尽力石田难救荒。每遇北风长引领，皖公山下是桐乡。

十年频望秀而巉，琴筑齐音和阮咸。砚浴珍材躬试墨，画收名笔旋开缄。长江流自胸襟出，大艑来如首尾衔。分手一言君勿忘，他时容我见千岩。

纷纷百卉不须栽，一见论交正有梅。诗兴已从东阁动，山寒并许北枝开。影横窗纸月为友，香著砚屏春共来。庭下芝兰争秀发，对花君但莫停杯。

江干燕客酒如淮，归路飞辀破绿苔。灯影入帘窥酩酊，雨声宜梦引咍台。岂无文送穷行别，似有人呼隠去来。一念不生无可道，此怀今欲向谁开。

交说纷纷不惮烦，要公小驻北归辕。三休恐负名亭意，二去吾宁顾子言。快指柴桑还我里，遥瞻神虎到君门。画图史笔俱张大，又得杨家一巨源。

积阴解尽可信眉，梵宇仍容款扣扉。山净且无尘一点，湖平惟有鹭双飞。杯行客恶思传令，劫急棋争看解围。招隠不知谁好事，为寻幽处著渔矶。

春风桃李正开花，客路江山亦可嘉。白鹭洲前浪山起，乌衣巷口夕阳斜。一星终矣君重往，四壁萧然我独嗟。元祐子孙今用尽，如公岂合在天涯。

天外飞云结晚阴，城头清吹度虚襟。江山已定南居计，鱼鸟休撩北去心。菊早有花千叶嫩，薄香酿酒十分斟。归来卧听黄昏雨，与我尤亲一布衾。

昔岁裁诗远送君，知君未可作闲人。那知半纪重相见，全似当时只话贫。推毂向来谁尽力，弹冠从此不谋身。想当六月苕溪上，万顷荷花一幅巾。

醉翁遗迹遍江湖，何事东游不到吴。遂使山川有遗恨，却看孙子步清涂。沈郎带减传千古，婺女星高近六符。簪笔便当归从上，盖蓝鞍锦照天衢。

万木山中美木成，古今灵寿得嘉名。龙鳞未测他年化，蜗角先从每节生。禅拟问来须便打，醉思吟后不妨行。使君有惠怜衰薾，欲报惭非藻思清。

一枝灵木坚多节，千里逢人寄永州。赐出汉宫尊子夏，封当大县庆邳侯。衡山云散迎归骑，湘浦春晴更顺流。欲往从公无羽翼，请携上座别愚丘。

种种年来渐满簪，儿童环视语相惊。故人大半黑头死，老子何妨白发生。弹镊不须夸手熟，著冠犹喜觉头轻。元无粉黛居闲屋，任尔星星易数茎。

西南一柱力擎天，笞凤鞭鸾下散仙。不愤狐狸成窟穴，亦知沧海变桑田。梦归丁令鹤飞去，念旧徐公榻尚悬。我是乡人君是客，兴言及此泪如溅。

天竺山前昔据鞍，帽峩高屋古袍宽。发虽比旧十分白，心有忧时一寸丹。云路正看鸣剑履，君门可早挂衣冠。为公试草芗林传，归日来纫九畹兰。

食不下咽当奈何，千金不惜聘秦和。则知有我聊示病，旁若无人正浩歌。薄雨过墙醒槛竹，西风吹暑下庭柯。但令一局消长日，且乐眼前休问他。

城里喧呼子不贪，乃能从我就僧谈。平明且喜风收润，仰视只愁云向南。靖节使年惭过二，斜川推日在前三。吾生大似僧行脚，好问真空觅住庵。

山阴兴尽晚船催，猿鹤欢迎入翠微。为信在山名远志，便令满箧寄当归。一床独设空诸有，三径就荒知昨非。更赖仲容贤莫敌，竹林从此倍光辉。

涓涓泉溜木欣欣，便觉居闲思不群。快睹朝霞开宿雾，少休时雨霭停云。无弦琴上宫商足，有酒篇中醉醒分。谁是知音谁可酌，置琴罢酒对炉熏。

两石之间一寸栽，与君坐看𣃁莓苔。苍官阅世犹如此，欢伯唤人归去来。飘放又瞻新斧绣，光华重照旧池台。他时左纽纹生后，更望西游老子回。

园木交阴正可观，壶觞随分却成欢。绿钱流地雨当足，飞絮暖空春不寒。雪缀酴醾缘屋角，香移薝卜近栏干。与君细说炉亭话，强对槟榔蒌菜槃。

秾李晨兴著缟裙，酴醾首出上瑶簪。此时老子兴不浅，旦日将军幸早临。敌手对棋消昼永，中心闻射隔墙阴。春生夜瓮蓬莱绿，酌我无多劝客深。

光穿两脚间彤霞，声急城头集暮鸦。且与凤雏桑下坐，共烹龙焙雨前茶。的中薏嫩莲新采，笋上竿成竹已斜。读得齐民书熟烂，把锄今作老生涯。

南风转北遂为霖，倒掩书帷坐累茵。洗沐江山三尺雨，庄严天地十分春。猿吟鹤舞图双引，酒社诗坛待五申。说我小园增秀润，便思徐步转城闉。

风急梳松堕碧钗，雨多及榻长青苔。趁虚阿段阿稽去，挟册宗文宗武来。不用张罗知寂寞，恐妨飞鸟乐徘徊。侵寻老矣成何事，一日华严一卷开。

出山道士在家僧，晚诵儒书早佛经。灰尽此心犹木偶，扫除往事送刍灵。花边过客蜂旁午，溪上良时鹭适丁。一到菊坡分品目，玉盘盂可次金铃。

新阳为我解忧端，梅破南枝雪造寒。绣刺五纹添日刻，餠炊十字荐春盘。遣排百念有时尽，邂逅一尊无限欢。更待小晴拏小艇，兰浆重酹子陵滩。

君才可从六龙飞，便合超腾向日畿。曾使诸生馆下立，又骑一马醉中归。江山得助云蒸笔，桃李不言春上机。归去来园花似海，子行吾且闭柴扉。

博士曾瞻穆穆光，贤良犹抱汉文章。江山不隔梦千里，鸿雁欲归书数行。蝇变岂能分白黑，木灾初未有青黄。逡巡岁晚成何事，捧腹看傩驱不祥。

避地归来四阅春，春来草木尽青青。桃花暖逐桃花水，竹叶光临竹叶瓶。闭户自求安乐法，活人时说卫生经。移床却就溪边坐，照我新生白发星。

衡门秋到总堪悲，荷折蒲荒不整齐。但喜风前无立豹，亦知砌下有蹲鸱。吾徒老矣成何事，生理茫然更久稽。清净无风天雨已，山前山后且扶藜。

半夜檐声挟北风，平明贺雨走诸翁。山人起向水亭坐，野膳不求行帐丰。麹糵有香莲不死，藩篱无阙竹成功。闲中自有闲生理，促办牛衣戴此公。

多病年来叹早衰，试凭草木为扶微。关心药裹知多少，系肘方书识是非。曾子定应怜益母，曹公端解寄当归。从今洗面饶光泽，血气仍充旧带围。

双凫飞出九重关，带得中原气象还。抵死欲留之子住，吹笙要伴老夫闲。草荒白鹤峰前宅，云散黄龙洞口山。茉莉素馨闻已熟，妙香从此賸熏班。

年来岂复为秋悲，静里端能阅化机。风引饥乌将子下，雨催群蚁运粮归。略无车马闲尤好，粗有诗书家亦肥。更得干戈渐衰息，不辞长采首山薇。

抗章乞得清凉国，已是无心瑞锦窠。谁去自追戏下信，时来宁免禁中颇。三吴春尽天连海，四月梅黄雨压蓑。倘有新诗求共和，莫辞一骑送羊何。

蓬莱清暑按行归，却向西南万里驰。郡继尊君家有法，学传乃祖世无师。曹刘墙短自今日，班马香浓如昔时。青士在旁知别语，夕阳回首更凄其。

一年痴雨令人瘦，三日佳晴送子回。何以赠之青玉案，我姑酌彼黄金罍。寻春出郭非聊尔，下水行舟亦快哉。小试平生钓鱼手，老夫合住子陵台。

世间豺虎正争岐，隠去何妨九曲迷。怀人梦到北山北，卜邻意欲西枝西。麦云已有饱气象，梅雨又烦诗品题。他日篮舆入源去，尚期趺坐对青藜。

待雪多年久未逢，兹辰如望故人风。稍添松顶三分白，独露蕉心一寸红。泥尾可能留雁使，豚蹄何敢谢龙工。不如借取公家氅，著向飞楼缥缈中。

今年吉利好人逢，万玉妃来各驭风。客坐暖浮茶乳白，夜堂春动烛花红。心存帝所元非梦，化出天城不用工。却怪浩歌韩吏部，巧分垤处与{土幻}中。

嘉瑞真成一旦逢，寄笺天下托鹏风。分无侑坐歌眉绿，但有挑蔬冻指红。画史莫传飞舞势，诗人俱尽琢磨工。此间不见乾坤妙，妙在竹扉山崦中。

挥扇解衣真早计，果然一夕变春阴。屋头瓦裂风掀户，愧上珠跳雪满衾。我自不妨高枕卧，人今更有惜花心。此行特地非乘兴，明日扁舟兴亦深。

柏叶椒盘巧试新，大呼珠履集华茵。香醪满劝橘为盏，红烛未消梅写真。荔子双头归有遗，天花六出静无尘。稍晴便合西湖去，寻遍山房洞户春。

久不出门心已灰，佳晴作意苦相催。鶑花世界共游戏，竹石弟兄仍往来。心有所之无远近，兴虽已尽更徘徊。江边渔父伤时切，得遇郎君笑口开。

无奈春寒老不禁，喜看晴日上窗棂。群花半露乾坤巧，百刻平分昼夜停。拄杖有时挑菜甲，桔槔无复问畦丁。逢春不出何为者，众醉谁知可独醒。

天下皆闻公子贤，轻裾长袖更争妍。青春自向东山好，下客空怀代舍迁。生活不甘诗冷淡，年光专用酒留连。直须万里骑黄鹄，俯仰安能在一椽。

背淮辕楚过三吴，铁轴膏轮每疾驱。千里未能归北客，一觞来此别西湖。门门灯火动今夜，步步溪山迎故吾。明日归潮君看取，浪花堆里啸樯乌。

宛宛桥虹卧碧涟，深深古屋背长川。园官送菜无虚日，溪友留鱼不问钱。历数旧交俱老矣，及时行乐且欣然。梅花更有黄千叶，携取一杯花下传。

南高峰下访余春，霁草浮光暖更薰。日转暮山添着色，风旋湖水作回纹。飘零大士天花雨，惊顾将军画栋云。兴尽不须呼麹友，他时来饭一瓯芹。

西北云收廓太虚，东南风急放船初。冬深更许侯设鲙，地远不讥公矢鱼。白小未容登燕俎，红鲜忽已间嘉蔬。重生鳞鬣浮江去，尽是先生所弃余。

驰波鬭舰疾轻鸿，歌鼓喧天保岁丰。直面北风吹雨过，卷帘斜日照楼红。吴儿戏水用长技，太守行春如醉翁。社稷中兴岂无日，群鱼跃水正飞空。

行乐何妨纵水嬉，劝耕犹喜及花时。风和官柳未飘絮，绿满园桑无附枝。训练指麾谈笑里，清凉潇洒古今宜。西溪雨足归舟稳，会送高帆入凤池。

把酒论诗建业城，三年金石见交情。罗池忽待中流泊，姑蔑应无剧雨倾。直道岂知人负我，英姿如在死犹生。𬬻香销尽丛祠晚，独对西风泪臆横。

求田得处便成家，笑为污邪祝满车。漱石枕流新梦想，带牛佩犊老生涯。歌成但可相舂杵，客到莫嫌炊饭砂。祭罢土龙春雨应，稳骑秧马一鞭斜。

群山低首避乌龙，行道惊看翠倚空。地设中原如此险，人无鬭志若为功。九重颇觉天门近，一卒能当蜀道雄。细酌粉泉庵下水，泠然归去御刚风。

举头廓廓见晴虚，山色秋光得自如。杖履可行三里近，斧斤不赦万松疏。上人坐设刀圭饮，乃祖家无担石储。语罢寒温晚归去，相逢应不问迁除。

过尽长滩唤落帆，舟人取火上高岩。已携败絮来投宿，记有珍茶旋启缄。忽忆住时同短{舟定}，要须于此办长镵。可怜一夜梅花雨，点滴犹随舳尾衔。

日角曈曈上蔡阳，有星飞去避余光。东西怵迫谢新进，南北逍遥乐故乡。载刻庙碑求琰琬，一新祠宇照沧浪。使君着意敦风俗，更作高堂榜卒章。

辋川遥展右丞图，盘谷中藏李愿居。龙睡潭深飞客櫂，凤鸣枝老结吾庐。但令蜡屐去前齿，安用鸱夷托后车。西望子陵三十里，烟云来往问何如。

坡陀石上大绅垂，踞石跏趺世虑微。奉引有春扶屐去，送归生月带星稀。一时花木助欢笑，四顾风云入指挥。是日乃书惊蛰节，鸣蛙已傍小池归。

款段寻山不着鞭，每逢佳处且周旋。生无一字夸金谷，喜与诸公会玉泉。雷转正喧三级浪，绅垂直自九重天。有能庚伏留终日，大胜朝堂食万钱。

百忧不到酒三行，万事尽休棋一枰。梅子未黄先著雨，樱桃欲熟正防鶑。忽惊夏向明朝立，便恐春从此地更。数蝶飞来花寂寞，乱蛙鸣处水纵横。

云气向晓不待族，风伯忽来吹使醨。溪南溪北半篙碧，荷叶荷花一段奇。旋扣柴荆行问道，少休松槛坐移时。渊明志广桑麻长，此语勿传朝市知。

天垂叠𪩘翠相交，风展文漪碧半篙。胜日难逢宜乐此，好山多买不为饕。了无叹息同登岘，忽有会心如在濠。更看溪光山色里，红霞蒸起万株桃。

蝉引秋风上桂枝，登山临水不胜悲。兽蹲虎踞石见怪，天划神刓洞出奇。无复碧蓝鸡刷羽，空余青栗猬攒皮。傥分衲子三椽屋，当与仙人五日期。

径荒随处长蓬蒿，忽告通幽且尽薅。已问花翁移郁李，竟从金母折蟠桃。住庵事简吾何力，种树功高子有劳。吏用公材当小试，把锄来趁雨如膏。

芒履宽柔野策轻，晚来无暑步重闉。人间争梦大槐国，物外谁寻小草民。一鹭缓飞为我伴，半川铺练写余真。何从可觉秋消息，忽有凉飔到白蘋。

老松鳞甲待拏云，俯视梅花意亦亲。粉色上参冬岭秀，虬枝下挽越溪真。乘闲到此能终日，与我来游尽可人。今代华光古韦毕，生绡一幅两传神。

匆匆前日贺书云，那似今朝笑语亲。年例一来窥雪样，岁寒同此见天真。梅间蜂阵长围日，松下鸱蹲反吓人。一碗檑茶未忘本，三杯薄酒不能神。

腊前梅蕊未斜横，至后醅香试满觥。过眼文书开数叶，打窗风雨又三更。闭门高卧直差易，拥鼻微吟何似生。稍取湿薪供热弄，住山如此不多争。

老去何嫌雪满颠，放怀惟与子周旋。起趋吴越时难得，上继张余理必然。岭海断云归雁底，江湖春浪白鸥前。故人相见问今我，雨笠烟蓑事力田。

天豁晴光合，檐收雪汁干。灯期欣在候，火令不为难。方喜春风动，犹怜暮色寒。仙晨今夜乐，帝所旧年观。郁郁卿云密，葱葱瑞气盘。五门双阙耸，三岛十洲攒。风伯清黄道，钩陈卫赤鸾。声流车水快，花影烛龙蟠。入望云裳举，低迷杂珮珊。歌翻楼上下，人与月团栾。夜色清凝露，香风静泛兰。陆莲摇艳质，汤鲤转惊澜。故国云天外，家风楚俗完。良时亦竞作，游兴颇相干。诸县丰登际，元戎礼数宽。辍耕来野父，沽酒办余欢。少问飞凫客，遥知道室安。樵青能笑语，太白酌弥漫。要是弦堂宓，何妨花县潘。黄庭须默课，灯录不重看。羡子闭门坐，嗟予脚力殚。醉归哦五字，一一待公刊。

乡里黄梅接，家居祖刹邻。常闻肉身佛，甘作硙坊人。坚有悬腰石，空无拂镜尘。已舂诸米熟，自识本心真。拄杖敲顽质，袈裟绕净身。衣传千古信，法待五年伸。拨棹烦师送，投林避众嗔。风幡俱不动，金瓦定非伦。汝听宜皆谛，吾言决可遵。由兹开顿教，为世作良因。叶坠虽归本，烟斜不向新。铃声鸣白塔，雾气走黄巾。塑手藏衣袭，闺姝败钵唇。全提诸佛印，开尽一花春。代代灯灯续，尘尘刹刹均。性天南北合，道德帝王亲。歌鼓昭陵日，梯航外国珍。庄严及山谷，赐予出金银。龙翥开飞帛，春温布縯纶。镇安清净境，奔走护持神。楼阁三千界，香灯十二辰。苏铭模妙墨，柳记刻丰珉。自昔炎荒地，常容放逐臣。流人悲去越，从者病居陈。庚子何忧𫛳，春秋谩感麟。足生行路茧，眉结念亲颦。卜吐千瓶水，官分十束薪。九韶先幸舜，五岭后通秦。气候今无瘴，人情古亦惇。何尝疏北客，賸喜预嘉宾。鼓角催归梦，江湖动钓缗。时花开有信，山果种生仁。武水长怀古，曹溪每问津。端居七里郭，相望一由旬。抱被来投宿，闻钟起及晨。自怜终北向，天遣试南询。竟日云垂地，通宵雨溅茵。桥横一滴上，雀见五方驯。飞锡泉香发，连山宝气振。杖寻桃竹把，佩采楚兰纫。大礼行郊次，洪恩浃海滨。稍宽三面网，归作再生民。甫里将收栗，松江细煮莼。橘怀工戏彩，萱背更栽椿。风急团云絮，霜清洗月轮。治行今数日，问信不嫌频。三宿真成恋，诸寮且遍巡。鬭茶夸顾渚，羹芋说西岷。寺有坛经旧，谁知祖意谆。持归化岭北，大地免沉沦。

一代亨衢上，明公逸步超。河东书具作，圯下老相邀。海阔云垂翼，天清斗压杓。三人前鼎甲，千佛仰孤飚。弟子师尊董，诸儒称述萧。西昆收俊乂，东壁绝尘嚣。别乘将离汴，轻舟径指苕。湖山纵清美，家国尚飘摇。恸哭天倾柱，归情户见蛸。奉祠投里闬，招隠向山椒。并海屯千卫，披榛拱百僚。回銮须故国，负靮且今朝。光列哀乌位，星驰封马轺。贤裾来接武，阴沴自潜消。香案依丹陛，螭{土幻}立紫霄。飞鸿九天去，归鹤一声嘹。主上思图旧，王人促见招。起居还左史，议论鄙南朝。大吕声扬远，元圭质匪雕。掖垣裁诏密，禁路赐缨彯。灭浇图兴夏，巡方首从姚。自南瞻析木，直北望玄枵。玉海千寻浪，江南五色鹞。矫如出尘隼，凛若在秋雕。去国还追信，刓章岂易尧。光华司马甲，整顿路车鞗。国事烦参决，廷询得具条。乘时笑干没，许国敢轻佻。河洛干戈满，陵原草木焦。青春深仗节，久雨更乘橇。取道先辕楚，扬旌转望萧。一抔藏万世，九庙正三昭。遂使仪如汉，将令乐奏韶。路迷彪过迹，涧涸夜生潮。去日春仍浅，归期暑正熇。君王喜不寐，天下首方翘。疏奏忠无隠，臣生苦不聊。戴天那忍共，得地岂宜骄。内治今当亟，高名不敢要。铨衡真有托，启事复何辽。道直咸推汲，谋深岂计晁。定非挥扇羽，宁要插蝉貂。褒贬书方举，奸谀骨合销。怀开真坦坦，燕处自夭夭。当宁西南顾，常怀参井迢。遍询医国效，立遣愈民痟。文武资兼禀，诗书气不恌。众皆可郤縠，一以委张昭。除目凌晨下，行装即日撩。被携犹剌刺，涉远乃翛翛。帆影三江水，车声万里桥。丈人峰嵂屼，神女峡岧峣。石室画暗淡，草堂人寂寥。山围玉垒峻，水减石犀遥。石表笋双立，铜青柏未凋。锦江喧士女，药市混仙樵。劫堕乾坤坏，流横海岳漂。惟兹井络外，依旧角弓弨。自昔三刀梦，多传五袴谣。威余严仆射，功说李文饶。文定棠尤美，乖崖福可徼。事今难悉数，公亦岂其苗。秦地新通栈，瞿塘稳泛桡。虎貔环外阃，耨耜得深穮。正可供壶奕，随宜列鼓箫。蒲鞭束高阁，竹马戏垂髫。好阅相如赋，终闲李广刁。奎文天象转，延阁士林标。此去庭无愈，行闻众选陶。付之枢极运，咸仰泰阶霄。贱子无三径，平生有一瓢。老将书蠹槁，时作草虫喓。大笑玉三刖，不求银十腰。古今同阅宙，南北信吹薸。已类蜂粘网，真成鹿覆蕉。屡经多盗境，几至独身跳。何处地堪避，知谁战敢挑。月明三匝鹊，巢比一枝鹩。钓濑长烹鲤，穷山饱听鸮。临书池尽黑，就局博嫌么。臂有七贤把，丹亡九转烧。唯堪贯薜荔，未肯𢫬芳虈。卖药难争价，为农等寓侨。稍能羞野葛，初未识江珧。已罢寻蛩駏，欣闻退猲獢。谁怜人为米，敢有意迁乔。过我深披藋，追凉薄曳绡。狐裘怜晏子，缟带与公侨。挽引烦推毂，陶甄为置窑。清时容潦倒，策府著刍荛。忆昨西湖上，随公羽盖飘。青山迎晋履，绿水泛湖{舟召}。上相尊仍美，将军勇正骁。道争棋屡覆，壶响箭呈枭。茶乳晴尤发，香云浄更翲。晚花栖嫩菊，近岸俯游鲦。四望天连水，群簪玉及瑶。政亲连榻坐，倏见锡戈雕。良月霜枫冷，佳晴雪霰销。留公已无策，鼎食望加调。

高爽清凉郡，登临佳丽都。上连三蜀重，旁挟两淮趋。天分光牛斗，溪行走舳舻。新林天际浦，青草柳边湖。丁令鹤归晚，琴高鲤疾驱。高城布渠答，近市表浮屠。龙具深耕雨，牛车富入租。钟鱼广教饭，箫鼓敬亭巫。祷请俱先诣，斋修必尽愚。虔恭问杯珓，畴昔梦摴蒱。桃李万家邑，鱼盐百贾区。棋争三品胜，钱为七郎输。湖上同皇甫，楼中记独孤。五云裘可作，天马锦应无。射的穿云白，莲房照水乌。山精今及采，鹰爪得同拘。右史隶题榜，太和存漏壶。劘牙虞吏像，衣褐卯神图。蝎走收宵螫，蜂讙保穴雏。泉甘黄蘗旧，茶隽白云腴。幽寂谷留马，凌歊舟若凫。山登天柱石，沙暖句溪蒲。洞启三天秘，滩愁六刺迂。轻烟藏石女，微雨浴花姑。半夜笛声起，临轩桂影敷。谢公亭别范，孔子井犹洙。舟起鹭前导，桥横龙未雩。子安飞远近，杜宇诉朝晡。示爽归田约，怀冰洒篆娱。白公谢霞绮，荀媪进雕胡。神王能旁达，心闲免外虞。白龟飞入楚，赤马棹通吴。孤枕喧鼯鼠，南亭听蟪蛄。贡先红毯贵，俗尚褐袍麤。蝉蜕裴丞相，聪明陆大夫。刘诗送拄杖，班传出葫芦。露柱从师指，金杯受赐殊。汉书国史法，心要藏经郛。鲋活有奇术，归还真梦驱。苦心思懿老，一钵走元孚。潜隠大中主，躬行外域膜。储神天北极，系念水西隅。内屏如来地，当阳造化𬬻。千年犹可想，一绝定非谀。昔在中书省，亲闻大禹谟。土阶临黼座，文石上丝絇。红绕当阶药，阴留一院梧。不才持史笔，有愧但书厨。卜筑随鲲徙，囚山与𫛳俱。忘怀从北院，归命只南庐。作赋先招隠，移文卒谢逋。晚归真发覆，岂意辱嘘枯。黄屋南巡岳，侯圭毕会涂。时持莘野鼎，来采会稽菰。圣主新更化，羁臣首辨诬。书修天禄阁，游并道山儒。汩没颜容改，因循岁月徂。此生甘泛梗，余论许分符。节近书云日，轮驱画鹿朱。川华冰片合，山曲卧屏纡。入腊占三白，登堂展七扶。人家多露积，村鼓不鸣桴。身奉三年最，魂收一纪逾。可无人叹息，粗免鬼揶揄。夜引星朝斗，晨瞻日出嵎。两旗叹潦倒，五马忘崎岖。严濑犹如睦，昆山恐是苏。深怜百口逐，只办四方餬。旋磨鱼千里，弥缝金十奴。何如今守馥，犹愧旧官呼。笏有看山拄，歌无击缶呜。江山真肺腑，鱼鸟自葭莩。正赖管城子，能招墨客徒。李梅诗格律，斑竹政规模。事省囚宽系，年丰酒易沽。近分天驷监，遣牧决波𩨈。苗狝申军法，蕃宣奉帝俞。校旗推妙手，啮镞视张弧。杼轧丝双茧，篁包米一桴。遇风专戒火，听雨甚忧圩。酒盏经旬把，歌茵特地铺。赐金夸魏绛，顾曲少周瑜。硕果园林密，春山雨露濡。木瓜红镂体，银杏绿匀肤。栗发风前罅，柑垂霜后株。蚁侵梨酿蜜，盘走芡圆珠。野蔌多将{艹秆}，春盘细剪蒌。谁同九日菊，难得一枝萸。水阅寻鱼鷘，沙连合阵鸬。爱闲多闭阁，因事或操觚。敏捷惭铜钵，工夫体辘轳。僧谈曾接会，老境合师瞿。窗月重重镜，松风一一竽。饫餐佳境蔗，旋鲙早秋鲈。本是烟霞痼，何疑山泽癯。计难出柏马，收必在桑榆。旧事论新事，今吾非故吾。意中不足致，身外复何须。朝市安能隠，田园久已芜。斯言诚有味，端不减醍醐。

日暗蒲针绿，风回柳影圆。好山如有旧，胜事颇相牵。绀宇欣留屐，炎官快着鞭。神工盘岌嶪，妙手活蜿蜒。奇甚梁唐迹，伟哉张孟篇。故人逢异县，旧话说当年。留滞江湖远，惊呼岁月迁。还同一笑乐，相与对床眠。笔向晴窗落，名垂漆榜鲜。味腴知茗胜，势猛觉棋仙。飞盖干霄上，危栏挂斗偏。压云云掩苒，待月月婵娟。石镂珍球怪，杉重翠幄妍。迎风拳乳鹊，尽力叫饥蝉。雨脚斜侵户，湖光远拍天。徐浇白玉酿，笑折水晶莲。时节酒中过，襟怀物外缘。安居岂城市，避世必林泉。好乞弹丸地，聊成痼疾烟。山祇应许我，木杪架飞椽。

日走瞿昙宅，殷勤问觉圆。荷珠翻雨碎，荇带逆风牵。安步穿芒𪨗，长驱断蜡鞭。临深呼属玉，骑气道蜿蜒。前辈几人到，高情五字篇。翩翩遗浊世，落落度长年。断石崖蜂出，乔枝谷鸟迁。端为逃暑去，复作拂云眠。心旷风林豁，书干棐几鲜。丞方有公事，尉亦从群仙。倚玉吾何幸，栖云志未偏。久知情澹泊，不梦翠连娟。晚日斜吹绮，新诗欲鬭妍。微行窥沼鹄，孤坐蜕枝蝉。俯视千章木，如临尺五天。韵高巾垫角，饮痛盏垂莲。小筑坚前约，兹游定昔缘。欲夸山耸髻，安得思流泉。却恐樽无醁，群忧爨不烟。谁来助清兴，吹裂笛如椽。

衣冠交上郡，气象有中州。九日一尊酒，千岩万壑秋。星方聚吴分，鱼已跃王舟。即事感今昔，乃情无去留。忧时俱出力，济胜合先谋。北望边风凛，戎衣讵敢休。

有生不酿羔羊酒，无日不诵羔羊诗。贤哉蔡子勇成癖，自励要如三代时。

尽输精白承休德，政用诗书造太平。略为周家推在位，太颠闳夭散宜生。

好山谁定识真形，着白山人眼最亲。半夜忽闻遭有力，中书君召主林神。

电眼观山老更真，能分天造一层层。直须擘华尊瀛手，始解铺张入剡藤。

古人重改阳城驿，吾辈欣闻石芥名。风味可人终骨鲠，樽前真见鲁诸生。

长安官酒甜如蜜，风月虽佳懒举觞。特送盘蔬还会否，与公新酿鬭端方。

湿带青烟古涧滨，气含石理助芳辛。山中酒醒凉生脑，乞与文园渴肺人。

入山初与雪云俱，坐定云收雪亦无。不见旧时苍翠色，换将粉墨作新图。

南游客上妙高峰，拄杖敲冰袖障风。卷起面前帘看雪，烟鬟浑插玉珑璁。

西风昨夜入庭梧，况味今年似旧无。想见防秋有长策，幽人真欲反吾庐。

圣朝始悟文章弊，大霈首更诗赋科。白苇黄茅供一扫，英豪人物未消磨。

熙宁事作崇宁样，嘉祐政为元祐师。但得至诚行号令，坐令风俗似当时。

当年司马温公力，今日宣仁圣烈尊。哲后在天何愠喜，要令元老雪沉冤。

南来欣遇千秋节，北向空驰万里心。永日清风吹古寺，一杯聊见祝尧深。

明庆晓班催百辟，钧容仙部下层霄。如今独立薰风里，却听群仙奏九韶。

珍重南华五色禽，云栖雾宿见无因。雨中恐悮翩然出，我是闲人非贵人。

万木杉从一寸栽，参天次第可推排。他年空翠桥边路，来选承天八柱材。

真觉止能留一宿，桐乡今已住连宵。却将膏雨下山去，聊助南溟早晚潮。

火树烧春明踯躅，紫罗囊笔缀辛夷。花枝照眼蒙清润，带雨游山亦自奇。

巨口细鳞初出网，{鱼辟}皮玳瑁乃同斑。了无骨鲠人人喜，更𢭏盐虀发笑颜。

溪友渔翁忍弃捐，却应游泳得长年。遐方未识珍羞贵，不道杨凭已得仙。

荣辱悲欢反复手，竞呼穴骼欲求功。大开眼作人间梦，何况真成一梦中。

我是江湖一漫郎，鸿飞鹭宿见行藏。西风吹尽芦花雪，水驿云程未易量。

无了禅师𣃁草莱，清江使者六眸开。我今筑屋虚空里，亦复蹒跚出海来。

我昔南游三眼国，逢人一笑启丹唇。祇今重到孤峰顶，依旧丹唇一笑新。

我闻如来有佛眼，结子成时速寄来。从此慈悲修广目，得争开处便争开。

圣主尊贤方侧席，此君凝露美如饴。形容盛德书生事，请对佳祥著好诗。

穰穰天酒被修篁，的皪枝间日射光。岂为炎荒多热恼，故教灌顶作清凉。

诗人月下见梅花，着力形容极口夸。若使月明中见菊，欲将何语为褒嘉。

饮冰啮雪傅延年，要比蟾宫桂子妍。忽遇嫦娥蒙一盼，桂花未敢着鞭先。

我杖常扶佛面强，我花今见佛头香。灵山会上曾拈出，一笑悬知是饮光。

玉盘金盏世称珍，天酒琼浆晓自盈。天为我贫都乞我，我虽不饮亦关情。

菊花忽作桃花面，放眼难看九月黄。花不见桃惟见菊，又将红雨学啼妆。

白如白雪复何加，岂有寒英胜六花。真是岭南稀见雪，花光胜雪喜无差。

意马心猿不用忙，睡乡深处解行装。华山闻有希夷子，安得斯人与对床。

诸公对奕我高眠，此法非人不可传。四脚棋槃皆黑子，孝先从此便争先。

风和日永饱食已，雨急天寒户不开。遇此佳时无一事，搘床高枕听咍台。

杭州金氏越州楞，撒火飞星五月春。百果若重推贡士，风流应不下平津。

百步阶头长进步，南屏堂上立移时。明明万象森罗处，鍜炼雕镌费我诗。

早来风定绝尘霾，扫地如镜窗尽开。昏明四望移远近，昼夜两湖分去来。

正当昼永六十刻，久坐僧斋烹雨前。满园菜花开向夏，一双蝴蝶飞上天。

吴山越岭老于行，何地诛茅寄此情。直使浮云无一点，千岩应接始分明。

来往人传客寝安，问渠何事驻征鞍。只应门外千山好，能使胸中百念宽。

一日一夜雨如倾，北山山顶垂天绅。是间去海只咫尺，缓流何用走踆踆。

五老峰前三峡桥，不论时节听飞潮。那知冷落穷山里，忽见晴空练一条。

漱石漱流俱可意，濯缨濯足且随时。到江莫作滔天浪，妨我轻舟理钓丝。

谁言粉白但闲居，纫补尚烦金十奴。治得棼丝有条理，却嫌红女未工夫。

一泓已脱归涔水，万顷初惊广莫乡。且向江湖成自在，幸因风雨得腾骧。

群鱼何日举舟师，玉海瑶山欲霁时。正是严冬当设脍，老翁香饭必先炊。

天下花王都洛京，清明寒食走香𫐌。东君欲表南来意，一朵蔫然尚典型。

鹤骨龙筋结寿枝，红绡紫绮曝仙衣。只应不奈麻姑爪，独领春风住翠微。

拾遗久住浣花桥，生理谁能济一毫。携醤藉糟来过我，故人惟有孟仓曹。

蓬蒿门巷久张罗，岂有笼坊重客过。天外鸽铃惊午枕，儿童误起听长呵。

帝遣银河下太微，余波散绕野人扉。此行步步有佳处，盘礴孤亭试解衣。

山阴道士顷留连，应接烟云马不前。君说江南亦如此，我虽未到想当然。

且置纷纷事百端，从公系马白云边。欲知太守乐其乐，山色溪声得两全。

至宝何年伏九渊，飞空散作玉声琤。那知夜半腾朝采，会见长虹属太清。

姑射山头冰雪仙，人间一见便丰年。却应羞死琴台女，不得乃翁分一钱。

蔚然苍石底，有此紫玉钗。本无尘土侵，宁畏霜霰埋。

幽人本无肉食愿，岸草溪毛躬自荐。并堤有芹秀晚春，采掇归来待朝膳。

狻猊日走二百里，於菟闻之望风靡。春晴酤酒大合乐，乃向尊前应宫征。嚬呻奋迅左右顾，枥马悲鸣汗流水。供官自古藏太常，失脚何年落村里。佛居胜义空谷中，吼法怖魔如此耳。人闲宜假不宜真，此理吾今得之矣。

当时夫死若求归，凛然义动单于府。不知出此更随俗，颜色如花心粪土。

凭高直欲驭西风，百里纤毫尽发蒙。楼观相望秋色里，江山争丽海光中。云容入座如相识，足力缘梯尚不穷。肯使诗成夸得意，撞钟惊起坐禅翁。

三国名臣宅，千楹释子宫。但求除橘籍，不见老松公。怀抱凌云上，规模偃盖同。须防雷雨际，恐复化为龙。

老翁起布衣，诗史天下选。眼中无全牛，万象转綮窽。曹刘知几辈，波澜付一卷。凄其忧世心，妙若医国扁。惜哉无孔子，不得并坟典。豹露管中班，吾犹及浅浅。岁月走江淮，冷淡空盘盏。诸子不见味，咀嚼必禁脔。遗编过三复，奥义见百遍。长言起清风，竦立侍冠冕。减米散同舟，读已事在眼。吾岂监河侯，不救在陈患。生尘甑屡空，戛釜声不免。迢迢千里程，与汝共艰崄。虽无百丈牵，顾有众力挽。愿学平原公，试草乞米简。更问偕来人，恐有蔡明远。

君不见香山居士居洛阳，远借五寺收文章。又不见巢父诗卷何所藏，留之天地同久长。铸金琢石非不强，金流石泐不可防。以人传人策甚良，世人顾未知其方。我昔宦游凌大江，年少从君璧一双。胜时一咏同一觞，颇亦自愧抢榆枋。劫火不肯留青囊，日往月来心不忘。大儿南归自五羊，袖中乃有万丈光。伏而读之喜莫量，重到虎踞龙盘乡。今年贡舶早放洋，明珠大贝光溢箱。答赐不敢烦吾皇，愿得君诗归献王。

谁可忘忧慰寂寥，夏长惟以一壶消。坐中皆欲从多马，妙处何妨不绝枭。幸郭滑稽无事日，将遵取士中兴朝。诸公有意来偿进，贳酒何妨为解貂。

哨壶枉矢乐初筵，列坐分曹看令传。龙跃隼飞惊背手，云开电击笑通天。齐侯晋侯夸酒肉，鲁鼓薛鼓排方圆。何事吾人无一事，竹床高卧听铮然。

五扶新拓室中筵，列算姑从旧制传。百发纵横惟所命，一时胜负岂非天。功成只许全为上，手熟犹如左画圆。卜昼未厌仍卜夜，铜槃高捧烛花然。

三代遗文叹寂寥，考评今古得愁消。中行穆子虽争隽，司马温公不贵枭。𫓧钺他年专将阃，羽仪从此冠天朝。倒囊賸欲陪宾戏，零落空余一弊貂。

今日我上巳，乐哉天气新。青春在西湖，湖水绿以匀。诸公乃肯游，盘飧仍集珍。少纵方外谈，一洗城中尘。唤船苦不早，行酒不计巡。始叹葑欲合，终喜鸥来亲。茫茫天宇间，何地寄此身。共偷一日闲，恐负三月春。遥瞻后湖游，海若从钩陈。

并湖西去望南屏，但见烟云日日新。山色渐争秋气势，荷花全露晓精神。洗心用此无边绿，处世端能不染尘。惭愧西湖敦夙夜，从今长作境中人。

儿子门生交说勤，要翁一出步溪云。金刚台近城三里，玉友醅新盏十分。反照江山红半敛，小春桃李暖如薰。心灰已冷无机事，戏象争棋亦谩云。

不肯雷同自一家，青裙独立水之涯。只应夜过许长史，全似当年萼绿华。

姚花富贵江梅妙，俱是花中第一流。戏出小诗花一样，先生下笔与春谋。

众香发越充南溟，梅花脑飞水弄沉。露积旃檀薪降真，薰陆光射琉璃缾。山川草木一天芬，素质如玉备众馨。乌髻粤女娇满簪，上官置酒结盖缨。余波润泽龙涎春，北走万里燕赵秦。骚人尚尤楚灵均，何为不入离骚经。

太平文物自多奇，刺史风流照海涯。五福神游先乐国，百灯王现应明时。笙箫合处春回煖，桃李阴中月落迟。醉倒花前天厚我，何须更间紫姑为。

山腰系烟帛，石齿漱滩雪。千岁可坐致，清风在岩穴。五季浪拍天，不覆渔翁船。入山种美材，百世收栋椽。松厅正一台，莲幕壮两河。少蓬薰班香，建州办韩多。今代南海君，事事似诸父。何年继昔游，秋山祠乃祖。

下岩琢研温如玉。

昔时桐溪汉九卿，家在淮南天一柱。

天上佳招飞鸑鷟，人间春色到蔓菁。

天气未佳宜且住，风涛如此亦安归。

水篆行科斗，林妆啭画眉。

足下一来同晚步，先生小住待村舂。

四野绿回春补阙，乱山尘浄雨修容。

经年不濯子春足，半月才梳叔夜头。

缙绅处士议所以，将军贵人须毕之。

琉璃虚空甚圆满，紫磨山川更新铸。

客来切勿令观此，薏苡犹能困伏波。

水精透膜轻含液，绛縠离苞未变香。

蘼芜敷绿叶，系出蛾眉阴。

时过汤餠客，共破粤侯琛。

三径谁从陶靖节，重阳惟有傅延年。

无人马为二，对饮月成三。

