爱君独酌板桥句，想君不向稽山时。千载风流同一辙，孤坟数尺埋蒿藜。文章误人岂当日，声名虽好终何为。譬之花卉自开落，又如时鸟啼高低。行吟漫葬江鱼腹，𫛳来空赋予何之。君不见吾腰耻为小儿折，或车或棹聊为期。又不见嬴颠刘蹶不到耳，采花摘实相维持。春寒漠漠青山路，厚颜已觉归来迟。一廛尚冀容此老，与君朽骨分东西。

京洛三十年作客，每见梅花欲忘食。时时魂梦到江南，足迹尘埃来不得。嗅香嚼蘂不忍舍，为怜绝韵真颜色。谁知晚得江南身，特此一株当舍北。寒根老枿初不辨，几与桑榆同弃掷。殷勤地主故指示，顿觉翛然超眼域。几山气候也深春，戢戢枝头危欲坼。呼奴邻家借刀斧，穿断因之聊拂拭。便宜邀月作嘉宾，不惜淋漓慰畴昔。

邂逅梅花同作客，此理虽龟亦难食。道人无眼自超群，定里观之想应得。为惜花开将及时，枕上朝朝问天色。自是春工力尚坚，一向风头来自北。昨夜雪深几一尺，不觉起来欲跳踯。雪过春回固可期，聊与此花为畛域。今朝举头消息别，物理人情原未坼。绿萼柔条宛相契，正色真香浄如拭。更烦妙语为诠评，莫遣尘根迷夙昔。

花是主人身是客，更欲花前罗酒食。花应笑我强相亲，毕竟人花谁是得。金樽到手我自醉，道人何妨且观色。三界观来即是空，醉里宁知渐游北。等为圆镜随身现，认着分明却虚掷。持此问花花不答，嗟我与君徒入域。不如收却闲眼坐，万境纷纷在披坼。一番风雨便纷飞，念垢情尘漫磨拭。今年春尽有明年，花落花开几今昔。

春风不拣尊前客，未必藜羹输肉食。玲珑点缀移月窟，谁谓吾家最先得。直从去腊约为伴，旦旦相看无倦色。朝披日彩烂迎东，夜插斗杓寒挂北。拟将西子作孤注，对与春工分一掷。又疑妖冶凟清真，子细筹量信难域。发狂不意落纸上，胜句争来共推坼。诸郎独殿语尤老，似欲尘埃剧湔拭。不惟诗社顿光辉，枝上分明过于昔。

老眼逢春如有隔，不觉花前手频拭。昔陪韦杜尺五天，此地去天今几尺。东家有客贪春甚，酒作衾裯花作枕。瘦逼休文臂渐消，渴近相如尤𣨼饮。赏心直以花为命，醉头只恐扶难正。春归每恨太忙生，不惜一春常似病。我老无用终安之，屡欲从君独较迟。方将结束穷胜致，投懽祗许春相知。诗来苦诉不自乐，春固恼人多索寞。何妨强袭起应刘，间促扁舟寻李郭。君不见乐羊功名方煜煜，归来谤书已盈箧。争如随地任低昂，漫浪猗玕尽元结。

昨夜风高蝉半咽，起来知是白露节。玉面少年窄袖衫，袖里新诗似冰雪。几日炎炎如甑中，今朝忽觉超樊笼。不惟气候已八月，更得冰雪开心胸。谢公山人诗笔奇，问君何缘得此诗。报我我欲步云去，山人许我因留题。君作斯亭几许高，拟推皓魄翻银涛。谁谓姮娥落君手，坐遣山人诗思劳。君不见梅老句出天地窄，曾谓山人真太白。采石月下忆相逢，笑披锦袍弄明月。十年明月归谪仙，姮娥岂得在君边。何妨邀取山人去，卒岁扶携醉笑间。

广张三千六百钓，太公欲与文王亲。文王不为熊罴猎，卜年七百终何人。开元天子降步辇，当日何如渭滨见。是同是异不可诘，一等风云符虎变。吾君好贤轶前古，处处鹓鸾刷修羽。观君命意非苟然，他日风流须再睹。

二年江南客，对面不见山。负我爱山心，兀兀尘埃间。一闻说山心便喜，欲插修翰遽飞起。君家乃是山中居，永日青山同徙倚。流泉涓涓薜萝暗，明月时时窥枕簟。三伏清霜带雪来，不断烟云拥栏槛。只恐居山兴易阑，万壑波涛翻等闲。知有心期难得否，凭君借与画图看。

金陵二月春，江上连日雨。暖风初报一番晴，绿浅红深纷无数。与君已是隔年别，相逢又作临分语。感君情重故可歌，送君心折不成舞。五年相从如一日，物物讲评穷发缕。爱君正如韝上鹰，畏君何翅文中虎。未饭已知必下赵，凭轼会观终报楚。逡巡照眼绿袍新，更约十分同一举。

半山老人笔如椽，落笔直欲拏云烟。东亭右军不复见，龙跳虎卧谁争先。姑溪六月汗流水，邂逅清风顿如洗。他时问法到山前，应许神光得吾髓。

卒岁愔愔无地雪，三首新诗报明发。使君近作采石游，胜践传闻惊久缺。亢阳便有欲雪意，和气先期振岩穴。想见旌旗锦绣张，如从元君朝北阙。后携一老何奇哉，朱颜鹤发超尘埃。噭呼江上来席上，迤逦万古随云开。骑鲸仙人不敢避，玉镜台郎俄复回。分明月下遇赏叹，将军新自天边来。逡巡落笔轰春雷，落花乱点荒池台。沈埋蓁莽见一旦，名高此地真当才。从来不许说前辈，寄声鱼鸟休惊猜。直疑乘槎叩月窟，又若登临望天台。酒行已彻更须酌，醉倒宁辞无算杯。卓然一段极则事，遣我击节因谁催。

我昔扬帆下庐阜，落帆采石春欲暮。江南江北只见山，欲识锦袍无问处。夜深明月来青天，天水茫茫月连雾。想见扁舟捉月时，江心见月如相遇。醉魂不制月可捉，捉得便将天外去。月在人亡天莫诘，仿佛风流谁与晤。迩来水落洲渚出，隔岸潮回疑可步。聒耳啁啾不得闻，对案腥臊难下箸。多情禅客饶佳趣，粉饰余光扶坠绪。欲回古月换今人，到此翛然忘世虑。从来喜诵骑鲸句，亦复买田相近住。会当载酒十分圆，同指虚无问征路。

爨下得余薪，便可歌南风。参差长路铎，鼓乐俄相同。一弃一流落，悠然会天工。始知盛衰际，遇与不遇中。风清月正好，爽晤聊从容。岂意接心期，赏叹如云龙。千载瞬息尔，转盼归虚空。何适非适然，神交付冥鸿。

温公天下士，百计兴艰危。大厦势已倾，意欲一木支。功名等山岳，德泽均雨露。奈何谈笑间，而取鬼神怒。鬼神岂不鉴，忠义当扶持。一见亦何伤，冥路俄与期。似非理所安，端恐数应尽。邂逅不可逃，纷纷遂为信。孔子昔有言，既敬亦须远。三复而三思，临风更三叹。

长身少髯复多骨，忆在儿时获相识。满朝善类推老成，乡曲名流诵才德。尔来契阔四十年，停鸾峙鹄欣相传。我方却归不自得，但觉和气如春天。往日朝门炙可热，今朝吏爨几无烟。追呼辈伍殆千指，一旦束手蚕如眠。父老相传语且泣，岌岌流离遽安集。省事以来无此君，豫恐他时莫能及。尺纸胡为来北阙，乐境危城俄见敚。覆盆虽光亦𫏐尔，所惜时间未能雪。稍传远近或叹喜，叹者吾民喜者吏。吏至酌酒更相贺，毕竟卷舒须在我。父老沾襟嗟薄福，此理冥冥定谁坐。异时得君逾所闻，杳杳健鹘盘霜旻。信矣此地不可久，空使遗爱传邦人。邦人姑止听我语，逍遥阁去天尺五。长身仙翁昔游戏，日日烟云泛樽俎。仙翁久已朝紫皇，功行不泯锺诸郎。扶疏密荫被所至，遂令此阁如甘棠。我昔西畿数来往，日脚阑干犹可想。尘埃满袂阻登临，白发心期负真赏。六月炎炎汗如洗，江南雨多拍堤水。旗开鼓响船欲发，超然爽意因君起。骅骝一跌愈莫止，大鹏会展沧溟翅。何妨阁下敞高门，更看阴功动闾里。

江头春色已可掬，风雨恼人常不足。笔刀俱来纸上春，墙外落红争{艹敕}{艹敕}。忽然别我下庐山，莲社风流指顾间。为我寄声陶五柳，少留佳处共追攀。

热不就恶木枝，渴不饮盗泉水。古人不可期，岁月姑相委。不爱尔井泉百尺深，不爱尔庭树千里阴。相看岂持一饭报，长啸聊为猛虎吟。

倒屣得小异，不言四时备。遗我百明珠，书窗遽增气。石盆丛秀转光辉，携挈衰慵绝尘世。更烦藻思玄维持，纸上盆中尽珍琲。他时相对擘麟脯，何必方平为绍介。

春风不解事，吼地如雷霆。谁知一席间，笑语灯荧荧。主人意弥敦，设置不少停。而我槁木然，感慨时自惊。多情接胜友，孤朗如初星。微吟间相警，似欲慰独醒。我老百不堪，已分如漂萍。邂逅因事乐，尚或有此形。不惭引去先，得意耳暂清。展转寻断梦，间关愧微生。何当万里浪，相与同沧溟。

我行亦偶然，君来定何谓。风高浪如山，闻者亦已畏。而君从一叶，过我乃特地。邮亭六日俱，临行尤自愧。朝出才辨色，夜归或霑醉。残灯不见人，待我独忘睡。语款多破颜，情极几屑涕。屈指再相从，便作新井计。我担既弛肩，君驾亦方税。不觉涉四年，俯仰才一喟。每见意每加，终始不少替。顾匪求名顽，岂不怀此义。凡生等飘蓬，何物非委蜕。为我谢故人，随方聊自慰。

恋恋欲报恩，岁月犹过隙。常恐寸草晖，终负阳和力。万锺非所养，所重在以色。庶几参与骞，不独慕今昔。千寻用或短，乃未及咫尺。哀哉过隙心，泪尽坟草碧。坐见食亦睹，幽明固无隔。蒸尝虽其时，要是未为得。诗书圣人事，力久真自积。卷舒岂他人，忠孝均我职。尚容表龟趺，过者必此式。长江会生尘，德辉何可及。

艰生缧绁余，特尔脱魑魅。殊方窟飘蓬，未免游戏事。眼力到毛发，抉剔尽奇秘。邂逅平生欢，笑语当歌吹。曲环岂人谋，明灭殆天吏。慰我云烟期，有腼鸿鹄志。百年一瞬尔，幸此半日地。聊摅广莫心，无作雍门泪。

爱山平生心，殆若鬼所魅。兹游愧不早，危至失吾事。佳辰秋正晴，有物不自秘。晶荧丽初阳，浮动荐微吹。幅巾方袍接，固可称傲吏。跻攀敢惜力，卜筑岂无志。稽首定明老，愿借一席地。何在眼中人，不觉衣上泪。

野人欣莫逆，君子戒多上。幸尔违朝市，聊复图蕙帐。薄田几负郭，山水分背向。巾车俯秋成，舒啸会随杖。吾友真可人，轻舟数相访。投怀失枯槁，达意信摇荡。时哉固难得，触境沈波浪。谓我来岁寒，种种不少创。杯盘挽气类，论辨极户量。敢辞屡举白，自喜老弥壮。回头易陈迹，倾倒乃惆怅。乐事须勉旃，何适非酝酿。

霜风吹我衣，日短归路长。放怀即可家，何适非吾乡。稍闻东南隅，胜致寓一方。超然世外人，鸡黍随低昂。檐甍辟无际，户牖延初光。孰云日月久，但知岁时康。每逢会心处，万境不得藏。何当驾修轮，飞云共回翔。淋漓非所期，远目聊徜徉。庶几蟹眼白，打出鹅儿黄。

新诗解人颐，秀若披云鬟。突然不可揖，平地翻波澜。褰衣愧招携，每见辄汗颜。况兹天际游，物理知难攀。一来金陵居，终岁不得闲。胜践固畴昔，欲往独见删。命驾等人尔，底事独我悭。岂非勒移灵，不许污名山。因诗想其人，爱来直仍弯。裂脐那复惜，顿足已滞顽。清甘似可饱，忽遽谁其还。何当强扶老，寄迹云霞间。要须君意果，莫遣我盟寒。晓来雨脚断，去梦已班班。

爱山依山住，如山不少下。山中所有多，惟取不容舍。烟云实交游，松竹乃保社。尚欠目所穷，披翦宁问槚。廓然宇宙宽，信矣和无寡。隠隠彻四垂，万象入坯冶。初疑彩间错，又若墨匀洒。造化非适然，一一类见假。吾友端可人，韵胜不少野。更将桃李俱，参差移拱把。时哉须自勉，岁月甚奔马。得难未易失，讵有长年者。何妨倒载归，日日无虚斝。

退之以文鸣，诗友得侯喜。声名力与俱，虽尊未勇耳。潢池讵青山，孰辨都与鄙。庵成谁振之，句出闹如市。千仞宁我高，充实信我美。坐令庵内人，前车云可轨。礼乐有先后，后进则君子。执方而昧圆，俱野那复史。伐柯固执柯，畴克求诸迩。蒸之既匪薪，采焉又非芑。近交韩与侯，步骤亦常耻。一医消息尽，布毛自何起。要须六月息，不息不为已。敢问二诗人，如何得意旨。

累日雨不止，风高如作寒。三分虽过二，忽忽便向阑。一身百忧集，况可计先懽。不见是无闷，念此聊自宽。

满眼多是水，岁事从可知。早时谓有余，今空未免饥。一雨又三日，见者皆攒眉。天作人承之，到此终何为。

我虽非故侯，通籍三十年。孰不夷险半，而我终岁难。念非跣弗视，不觉乘波澜。余生岂所期，我君信如天。

平生三四友，一一人中英。况逢不世主，唾手可太平。参差十年间，契阔而死生。相见复何语，但有泪如倾。

死生固可嗟，一谪辄不返。君恩非不深，奈尔道路远。反初不忍歌，折臂信能遣。已矣何足论，幸子真入眼。

念我宜州兄，见时论弟昆。诗书固分路，翰墨俄同门。人谁不归来，独沾死后恩。万里一铭旌，犹能葬家原。

夕郎天下士，异同亲见之。欲掩不可得，交口终何为。百汰刚愈精，魑魅今尚疑。浮云空去来，皎皎端所期。

不返故乡义，何妨陆子居。昔游既有约，是岂人所图。我尝邀此卜，蹭蹬不自如。凭将一掬泪，聊寄夜台书。

向晚风斗转，场上稻已芽。问雨何薄相，偏来戏吾家。蟋蟀床下吟，络纬林中夸。戒寒谓稍疏，行矣逢此嗟。

竞爽联夜光，一个乃明月。吾友不可见，赖尔相怡悦。蒹葭空非倚，声闻乃不辍。啜菽安暮年，足以免绝突。

秋阴报初寒，惨惨日遽晚。有客自宣城，明爽叩昏懒。手持两巨轴，六幅从而展。披图画如生，竟轴诗尽选。平生说匡鼎，今日真到眼。何止辨䯄骊，于焉识淄渑。爱之不能已，欲挂恨壁短。犹冀逢他时，更疑探深远。

冥冥天边鸿，荡荡风中云。一笑偶相逢，击节聊送君。我室岂无酒，胡为不开樽。所贵乐文字，固非异莸薰。天门直牛渚，南北如相分。想君月下吟，未厌俚语闻。霜空夜自明，江月寒微昏。会当借饥鲸，永谢五浊浑。

昨日方得书，经年不相见。书来必累幅，分明如见面。虽同雨千花，略不通一线。谁云非吉祥，便是金毛现。

雪意与春约，野情因物裁。辄将无穷思，聊摛有限才。云容忽破碎，山色如招回。携持固夙昔，端为此济来。岁晚君羁旅，微君谁我陪。祇恐造化工，特地吹葭灰。一剖不复收，寂尔为之胚。戢戢竞秀发，翩翩绝嫌猜。恍然徙倚间，浩荡心胸开。境界适何许，次第分隅隈。高足超日观，涂如下离堆。四顾始无间，忽觉惊初雷。有形均难悉，无物非蒿莱。却应求仙源，失路迷天台。波臣复笑屈，市门徒德梅。庶几未始得，掇拾同举杯。攘袂即千古，一醉姑相媒。

高山在平地，高山地焉知。明珠出深渊，明珠渊岂期。高明属在人，惟要须其时。物理固如此，了不差毫厘。身世端自窘，岁月相奔驰。所以得黾勉，吾人惟能诗。我非知诗者，平昔窃好之。每出每可愧，未易皆埙篪。而君不我鄙，论极牙解颐。六年如一日，不取笑则疑。彼乌足为计，有类宁同嗤。一朝召命至，闾里增光辉。不曰人可贤，但从外物移。我贤君亦贤，谁能穷是非。我欲挽君留，留君竟何为。聊作感慨别，肯效儿女悲。陈人不自信，流品须维持。谁谓廊庙姿，如我品乃宜。江充与丙吉，厚薄惟异施。其后七叶貂，阴功终表仪。是等代不乏，浪尔分䯄骊。时哉君何失，仪凤方临池。为我寄声谢，击壤正自嬉。勉旃夔龙事，赓载冀勿隳。立贤本无方，莫为陈言欺。

风波末路方奔屯，屹然不动谁如尊。岂知胸中皦十日，顾盼不接无重昏。东观海市俯弱水，南登赤壁凌江村。斯文未丧天岂远，出没狐鼠徒千门。纶巾羽扇晚自得，已闻漠北几亡魂。由来好趣入造化，地灵特出云涛根。生平到处苦再历，隠隠似有屐齿痕。玻璃镜里万象发，金粟堂中千偈论。会须白玉漱寒水，更借落月倾金盆。咄嗟菱溪成底物，混沌空夸窍凿存。

平生所愿识荆州，别乘还容接胜流。异日崩腾惊海面，新诗清绝似槎头。常嗟盛事千年隔，谁谓余光一旦收。便觉诗源得三昧，目中无复有全牛。

炎天熇熇如涌汤，使君置酒甘露堂。无风但觉冷彻骨，坐来仿佛飞青霜。使君顾客指新榜，天假此应来辉光。八十里叟感盛事，献颂请名相激昂。我非取专已上报，尧仁舜智方当阳。迩来瑞应发处处，中台第一彤云章。吾邦虽僻亦影响，明德所祐真无疆。已而转盼欲受简，惭非叟比畴能当。辄因胜遇强黾勉，庶几击壤同揄扬。吾君之泽不可象，使君之惠何可忘。才高名重偶暂屈，遗爱他日逾甘棠。嗟予落莫徒自感，乍鸣乍已如寒螀。安时逐境姑委化，随缘致力聊为乡。时逢载酒问难字，未拟持棰操群羊。但知今日不易得，纵不能饮须空觞。

青海传烽沙遶塞，谋将橐戈身不介。却携红袖弄烟月，醉笑溪山穷物外。文章声名家世事，投笔收功无十载。天子几嗟相见晚，暂许南来聊旷快。一时宾客多可人，坐令五月如深春。画栋潭潭帘半卷，蒙蒙香雾无纤尘。云披霞散烂红绿，滉漾无处投精神。秦楼风轻雁初泊，玉指如流乍前却。捍拨当胸拍屡催，一段风光来濩索。虽无仪凤与舞兽，击拊分明谐振跃。缑岭排空午夜凉，杳杳鸾吟上寥廓。逡巡舞袖回飞雪，红茸毯衬鸦头袜。落花飞絮互缤纷，流星掣电争明灭。主人情不已，下客欢正浓，更邀娅姹持金锺。从来酒户落人后，潋滟不觉随手空。金张燕接平生惯，照眼今朝真未见。敢辞醉倒菊花偏，只恐银潢低晓箭。钧天一梦固依稀，欲问桃源路已迷。何时再到红茸地，更遣游丝惹住伊。

鞭长不能及马腹，有限生涯时苦促。空使后人悲前人，雷塘春草年年绿。谁知秀色若可餐，风光付与初凭肩。力殚四海笑未已，眉黛一螺当几钱。君不见黄金栋梁回首蠹，漠漠胡沙青冢暮。么弦欲断空自知，千金漫买长门赋。膏油续尽天须晓，石土余垒可长保。就令并蒂永不分，也应终恨雷塘草。

唐末诗人自一家，剪裁风月间鶑花。凭陵堕绪篇篇胜，点缀余妍字字斜。远水连天来怨笛，烂霞烘日带栖鸦。法书警句真如此，流落桑榆重叹嗟。

凭陵岁月固难堪，食蘗多来味却甘。时雨才闻遍中外，卧龙相继起东南。天边鹤驾瞻仙袂，云里诗笺带海岚。重见门生应不识，雪髯霜鬓两毵毵。

德门平昔仰高阳，自是芝兰根本香。未许藩篱承妙晤，聊因文字借余光。舣舟月下逢桓守，盘马楼前见庾郎。冬杪相期定如约，为君云影认鸾凰。

海南枯朽插天长，岁久峰峦带藓苍。变化那知斲山骨，仪刑空只在人肠。几因皦日疑镌蜡，试沃清泉觉弄香。切莫轻珉亡什袭，须防偷眼误摧刚。

貂蝉七叶想前人，四世三公表一门。虎步龙骧推赞册，瑶环瑜珥见旁孙。琅琅庙器真无敌，衮衮淮流信有源。敝帚不堪终旧物，吐茵行欲奉余尊。

闭阁焚香万虑澄，莫云身似打包僧。功名了未荣三事，理性容先契一灯。丹灶鹤归休炷火，茶瓯客访旋敲冰。倦来却有登临兴，上彻层楼最上层。

谢庭兰玉旧闻名，早岁风流接二兄。白璧无瑕尊士望，青云有路蔼乡评。箪瓢弗改真天乐，簪绂相高半学生。授馆不为经宿去，知心黄宪异袁闳。

何物能令意洒然，阴森常对出檐竿。排枪立戟谁为况，招月吟风好细看。几度惊回窗下梦，新来添得雨中寒。伤心不见东坡老，纵有鹅溪下笔难。

楚楚相亲岂偶然，依依随处自成竿。固应表见风尘外，莫作寻常草木看。好事借名真有谓，多言虽巧不能寒。相思乍可食无肉，一日无君恰似难。

何用封侯曲似钩，且将肤寸等岑楼。佳时未用倾河鼓，爽气先期胜蓐收。月影正迷千古恨，雨声还助五更愁。王孙赏咏元无敌，又见诗中第一流。

万绿交阴别有天，舣舟重到尚依然。回头白发三千丈，倒指青编二十年。赏咏未论台阁旧，维持今见子孙贤。何当□□披陈迹，再把重衾托醉眠。

和风暖日作霜天，冰雪相投岂偶然。特枉新诗咏陈迹，便同佳趣赏当年。学优曼倩三冬足，才过荆州十部贤。为问醉衾应好在，莫教痴望似蚕眠。

高步毗卢顶上身，旋开窗牖外风尘。石菖蒲是从来友，龙焙茶为近日亲。不见同行木上座，常留伴睡竹夫人。艰难历尽无余事，问佛方知有此因。

霜露悲伤老益增，辄凭精意托真乘。舞花忽报难遭瑞，佳气冥符不尽灯。薝葡园中纷一色，兜罗世界结千层。五天应供非虚语，从此云头日日升。

七轴莲经诵已通，定将何事作家风。当知法界重重意，尽在云游步步中。金臂见时犹是妄，玉毫光处未为功。路头全记文殊指，须着工夫子细穷。

已仕因循已过三，买田归去不须参。高明渐拟凌清汉，皎洁方知在碧潭。试酌甘泉来觉晚，已跻绝顶尚犹贪。便应从此都无事，祇有君恩未报惭。

回见黄梅雨后天，烟林常在笑谈边。早时欲到不自果，今日初来端有缘。无复新声传玉齿，空余残照满金田。不知谁是云霞侣，聊揖高风一怅然。

断雁沈踪共倚栏，定应齐客解偷关。忽惊辽鹤排空至，何啻廉珠昨夜还。假宠已惭名下误，强颜终愧笔头悭。江流有尽情无尽，须把高风付子山。

东坡因地夙相亲，玉局终为继戴人。禄仕岂知承末轨，恩光又许袭前尘。青蝇附骥元非援，白玉无瑕晚更真。泉下有灵应首肯，不随凡劣易缁磷。

君恩曾未报纤埃，倦绪淹时郁不开。高义不忘辕下旧，好音常自日边来。欣逢雅好非空至，顿感阳春泛酒回。早晚退朝红蘂下，细谈陈迹共余杯。

故国悲凉古木奇，势分庭下蔚相差。霜根半露出林虎，昼影全舒破贼旗。宝界曾回铺地色，节旄还映插云枝。刘郎风韵知难敌，儒帅端能表异时。

乐全老子如星日，真一仙人似凤鸾。早岁光明均照耀，异时文彩避高寒。低回气类追千劫，邂逅风流得二难。环堵萧然清彻骨，却疑深雪卧袁安。

宦路相逢一笑休，共知身世两虚舟。楚材有用谁青眼，赵将无功枉白头。会见姓名通北阙，何妨风韵冠南州。求田接武如凫鹥，只欠元龙百尺楼。

上人偶作十日留，才别便觉如三秋。应觉拥炉华藏客，不知对雪姑溪愁。清诗字字吟可老，冷日愔愔谁见投。愧我霜髯不用剪，寒灰拨尽欲何求。

千里波涛一叶中，急难平日但闻风。自非积习有天得，那复间关特地同。乐事放怀须命酒，生涯何处不飘蓬。先归只作寻常别，切莫樽前感断鸿。

倦途回首已无牛，独向田间涉早秋。倚仗固知同失马，攀援犹恐昧操舟。渐逢陌上相推醉，尚有空中未下鸥。可是道边无葬地，肯将身世曲如钩。

西来不复见青牛，问遍生涯两鬓秋。但受郢人夸鼻斲，岂知蒙叟是腰舟。柱头寂寞千年鹤，波面分明一点鸥。不向虚中问消息，磻溪终老但垂钩。

隠隠山林似卧牛，纷纷镰担喜逢秋。虚名漫托三春柳，实际须归万斛舟。未信此生真野马，且将余日寄江鸥。崎岖精卫人空笑，终恐长鲸上直钩。

蒙蒙小雨落征帆，漠漠烟云远近山。属意几回真入梦，欲来常恨涩如湾。家程岂复嗟留滞，物外何妨且往还。便恐都人入图画，却应难写是高闲。

胜游自有经年约，佳客难同信步来。无复风烟翳寒日，渐催花柳映高台。云光故事空陈迹，玉树遗音失旧哀。今昔循环等相视，欲寻归路更迟回。

茫茫巨浸托船归，风不充帆气易衰。犹喜岁寒逢逆旅，不将人事异当时。从他老去知何用，由是终焉岂自遗。独有东阡南陌意，莫辞扶杖数相期。

牢落郊原正早收，书来起我顿风流。弦歌韵里识琴贱，鸿鹄飞时逢奕秋。极目烟云来指顾，何时谈笑共沈浮。文章落笔惊人眼，新有声名旧姓侯。

雍容闲雅许君都，万绪相逢一笑无。休把盛衰观世谛，且将言语共诗图。人亡人得同吹吷，潮落潮生等据梧。只恐后庭歌不尽，曲终翻被鬼揶揄。

倾盖相逢惜别离，等闲谈笑尽心期。它年终解如今日，此念常应寄异时。余事不妨多蜡屐，放怀赢得盛留诗。早携桃叶寻归路，准拟花间倒接{罒离}。

公子高明悟劫灰，鼎开轩语致幽怀。萦云叠𪩘镵天去，极目沧波入坐来。千首诗成谈笑里，百分酒尽筦弦催。自怜曾是高堂客，欲赋惭无宋玉才。

一番霖雨下商岩，末路方收破冢帆。鸡肋未能忘甽亩，骊珠还见发囊函。润分余浸回枯辙，色借阳春起陋缄。自是亨嘉相际会，便应从此出尘凡。

槐黄时节早相期，留滞田园阻𫏐依。闻道程文太超轶，却因诗句接光辉。君能活计如公理，我愧生涯负表微。已向青山托遗老，不应专有谢玄晖。

明月平时敢自因，特高兰玉信吾人。便从缑岭如无愧，更许毗耶约问津。每见似醺千日酒，不言常备四时春。妙云岂独南游契，又喜锺山近得邻。

俗驾难回固有因，勒移终愧北山人。不辞冒雨投归步，始信忘形是要津。一笑未容披软语，十分先觉报新春。定应偏契王郎便，消得从来愿卜邻。

除却吟诗总是尘，道人应笑可怜人。固知参请能成佛，未到升腾且咽津。村落风烟常似腊，禅房灯火已如春。会须随例餐{饣追}子，聊借明窗暂作邻。

陈迹回头似梦余，花应长好但人无。诗成固已名千古，墓上谁倾饭一盂。流落丹青惊始见，形容笔墨竟难图。公孙自是天同派，漫托周人载硕肤。

花存人往祗天知，目暗心摇却自疑。尚想汉庭传诏令，如登鲁庙见樽彝。一时鹦鹉娱宾赋，百世甘棠美召诗。安得残春逢海上，尽须衰泪洒新枝。

天禄峥嵘北斗齐，享穷人欲去无梯。自非终贾名偏重，祇恐蓬瀛到却迷。铅椠异时森杞梓，功名他日看虹蜺。中朝若问姑溪老，但道摧颓一木鸡。

湖山胜处得君家，怀祖曾于膝上夸。不见多年应宦远，相逢何事却天涯。朱弦无复来湘水，骏骨分明产渥洼。闻道贤劳多野处，新醅聊寄傲霜花。

已将身世等浮云，又向江边得故人。数日暝寒埋雪意，一番佳境为时新。村醅淡薄聊资笑，洞户深闲自有春。已幸邻封同寄老，却应风月费精神。

焰燧何劳鼓万牛，聊将一带付幽流。才闻浮鹢来波上，已见牵羊出石头。旧穴依然披信汐，古祠谁为荐时羞。功名到了成何事，扰扰空移夜壑舟。

霜天日晚独沈吟，潮上风来别是音。恃险战争休想旧，凭高临眺且论今。数声雁蹙千年恨，一片帆惊万里心。不是江山解磨折，却应人物自升沈。

壮志峥嵘不自神，低回聊此接波臣。虽非腰重真骑鹤，犹胜途穷强泣麟。击节久怀洲上晚，空樽未放网边春。固知遗老能相契，翻愧公输作幸民。

禾黍离离露一丘，淡烟轻霭夕阳秋。微基西枕邯山尽，往事东随漳水流。御辇金车何处去，闲花野草几时休。可怜全赵繁华地，留作行人万古愁。

尘埃肺腑屡更时，淫雨平欺素颔垂。忽觉光辉慰岑寂，坐令华茂转离披。中痟未厌徒空壁，雅意安能系赤墀。独有晴明陪击节，回肠尤在不为诗。

占尽韶华异众芳，分明绝艳降昭阳。肯同繁杏搀春色，漫道幽兰有国香。大叶尚疑攒处髻，马嵬犹认去时囊。牡丹独赏慈恩句，只解金杯比发妆。

文章老去岂能神，犹有残膏占旧名。赋就贾生空自感，诗成侯喜近闻声。拾尘已信非尝饭，撒豆终知不是兵。多谢嘉篇慰岑寂，便思约伴问归程。

合浦圆光降下胎，豫章千尺本天材。未能海运参抟翼，聊复舟行共覆杯。白发情怀虽草莽，青春消息自条枚。何妨接武穷幽致，莫待风光却见催。

语解惊人固有神，始知无不是虚名。方观去接天边翼，何事犹谐爨下声。齐晋近能通歃血，江黄讵敢议鏖兵。老来肺腑都荆棘，顿欲薅锄不计程。

熊掌如何得豹胎，弃常嗜异信难材。端能不学邯郸步，正可同尝沆瀣杯。有意良图休我老，他年吉卜伫君枚。云间日下容相契，且置燃萁特地催。

风旌江木信漂浮，散策腾腾亦谬悠。未必萦回能擢胜，却疑平远解供愁。年衰易感难留日，机尽应无不下鸥。渡口舟横晚潮急，一番佳意忆苏州。

暖风轻蹙浪花浮，留滞江城愧谢悠。吟苦空多屈原恨，赋残犹剩庾郎愁。渐因卜筑投归鹭，聊托潺湲习戏鸥。可笑麤官杀风景，满船丝管载凉州。

南窗何似北窗凉，寄傲来风各有方。千古光辉如昨日，一时收拾付新堂。已惊盏里醅初绿，更觉篱边菊渐黄。就使主人官即显，此门高兴定难忘。

连璧兼金尽出伦，雪髯霜鬓信陈人。能忘枘凿方圆异，许接风云变化新。绝韵淹时劳极目，虚斋穷日但凝尘。何当一笑披环堵，赖月吟哦未厌贫。

残编弊藁掩还开，好意经年不暂来。伏枥已应真款段，脱鞲终拟谢低回。颇传共坐侵斜月，更想微吟荐罚杯。居士从来少风味，独将愁眼望初梅。

莫羡财多石季伦，任从闾里笑长人。五湖浪迹名终在，六印悬腰眼暂新。且乐歌呼随沥斝，不妨文字洗留尘。年来顿觉珠玑富，万户侯家却是贫。

愔愔怀抱不曾开，忽忽还添一岁来。灯火香花随赞祝，儿孙旛胜共徘徊。休夸路寝当前拜，谁得屠苏最后杯。何物相期同一醉，为君催发槛前梅。

定应春到今日几，但觉耳边多醉人。已分余生不如旧，却应佳句渐能新。悲来徒有萦心泪，情尽空惊满眼尘。到得锥无真我辈，一箪犹是作家贫。

书空懒作咄咄语，催老祗怪骎骎来。断梦已将愁共远，离魂不觉泪惊回。病余想见崭岩玉，欢处犹怀宛转杯。能伴晴和着屐否，深山应有未凋梅。

今朝又读东坡集，记得原州鞫狱时。千首高吟赓欲遍，几多强韵押无遗。固知才气原非敌，独有心期老不欺。泪尽九原无路见，冰霜他日看青枝。

涔涔梅雨涨江滨，耿耿僧房借钵人。秀色惊回随念到，孤怀赢得暂时新。何妨一笑空诸有，更觉三摩浄六尘。忧患年来倍伤感，送君衰泪不容贫。

相逢怀抱各全开，蔚结才舒倏又来。倾倒已辜将进酒，追随休赋上林回。临分莫作楚愁叹，故事须询河朔杯。看取滁翁宜自警，空将遗恨感苏梅。

由来气类即天伦，孰谓刘琨独可人。稍隔相从更无味，几因拈起又还新。席间谁致龙皮异，雪里常怀鹤羽尘。祗欲期君拾瑶草，庾郎三韭未为贫。

雪意埋云蔚不开，新春还傍故春来。未堪肮脏倚门立，聊复差池接羽回。得丧但知求失马，盛衰赢取付传杯。风流二妙天怜我，种玉秧中更插梅。

子默清真本绝伦，羊昙仍是个中人。林泉不作南风竞，旗帜还因对垒新。金矿跃罏元有艳，冰壶莹月旧无尘。何妨再葺昆阳战，寻邑师行固不贫。

记得金樽特地开，举头新岁又重来。银潢已分经年隔，玉节犹期旧腊回。千汲浪迷云表梦，百分愁寄烛残杯。醉乡谁谓无消息，已觉歌声傍落梅。

腊日频年未尝雪，今春雪与腊俱来。暖归白傅金蕉叶，寒逼温郎玉镜台。几处欢声动丝竹，一番佳思近离堆。新诗不以寻梅见，万里丰登气已回。

江山信美亦人同，寒暑随时兴易穷。寓意果能超物境，养花长欲占春风。何须户外屦常满，自乐尊中酒不空。可笑道人犹有恨，一番红尽一番红。

鹁鸠呼妇天欲雨，杏子退花鶑未雏。庭前已觉绿半毯，酒面忽有红双凫。芳物恋客不忍去，主人好贤谁复如。会应百岁享此乐，何妨画作重屏图。

江山秀气表吾人，辇下开轩得趣新。不拟旧游离几席，常令每况隔埃尘。客来谈笑无非楚，纸上文章近过秦。分我一枝频见约，乘槎行欲问通津。

无功卫鹤偶乘轩，虐暑从谁解倒悬。顿觉御风凌绝境，似逢调瑟认华年。回光已幸参东壁，裂地何须得酒泉。自惜抑扬非瓦砾，倦途终愧失陶甄。

十轮杨恽旧轩轩，四壁相如似磬悬。岂谓投怀忘晚节，每容佳处共流年。笑谈璀璨风生坐，翰墨纵横思涌泉。土苴固难重就器，转钧尤幸识精甄。

吴山陈迹已飞埃，投老还惊病眼开。似泛灵槎海边去，却因华表鹤归来。情移客枕收残梦，恨着江梅恋故台。便觉新篇资六翮，飘飘真是子虚才。

生涯已定不干时，收拾工夫且作诗。濑水方来吊东野，同安初喜识丘迟。兼将佛事资三昧，又喜风骚出一枝。投老相逢能几许，何堪得句每相期。

久闻秘术独超群，肯向青囊学景纯。解使山川如在掌，须知祸福不由人。论功合附天仙籍，底事犹随客路尘。满眼峰峦应有待，何妨裁剪出精神。

休论莫莫与休休，老眼逢春且暂留。未必余寒更能久，祇因残蘂易为揉。及时行乐何妨剩，感物兴怀漫自愁。南北生涯等羁旅，定应无着是清流。

纷纷到底不如休，空把闲心见便留。昨日白消行处去，今朝绿遍定谁揉。且从寂灭翻千偈，安用深湛咏四愁。我坐言多欲无语，每惭佳思枉诗流。

料理愁怀落那边，桃花烘日竹含烟。墙红密约连昌晓，夏木深藏绣岭天。篮轝造门如会面，渔舟失路想当年。因君咏出黄筌笔，从此风光生彩笺。

涓涓水咽众山泉，隠隠雷惊二月天。共喜春工能应候，方知节物似烹鲜。倦途所欠无多子，胜日相逢又一年。好是群花应竞发，不须留待柳三眠。

十年朝马望前程，晚作琳宫物外人。彻骨清风真有韵，醉心常德本来淳。新栽松菊开三径，旧检方书备六陈。不是诗翁形美颂，丹青难写自由身。

南北纷纷不觉尘，鸳鸯湖水解留人。乳浮香焙谁同试，螘泛家𥬠分外淳。禅寂久因师粲可，婚姻便可继朱陈。莫从旧路寻归梦，占取东篱采菊身。

昂昂野鹤固难群，皎皎冰壶不受尘。一笑每逢青眼旧，多情空愧白头新。西风未用高纨扇，东道应容岸角巾。珍重长谣倚云瑟，潇湘谁是赏音人。

经年牢落别离群，准拟归来拂路尘。妙语独从书上得，欢悰犹欠坐中新。颇闻洛下传佳句，更喜嵩阳识垫巾。几欲军门示巾帼，老来犹更不如人。

荆溪风物记当时，吹絮河豚下箸迟。绿满金田朝应供，红残朱槛夜论诗。幅巾已托遗民后，杓柄犹怀象骨疑。早晚云间见金臂，空悬翠竹漫抽枝。

闻道栽成十亩莲，便思挑出杖头钱。定知荇菜参差处，不是决明颜色鲜。红日半移芳草岸，清歌低泛木兰船。惊心未得同真赏，空愧诸豪白玉篇。

国西华丽占池莲，曾记开樽奉赐钱。几欲漂流劳滞念，又惊红绿映澄鲜。主人无间容联步，胜日何妨更买船。满挹香风振归袂，更烦佳思出新篇。

幕府风流旧泛莲，裔孙家世掩青钱。别开眼界霞争烂，分得秋光菊未鲜。灯阵有心欺醉帽，珠盘何日泻归船。锦囊示我锵金句，空愧巴吟缀后篇。

偶因秋蘂记初春，增损元无尔自贫。病骨萧条惊岁晚，新诗来往愧情亲。未应谢傅终垂涕，谁为刘公是可人。艾火呻吟对摇落，不堪庭草又还新。

冲冲时序一邮亭，睡美从今气不蒸。便好心期金叶酒，乍惊梦在玉壶冰。栽松种竹来三径，效策输龟待十朋。百尺楼高谁与共，倦途初喜接陈登。

桑柘丘墟辇路长，景阳依旧在山阳。石标官品名常在，井记胭脂迹半荒。吊古漫劳兴感慨，寄怀聊以共彷徉。相看等是未推枕，何日同惊梦后粱。

已凉时节未霜前，十里平湖共酒船。岩岫涌寒清澈水，芰荷翻浪绿连天。百年过眼真聊尔，一笑投怀岂适然。独有黄花似回避，定缘红粉不能先。

倦游知止未知还，平日生涯只在山。金碧喜逢云外境，文章重见管中斑。篆烟萦晓留无寐，宝铎吟风笑不闲。他日归栖虽有地，胜游终寄梦魂间。

赏心亭角倚栏杆，虎住龙蹲自屈蟠。无复埋金销胜气，空余飞鹭识前滩。百年名在人何处，万里潮平雨送寒。几向后庭更白纻，不堪残照下鱼竿。

累日相看似处阴，今朝乘兴共追寻。曲栏方沼争留步，秀色新啼总会心。酒面屡从罗绮发，花心休被雪霜侵。烛城醉路凌初月，但觉人山一径深。

闭门只欲浑无事，门外何尝有事来。生计不须忧水旱，仕途休更问梯媒。身安种种皆三乐，客到时时共一杯。此外华岩是归处，眼前楼阁竟谁开。

小山相对数椽地，乐与心期境自多。有酒未妨同客醉，无情到了任君魔。采薇行歌亦劳矣，饮水曲肱还会么。只恐时来把不住，更看究竟事如何。

落得清闲与物疏，扃门终日似山居。案头新有归田赋，架上元留纬世书。紫府未须穷秘简，丹山重见引名雏。诏恩咫尺来相继，还许频为贺客无。

何处又传金椀出，几人争看玉山颓。幽情不是风期旧，异境难从指顾开。猿鹤已回尘外驾，烟云休造眼中衰。未妨一老同巾履，香火终年谢劫灰。

阴重炉红欲雪天，氤氲香篆不藏烟。南游步步如同历，西竺层层有旧缘。未觉鸦声惊户外，似传梅信到窗前。老来酒量无消息，负此佳时一慨然。

漂泊生涯寄一萍，胜游长记锦花亭。山来已讶天能巧，春到方知地更灵。虽许登临追曳尾，却应颜色未忘形。何妨共保千年约，白帽回头笑管宁。

端门风月十年抛，垂老山林寄一瓢。可得故人来市脚，共寻陈迹到江郊。麦黄且置尘中累，眉白欣投世外交。只恐话长清夜短，明朝去路不相饶。

形单影只久相抛，鼎食端能胜饮瓢。已分余材辜北阙，元非不雨自西郊。求田聊复同中隠，玩世宁嫌凟下交。千古平泉有遗恨，漫劳精爽畏文饶。

得皮得髓漫多门，实际圆融理自存。谕意当时才一笑，还卿千日见三孙。维持佛法元无事，建立家山尽有文。占断乾坤今鼎足，会多哮吼慰传闻。

红尘扰扰功名地，不碍诗人得趣幽。何必千岩连万壑，能令六月似三秋。茶瓯变乳随汤泛，香篆萦云尽日浮。时觉东城添纸价，应知得句胜封侯。

刘郎本是风尘外，画舸新从越上来。闻说露芽如爪活，更多溪楮截肪开。雪消鼎面声频涌，鹅转池心首屡回。洗涤睡魔临二景，敢辞瓦砾换琼瑰。

忆陪金盏醉红颜，回首风光杳霭间。老去未忘三级浪，近来频梦八重关。云烟旧路到何日，灯火虚堂真似山。只恐断魂收不得，更须佳句与招还。

龙宫海藏固闻夸，偶袭初凉泛客槎。层槛迥高临落日，洞房无数尽浮家。闾阎可想知何在，天水相连杳莫涯。借我华严记残帙，欲将因地付袈裟。

唐人好诗乃风俗，语出工夫各一家。前辈相因多自任，后来无复更相夸。半山老子偏游戏，真一仙人每叹嗟。傍出豫章登一格，凭君细与辨龙蛇。

窣堵频经眼，伽蓝未息肩。多情两父子，同住一云烟。缭绕寻幽径，从容慰昔年。本无留客意，投分且迁延。

去往如流水，兴衰似转肩。新工几夺目，旧爨仅留烟。愿起三千劫，功收十八年。儿孙尽龙象，家世自绵延。

鸟语晚更好，山风秋转凉。心闲日自永，簟冷梦尤长。赤荐新舂稻，清添旧荫香。此身归有地，去路尚何妨。

雨后山尤好，秋来方此时。心清觉老健，步懒欲归迟。林响惊鼷鼠，风闲叫画眉。善人吾岂敢，去此尚何之。

金鏁笼窗日，黄缯蔽柳蝉。恋鶑忘日转，借榻就凉偏。好作宿山计，难堪被俗牵。归途迎晚照，豫促渡头船。

委曲披高下，虚明得静深。佛香平日愿，经卷本来心。地据三车上，尘无一点侵。出山应有恨，何处似如今。

命驾追彭泽，开怀得士龙。残寒偏恼客，小雨未妨农。已幸同归辙，何劳更赁舂。川原如故里，疑是旧栽松。

过午风虽恶，此心难自安。如何一时顷，遂变十分寒。忍听僵夫诉，还思昨夜欢。祇应贤地主，犹作故侯看。

静退陶彭泽，风流支道林。论欢虽暂阻，投分本来深。客舍汗如洗，僧轩云正阴。莫因俗眼碍，终负胜游心。

比日逢春社，占龙得贲山。虽能素愿合，未放老身闲。家世绵延远，功名指顾间。自应天有助，一到一开颜。

春来自多雨，行处只逢山。赋分皆可乐，贪生常不闲。人归挑菜处，鸟语落梅间。翻恨新增酒，何从解醉颜。

燕雀初为友，烽烟近卜邻。不嫌千语聒，只怕一笼新。病眼常如睡，归心喜似人。柈餐犹见笋，未省已无春。

疏帘不碍日，缺甃宛如塘。默坐千名佛，忘形一炷香。卷中贪味永，镜里任颜苍。饮后才推枕，逡巡又夕阳。

下直来天禄，柴荆故远求。论心日恨短，归路雨无忧。红叶缤纷晚，黄花烂缦秋。会须寻此况，击节再相酬。

胜日欣相得，旷怀谁与同。如何四君子，肯顾一衰翁。林杪收残雨，檐牙递好风。归时不须问，更待月如弓。

莫笑和州酒，和州酒却醇。聊资千岁祝，用赞一阳春。柳信涡将报，梨晴点向真。醉寻平日路，好在武陵人。

异日延禅地，今朝选佛场。真身瘗坚固，层级韵琅当。雨洒家家润，灯传处处光。曾将一则语，要路截诸方。

邂逅俱青眼，招携愧白头。穿林犹畏日，坐石忽惊秋。不作崎岖倦，几成汗漫游。临分怀杜老，月涌大江流。

步武高低外，生涯梦寐中。不知三径足，信是一生穷。触目如逢旧，随缘似有功。便应参羽翼，何异注鱼虫。

轩庑千寻碧，江山一抹红。微吟接僚友，健啖趁群童。恋别犹能暂，论懽昔已通。更凭将此况，远问霅溪翁。

一日复一日，新年即旧年。本来无欠少，强自起攀缘。妙悟通三境，清风寄七弦。升腾如未果，且作地行仙。

迢迢山路永，漠漠晓风昏。雨歇鸠呼妇，年丰稻有孙。旅怀悲暮齿，野饭寄前村。只恐今宵梦，凭谁续断魂。

雨路如投洗，山行似踏绳。深闲逢竹院，欢喜得诗僧。语款疑缫茧，心明自有灯。难忘惜别处，高义等丘陵。

瀑水泻灵窦，铿锵韶濩音。树深猿啸月，山迥鸟归林。一曲广陵散，再歌梁甫吟。天边有鸿雁，莫寄此时心。

夜久露华重，寒鸦不肯栖。月推银海上，斗过玉绳西。风脱林衣瘦，山擎云帽低。流萤三四点，趁队过前溪。

松竹庞公宅，丘坟倚相家。和声敦雁序，秀色茂兰芽。鲁秉方如昔，淮流讵可涯。踌躇不欲去，寒日任西斜。

倦客登舟际，江城欲暮时。恨长山自远，心速棹归迟。村市明鱼火，严城起鼓鼙。诗成真有助，新月上天涯。

潦倒忘衰日，风流袭垫巾。未能分朽骨，还此挹余尘。吊古无千载，伤心为一颦。依稀如到眼，气类信吾人。

淹时苦炎暑，此日遇初秋。旧籍存千亩，彝伦咏九畴。但能寻旷荡，何必事深幽。未愧辽东笑，真成知北游。

青山忽相值，一笑脱征衫。未就三都赋，聊寻五柳潜。并游虽得意，作阔更愁兼。问字终忘倦，言归但小惭。旁求须作相，未聘且耕岩。赠别无多语，{礻是}身要律贪。

兹游久寂寞，胜士偶陪随。竹暗笋初熟，江深鲈正肥。但须频结社，何必访题诗。会有重来日，还应记此时。

珍重黄池秀，风流迥出尘。多情念羁旅，脱网寄鲜鳞。掀动龙蛟宅，惊回匕箸春。丹青如得便，更拟问通津。

凌空登白纻，此地与云齐。一览众山小，方知人世低。暂留蝴蝶梦，终负杜鹃啼。回向禅关客，何当别有梯。

锡羡来经世，储休表降神。云间瞻鸑鷟，天上识麒麟。蕴藉三冬学，形容万古春。班庭倾玉笋，镇庙契金人。帝载熙明格，朝签绝拟伦。渊源参密幄，同德在斯民。有作皆前用，无言不绪陈。光华荣斝寿，蕃锡会昌辰。宠接张侯异，年颁卫武均。江干空引睇，无路袭余尘。

扑面烟霞晓更嘉，偶随藜杖访仙家。斜阳不见登山屐，独遶长溪折夜花。

危墙烟际耸层城，潮落沙头眼更明。不觉归舟犯牛斗，天风吹下步虚声。

留滞初春寂寞滨，眼明归路一番新。何妨更作重来计，枝上微红解恼人。

二月春阴到水滨，秋风重见玉蟾新。无端扰扰来还去，只恐沙鸥解笑人。

寻春何惜驻征鞍，只怕春归不怕寒。故国山川无限思，我来仍得雨中看。

穷日愔愔已死灰，似沈眢井念昭回。一声霹雳起平地，顿觉青天万里开。

钻龟打瓦不曾休，金注昏人岂自由。谁谓纯诚无感格，会逢公议报私雠。

一梦扬州似隔生，轻舟未往但贪程。莫年觳觫儿童念，风物依稀愧此情。

熬熬内火战骄阳，鹤唳风声便着忙。波浪翻天谁与渡，却应甘井是慈航。

去秋欲雨不得雨，今春望晴还未晴。蝼蚁尚知为自便，强将私意与天争。

麦未登场已插秧，更忧雨过水还伤。一生能着几量屐，白发萧萧祇管忙。

江声隠隠风前恨，雁阵喧喧枕畔愁。更觉孤衾如泼水，始知今夜宿山头。

因缘时节本相期，只恐蹉跎醉似泥。洗尽从前留意处，何忧金臂不提携。

元宵灯火闹游人，偶向忙中得此身。浄几明窗尘不到，弄黄先见一枝春。

通中玉冷梦偏长，花影笼阶月浸廊。挽断罗巾留不住，觉来犹有去时香。

芭蕉叶密柿阴浓，散发西窗到晚钟。霹雳一声三尺水，旱天方信有真龙。

纤𫄨不挂汗如倾，一霎风来梦乍惊。自是人心有凉思，强将庭叶作秋声。

鸭脚初成绿未齐，芭蕉仍在柿阴西。推迁节物均如此，眼界何须苦自迷。

会稽陈迹久荒芜，流落江城墨未枯。好向溪边示行客，问人能出百钱无。

蹇馿破帽耸鸢肩，石里长松欲到天。六月尘埃汗如洗，始知立意不徒然。

袅袅凉风八月初，试挥椽笔写江湖。还家预想迎门喜，争问今年得意无。

几年无事在江湖，醉倒黄公旧酒垆。觉后不知新月上，满身花影倩人扶。

烟梢云顶石藏根，溪压舆梁晓乍分。车盖定寻何处路，皇皇犹想为斯文。

曾记终南雪里山，玉峰琼岫耸巑岏。风流转入丹青手，画作江城六月寒。

落笔无因似退之，每逢佳致却如痴。孤高全露秋来骨，无复山红涧碧时。

柱础犹蒸湿未休，悬知雨意未全收。只忧场上芽生稻，不厌田间水拍沟。

我来独爱南天竺，公去谁烹北苑茶。赖有清风犹好客，扫门杨柳影交加。

不看经也不参禅，时去时来又一年。秪愿阇黎终有信，大家留取草鞋钱。

停骖假馆雪初晴，学古堂中气象新。多谢故人无弃我，一炉软火煖如春。

儿童鸡犬语声喧，桑柘萦纡绿蔽川。斗觉门庭兰玉盛，更将箫鼓乐丰年。

荆公宾客晚多奇，休叹穰侯见事迟。雨过半山初睡足，何如蚊力负山时。

轻裙碎折晓风微，弱柳腰肢稳称衣。更剪垂虹平窄地，双凫似恐见人飞。

云山夹岸去层层，来往扁舟恨未能。更有寻常最佳处，无风一日到金陵。

鸡笼山下是和州，隔岸闻呼见点头。不见东归夜郎客，锦袍谁共醉扁舟。

一重洗尽一重生，尘垢昏人不自醒。会得栽茄种瓜意，始知松竹本来青。

过岭传衣不传钵，何事眼里更着枻。欲识黄梅半夜心，踏着称锤硬似铁。

入门不见主人公，座具袈裟在眼中。更有山童会人意，略无一事许相同。

十年采石寄漂蓬，广济虽名寺亦空。将为新来有消息，依前山不结蓬笼。

髭须潇飒面嶙峋，怪我多非旧日人。百里挐舟谁复尔，却应情重故情亲。

书去书来又一年，祇应提处是虚鞭。相逢会得笔头语，莫惜频寻酒里天。

江头风浪似重关，几许行人限往还。不是多情过相与，肯将一叶犯银山。

三山矶雨列山风，我亦频年强自攻。不负蛟龙竟何事，祇疑身世属江东。

新来句法宛如阴，端与衰公伴陆沈。未易偏师壮秦系，刘郎戈甲旧成林。

谁人月下奏云和，一夜繁枝向北多。长笛未须论旧恨，且留幽思待阴何。

奸雄投老恋层台，随得分香散处开。枝上休论歌舞旧，尊中且泛绿于苔。

弄蘂攀条日几回，依稀长记雪中开。尘埃满袂家山远，底事多情拂眼来。

软火明窗酒一尊，余杯未减日尤昏。谁人为折东来阁，续得何郎日断魂。

黯黯危肠独九回，故园谁对此时开。撚来聊把倚孤枕，更拟殷勤入梦来。

病余憔悴拊空尊，子细思量意却昏。便觉阳和振枯槁，不须方士致幽魂。

初见今年报信花，定从清浅缀横斜。无言对我应惆怅，不复当时处士家。

玉作肌肤雪作衣，剪裁风月缀寒枝。上池可饮偶无路，空愧当年带下医。

漏泄天工意不轻，傍春依腊独分明。孤高不作繁红伴，造化须知别有情。

姑射山前旧卜家，天香真色倚风斜。不须薝卜分高下，要是东皇第一花。

红炉欢坐腊灯长，豫借春风发艳妆。流水落花无限好，却应双鬓恨刘郎。

经年欲到竟无繇，便路今朝得暂留。弄月燃犀俱未暇，潮平且欲过西州。

楼台烟树接平芜，水墨丹青十幅图。认得黄山家住处，云中相对似相呼。

云山远近浅还深，宛转愁颜顿不任。独有绮罗知此意，故拈金盏十分斟。

后垅前冈一色松，相看冠剑几悲风。今朝笑语明朝哭，莫厌尊中酒不空。

尊前景气朝朝别，醉里歌呼处处新。一度拈来一回好，主人须信异于人。

老绿阴森锁昼寒，儿孙延裔不知年。欲归顿失来时路，一似高风暗雨天。

御醅盏畔千头菊，椽烛光中四和香。红粉莫嗟霜满颔，也应歌处似周郎。

胯下淹时岂不知，故人疑我似阳痴。一廛固愿授陈相，只恐锋车便见追。

一水相忘辄自疲，青毡情厚失先期。从今不比鸬鹚数，更欲棠阴借异时。

人间所乐宁过此，一事都无有俸钱。更向丰年观割稻，须知身是地行仙。

老呼稚舞报丰年，极目黄云欲际天。旋捣新粳供晚饭，只愁闲梦搅安眠。

解箨新篁绿未分，弄晴啼鸟语如文。翻风葭菼全疑雨，对岸峰峦便是云。

平生粥饭寄伽蓝，老日田园强自添。岂自着靴踏泥客，如何不许𫏐深潜。

青黄赤白千畦稻，远近高低四面山。旧约买邻今已决，却忧无力伴跻攀。

重阳过了十二日，阶下黄花方盛开。节物参差何足较，且浮新蘂共衔杯。

横截西山一叶轻，晓奁初发镜中行。异时常作玻璃观，却恐丹青画不成。

求田问舍太迟生，栋宇才逢眼便明。凭仗经营须占早，连墙祇恐负柴荆。

德公期我此联裾，独舍扁舟断梦初。穗帐一灯如晤语，泪痕空对两龙驹。

近山回抱锦为屏，金碧高低照眼明。四十年来劳梦想，白头方喜慰平生。

霜林斑驳抱园回，晓日初升宿雾开。忆得旧游怀小杜，分明回望绣成堆。

两脚都忘力不胜，穿云度堑信腾腾。林深鸟兽知无迹，时见游山一两僧。

篝火宵深兴转浓，可怜潭水断来踪。祇疑终有蛟龙护，玉室金堂未许逢。

不觉离家二十日，山林城市恣延缘。定因曾作和州客，长见鸡笼在眼前。

大乘此去有几里，闻道祇园近布金。但恐钵中无客饭，止期经宿谢知音。

踏尽田塍转尽山，芥塘犹在夕阳间。主人缩地元多术，何事今朝特见悭。

欲从旷口过金陵，不惜汤泉两日程。因就故人求一浴，何妨随例得身轻。

竹映丹枫转短篱，有花开处尽空枝。春风想见如铺锦，惆怅来游不是时。

隼旟歌呼引红妆，花帽追随入醉乡。今日再来如断梦，主人依旧进黄粱。

海燕初飞掠水轻，酴醾开就照人明。旋倾煮酒尝青杏，唯有风光不世情。

万腔腰鼓打梁州，舞罢还催步打球。更借缠头三百万，阿奴要彻第三筹。

情随榆荚不胜飘，心似杨花暖欲销。拟借琼林大盈库，约君孤注赌妖娆。

漫寻蝴蝶却成痴，欲趁蜂儿转更疑。自是心情怕时节，不如闲处伴黄鹂。

程氏园当尺五天，千金争赏并朱栏。莫因今日家家有，便与常时两样看。

的的枝头浅浅黄，未先颜色占年芳。任是剪成香更裂，鼻根眼界漫商量。

斋盂洗罢日方中，帘影低回破睡风。试问新浮一瓯乳，何须亲到广寒宫。

草草声名等漏卮，相逢佳处暂舒眉。我方击节聊乘兴，君可忘忧莫见疑。

倦听帘间点滴声，栖禽初报晓来晴。分明市合人争语，清浊高低各有情。

乌啼鹊噪趁初晴，百舌新调燕羽轻。滑滑竹鸡催布谷，声声𫛸鴂唤流鶑。

留滞江南又一年，燕巢初就鹊声喧。一番风竹摇窗外，犹冀曾来紫玉轩。

玉翎红觜小池中，双入筠笼寄病翁。不是山阴亲换得，自惭书学久无工。

野塘溶漾夕阳时，风淡云闲草半欹。会得腾身振衣否，不教春色在花枝。

道人笔力与春争，五彩都将墨染成。新浴羽毛犹更葺，似疑颜色未分明。

声里生涯壳外天，天真虽判尚茫然。只应未解长依母，每向沙头独自眠。

人间今复见丹青，生意初侵造物灵。却笑山阴何所得，尚须辛苦写黄庭。

浄练平铺月上时，无人吟得谢郎诗。酒酣直欲捉倒影，千古风流几个知。

鼓声绝罢香烟起，涌出潮音满座寒。为问如何第一义，等闲拈却面前山。

一到山头却下山，终朝只在翠微间。白云本是无心物，何事高低伴往还。

日日春禽百转新，明窗棐几浄无尘。平生似有丛林分，秃鬓何为尚满巾。

荆州太守紫微仙，远寄渔翁白玉泉。长钓久垂鱼未食，为君一醉卧长川。

问道全家隠鹿门，竹篱茅屋寄江村。庞公事业无多子，只有平安遗子孙。

卖酒罾鱼止数家，卜邻还在水之涯。扁舟定向桃源去，斜日红开两岸花。

霜风刮地雁连天，野舍衾寒感旧年。独有多情夜来榨，床头滴滴慰孤眠。

行人犹未有归期，万里初程日暮时。唯爱门前双柳树，枝枝叶叶不相离。

长溪新雨色如泥，野水阴寒尽向西。楚客天南行渐远，山山树里鹧鸪啼。

数卷新游蜀苑诗，长安僻巷得相随。草堂雪夜携琴处，况似青城馆里时。

不觉六月初八日，还是去年瓜熟时。鞭藉竟谁能致曲，定自昭昭终可期。

软火明窗纸帐低，一声初报午来鸡。葱茶未必能留坐，为爱高人手自提。

银汉风休月对弦，灵桥长挂罢星填。从今祇恐情先老，无复佳期又隔年。

南山不见见东山，白鹭时时自往还。为问天公几时雨，定因薄相故能悭。

鸦衔遗秉趁饥鹰，老牸时传唤犊声。凡物有生皆有乐，不堪孤坐泪纵横。

宝炷芬敷散瑞烟，月移花影上栏杆。角声又报梅花弄，只恐归时夜更寒。

老禅期客煮园蔬，少憩西邻日转初。万白千红好时节，断魂空付两龙驹。

忆寻春色过何郎，西寺传来墨有香。安得蒹葭真倚玉，再邀花影上回廊。

树密山深镇雨凉，西州陈迹旧丹阳。相逢莫话当时事，且约清心感妙香。

软火明窗一炷香，岁交时节夜来霜。须知钱李饶风味，却愧巴歌污锦囊。

客窗孤被探深寒，一梦从来已六年。独有可人无复见，尊前旋笑尚依然。

金影风光小洞天，蓝桥有路隔云烟。玉壶叩尽应能语，早晚光明照座边。

住庵老子不复见，传法阿师追不回。饮水能知大愚意，一拳真是打爷来。

念尽已知木偶，多闻早慰诗流。北海幸君知举，东家未我为丘。

岂为弥天盖世，却来作戏逢场。可是因人尔尔，要非皆我堂堂。

问舍求田底事，乘流遇坎方时。且向忙中作茧，敢从作者论诗。

立玉无因再倚，坐荆偶此同班。老去谁开东阁，朝来空对西山。

俛仰谁为荆棘，峥嵘漫自波涛。休说花砖步日，旦寻烟雨飞鸼。

白颊饶春思，梅梢喜可知。声声催烂漫，定是雪晴时。

从来忧患许追随，末路文词特见知。肯向虞兮悲盖世，空惭赐也可言诗。炎荒不死疑阴相，汉水相招本素期。月堕星沈岂人力，辉光他日看丰碑。

万年风采属当时，堕地能班世有儿。梦笔方传符昔应，玉楼何事遽先期。无由负弩瞻前导，空叹骑鲸去不疑。老矣无从忘肉味，余音犹幸接吹箎。

十年枯木不知春，每向尊前得可人。申叔共瞻云外翼，元宾岂是辙中鳞。扬帆巨浸方期远，摧辐穷途定有因。后学从谁识头角，祇应遗藁是通津。

暮雨江边寄一犁，多情邻老共差池。平生意气几如侠，晚日诗书更有儿。社酒方期终岁乐，葵萧俄感送人悲。纷纷穷达都归尽，谁复声名是旧时。

倜傥胸襟孰可侔，生平行乐自优游。坐忘更漏棋盈局，醉彻笙歌月满楼。千顷田园常富足，几朝冠盖旧交游。佳城今日悲埋玉，亘古传名信不休。

率己名无愧，成家德可尊。蘋蘩招婿妇，翰墨见儿孙。孰不承慈训，俱来哭寝门。诗人难再得，彤管负详论。

卖药韩康伯，著书河上公。幻同聊复尔，缘散却归空。独有乡人泪，难胜薤露风。我来嗟已晚，犹及想冥鸿。

崎岖南北旧相闻，晚困羁缧托后尘。盗贼余风如振槁，里闾和气似深春。雀巢绝探终能鷇，乌喙虽长自不伸。所去见思犹可想，九泉赍恨彼何人。

征西墓上木成围，伯氏传孤出更奇。皂盖朱轮谁不拥，青天白日晚方知。功名不挂非由种，赙赗终辞信有儿。空指丹青访陈迹，倦怀尤恨得君迟。

似则似，是则不是。纵使挤之九泉下，也须出得一头地。休论捉月骑鲸，到了众人皆醉。

时雌时雄，时白时黑。不是徐翁异身，又非丰干指出。盖优哉游哉，聊以卒岁。浮沈于物，而不胶于物者也。

孰从而图，孰从而状。大千俱空，况尔幻妄。直须壁立千仞，要且事无一向。虽然觌面相呈，便是本来形相。

意中迥有千般思，笔下原无一点尘。自笑顽冥一村老，忽从今日换精神。

龙章凤姿，燕颔虎颈。巍巍堂堂，弗严而整。山纳海容，霜根雪节。可畏而亲，力莫之斡。吾私淑诸，一代之英。多取益给，欲掩滋明。长庚未艾，白气何来。精爽如在，佳城不开。出卯则角，堕地而班。岂无所遗，𫘧骥方闲。高牙赤舄，惟叔惟虎。有之似之，千载一武。赳赳桓桓，彼徒见诮。他日凌烟，实先前诏。

先天弗违，圣时以乘。人谋鬼谋，其谁其能。彼虽渊密，我则揆叙。万目交张，维纲之举。展也吾人，一世绝拟。孰友多文，宛在中沚。用此以通，亦以是穷。自崖反矣，凛然孤风。

一回拈起一回新，觌面相逢那处亲。口似含珠声似虎，情如止水意如春。一心为法无余事，四海如公有几人。祇恐丹青传未尽，更须圆相助精神。

万点寒鸦，一轮秋月。时节因缘，因谁漏泄。眼光如电舌如雷，遶颔须眉满头雪。若问人间大导师，踏着称锤硬似铁。

真如会中，相见了也。崇因堂上，因甚出来。一滴曹溪，初无二味。大冶精金，岂有他色。虽然画得分明，要须重新注出。十二面相忽然开，不是僧繇谁得会。

法云会中，多闻第一。瑞竹堂上，说法无双。降径山龙，则雨必应候。祝崇宁寿，则香不妄拈。将谓有多少神通，元来只这般面目。

一住姑熟溪头，三据宝华玉座。草木无不沾恩，缁素几多证果。世人尽爱西庵璞，谁知屡试红炉火。虽然觌面相呈，也要从头觑破。咄，钝置杀人。

敏以自求，仁而乐施。乡党怀其恕，朋友畏其义。悟幻妄之不留，惟精进之是利。故能告所厚而表其行，敛众美以昌其嗣。尚虑吾志之未孚，遂复有形于梦寐。呜呼，斯岂今人之愿力欤，见者宁不知愧。

举目一世空无人，当时何有高将军。龙鶱凤翥固莫群，晴天万里惟孤云。冥冥何地非埃尘，我欲从之嗟此身。形容不到浪自分，坐令鲁叟悲获麟。

东坡仙人，岷峨异禀。道日而升，弗类斯摈。有继皇皇，期之奠枕。谁其止之，成是贝锦。天作人远，言何从谂。闻已耸然，见孰不凛。

天作斯文，万物所印。时惨时舒，与天同运。其谁特立，卓哉吾人。黄且落矣，蔚然常春。见险弗止，自信无闷。求仁得仁，于我何怨。光时显被，外薄四夷。载瞻载仰，百世之师。

法不孤起，随处有人。一花既开，无地不春。现满月相，转大法轮。似雷雨作解，如山川出云。不向人偏衫襟里吃饭，而于孤峰顶上化身。

滔滔汩汩，莫知其出。汪汪洋洋，随圆随方。故八万四千偈不离于当处，而五千四十八卷皆作戏于逢场。山谷老人所以强名之而无愧，姑溪居士又从而雪上加霜。咄，只这便是灵源叟，何须更上炤默堂。

荆山美璞，霜天一鹗。可荐郊庙，志存寥廓。逢场作戏，随病予药。信与佛祖齐肩，直是摸索不着。

竹批双耳，风激四蹄。振尾顿鬣，会于一时。惟伯时父，神而明之。千载相遇，非公而谁。

鳞介所宗，寿无与京。纳锡以荐，曳尾而行。与其托之于死骨，孰若遂性以为生。余私淑诸，盖将卒岁以沉冥。

敷座而坐，如日初晓。护念付属，一时俱了。非此老人，其谁能表。漫自形容，本无欠少。

高坐清凉道场，截断东南路口。一万菩萨列在下风，天下衲僧闻者稽首。挺超佛越祖之意气，有抽钉拔楔之妙手。拶得额头汗出，又向王舍城中哮吼。

盛着底是病，拈出底是药。众生以相见我，却道风狂颠错。秋来叶落归根，春去鸟啼花落。只这便是生涯，说甚重重楼阁。

青山白云中人，对面若不相识。笑我吟咏自如，终□□□居士身得度，住平常人窠窟。谁谓半山多□口，却作丰干指出。

说着便知姓名，见者谁不欢喜。虽如自起自倒，要乃无此无彼。冥冥三板缘中，随处逢场作戏。欲问涅槃一路，头头只在这里。

法云地中得度，慧炬光里法身。在处淘金拣玉，随缘运筏通津。偏解抽钉拔楔，更能因语识人。且道有相无相，休云是真非真。

石霜山中二虎，后世儿孙无数。堂堂大为古佛，一身普照寰宇。别出寿宁一枝，又作慈云法雨。他时侍立坐边，往往呵佛骂祖。

叶磨数仞剑，惟有清风剪不断。根乱一窝丝，缠定白云寒不散。水无沙，石无苔，师乎一片心清哉。

王良不作，世绝麒麟。是可欺邪，岂无后人。谁其似之，维烈武孙。武则似矣，而济以文。气已万里，方尔就秣。风云其时，会如兔脱。俨然是则，现居士身。幅巾白拂，无一点尘。以无尘故，始终一如。显忠数功，固非两途。

茅茨为居，脱粟为餐。牛衣自暖，徒行亦鞍。凡人皆友，是酒可欢。略不践迹，未尝恤言。山林城市，随遇即安。一旦义重，杀生非难。彼强增饰，宁知吾全。盖庶几不淫不移不屈者，而以乐吾之天。

霜空无云，秋天澄雾。照然政通，何劳钟簴。俨然望之，希世一遇。万折方东，逢坡益注。

虎头燕颔，将军之相。雪桧霜松，山僧之容。以是而见，胡来汉现。捩转面目，瞻之不足。盛哉七百聚徒，何殊在网之鱼。若也向此提撕，却成土上加泥。

可畏而亲，不扶而直。艺表士林，望高王国。如在广庭，鹄立柱石。翼翼眉间，尝满黄色。

浓眉深眼，出尘之相。幅巾燕服，经世之状。有时收沙界于一粒粟，忽然乘长风破万里浪。固知透过六轮，可谓森罗万象。本谁鼻端挥斤，先生信是神匠。

清风习习醒毛骨，华屋高明占城北。胡床偶伴庾江州，万盖摇香俯澄碧。阴森老树藤千尺，刻桷雕楹初未识。忽传绣障半天来，举头不是人间色。方疑绚塔灯炤燿，更觉丽天星的历。此时遥望若神仙，结绮临春犹可忆。徘徊欲去辄不忍，百种形容空叹息。乱点金钿翠被张，主人此况真难得。

主人邀我登闲轩，轩前景物祗欠山。坐来惨淡若不足，引我忽到营丘间。营丘山水天下知，全齐十二雄一时。旧游历历如到眼，吾宗笔力穷高低。峰云岩霭互隠现，老木苍藤纷彩绚。珑璁特干势将压，奇崛欲夸人未见。石磴流泉似幽噎，洞穴纵横乍明灭。举头楼观俯悬崖，定须六月临飞雪。行人初踏山前路，款段冲寒怯回顾。蹇馿亦自乐平地，亸耳徐行方得趣。日西平远连何处，极目苍茫天欲暮。行人端是我前身，斗觉精神相会聚。百年瞬息竟谁真，此老应无一点尘。主人等是风尘外，岂是闲轩久住人。

千年老木根半拔，叉牙枯枝鬭金铁。苍鹰见鸡岂复舍，伺隙必拿将雷掣。鸡知不免怖且死，铜觜窥鹰反噪聒。阴风惨惨天为改，杀气凭陵欲翻海。画工已证三昧因，造化精神智能采。江南山水多异人，遁迹往往随风尘。等闲应现非一化，流落终为绝世珍。王公盛德天下归，想见乾兴天圣时。进贤退佞乃所嗜，不使异趣侵毫厘。喻公为鹰固不可，排击奸邪力尤果。开图凛凛毛发惊，滞蔚顿摅如破锁。公孙胜致有余风，十年净土常相同。拟借传摹应见从，意欲因画时见公。

君不见狐裘相齐望前古，后日执鞭固欣慕。烟云得趣更飘萧，常使高人恨无路。阑干峥嵘擅空阔，寒日低回得循步。朱轮想见不可从，南国小棠疑未去。百年暴辉实之宾，俯盛仰衰情易新。孤怀直欲共倾倒，衣上元无一点尘。又不见三千珠履春申君，十年天禄扬子云。极目平原草萦骨，秋月春风愁杀人。五湖归去辨之蚤，击鼓撞钟犹恨少。险语缓丝一剑休，九衢相视空草草。荆州万里控上流，歌舞翻风甚飞鸟。回首苍梧隔暮云，南狩不归何可叫。解后相逢情更亲，刍狗畴能夸已陈。欲书醉语致多感，好事今无载酒人。班班微阳度密竹，啧啧寒雀喧荒榛。韦郎所纪十无一，安得遗老酬咨询。蹭蹬难堪随末俗，健论爱君如剪竹。宁人负我无负人，咄咄老瞒徒四目。直弦易断曲未终，凤髓难容断谁续。白首胡君到孤独，在何分金齐鲍叔。

烱然五府不受尘，深山大泽猛虎蹲。豫章千尺若可抉，沧溟万里疑平吞。秋天一鹗祢正平，人物南州庞士元。莫咏濠梁好风月，当知猿臂出吾门。

食饱舐指老更深，饥肠南北常欹崟。曾作闽山对岸客，海舶供看常相寻。一路埃尘春几换，荤膻裂脑愁举桉。淮陵巨海不多程，多情谁杀能鸣雁。道人雅好逾千金，短茁渍味羞春林。呼儿绩饭不知饱，未彻已到闽山阴。孤风冷石常齿齿，不忘南音似君子。寂寞相求义愈高，岂特今朝共邻里。

寒云四塞客日短，一壶脐裂洪畴中。君家大门我父党，觅白聊复相过从。和香索料多甲煎，幽兰几弄理孤桐。尔来行李偶南北，齿齿不见云间峰。登山临水不无思，独笑往往扪长松。蓬门春晚燕语好，书幌迤逦来清风。五府带垢一洗尽，万里古色开愁胸。辋川何在广文死，比比孺子夸有功。楚人仅免二日苦，却嗟白璧埋蒿蓬。逡巡取酒叙契阔，百川赴吸惊长虹。风流未愧正始后，沦落丘范评无锺。君才有用岂特尔，我亦相将成老翁。骐驎得路即千里，会看拭目天边鸿。

大河南奔山北走，脐裂天涯懒回首。撞钟击鼓醉横参，恃险英雄骨已朽。岁暮风烟尤可悲，功名白发不相期。重来好是当晴日，应有鸡群翡翠儿。

酌君白玉杯，送君正黄梅。长安风沙眯人眼，君行暂诣黄金台。剧辛已老乐毅去，荆棘平地多龙媒。九重深沉四海远，快便谁许参云雷。黄金台高不易上，并州雄节几尘埃。当时勋业皎白日，余风表表皆雄才。龙睛豕腹实异相，肝膈上下罗琼瑰。丹青万物大门婿，妙论尔汝无嫌猜。同时舒卷一门盛，将见烈火生寒灰。十年早飞不足叹，青云自此亨途开。我暂追随极天末，有酒取醉长追陪。离亭雨足绿蔽眼，健帆危挂寒风催。黄金台不知几千尺，劝君窣衣直上首莫回。时和岁丰亦足被君赐，还须远过青山隈。

昨日行河堤，柳色绿如埽。只疑晚烟罩寒林，细看始知春已到。春来本不与我期，病中蹉却春来时。尘埃雨过风不起，但见红紫咄咄陵高枝。年年见春随分喜，今年见春略无意。泊然相遇等幻化，况是客愁如梦里。前年随春入都门，去年探春海上村。今年作客还到此，万里漂浮谁与论。故人邂逅罗酒樽，白发相逢情更亲。身世崎岖有底急，终日裂脐如归云。倚门几夜环连梦，勃窣稚子行逡巡。扁舟早晚东南奔，车马纷纷愁杀人。

终军弃关𦈡，李斯逐黄犬。功名事业自有时，咄嗟所得亦蹇浅。雷奔电掣千里雨，鱼变为龙如掌反。侯嬴抱关谁复论，公子感之在一言。担簦屐履遍列国，平揖相印须臾间。箦中不死魏齐困，口中舌在天应旋。莫叹髀肉消，休悲釜生鱼。挥斥八极神不变，秦人岂识照乘珠。气吁虹蜺亘天地，有时一笑海可枯。泰山排云天下小，纷纷何足论贤愚。得君本如此，君知我无朱。几年飞鸣共抢榆，长惭瓦砾参璠玙。都城逾月同朝晡，蹩然别我还旧庐。引君一杯酒，洗君衣上尘。我歌虽促非酸辛，未忍祝别惟加飧。直教探取虎穴子，西来射策黄金门。

天姥迤逦沃州紧，万壑千岩相汲引。峥嵘不知尽何如，撑突云烟随望陨。来蹲去伏搏虎豹，上圆下妥蒸芝菌。溪流萦纡湛寒玉，飞泉滴沥调金轸。天造神藏发有时，眼力收罗一朝尽。连甍接桷插星斗，槛栏分明嘘老蜃。薄游曾向画图见，几欲微吟写秋蚓。登临更想新醅熟，紫蕨堆盘参竹笋。排坐歌呼来谪仙，落笔篇章陵醉尹。晴春雪霁夜月满，此乐谁能计畦畛。到者如行避世村，回首纷纷只堪哂。因君归兴不自持，安得陵风跨苍隼。

得句如得仙，悟笔如悟禅。弹丸流转即轻举，龙蛇飞动真超然。禅瑛迺醉，我顾惭道玄。戏将字画当杖拂，与子凭轼相周旋。笔若运矛矟，手如致裨偏。眼能援桴鼓，心为制中权。弃捐尺度废绳削，似曲还直非方圆。适当庖丁善刀后，但见满纸银钩连。心眼手笔俱不用，拟向底处观其全。思量不可到，此地无中边。政似观澜亭上夜深后，满空白月孤光悬。

文质相乘徒野史，拔山塞海终军死。早时妄作不朽计，掇拾余疏自纲纪。跳梁甃缺固无有，白首何堪堕牛李。冥行触柱犹欲前，布袜青鞋从兹始。春风罾头问时鱼，莫雨洲中吟白芷。尔来蹭蹬十二年，尚向牛角惊鬭蚁。亭亭日没见初月，宛是角巾逢绮里。万顷烟波渺天末，十丈霜松腾涧底。几从窈窕泛斗槎，终愧婆娑参珮蘂。晚来鹊话颇不凡，俄报翩翩航一苇。元龙豪气不少除，楼卧超然遽思起。问途直指三峰去，盘马楼前万人喜。亟发健句压欲倒，似不见容已无齿。便期脱帽洒风腴，豫宿寒舂絜云子。定应一笑非等闲，更想笔端如泻水。

忆昨扁舟下京口，六月江头浪如吼。一笑还寻浮玉叟，山半飞云似招手。月明上船萦宿酒，倒摘沈星疑犯斗。夜深归梦彻东吴，觉来落月穿疏牖。山僧流连强终日，黄昏归鸟凌风疾。玉骨萧森病枕余，一语才交复相失。先生高节如古人，薄宦淹回行路尘。海城寄食不自给，暂喜持杯同探春。春风花草来踆踆，微红淡绿意旋新。相从白发情未压，底事促别声悲辛。淮陵欲到嗟无因，想见蔓草萦龙鳞。浦光亭南拍堤水，冉冉落日低孤坟。到时春色应已迟，满树黄鹂初啭时。凭将一曲原头泪，为洒南坟松树枝。

有口莫饮盗泉水，有手莫探骊龙珠。秋风冷落千古意，追风绝足谁能拘。白云青山避世乐，击鼓撞钟廊庙居。等闲舒卷四海为之动，岂惮一一从吹竽。君看事事绝天险，阿房宫在空荒墟。野人不识贵者帝，直欲炙背同向茅檐隅。由来土苴漫优劣，亹亹传习随有无。当时一啸亦偶尔，至今登览烦嗟歔。吾人妙质素所畏，感叹陈迹追盈虚。泾清渭浊固可辨，未应到海君能殊。

搔发满爪垢，扑衣满襟尘。百年信几时，吾生苦纷纭。黄河源从天上流，忽然河底为沙丘。张良身不满三尺，从使沛公君列侯。淮阴小儿亦何者，俛首无辞出胯下。晨炊蓐食为得计，一饭千金岂无价。相君之背贵莫言，前趋鼎镬何等闲。使为故主已枭首，奏事犹如冕旒前。轵深井里有屠者，荆歌壮士不复还。伯乐相马只相骨，咄咄常情迷贾鞭。春来万事不欲语，惟愿沽酒不着钱。大铛长杓酌还引，日日如此过百年。相家新有检正官，谓我落魄早见怜。东轩小桃间梅蘂，清香秀色能相先。不将贵势略雅旧，脱巾取酒容流连。瑠璃盆深花透过，爱花移向花边坐。时时飘蘂落盆中，冉冉天仙空里坠。醉后草书疑有神，墙间怒角拿飞云。扫秃千毫兴未尽，惆怅粉壁何时新。盆空不记上马去，晓来但见衣巾污。古人名节堆故纸，多少沉埋不知数。明朝花落在须臾，莫遣高门无入路。

君不见深山穷谷千丈潭，悬崖绝壁倒挂松。雷霆雨电有时一洒遍八极，繁霜雪霁能邀夜月来高穹。又不见江头龟手洴澼絖，裂地得侯终有逢。长安大雪几千尺，高卧不愧衣玲珑。揖人而相若反掌，登天有路非难通。天之可上势或便，得相乃在须臾中。朝冠貂蝉暮徽纆，曲肱何在三千锺。方东遽北安足究，岂异海舶随狂风。舞雩而咏吾与点，坐中客满谁知融。屹屹杜夫子，灵芝翳深丛。百年转盼皆腐朽，且将逸驾聊与同。我惭圭觚刺人眼，空向霜天望飞鸿。

忆昨西湖弄烟月，玉面少年搔绀发。六月正午断人行，坐上无风不觉热。长安尘沙五月尾，汗透纤𫄨甚悬水。相逢惝恍秋已深，冰骨令人冷如洗。吾家谪仙应已朽，采石风流谁可后。却恐骑鲸下紫霄，斯人岂是人间有。春风标名冠礼部，睥睨英豪皆培𪣻。三月飞花试集英，笔下光芒射斗牛。共说唱名须第一，人事天时良可必。大任先当益未能，何谓扬雄老终吃。沧溟汹涌百怪见，鲸鬣虬髯岂难辨。莫谓卑飞遽自陵，功曹曾是将军愿。集贤学士文章旧，平日追随今太守。到日应须倒屣迎，还闻下榻南昌秀。濠上观鱼鱼正跃，携手何人知此乐。妙处期君向上求，可笑蜗牛争两角。

反衣狐裘矜绿里，月落宵行易沦委。崎岖身世等秋蓬，皎皎吾心淡如水。青云有路谁引目，肯学荒疏辍洗髓。经营一饱困南北，未易功名输故纸。尔来投迹间诸彦，白雪每容参下里。何殊溺者得尺素，聊谢箕翁徒洗耳。大官供庖事铅椠，时引古人同净几。枉老王郎特我贤，华衮相先惭溢美。清风冷落劳怅望，谁谓云间见黄绮。因收倦绪聊纺织，半是弃余安足喜。一片箫韶送下天，游遍华胥如唤起。从此修途可问津，岂复龙头却蛇尾。

七月江南秋已到，江水如天鱼尾掉。处处团橘欲黄时，家家门前舣归棹。西山佳气彻青云，潘郎门巷如深春。陈家有儿新及第，新着恩袍归见亲。为报行人洗眼看，养儿如此谁不羡。愿儿不要重科第，事业功名他日见。

元鼎元年东有兵，未央催班不待明。龙骧虎步拥旄出，蚁蚁部曲随鸣钲。三千珠履皆上客，囊中有锥谁为发。莫歌雌兔眼迷离，长城可倚知在谁。千羊不如一狐腋，草底寒虫漫啾唧。两口四目未必智，天下奇才余星坠。舟中指可掬，冀北马群空。漆身吞炭为国士，射足接处谋已同。义感丹诚虹贯日，坛上成功方顷刻。纵有明珠千丈长，安能保得头常黑。

都城春风吹落花，都城九陌无尘沙。貂裘公子宴何处，阑干百尺陵朝霞。凤筝新调玉指软，黄金捍拨当胸遮。紫檀屡碎翻成拍，红茸毯衬鸦头袜。回旋谁许彩云轻，欲断还催犹未彻。新鶑弄雏乳燕飞，一曲凉州春日迟。百疋缠头随玉杯，咿哑一哄争扶持。公子笑不已，下客懽正浓。更邀娅姹持金锺，一釂直欲沧溟空。从他海若在平地，明珠堕泪愁蛟龙。珊瑚突兀撑高峰，便疑巴姬御来风。月渐满，银河低。归路促，街鼓稀。何时再到红茸地，更倩游丝惹住衣。

卢泉之水名河长，裂脐不到空莽苍。读君诗句心已凉，便觉满耳清浪浪。彼方逐臭如窃香，肝膈素饱神鹰扬。有客饭水衣朝阳，睥睨不语中何伤。过从德君想更乐，直欲造化穷微茫。何当相从老此水，桀跖夷齐均是死。

密雨着地三四尺，斑驳云开日已西。坐来指点经行处，问我何年别虎溪。十分酒到一举尽，笑我强饮如登梯。灯火荧荧夜未艾，回首但觉娥眉低。今朝未食先破赵，明日凭熊欲下齐。门外马嘶独未起，据鞍才许趋鸡啼。

纷纷扰扰何为哉，一身之余皆傥来。当前荆棘谁所树，到了酰酸蚋方聚。公归斯文乃有主，公去妖淫几人误。狐狸罢嗥蛟龙众，户外何嫌常满屦。

山谷老子久不见，豫章诗人何许来。章江未觉清彻骨，西山一带寒烟开。文章明镜现诸相，句律蛰户惊春雷。红炉劝坐且一醉，为我更赋扬州梅。

一日几回撚白须，我本于世非葭莩。奈何寸沫长自濡，起倒不供须人扶。眼前扰扰嘈笙竽，况于得失随有无。鼠壤狼籍多弃余，史云空悲釜生鱼。抓搔世垢清肌肤，愈下愈拙真挈壶。爱极并爱屋上乌，古诗有之今辄如。不愿百尺腾龟趺，不愿去为在泾凫。只愿卒岁眼长淤，百无所见常踟蹰。出门擿埴寻君居，万里付于千里驹。

平生不愿与物迕，所向未始值坑谷。浊斯濯足清濯缨，世间此理固纤曲。朱颜见君一笑可，两眼照人光煜煜。深沉不可犯毫发，迟暮已许同松竹。去年相逢俨如昨，叹我何殊侵晓烛。衰残壮盛等复虚，且可清樽对殽蔌。军兴百邑不可遏，与期纵横犹沸粥。念君去替无几日，颇复驱驰随检束。君方抚掌笑我迂，物理循环同一局。有来则受去莫追，忍看纷纷自鱼肉。我愧君言但首肯，明朝君去追奔轴。临行春色已无有，勉强歌呼趋红绿。思君不见一长吁，忽得书来亲愈笃。约我归来叙离别，满纸抑扬疑谕蜀。岂知重门锁白首，迹虽伏枥心麋鹿。寄声少作旬浃计，莫便云间参去鹄。乖离会合杳难量，君能规规如世俗。

故人书报新种畦，东皋豆麦稻水西。更添庄屋成两脱，筑出涌路排沙泥。柳插千本竹万个，鸡豚母子群相携。又倚前冈辟场圃，更下南泊来凫鹥。两年课役已似此，数岁渐可如山溪。吾师报地适我与，胸中莹彻真琉璃。一钱不敢力为尽，只得一饭仍鸡栖。我惭汩没落陷阱，眼前差路知几蹊。缅怀吾邦归未得，书来未读先酸凄。本无去来强絷缚，亦非颠倒随倾挤。万众过眼即他物，列鼎既饱均朝虀。明年定作一村老，非施委曲谁刀圭。

天街雨过花满窗，万人壁立惊游龙。飘飘衣袂欲仙去，宝鞭遥指蓬莱宫。真人睡起春才柳，谁眷琵琶最先手。合懽堂里谢使人，暗香犹带天阶尘。宛然相对若可语，笔墨顿失当时痕。开眼成今合眼古，回头自有来时路。长风破浪真快哉，快处须防倒骑虎。

老来不惯离家久，独卧一庵今八夜。抵搔十爪垢已满，降伏千魔心未下。荧荧病眼日更昏，皎皎孤怀谁与泻。恨无鸾帐与谁俱，独有筇枝伴身亚。华严性海偶深味，兜率陀天聊复借。平生好书陋颜柳，近日作诗几沈谢。百年旅梦行将觉，万里家园犹未舍。妄缘傥或未尝胆，佳境安得如食蔗。从来少味燕偏知，早已忘机鼠休怕。行当遂作重屏图，阘茸凡材任讥骂。

良宵明月为谁好，记得初来正合夜。城头火客喏不断，花上鹊栖惊欲下。更深未觉单衣怯，风细只疑清露泻。漂流南北心已老，绵历间关身自亚。伤心黄卷不相契，过眼青春难更借。那知交臂辄深扃，骤学问囚谁与谢。家书杳邈隔重岭，客饭酸咸真传舍。殷勤儿女置只鲤，璀璨盘蔬胜木蔗。定知何日遂能归，却忆今朝真可怕。解衣就枕已多三，喘咄多言翻自骂。

昨夜雪深疑有雨，五更还作扫云风。我于此地虽无责，伤时失事心则同。起来怅望一吁歔，又觉烈日侵阶红。隔墙鼓吹去何许，入户哀怨号无踪。寻花恋蘂尔自乐，啼夫哭子情无穷。平生感慨垂老别，异时独与新丰翁。迩来眼力不解事，仿佛推堕此境中。天公岂肯违一物，尔且莫叹杼柚空。无心致祷祷必应，会见一雨半年丰。

四月边城气如煮，问龙乞水将致雨。起我独有泛莲人，相与授诚香一缕。腹枵不拟谢僧疏，愁对焦枯无告语。君时捧檄不我舍，意欲同分神所怒。此诚未契我辄罢，想望绝疑隔烟雾。一朝报我檄难留，明日清晨离此去。我惭君住本为我，君行我乃不得祖。固知身世不相期，戚戚安能效儿女。君还我亦脱缰锁，闻道荆醅如泼乳。使君况是我辈人，便约临高目东注。经由第一莫迟回，尤物须知原有主。

顾我从来奈烹煮，况复颠风并怪雨。出门未必趁鸿鹄，闭门何曾下縿缕。比来重作坐禅僧，日与虚空相晤语。初非小智肯自私，终谓大国不可怒。倦途倾盖得吾人，独喜山行逢豹雾。仅愧依融累岁留，犹胜投闳经宿去。东州胜事久欲讲，老滕元将效怀祖。岂知敏手骤输君，使君方咏罗敷女。愿侍一笑作先容，试觉醍醐分酪乳。宁州别乘吾所畏，屹然万弩不得注。寄声到眼不须论，毕竟生涯谁能主。

凋瘵尪残不胜煮，欲救镬汤须是雨。天公爱人甚赤子，忍将性命轻毛缕。使君屹起石门城，归路壶浆喧笑语。定知此雨必随来，何用与龙争喜怒。初疑点点洒醍醐，渐次蒙蒙萦瑞雾。一滴入地须一尺，万室焦枯如洗去。我惭无力助精虔，独致微诚祈佛祖。深扃不得陪贺燕，坐跋歌姝参舞女。近传一斛出六斗，盏面浮蛆泛牛乳。烦君说与猿臂翁，留得滂沱猛如注。醉中寄我庆丰谣，想见今朝宾与主。

有幻色身同一煮，谁振杨枝洒甘雨。一息不御百虐随，邪正交差穷脉缕。昔人有术我得早，自约初到必与语。日来静坐不能遣，痞嗌忽作河豚怒。腹肠迤逦吼雷霆，呕哑缤纷杂珠雾。吾僚恩勤漫驰告，果为新留陈辄去。君臣辨正参苦良，物物经营本农祖。一杯狼籍走三彭，再啜逡巡失魔女。恍疑身在清凉国，无异金堂逢石乳。便当窜入经验法，何用忉忉增补注。多惭世语必见临，不会作客劳烦主。

一罂潋滟香馥郁，刻意传来敌珠玉。画屏当袢世俗珍，独喜小甲随宜粟。老翁病起疏匕箸，顿觉加餐不劳祝。喜舆颇讶并日食，庖有力疲忧断续。舌根有相未须遮，定应双笋没春芽。只愁此法不能录，归去寻思空自嗟。天酥辟易醍醐酽，且从乐处为生涯。他人若问真消息，请向原州觅傅家。

齐眉去，朝天回。一声号，千声催。土匀才布一抟许，试锥只恐锥锋摧。万仞连云绝川路，胡骑回还不敢觑。但云本是汉家地，如此携家渡河去。渡河去，莫回头。汉家人人要首级，渭州门外签尔喉。

造物于我终何功，寓形宇宙一粟同。由粟而形则可物，自形而我如飘风。我初与子未束发，长我一岁今皆翁。间关世故忧愁集，悔不相向但盲聋。迩来梦寐亦惊噩，无异船鼓挝冬冬。逢场作戏固聊尔，随缘应责畴能充。边城氛埃蔽天赤，春物岂暇寻青红。颇知别乘甚相得，共玩双翠临雕笼。酒阑起舞屡脱帽，笑指落月如悬铜。何当容我作鼎足，未易归马催匆匆。

老骥无能空在闲，苜蓿既饱思行山。谁知尺幅分向背，恍如百里随跻攀。云烟蒙蒙心共远，草树阴阴日将晚。一声幽鸟隔前溪，万古回春来叠𪩘。凉风仿佛飞清霜，奉身九折忍王阳。嗟我胡为不自爱，逐物颠倒轻余光。爪{罒离}活计知何日，相对无言搔短发。芒鞋竹杖清自在，皎皎吾心真匪石。

石磴萦纡行一发，下见沧溟涌初月。不应佳气无所归，十载声名蔼吴越。香炉峰下新解官，疋马又过桑麻间。知有秦人篆字否，不妨高处小尘寰。

红绿枝头自开落，薄日低云天一幕。可堪困绪尚眠蚕，未拟欢心随破萼。宝环半脱畏侵肌，百刻萦香竟属谁。旋制称衣宫样窄，慵看架上去年衣。

蜀葵易过红榴永，鳞鳞莹角波纹冷。水光汗透玉枕凉，扇影风摇深院静。无言一向几回颦，品尽么弦竟不匀。空被梁间偷眼燕，黄蜂元是窃香人。

画图展尽潇湘绿，窈窕新词写啼竹。薄衾笑拂又经年，已报莎鸡入重屋。渐施帘幕作深扃，时看明河步广庭。旋索罗衣防露下，隔墙闻叫侍儿声。

休愿车轮生四角，莫向金樽嫌酒薄。门外风号雁阵低，拥衾同看残灯落。辘轳敲冻惊栖鸦，睡红笑引燕脂霞。未拟雕笼问鹦鹉，先投宿酒敌霜花。

大枝凭陵力争出，小干萦纡穿瘦石。一杯未釂笔已濡，此理分明来面壁。我尝傍观不见画，只见佛祖遭呵骂。人知见画不见人，纷纷岂是知公者。汗流几案惨无光，忽然到眼如锋铓。急将两耳掩双手，河海振动电电吼。

忆昔榱题杂梁栋，怀璧握珠容抱瓮。大宛天马本不羁，𢬍耳辕驹援就控。捞虾摸蟹力易尽，搏虎擒蛟杀方痛。君时正射晁董策，直把黄金变铅汞。顾我衰迟特相子，许我过比仪韶凤。回头已数六端午，几向梦中自占梦。迩来欲述陷肤语，岂谓书词情愈重。琅琅楚虞奏未缺，杳杳燕鸿目频送。壮君已赴宣室召，老来未弃蟭螟动。诗成新月半侵帘，更听楼头角初弄。

鹿头关下花深处，竹马曾寻彩衣路。虽知梨栗是生涯，人道风烟如鄠杜。四十年来若断桥，问津无计冷潇潇。一闻此语心先醉，似向江边笋自烧。羡君材器森诸有，宝带垂腰今一叟。未说常开坛上旗，且须再遣云中守。从来别驾不谋身，欲作蛾眉会里人。本是文殊亲接引，定应见处必逢君。

薄薄酒，胜茶汤。刳麝脐，为有香。断尾山鸡避文章，直木先伐甘井竭，谁将列鼎移黄粱。扬雄草玄反嘲白，曲糵宁非井丹食。却念牛衣儿女心，王郎漫致回天力。五湖归去弄烟月，伏剑成名空玉雪。饮薄酒，醉后纷纷亦何有。

莫厌薄酒薄，莫恶丑妇丑。君不见王寻百万驱虎豹，千兵扫荡同拉朽。又不见高堂笙歌午夜饮，明日哭声喧正寝。莫厌薄酒薄，到头一醉亦足乐。莫恶丑妇丑，携子弄孙同白首。高飞远走固亦乐，莫救眼前忘时后。

君不见张子房，素书未授抵游侠。又不见萧望之，不能碌碌反抱关。汉业已成赤松去，杀吾贤傅终感叹。乘时致用固不免，要须缯缴无由攀。八十钓渭滨，挥旄仗钺兴艰难。臂鹰上蔡市，复得不可空多言。周倾秦得汉亦起，虎噬鲸吞羝触藩。一兴一废竟谁有，要之有数归元元。元元亦何为，与君论子细。须将剧孟作敌国，未信叶公真勇士。窃借声名人自叹，白公枭首方为是。干旋坤转只等闲，收放仅在毫端耳。何郎目如电，奋髯儿童惊。眼光在酒里，一饮黄河倾。不作么么贵公子，横行欲得十万兵。吾语何郎少卑之，犀有角兮麝有脐。果知有累不早计，抑扬毕竟何所之。满酌劝君饮，吾语无文章。鞭笞六龙驾扶桑，上朝元君陪紫皇。霞衣玉简须如霜，俯仰八极何茫茫。方时与君俱此举，如何烦君𫏐起舞。舞彻听我歌，我歌端为我辈作。蠢蠢万类随江河，肯同儿女战蜗角，酒酣雨泪挥滂沱。

岁除夜雪一寸许，便觉新年喜气多。大观元年第一日，一番胜事信可歌。歌不已，鼓声起，漫垄连村如市里。更愿雪深一尺余，收了去年三尺水。

君不见东林木鱼催万指，巾钵纷纷似流水。银丝百遍连夜具，大解行虀如酒醴。又不见亲贤宅中午睡足，花簇春羔衒红绿。一窝随首发犹粗，妖冶均调笑相续。他日何人参智海，研乳磨姜捣椒薤。便觉庐山落眼中，谁为穷边辄相会。往还断绝惟缄默，𫏐远荤膻味薝卜。亲贤胜事不可寻，且向个中求一则。

帝闲万马皆天宠，一一尽是真龙种。欲知志气吞万里，骏意向人耳双竦。翰林下直出玉堂，狨鞍宝辔声琅琅。传呼一声惊里闬，新向庭中赐骕骦。明年乞得东南守，画舸西河卧载酒。免令此马老江山，故用赠君良独厚。怜君从来家苦贫，坐冷儒士喜意新。自书券字甚雄伟，作书远报江河人。翰林好士裴丞相，知君亦负玉堂望。愿君宝此。

梦寝东南游，金山居第一。泊船瓜州口，风雨系黑日。冒雨访老胡，翛然出萝荜。壁间十弟子，云是王维笔。生者今何在，别有一丈室。相期同过之，佳思久披拂。差池成独往，敢惮泥没膝。投鞭望横参，露重衣如湿。方诸湛漏魄，指顾尽纤息。目眩神为清，壶冰荡肝膈。亹亹相问劳，软语皆中律。颇怪不预知，有似惊暴客。杈牙荐炉红，柔脆修林茁。老泪感陆生，明盘皎霜橘。木鱼动晓堂，永味固南毕。百年惊枯槁，平日胶在漆。幅巾行此时，岁暮悲蟋蟀。

建古求亡子，寓意一何疏。除道声出师，老将定胡卢。满座语更发，谁是囊中珠。平生不少贷，鲜不相谓迂。定分固有来，跛鳖参乘驹。执别才几日，眷眷瞻云衢。破碎物役尔，此理君何如。危步上杰观，畴昔相携扶。成兹尘外趋，感慨反不舒。收我漏尽景，课君种树书。开山一百里，玉粒随香葅。闭口不复语，早晚同归与。

平皋已春风，昨夜犹繁霜。倦客惊节物，游子思故乡。楼高白日促，远目空悲凉。愿言平生欢，各在天一方。溯游不可从，山川阻且长。安得一樽酒，咿哑共深堂。孤怀昔萧屑，壮志犹激昂。无阶际玄护，尚期梦池塘。饥鹰在千里，怒鬣存三湘。寒鸦似相求，依依度斜阳。

白眼望青天，我乃厌多酒。秦郎才语新，高低秀蜀柳。春风昨夜来，传书自江口。固为愁水光，物物惭我丑。归程无日多，僧窗不惊帚。投怀二三子，自许口不朽。笑言忌有累，盏斚来所有。莫问夜如何，为君专一斗。

我生固有地，物物皆可口。身行半天下，荐饥无不有。读书恨未博，每索多掣肘。一逢可意人，似对灵和柳。老来益落寞，永日类中酒。北舟得二妙，洗尽平生垢。参军欲陵春，记室寒挂斗。雍容送落日，百衲为抖擞。崎岖等外惊，瞥眼自妍丑。真乐极胡越，谁可论不朽。昔人固欣慕，仅欲操箕帚。堂皇几千仞，未易窥户牖。逡巡即千里，转盼百年久。一笑且低回，朱颜今皓首。

南北二十年，短褐足尘垢。九仞未及泉，竭心恚地厚。积翳开前山，月在山之颜。目断两黄鹄，梦寐长跻攀。我饭苦多噎，见君遽出气。定有囊中药，痿人果知起。枯槁洗朝露，咀嚼玉壶冰。蔓草岂自得，香发须高陵。齚舌真有味，辨口空齿落。顿悟孺子歌，会当濯其浊。允蹈固未见，能言人亦难。得微可齐语，引置庄岳间。大路平如掌，仁者贵安宅。直弦为君弹，万里等寻尺。何年纪渻子，相向犹木鸡。肝肺已自镂，土苴非所知。

云间彼上人，处污能见垢。咄咄向风雅，入国知温厚。别来仰高山，霜风刮衰颜。新诗解人颐，调古不可攀。练练瑚琏姿，森森栋梁气。愿学固有归，黯然由此起。世味淡于蜡，孤怀冷如冰。十年问归路，歌舞怀西陵。岁晏感飘蓬，老去委瓠落。岂无杖头钱，斗酒不问浊。尚平累愈重，欲去亦良难。安得厕木雁，才与不才间。遇君本有地，怅我将焉宅。引领溯家山，一望几千尺。何须惊堕叶，会当鉴攘鸡。风来北窗下，此况谁为知。

无儿晚读书，得之两河场。何待少陵诗，闪闪已生光。深山秀兰芽，无人方自香。未央锁千门，可知曼修廊。俯仰要自得，牺樽浪青黄。恶木热亦荫，盗泉渴须尝。果能夺固有，利害置两傍。匪我亦匪人，用托宁见伤。

红炉一勺水，涌沸如雷声。德君戒终南，为君歌采苓。水尽焰仍烈，崎岖阅修龄。由来外一重，畴非君死生。风物托兹世，异种聊并蒂。荣谢等春秋，何劳骛多计。眷眷后世雄，惟君有以似。

曾为惠山客，心已寄苍茫。知今几何时，常在山间堂。淹留情莫蛰，怅望身疑翔。联翩得秀句，古殿逢灯光。耳冷彻孤韵，神幽拂清香。买舟行有期，此兴安能忘。

三子骨已朽，来者非一人。箫声起孤凤，抑按皆清新。松阴贮老月，藓晕涵苍磷。崎岖固有属，千载无纤尘。物物吾已矣，今昔是可均。何当事一廛，顾水终为邻。

膏肓有前人，老意系丛樾。差池纷鬓霜，味蜡火已绝。一啜风漱液，幽思起复灭。讵惭数及七，缅予在明月。疏更蹇修途，景耿重激发。泠然傥可御，千古同一辙。

北舟揽黄氏，楚楚不自平。故步聊低回，新月微风清。蛙声语莫下，泡涌浮修甍。何在超世游，翳路情难倾。西堂梦不到，春草还复生。长年浸枯枿，有时怀层城。适从吴儿炊，又作淮人烹。皇皇遍诸侯，吾人愧安行。独抱照乘姿，花枝似相明。拂衣归待旦，南州逢顾荣。

别子又春杪，幽怀谁与讙。返复事远途，缭绕如理绵。家山虽入眼，尚疑隔晨烟。破闷得子诗，鸣鸡还到船。追随日苦短，容易悲长年。犹能共一辙，植足临天旋。下泽政有味，万户自我捐。唯有不舍心，常如俯奔川。

几年保新阡，托身斗一方。问语得野人，禾黍共登场。迁疏傥可老，持须时抑扬。顾非马上才，犹怀袖中刚。西风荡微气，仰视明星光。叩齿咏真主，白眉谁最良。师门守边钥，表表南方强。逋诛百年寇，敢谓莫我当。牝鸡久司晨，群吠移当阳。荤膻固难律，谁可无宫商。堂堂发天机，右钺左仗黄。一旦念风云，果知筹策长。洗涤尽余滓，万翼争回翔。能无出囊颖，及顾箕子傍。平生惯草衣，岂堪事戎行。强歌出塞曲，夭矫参龙章。蝇因逸骥速，马为奏瑟昂。尚期骛鼓操，奋力起病床。贺兰夺故穴，安西还旧疆。归上千万寿，重赓庶事康。

及此仲春月，颇欲谢远步。世味久已疏，何惮鱼生釜。青阴合广除，似失北门路。端知鸡在埘，未愧豹隠雾。飘萧方外游，缱绻慰迟暮。共待青光来，软语坐良树。呼风破炎蒸，扣齿却忘虑。逡巡栖鸟惊，不记衣上露。临分期屡来，此乐复谁与。

浮云无定着，乍合还分离。廓开万里天，好是无云时。我怀苦萧屑，多感不自拾。奈何情所亲，容易成南飞。秦人虽受宝，睨柱谁瑕疵。空能九宾赏，终负连城归。此道固有命，如君应未迟。且从淮上游，霜浓蟹螯肥。载取一樽酒，里门相扶携。笑语欲难背，古人良可期。开编若对面，谑浪尤相宜。皎皎澄汉月，森森琼树枝。燕地重郭隗，吴儿轻陆机。晓来犹薄露，会见高风披。

洋洋引天津，湍悍谁为写。谋臧神所劳，穹筑限修野。缅怀二三子，感物寓土苴。卯饮束貂裘，指顾来其下。霜风面欲黎，踉跄倚羸马。一笑等飞云，吾生竟何者。

耿耿万里心，振衣常夜半。明星当户高，仰首每自叹。是身固虚空，殆将等闲玩。永怀一寸光，有之讵能散。南山富蕨薇，采采宁待伴。不愧郢中曲，谁报青玉案。千载北窗风，郑声何可乱。子职若崎岖，垢指宁与盥。我惭老更拙，欲和知良难。但能袭余尘，未易窥重关。路年与君俱，才此意少宽。奈何舍我去，鸿鹄随骞抟。岑楼起肤寸，万仞始一拳。知君未易量，愿君更加餐。亲发日益白，何以为亲懽。以义不以时，吾君正求贤。只欠明光宫，峨峨望君冠。

吾友范君谊，宛似丘迟诗。点缀花映草，草长鶑乱飞。咏诗知吾人，因人想其诗。不知胸中宽，西域方鞭笞。昔为守御策，坚壁不容锥。今作进讨计，万里入鼓鼙。相从惜日短，既别恨见迟。虽无老成人，仿佛颊頳儿。每见挽手语，问我将何为。我非浊子者，我友实似之。典刑不可见，况复堂上奇。边城气候晚，四月犹夹衣。青灯照冷坐，素目披重帷。孤怀苦萧屑，人事终难期。何当命典刑，一笑相淋漓。

静坐已十日，聊复资一浴。我发不满梳，安得别置沐。浴暖连头浇，快哉如出谷。我生本离垢，妄念即桎梏。外物强扶持，何异雨中竹。亦不无雨愧，亦不有雨足。森森自然往，无荣亦无辱。振衣步空庭，又见黄粱熟。进退葵何从，晨羞讵宜缓。叩齿感苋史，虚心岂鱼贯。乃知抱关者，俯首固非懦。烈日下严霜，杯水沃炽炭。物理自回旋，何方即吾馆。年来老顿逼，四月未觉煖。勉力更无念，已矣见此粲。

乌延一挥手，岁月如奔流。谁知头半白，重见须双虬。面冷庞一铁，气雄吞九州。门庭外虽设，毫发终无留。此时可见者，如君实难求。人固不易亲，而我独见酬。半年话畴昔，论极非谬悠。但云置是事，可质为冥幽。功名本何为，入手如上钩。我每壮其言，心肯屡回头。别来已七月，怅望逾三秋。近闻复来此，只尺不相投。元戎奉天讨，知与造化谋。化城两驰突，直控咽与喉。乂斩万余级，少快姑𫏐休。此锐且就养，彼生岂容偷。君谓乃吾射，含笑缠臂鞲。今秋取天祁，明年入兴州。遂复都护府，再见万里游。汾阳异世勋，子政如缀旒。未或便相袭，且作仲升侯。

灵台右鹑首，南北两山间。我来春未几，红叶绕斑斑。与君早相求，携手问两山。折花饮清泉，共此一日闲。君才真健敏，诗句如芝兰。娟好秀且静，馥郁若可餐。

昨夜闻有赦，今朝遂得雨。天泽随君恩，一洒遍寰宇。彼玩尚逋诛，吾土久未还。皇灵实神谋，剪复笑谈间。峥嵘若化城，扫荡如破竹。开田一百里，得土千万族。不雨三四月，垅亩犹烧畬畬。祷祈略无应，居哭行叹嗟。岂知有此待，城就师振旅。上不辍板筑，下不妨野处。秋种盖未晚，及此壮者归。懽呼各着业，卖刀买耕犁。山头夜叱牛，山下妇亦𣃁。老稚旦出耘，勤劳莫归宿。待我土尽垦，俟尔日有余。归来笑相向，共乐生无虞。又闻赦书中，逋欠皆除免。更放一年租，其细及移变。天公固爱我，吾君岂违天。乃知父子间，事事必关连。野人语可书，使我喜不寐。谁谓彼无知，况欲迷向背。我歌本民言，未愧中兴诗。闻者足以戒，可是辙趋时。

岂复记佳节，饱食睡亭午。虽不负此身，倦听亦良苦。念初入此门，只作十日数。那知如忍炎，倏尔到角黍。本非来质秦，盖异行怨楚。端为城旦拘，独与缧绁语。深坑偶未埋，大镬仅逃煮。净持诸愿力，妙地叩初祖。会当纵奔鹿，遂与搏猛虎。蹇余愧平生，何适非龃龉。

向晚云骤合，雨点如车轮。入夜势转暴，对面语不闻。初疑坤轴裂，渐觉河海翻。倾注恣豪放，沟渎莫吐吞。平地忽五尺，呼叫均四邻。下堰上辄隙，东塞西遽奔。一身应百给，坐卧不得申。旦自秉锸刀，彳亍意已昏。念兹嗷嗷农，拱手过一春。入夏又将半，寸苗无宿根。祈祷备众伎，杳杳天九阍。饥殍漫狼藉，极目无烟村。及此滂沛泽，一洗疮痍痕。劳我敢有词，故喜气已温。置酒会宾客，耕辍翁语孙。尔年非可期，我责亦粗伸。欲赴固踊跃，感慨扃重门。

数日不吟语，已觉舌本强。熟处自难忘，是乃真苦相。帘空睡起足，物我两俱丧。举头见南山，依旧秃相向。解衣遶屋行，未巾已踉跄。翻书试遮眼，一抹如白浪。目足身所先，二者辄相抗。生理从可知，何用更惆怅。独有梁上燕，怜我本痴蠢。时时作好语，似欲致劝奖。见尔初衔泥，生子已颉颃。而我犹未归，兹事固难谅。安用苦烟尘，无劳独凄怆。俯仰即陈迹，未易烦度量。一樽试有求，传来如鹊盎。顿味毒酒酷，猛釂投晚饷。倦怀岂复有，舌烂腹斗涨。抱薪救烈火，自取将谁让。夜分方半生，劣过逃属纩。

午睡不觉久，起坐独扪腹。眊矂相苦魔，眩瞀遂为族。永怀建溪春，偶尔得藏畜。品第虽非貂，犹胜狗尾续。虚堂无纤尘，百转纷击筑。破碾顿愕眙，屑纷随轮蹙。被褐而怀璧，凡眼真亵凟。聊资定碗黑，岂待无托绿。久闻城西角，有泉湛寒玉。名因所居传，廉惠才可仆。殷勤持小罂，甘莹来一掬。蟹眼方转旋，色味相芬馥。迩来棘荆生，未易梨栗熟。一啜便超腾，庾愁空万斛。

今日起差晚，持课几到午。饥饱虽难医，荤酒且入务。脱粟快一饭，白眼视寰宇。固知等浮沉，要在极纤缕。聒耳林鸠嗥，举头梁燕乳。我亦尽轮回，何必高下数。缅怀故山中，泉石漱深坞。万壑响松风，千岩澄月露。胡为不归去，乃与朱墨侣。只记入门时，未有还家路。我生讵应尔，炳炳莫我顾。彼心岂易同，吾首莫易俯。

岁月忽云徂，人事只如此。胡不及此时，斗酒劳邻里。有田半荒芜，有屋亦倾圯。强颜宾客后，毕竟如何尔。

渊明弃官归，议者见各别。去就须有名，岂独为卑亵。折腰分当尔，柴米岂无说。舍彼而处此，亦不苟自洁。

扶疏草木长，兹时岂无情。未论身得去，想像心已清。童山久不雨，汤热气郁蒸。遣怀一开卷，便觉凉风生。

操檄乌延府，已复十五年。年当三十余，事事随精坚。非惟会兴灵，兼欲还幽燕。谁知今白首，狱吏辄差肩。

晚来风稍回，渐见布阴云。乘时得尺雨，吾农实难勤。不愿生边地，报施岂无因。我虽不在事，未能忘戚欣。

用舍系临时，金玉与蒿莱。尘埃混瓦砾，燔燎参樽罍。何云长兴公，陈迹独归来。一跌竟不起，念之有余哀。

我闻瘴疠地，去者无生还。吾凡三十口，归来尽颓颜。死生非人能，得丧亦非天。张毅与单豹，要之皆偶然。

朝从空儋出，莫逐頳颜归。既谢爨无烟，此外将何为。堂堂十六年，子孙反无依。莫作如是见，随遇聊差池。

吾亦爱吾庐，此亦未为得。死即瘗路傍，要是不免或。随流认得性，有念乃吾贼。是以方丈间，千偈终一默。

吾友傅子渊，每见常熙熙。人固莫我高，我固不人低。问其何因尔，我盖不自知。孰为第一义，只此是菩提。

幻化如空花，建立等修竹。四海不离身，一笑长满掬。相逢亦何有，展转犹所独。攀缘过九上，圆顿系一宿。岁月屈身臂，到此非问卜。心清闻妙香，老句俱三复。何当会实际，超然发吾覆。未尔且逡巡，更待梨早熟。

五云会中天，众山如朝宗。相臣夙有约，标神期此宫。傍有洞天接，面直积金峰。常言五百间，斯地将修崇。废兴果冥符，变化如云龙。缅怀祥符后，天意固莫穷。一言不可复，此兴犹未终。知国如知葬，尤难邀此翁。

鸿禧已不凡，崇寿气尤古。经始天监谋，余力保大举。十围人何在，乌鹊尚如睹。井泉翳荆棘，像设半尘土。视今犹视昔，一笑才仰俯。有愧所坐峰，安得参鹤羽。

取迳辄林莽，得地三尺余。名曰喜客泉，客至如涌珠。初惊一穗起，逡巡周四隅。酌之甘胜酝，瀹茗尤敷腴。物理不可诘，感叹常踌躇。于焉知福地，未易世眼拘。

泓渟宿寒藻，正占山一曲。平时常湛然，抚掌珠可掬。喜怒去千里，气类若相属。如何辄示异，乃尔分迟速。霜风鼓橐籥，岩树响丝竹。语出若有答，路转疑绝续。幽寻力恨短，博采日苦促。便拟寄无余，舍策遂留宿。

白鹤不复见，荒台煨烬余。昔时三茅君，鹤驾常相于。一岁许一会，此地几其庐。倏然自一境，历揽莫与俱。兄弟两羽人，玉骨太古须。烧丹云未暇，弹琴聊自娱。日伫驾鹤来，夤缘参玉虚。身世久已忘，况复话里闾。

强臣欲窃命，九锡乃所僭。奈何得道人，亦复有此念。是非固不同，等欲示其渐。石地凿龙趺，穹载极该赡。漫灭半可读，以足表龟监。名存物何在，遗制不少欠。帝意岂无谓，人事徒妄占。何适非偶然，随遇始弛担。

洞天名此山，于此实第八。东将秦岳连，西与岷峨轧。磴道端可通，足亦若相戛。我欲踵其武，苔径特见滑。屡试辄复却，宛似物初遏。周行半天下，是等三四阅。有无终可疑，雷同惭小黠。退之固颉顽，桃源盖强说。卒谓武陵传，何殊眼着楔。孔子亦猎较，此理信难辍。

白发不我贷，青山亦世情。斧斤借羡力，遂易当时名。吹箫人可想，有念应难平。从兹定相忘，那更随戏成。松门插天半，竹迳梳晶荧。所期茅茨永，丹碧岂愿营。含凄振落日，拊事悲颓龄。吾生傥与归，境界滋光明。

山云自往来，人事久萧索。谁为插小松，记此常栖泊。坡陀披浅麓，窈窕带远壑。著书方呻吟，谁与会所乐。鸾凰耿莫追，岁月俨如昨。隠约玉箫声，憔悴金匕药。风来万籁奏，一笑竟难约。尚友徒此心，相期在寥廓。

古人偏爱竹，种不虚一席。相将共忘年，敢惮培且植。君家占何方，容易来秀色。薙草出明轩，翛然耸修碧。剪梢畏风摧，留叶期凤食。从兹两茧足，闭户忘所适。

增筑贵坚厚，抨绳避欹侧。朝灌暮复压，深虞枯易得。劲节既能主，百蠹遂为客。风微吟疏簧，日永齿客屐。此况倘可期，吾甘事潜默。晋人知自完，皎皎良未息。不材谢纷纭，斯言愧安国。

黄昏促征鞍，别酒已沾醉。风威危破腊，雪意欲着地。超然气类人，送我奄独至。悬知必如此，恐终欲弗类。平生昧归宿，恍若得所诣。胡床十余语，仿佛京口例。此言固近俳，要之不无谓。觉梦犹在马，解鞍定何地。百年谁见宰，一己乃许事。缱绻儿女情，回首端自愧。

冥行眼忽明，乃是到临颍。倦马倚风嘶，冻仆望门逞。初非敢此期，势逼岂容倾。是身虽无难，从者固当省。主人颇料理，灯烛分炯炯。炽炭解噤颐，重帷护寒领。招魂几剪纸，感惠非尚褧。粲然一笑开，那复嗟断梗。我生且莫落，随遇辄自警。转盼已归空，区区徒画餠。

才冬即欲雪，酝酿非不久。旅馆黄昏风，半夜忽如昼。天公时谑戏，不在我先后。儿心见期心，咫尺弗得就。密洒良未已，兀坐几忍灸。遂令相逢心，感慨若奔辏。红炉惨无光，短气犹发馏。况兹严报本，供卫何所售。风威果能神，排斥勿宿留。非独寸草荣，万里同锦绣。

早饮欲过午，感此去路遥。解衣酒家床，主人喜相招。逡巡出饾饤，劝我饮一瓢。举手谢殷勤，宿酲犹未消。报言雪满野，征辔相无聊。何如酩酊去，更可忘今朝。年来颇解官，径欲随所邀。端愧五浆期，未觉群心摇。偷薄日益窘，妙论轻鸿毛。何当受一廛，醉倒同渔樵。

清晨得君书，远意来吴中。开缄一见面，顿觉百虑空。书词若萧屑，怪我情不通。我岂逐物者，君亦如冥鸿。便当永相忘，何计䯄与骢。闻君奋钤槌，喝下分华戎。晚鱼会千指，一一麻中蓬。朝参月破牖，暮请灯在笼。坐令万折异，沛然俱向东。缘契乃如此，想见圭璧丛。胡为特垂手，千里寻庞公。庞公无伎俩，只这是家风。复如多闻师，亦在兜率宫。人间最胜处，何必颜如童。会当谢朝谒，烂漫游无穷。

元丰初得君，赐袍色可摘。雍容戎马间，爽气凌秀色。十年不相逢，颔须已有白。京尘化人衣，岁月动阻隔。夏屋如深山，排日许连席。坐中多可人，一笑每堕帻。人皆指为夸，我辈日所惜。于今已三见，爽气若初得。同言胡乃尔，前致作娇客。边城久不雨，旱气几烁石。俯仰数刻间，咫尺便南北。寄声不敢辄，问讯莫我获。但问深闭门，鸱坐较定力。双林旧家风，庞老真消息。莫作分别想，认子却为贼。造门会有日，聊复铦戈戟。准拟诘朝见，无或但坚壁。

依依梁间燕，终日密相对。本不欲尔期，何为尚此会。得非缘所遭，又恐意有在。飞来复飞来，好语如湍濑。我亦强维絷，尔岂知向背。万事杳霭间，一笑沉吟外。玄妙第一义，为尔降障碍。卷帘见天下，始信物有大。

酾水投过日，佳思生襟裳。缅怀江上笛，相游共胡床。星月弄疏明，草木来远香。所得亦饷尔，端能谢炎凉。

萧然傲环堵，心性懒衣裳。匝坐定何许，井井书满床。我每不欲去，鼻观无尽香。未始有寒暑，彼哉自炎凉。

日日不离山，爱山终不厌。因地端有来，及此若尚欠。当轩出巑屼，昏膜遽效砭。枝撑檐楹窄，明灭烟云𫏐。幽禽时一鸣，隠约隔天堑。早闻群玉峰，世境未易占。却应三昧力，易致兹可验。便拟绝高深，两足恐不赡。幻化浪攀缘，胶扰窘囊槛。会须揖清风，方暑对枕簟。

我初游丛林，得人如满月。细披云雾间，桂影若可掇。旋转二十年，相半分会别。暮途喜可掬，妙语等冰雪。告我第一义，光艳忽振发。老魔俱辟易，善类随击拂。是真万里足，一举安能辍。径山光𫏐韬，夜气尤昭彻。异时摩聊老，荐藉意甚切。子果识至人，指顾石必裂。出我连城珍，郊庙冠前列。无令刖足翁，二献文为拙。

东坡在黄州，饮酒只饮湿。我今又过之，酾浆如虀汁。平生不喜酒，兴来且莫絷。长虹偶尔放，因复投一吸。入口舌欲脱，下咽虫争泣。熇熇腹将裂，窣窣泪莫裛。顽涎杂血唾，心悸如鼓集。卓尔无一事，荆棘强自入。主人固好饮，宿兴亦素缉。如何似见毒，使我卧复立。彷徨日欲落，稍宽困眼涩。梦觉天未明，齿颊犹习习。是邦居不非，奈此掩弗及。昔闻禁酒国，今见毒酒邑。作歌寄一笑，倦闷聊救急。

百年观不足，一日乐有余。况兹夏日长，而与君子俱。号呶谢呼笑，谈论皆诗书。门外方烁石，坐上如冰壶。仰怀冥冥鸿，俯愧戢戢鱼。我老百不堪，嗜好终蒲葅。殷勤相得心，黄昏尚踌躇。追随自此始，莫厌频招呼。何必得美酒，然后可将须。

密雪不着地，朔风煖如春。天公岂无心，慰此东归人。吾人晚相投，每见每更亲。逾年稻粱俱，未觉旦暮频。欲识分浅深，荡荡风中云。问其美如何，表里无缁磷。深湛子云默，高广太丘真。汲汲惜日短，奄兹奉离樽。莫辞十分斟，酒薄情则醇。庶几一举尽，泾渭从此分。万里自咫尺，百岁均埃尘。行人定向识，他年期问津。

十年不相见，一见情愈亲。执手语半塞，但觉频沾巾。别来事多矣，未易咫尺论。感君冒雨归，知君意弥敦。邀我过其庐，灯火如春深。金碧炫境界，恍然惊一新。为我时置浴，仍为加柈飧。止我腹中饥，振我衣上尘。何劳强剪纸，已复收断魂。漆炉接膝坐，软语尤殷勤。闵我忧患余，漂泊才此身。劝我葬且居，生死相与邻。清晨陟高座，四众如云屯。展转叙契阔，博辨河海翻。句句不妄发，信矣灵岩孙。岁暮能几何，缱绻谁我温。非君美无度，泾渭那更分。相期在来日，击节徒谆谆。

蹈雪入窈窕，蓊蔚如深春。左右无佳色，老绿不改新。小愒茅茨下，园翁叙殷勤。主人谓此翁，好事绝等伦。养生惟养花，种种皆躬亲。每到二三月，烂漫如锦茵。问翁何所有，品目如何分。翁云世间本，搜采无遗根。牡丹三万株，兼取洛与陈。芍药扬州来，密密搀鱼鳞。杂花极目是，浩不知涯津。四序更代谢，颜色常相因。我适来非时，犹得聊逡巡。约翁待花开，许我论主宾。

老鹤志千里，候虫戒三秋。此理定如何，宛在水中洲。我师南荣去，生从知北游。岁暮良鲜欢，不如狐首丘。寒灯伴岑寂，河汉窗间流。缅怀双白璧，路断水悠悠。摩诘颇解事，好语供我求。坐令不可遣，奄然随遇收。归程只旦暮，妙义思赓酬。君谓我辈人，吾匪斯人俦。且将有限力，相与穷深幽。

半夜一濯雨，断梦失炎蒸。汗甑不复鼓，蚊雷为之停。逡巡万窍号，破窗风如倾。𫄨帷强主宰，庭砌已满盈。极护老稚奔，懽呼闾里情。但觉万里返，浩荡随沧溟。掠眼才闪烁，劈耳俄掀轰。岂暇计飘溺，且护婴儿惊。小休月在户，却视斗挂甍。唧唧与啾啾，次第先秋鸣。粤从腊雪后，旱魃苦自明。焦枯病三农，芽田不滋荣。陇亩半坼裂，几席饶蝇虻。端若一大难，眊焉犹宿酲。点我读书灯，凉宵聊与征。庶几简牍中，暂寓蛮触争。

边州守御谢沈机，独喜身闲是道师。狱吏难堪非素料，病怀无计复何辞。空惭南郡三家学，赖有东坡一集诗。永日风埃惟惬睡，到头不比在家时。

矩不成方圆不规，倦途谁与相多仪。门深不拟睡教熟，舌强犹防语或知。无事且寻黄面老，关心休问碧云姿。此身未必终如此，长日犹吟十首诗。

东坡流落坐多言，我欲无言亦未全。好辨悬知非获己，力行到底信为贤。抱琴有味无彭泽，沽酒何妨问玉川。只拟饮呼出门去，强麋置网岂当然。

常恨官居如传舍，爱君池馆葺初成。偶同罪垢归无计，聊喜私巢得𫏐营。辟户开窗留晚日，栽花引水趁心情。此身何处不可老，况有吾人似弟兄。

东西南北为谁忙，蔡泽噤吟旧笑唐。路断不妨频打睡，心清何必更烧香。寻思有似黄州味，潦倒休嗟白发郎。近免竹筒拘月费，主人时亦破悭囊。

睡余落莫肘难支，节物依然我自衰。已悟龙蛇终不爽，何须龟䇲强稽疑。孤怀佛语虽能遣，归路佳人已叹迟。共吊沉湘无数日，却嗟轻负习家池。

晚来又有数点雨，声入乡人拭泪中。渐喜浓云初蔽日，只愁深夜却回风。闵怜焦槁非无意，祈祷精虔信有功。闻不茹荤几两月，使君忧乐与民同。

彩丝百缕纫为佩，艾叶千窠结作人。散诞何妨儿女戏，漂流不觉岁时新。清歌尚记书裙带，旧恨安能吊放臣。角黍粉团矜节物，一樽聊与寄逡巡。

曾约佳人端午归，又期僚友面南池。谁知犹阻重门锁，未拟轻为故国悲。九节菖蒲应好在，十围樗木正相宜。微行细约宁忘我，却话今朝会有期。

嘉陵江水接天流，州据江流最上游。忆昔练衣随跋马，而今白发任虚舟。庆门誉望闻来久，塞路殷勤得暂酬。见说明朝却西去，长亭挥手恨无由。

何郎本是风尘外，平日仍同般若因。有底新来便如此，定缘无事不相亲。薰莸何得同薝卜，简洁安能别孟津。会借天河三级浪，终须流出旧精神。

等闲相见即相亲，冉冉风流一段春。未论典刑思旧德，便知材业是当仁。他年鸡黍情无限，此日词章笔有神。落尽节旄毡未压，疾风劲草定何人。

我诗易得君休叹，君节难攀我自知。问会但嗟归有日，奏功方看独先时。箫笳部曲催骄马，绵绣山川入彩旗。莫讶黄金偏满手，平生□□是男儿。

五月相将又下旬，依前深院度黄昏。频看岭路占家信，旋兀帘旌作燕门。抖擞衾裯防垢秽，湔除蚤虱断儿孙。不因肉食脾难磨，且欲从今习菜根。

悬知昨过邻家馆，更挽明珰间玉钗。虽喜黄姑论隔岁，偶陪摩诘事长斋。啸歌未阕云间接，鶑燕难逃席上猜。预怅醒醒独回马，何如为赋酒如淮。

隠居何必在山岩，境界全归指顾间。能把轩裳为外物，便应风月胜酡颜。地连紫禁千重邃，石绕清泉五色斑。从此梦魂犹可到，定知衰废不容攀。

林泉废疾固难除，杳杳觚棱寄梦余。已到东山知不免，须由北海本来疏。功名漫笑乘轩鹤，事业终归种树书。闻道江楼巢已稳，未应长铗叹无鱼。

天时人事不相寻，遽食蒸豚废古吟。谁感亲颜前约短，常知圣日后缘深。风云亹亹天边路，霜露愔愔壁上琴。我亦临风频拭目，看悬金印到山林。

一逢佳节一消魂，青彻江山绿满园。又把锄犁聊自遣，却嗟身世独难论。三锺切幸资三径，九奏时犹梦九门。胜处何能偏见忆，便应佳思袭香荪。

海岳仙人不我期，碧云幽恨独心知。坐间优孟已难别，笔下羊欣更出奇。自是人才空立异，当知臣叔本非痴。重轻到了存公议，挥扇何劳强执葵。

王门平昔早相求，几向樗亭得趣幽。从别风光应似旧，每怀胜丽只搔头。麈毛抗论倾终日，玉指挼花泛晚秋。老尽邹阳还忆否，密移空自感藏舟。

重阳曾记客京埃，江国相逢又七回。感旧只如春梦断，登高未许壮心摧。方嗟陈迹何时见，底事新诗到眼来。便好扶携披节物，犹胜落木对空罍。

何劳楚些为招魂，是处春风似僻园。可复京尘难共乐，却应江月要深论。灯花昨夜占行馆，鹊语今朝报里门。想见慈颜问行李，一樽浮蚁侑芳荪。

羡门不见见安期，流水高山独我知。门径踏穿行复尔，灵丹救活信能奇。换虽得辨才三纸，借恐终还是两痴。不用艰难成发冢，红楼亲共赋烹葵。

肮脏从来不易俦，低徊身世亦悠悠。离群断雁虽难偶，得两明珠岂待求。强挹余尘时琢句，问寻陈迹自经丘。清时醉尉知何在，似是人多识故侯。

又听村村腊鼓鸣，年丰物阜庆清平。星霜陡觉岁华晚，时序祇伤今古情。装景雪花飞点点，催诗云叶乱英英。自惭伏腊尤多误，和语烦公子细评。

江左风流不乏人，能将佳思洗埃尘。坐中炜烨当时士，庭下扶疏上古椿。日永清阴怒鹏翼，月明翠影闹龙鳞。云泥路绝无由到，犹欲乘槎一问津。

蹭蹬生涯可否间，强扶衰绪欲观澜。蓬生虽讬麻方直，器就宁嗟木是蟠。晚寄乡闾端有谓，时容鸡黍共论欢。连城未荐难为璞，莫与坚珉一眼看。

异乡流落十三年，老日从谁寄往还。久叹断蓬飘世外，忽惊连璧下云间。生涯已约同他日，词笔端能慰𫏐颜。准拟新秋便相见，为君终日倚柴关。

经年问疾漫持想，今日登轩念自空。不能碌碌遽如许，定应剪剪将无同。人喧渡口似瓜步，木落沙头疑渚宫。莫辞眼力遍沙界，回首腊尽还春风。

窣堵波寒对水东，坐来初报夕阳钟。回环桑柘疑无际，咫尺云烟隔几重。听讲有心陪寂寞，杖藜何日许从容。主人境界诸缘尽，应笑规规着画龙。

行来思住觉城东，粥饭随缘早晚钟。安得心田荒万有，便惊眼界失千重。笑谈喜接真摩诘，衰病休嗟老曼容。馊饮残羹应不惜，聊分水墨为成龙。

应供都城今几春，屡陪香火是前因。偶来清瀵堤边住，重见东林社里人。青眼略容谈近事，白头同喜得闲身。自言此去寻思大，便好乘时继后尘。

新春穷巷几伤嗟，联璧俄来照蔀家。意厚旋倾新酿酒，眼明初见未开花。百寻自是松难老，什袭终惭玉有瑕。便觉赋成无用处，漫劳憔悴叹长沙。

六凿相攘不𫏐休，超然谁复与天游。醯鸡瓮里自歌舞，野马窗间空赘疣。妙境果从拈处得，生涯须向个中求。逢场作戏由来事，可笑区区问髑髅。

老恋穷年怯五更，可堪爆竹响新声。但惊灯火如残梦，岂有心情敌后生。饧竞胶牙空对白，酒期分岁独怜清。赐袍应有天香在，想见明朝奉九成。

霜髯雪鬓十分侵，举盏常思蘸甲深。虽约依刘同汉上，犹虚访戴似山阴。文章歆向传家日，事业韦平奕世心。冰玉相辉方自表，何妨佳思屡追寻。

平日鹓鸾接武中，汪汪每叹不能穷。𫏐烦朱毂图遗爱，方信清时是至公。千载难期人物盛，一时休叹马群空。何妨坐啸追陈迹，应有新诗袭素风。

牛鬭淹时两耳昏，偶陪沈祝共僧轩。数声抑按披香雾，双屦分明在晓原。物节不堪催我老，赏心聊复为谁论。初年记得山阴旧，又见夷中几世孙。

芊芊芳草望中迷，传火楼台丽日西。飞絮轻翻遮柳陌，落花乱点暗桃溪。琉璃波净沈鱼藻，玳瑁帘疏阻燕泥。百五良辰最葱蒨，绿阴行马过鶑啼。

江南江北久相望，常负灵山一炷香。会上拈花虽未笑，坐中持钵顿生光。投针技俩空诸有，弹指庄严自一方。何必汤池能离垢，入门心地已清凉。

去陇回冈翼两傍，旧缘来继鹤林香。随时解致留客雨，涉世圆能出定光。运用投机疑有象，纵横垂手固无方。倦游累接通宵语，时觉杨枝洒面凉。

一接深言一点头，离骚致处未为幽。不嫌坏路容连步，且欲他年作旧游。翰墨抑扬虽已晚，林泉栖止会终收。孤云祗恐元无定，候我归来共此丘。

造化工夫岂偶然，一池如沸自澄鲜。论功但可资沐浴，有理不须深究研。流落未妨供净社，升沉何用较温泉。更宜场稼犹能就，凡占余波尽美田。

一牛吼地得林坰，邂逅经行眼暂明。挟策读书虽未暇，杀鸡炊黍喜相迎。依依高柳来栖鹊，炯炯黄花弄晚晴。自是主人能好事，非关秋日解多情。

主人好客久闻名，曾约江鱼对酒烹。邂逅相逢同一笑，逡巡不觉到三更。屠龙手段元非策，画虎工夫浪有声。便欲与君论卒岁，却忧舟子报潮平。

潮去潮来知几年，依然城郭带山川。连虚玉骨元如虎，布地金沙旧种莲。垂手鼎开香积供，传家仍是乳峰禅。珠庭月角人何在，赖有遗踪契宿缘。

乌衣人物已成空，窣堵才能记宝公。请祝骤开新福地，全提还振旧家风。千岩日上春初到，万里云收月正中。欲识投机无意尽，江流入海几时穷。

流传胜致有无间，投老方能一倚栏。千里江山来极目，万家烟雨锁初寒。奸雄几许埋蓁莽，笑语何妨拥蕙兰。便觉寸阴真可惜，须将酒户为君宽。

倾盖逢君亦偶然，埙篪今日似当年。仙风宛是金华旧，诗句分明历水传。故国江山聊徙倚，深灯歌笑屡迁延。相思果许重相见，豫约严装报此缘。

高风畴昔在烟霞，末路芝兰属当家。一句转身元的确，千条差路任纷华。才疏意广虽难契，语款情真特见嘉。只恐平明便分手，相看更待月西斜。

灵山相别已多年，重把圆光信有缘。愧我天涯真断梗，喜君居处似诸天。元无浮世多般事，只说我家一味禅。软语绸缪霜夜永，停灯温火共留连。

小篷不卸远相寻，顿喜忘年得断金。便觉雨华随脱麈，更能操笔问来禽。投怀方寄朱弦直，掺袂还惊白发深。独幸南游慰真赏，他年会见好丛林。

雪晴时节腊穷天，湖海光浮万井烟。胜槩尚能惊老眼，旷怀无复似当年。难堪塞雁终联翼，赖有龙驹特象贤。已约一廛须卜筑，不妨当此共迁延。

饥时啮饭困时眠，任运腾腾信自然。岂谓故人投此况，先来佳处作闲仙。寓怀何必开三径，得句胜如食万钱。只恐里门惊内史，不容同占好山川。

平日刳心欲致君，异时携手但论文。兴来只有归田赋，老去何如背水军。占胜已惊无不尽，卜邻应许镇相温。形容岂敢轻酬酢，谢傅风流自出群。

铁作骄幢不易摧，望林谁免渴趋梅。院门报钥人初断，天气才阴日又开。倦路已先衰鬓雪，思家难遣寸心灰。冲风正起还飞下，何物元非阿滥堆。

年来未觉壮心摧，昨夜偏伤三弄梅。不惯离家遽如许，自然昏眼亦慵开。萧条寂寞思樗荫，细绎华严谢劫灰。少味童山莫分别，直须真峭比离堆。

西来谁为炙牛心，惜事拘文不敢寻。岂谓邻邦无百里，骤令馋口得千金。登台未论前人比，扪腹翻惊用思深。从此耒阳休吊古，便思白酒与同斟。

阶除又见日将斜，若此奔驰尚可夸。敢觊阴功踵定国，未应和药困王嘉。门前祷雨频催鼓，眼底无人但见花。不比贡闱当日锁，病来有许便还家。

兼材莫作尹翁归，自鬻崎岖不畏非。妄役土龙宁得雨，可堪刍狗强蒙衣。移文不报如沉井，行路皆疑镇掩扉。早悟垂头供立仗，好随四牡去騑騑。

沉沉深锁出无涯，白尽于思岂复华。准拟归期叩端午，那知此地见葵花。幽忧未论如阴府，倏忽翻惊走电车。久病元来最欺眼，蝇头只觉似栖鸦。

十年三拜东门敕，长是寻灯濯污裾。赢得平安题报历，不妨朋友校残书。歌传鹊鼠非行路，咏入乌狐愧大车。物物背驰将老矣，定知身世欲何如。

前日报君明日行，强凭诗句写离情。悬知北海经旬别，须滞韶山半日程。环席已甘搀上首，余罍应不负同倾。预期一笑东门外，剩记樽前醉里声。

醉里新声解记无，祗应琴意似相如。近来公道偏难得，从此佳期敢妄图。玉室金堂有阻隔，兔葵燕麦恨扶疏。冥鸿不比寻常雁，试觅萧娘一纸书。

顽阴将腊袭衣褠，倦辔临风愧白头。一事无成还岁晚，百年过半尚人谋。天边漫铸黄金印，月下何时紫绮裘。拟借东邻分一径，未应人物谢羊求。

夕阳风里得君心，常约清香带月寻。红萼似披经几嗅，绿条如弄已难禁。野狂不惯娉婷醉，蓬鬓偏宜蓓蕾侵。准拟归时更浮动，琼樽宁谢十分斟。

送腊迎春亦是常，独高梅蘂报年芳。风来仿佛逢荀令，月下分明见寿阳。开遍漫夸千种韵，天然别是一般香。从今漏泄东君意，直到霜前菊蘂黄。

岭上才分一寸光，群花次第促来妆。绝胜群玉山头见，须信昭仪体自香。妙赏不逢徒老去，佳期难得为谁芳。定应痒处无人会，空怨相邀客姓王。

绀发朱颜气吐虹，峥嵘头角振家风。千金自晦邹王后，一笑时游管郭中。老子已应终汩没，诸儿聊为指穷通。他年朱紫相辉地，莫惜高轩访此翁。

精神秀发真狮子，耸壑昂霄似出林。击竹有声先了悟，拈花微笑已知音。新诗富健疑披锦，妙字清奇不换金。往往秋高又飞锡，白云来去本无心。

来时点滴才仿佛，今日烂漫将飞扬。春事不知尚多少，客怀空自成悲伤。新名侯喜足诗思，旧病维摩难药方。共饮节食冷相对，少须陈子同飞觞。

结束轻装趁晓风，崎岖行李偶难同。他年谁谓双成老，今日翻为无是公。秪恐穰侯迟见事，固应原宪本非穷。洛阳烟霭因缘在，鸡黍相期定不空。

上番新梢与旧齐，啄残红腐半成泥。画船似觉去已晚，丽句犹堪手自题。气候相催虽迅速，笑歌赢得暂招携。红舒绿卷分前后，全胜当年白集西。

君方陵愈我惭郊，大瓠为舟浪自要。老矣独期云𫘝便，归与长负桂丛招。峥嵘红橘迎风密，点滴安榴掠望烧。多谢□萌滋味永，便思飞步到杨寥。

佳禽百啭不惊风，午日蒙蒙睡眼中。几片犹飞残腊白，数枝初见出墙红。低回节物怜迁客，漂泊生涯难老翁。多谢春光相击拂，一樽倾倒许谁同。

窥豹曾容见一斑，孤高凛凛固难攀。早应拔宅朝元去，犹有遗踪在世间。舒啸款谈虽可想，赏风吟月未终闲。诸郎莫为功名老，须信移文下北山。

映月临灯万萼披，喜随宾客宴芳菲。诸姨队合骊山晓，猎骑夜从云梦归。须把玉觞酬胜丽，徒劳彩笔强依稀。回头便见飘红雨，莫惜频歌金缕衣。

映月西湖漾鸭头，堕红飘碧正飞浮。逢师来自日边路，如我遂归江上州。嵩岭异花开未遍，洛川新燕语方柔。经行须作半年计，归去当知难再求。

薄云疏雨洒雕笼，槎拂银潢月上弓。红泪半残歌后烛，翠涛低涌梦回风。淬余剑锷虽为利，解尽犀棱未见通。杳杳芝田定何许，断魂无计脱惊鸿。

华榱曾记孔鸾栖，断梦还来拂旧题。妙悟从谁识无射，赏心空自感雌霓。干云宝气层霄外，埋玉孤坟落照西。千载相逢定何许，嘐嘐风雨独鸣鸡。

铙钹高低与哭声，同寻此路不相惊。年来自是多伤感，帘外何须问晦明。未返耕桑真拙计，长萦缰锁奈虚名。无名可恋何贪着，缾罄须休莫强倾。

萧寺经行旧，骚人趣尚幽。从来不妄许，相见若为愁。税驾终何地，乘桴可共舟。感君诗有味，老去复谁求。

坐久日将落，窗前云欲平。倦游淹岁月，旅闷等坻京。已谢长杨赋，犹怀古剑行。拥炉虽有味，琢句苦难成。一笑逢吾友，诸方旧著名。景山惭绝膑，击节愧深耕。奥妙穷三际，坚刚敌万兵。谁知俯冬杪，顿觉得春荣。缱绻桑榆恨，间关儿女情。金篦何足道，暗室斗光明。

再过三家店，还投旧酒垆。重攀红踯躅，争认白髭须。所惜自拘束，无因同拍扶。他年遂卜筑，终为伴歌呼。

醉人休见避，我恨未如君。到了输他乐，何须强自分。稻粱姑取足，鸡鹜漫离群。上马冲寒去，回头愧垄云。

锦绷方有托，粉面转相疑。渐露凌云节，微分弄月枝。高僧开槛赏，野客带砧移。只恐成龙去，空来款此时。

睡美不觉晓，蜕然犹恋床。未能忘夜旦，已自懒衣裳。供佛添新水，持经续旧香。不知门外路，何事有归艎。

粥后复就枕，梦中还在家。老身知自妄，病厌事如麻。渐觉同刍狗，终当悟宝车。何妨蓦直去，细啜赵州茶。

居士留我宿，虚堂照一灯。如逢永平梦，仍对竹兰僧。仿佛三无愠，间关百不能。平明失檐溜，欢喜话金陵。

流落不我弃，如君能几人。宁辞迂驿路，且喜慰情亲。蹭蹬还逢雨，因循懒问津。尤惭远相送，谁谓白头新。

一夜雨不止，渡江还不能。谁知未归客，独自对孤灯。禄食强作主，生涯端是僧。都来如一梦，随处且腾腾。

花石锁风烟，轩楹半是山。门连虎溪路，桥接赵州关。屈曲深疑步，高低屡解颜。却应多是梦，不伴此身闲。

客绪如缲茧，山行似踏车。方疑武陵宿，宛是德公家。倾盖君何厚，论心我可嗟。祗应从此别，去路隔云霞。

醉侣今何在，寒灯倍黯然。却应听雨梦，犹是散花天。老境不自得，客程谁我怜。晓钟催去路，明日又新年。

我固不善酒，醉中常独颠。不词讥濩落，秪恐负妖妍。迹类怀沙悴，心驰浊世翩。空樽聊口诳，继晷漫膏然。未分穷投魏，长思夜刷燕。蛇惊元有影，蚁慕本无膻。兀坐疑痴鹤，忘形已蜕蝉。沧溟虽可径，何意逐鲸鳣。

跼蹐数椽内，回旋蹞步中。艰生乃至此，吾道得非穷。询鞠元无术，行移底是功。可堪追兔鼠，强学注鱼虫。未厌朝虀绿，生憎夜烛红。呻吟惭杜老，感慨谢终童。奏剡何时发，微连几日通。亲知遥怅望，应是转衰翁。

春至犹飘雪，江寒未有鱼。无人慰青眼，尽日对红炉。瑟瑟窗频响，愔愔鸟强呼。潸然不自觉，岂待到穷途。

地肺闻名久，崇宁请祝初。仙家岂兴废，物理自乘除。羽客论欢旧，红炉劝坐俱。斯须竟何有，聊复慰穷途。

涔涔一夜雨，皎皎百年心。岁路无多日，僧床有剩衾。长卿空涤器，季子漫多金。赖有绨袍旧，春风定可寻。

挑菜逢今日，藏云访近山。路纡知昼永，心远觉身闲。未信尘埃隔，犹疑梦寐间。佳城更何卜，便好辍孱颜。

赤手能搏虎，青毡不与偷。真知外物重，未放此缘休。平地见山岳，排空回斗牛。何须待尘劫，才许证前秋。

问讯无尺寸，顺风留岁时。传闻万金积，未叹一生疲。突兀端可想，高明还此期。他年问初祖，却是宁馨儿。

过眼崎岖等劫灰，到头荣悴本谁裁。须知此老心如铁，看尽行人几往回。

檐间百啭已鶑声，枕上千山尚未明。老去只知难得睡，儿童何用报阴晴。

身世低回不自期，个中消息更谁知。江边折尽青青柳，才见云头月画眉。

楸花落尽楝花繁，门巷人稀半是村。好事凭谁消湿热，一帘疏雨下黄昏。

庭前日转树交阴，坐上风来境自深。度曲已嗟千里客，听蝉已寄两头心。

江南塞北遍曾游，一饭何方不可留。快箸旧尝便蛮耳，垂涎安得饫𫗴头。

昔年车马遶芳丛，倒尽金缸卧醉红。可惜秾华俱扫地，兔葵燕麦自春风。

松阴苔径曲盘盘，古佛残灯古殿间。却羡老僧无个事，一生长伴白云闲。

新荷点水麦花齐，一抹残阳露浅晖。回首西山归未得，片心还逐暮云飞。

娇红扫尽绿阴成，便觉庭虚暑气生。旋拂藤床方竹枕，不妨鼻息作雷鸣。

晦迹丘园敢自图，幸逢泉石作幽居。明窗隠几有余乐，一炷清香卧勘书。

玉骨冰肌体自轻，非关茗饮觉神清。无端堕落红尘里，碾就云腴不许烹。

厌厌酒病结春阴，邻笛传来恨更深。拟借春风联袂去，遏云佳处托知音。

过从顿谢懒尤添，倦卧终朝不卷帘。晚饭都无官米气，始知身已是苍黔。

独展离骚吊逐臣，尚存残角报重闉。时节自新人易老，未应闲处似他人。

忆逢新火客秦川，绣岭归来浴暖泉。从古盛衰如反掌，累累何地不新阡。

旋营香火拂尘埃，市井声传隠隠雷。顿觉林泉归已晚，姑从闲处看花开。

贪着崎岖信可羞，误将鬼录作天游。东山自是力不足，细论前途有底忧。

春风浩荡思无涯，老病萦仍苦恋家。推枕不知真早晚，小窗披雨一庭花。

极目湖光彻骨清，无风犹觉尚坚冰。心安处处皆堪乐，未必西南是得朋。

十仞惊湍拂面寒，恐人如在百胜竿。飞云舞鹤形容处，英爽端疑共此看。

求田问舍本无期，废弃衰年适此时。未拟沃州那旧隠，且从新托试维持。

何须叹世鹿皮翁，得句真能发笑容。谁谓祖风无与寄，寸莛终愧触洪钟。

渡口人归月上钩，萧萧风叶荻花秋。因君指出诗人语，便向庭前欲买舟。

雨暗烟昏蔚不开，时时白鸟去还来。相逢都是江湖上，莫为人声却自猜。

秋热春寒花不老，云浓日薄雨频收。共言今岁鱼偏熟，旧网须教展一筹。

捞虾摸蚬几回来，斗笠蓑衣安在哉。将谓此生缘已断，登临不觉眼重开。

南北区区浪自催，不妨随遇且徘徊。鲈鱼白酒何须得，一醉端从好句来。

留陶渊明把酒椀，送陆修静过虎溪。胸次九流清似镜，人间万事醉如泥。

得水能仙天与奇，寒香寂寞动冰肌。仙风道骨今谁有，淡扫蛾眉簪一枝。

借水开花亦自奇，冰沈为骨玉为肌。寒香自压酴醾倒，只比江梅无好枝。

有两龙驹慰陆沈，四年河海每关心。今朝款段聊乘兴，矍铄犹堪寄好音。

忆同德曜涉歊蒸，欲濯汤池竟辍行。憔悴独来琴瑟变，满怀谁识泪纵横。

泉泓石蟹如乌头，一种为类太微生。此地逢君宜见假，才方入手便横行。

华清赐浴记当年，偶托荒山结胜缘。未必兴衰异今昔，曾经天女卸金钿。

齿豁童头老可憎，艰难相值历何曾。吹箫问渡愧未达，终有心头一点蝇。

丛篁灌木丽霜晴，忠孝岩岩父子名。举扇西风虽自洁，受遗不至亦何情。

冶城昔是王公宅，鹊噪乌啼异昔时。不见犊车催麈尾，莫年惆怅蔡家儿。

月堕风林夜已深，寒衾展转不能禁。一番过眼知何处，惟有孤灯识此心。

火灭窗晴冷似冰，随时活计自修行。客来若问真消息，只有观音自证明。

三十年惊一世人，衣巾空有泪痕深。他年不为鲈鱼脍，聊欲江干卜近邻。

眼力无穷面面窗，知君心不在西凉。聊将浮世两茧足，共借明朝一线长。

朝阳烁烁欲争流，已过群红盍自修。发尽妖妍犹未歇，天机终待几时休。

云低雨细静无风，似著精神染异红。驻辇慈恩赏佳句，若论今日定谁工。

蓬莱宫阙有神仙，解释春风欲鬭妍。不是殊狂曾迕物，肯将飞燕谓当前。

我老迂疏合灌园，强来乘障负初暄。多情似识伊川旧，宛是韩公第一根。

阳关才断一声歌，已觉离愁万斛多。谁信邮亭槛车际，便惊风露隔关河。

疏帘弄影不惊尘，百忆恒沙认此身。转盼回头已陈迹，那知犹作未归人。

门无关锁何由出，案有诗书敢自期。寻到古人留意处，绝胜把酒听歌时。

大患于吾为有身，纵横颠倒竟谁神。祗应静处天真在，且作斯须自在人。

雉堞回环半倚山，泉声风顺响潺潺。从来省事惟便静，他日端能忆此间。

春来多病圣频中，歌曲双青笑拂红。今日闭门常静坐，始知身世已衰翁。

万口弥陀未饭前，西方境界每依然。何须更学王文度，那处元非极乐天。

今年四月未闻雷，赤地从何问宿灰。剑戟埋身均是死，生憎逋欠踏门催。

十年不去有如何，得少何须较失多。大是驹奴必千里，功名他日莫渠魔。

卧听风声坐见山，此生长寄有无间。等闲撇起能知病，莫厌萧萧雪满颜。

风吹苏小门前柳，雨暗罗敷陌上桑。遥想九江春色晚，被花恼得少陵狂。

姑熟溪头近请违，玩鞭亭上再相期。留连话旧忘尘虑，把盏枰棋得自怡。

朝来雨过发妖妍，向日枝头雪作团。缟练长拖轻洒墨，不须将作两般看。

瘦玉萧疏触处宜，仙风一霎散霜威。未应舞罢排云去，更看丹砂理雪衣。

绿遍前峰到后峰，灵苗压地几千重。勾班养就无人见，多少狂心欲采茸。

翠盖相扶两不欹，多情独许见阳窥。千年自有逃形处，聊与清香暂约时。

耳冷无人唱竹枝，归心惟有梦魂知。杨花扑地烟波阔，犹记征帆欲卸时。

风高雨暗不成群，欲下还飞似畏人。已是却寻归去路，江南休笑水如春。

纷纷作客不归来，树本无根何处栽。弹指未应超十地，重重楼阁一时开。

老境侵寻上砌苔，自然生意不应栽。便应烈日鳞潜去，能得愁怀几度开。

法令端如万仞陂，后来无法只趋时。早知兴废无非命，可笑穰侯见事迟。

雨后阶庭物物新，睡余欹枕悄无闻。只疑日脚随人意，百刻香才过一分。

帘波不动地无尘，久与相亲燕雀驯。似怪衰翁长静坐，时时回眼辄疑人。

未逢四祖且堆堆，才见龙潭眼便开。龙去潭空人自老，衔花百鸟漫飞来。

闭门不语信深沉，岂可讥时作酒箴。料得门前无好事，解嘲聊复寄初心。

不堪细字眼犹花，熟睡分明暂到家。何独能收小儿泪，客中时可当乘槎。

玉壶试叫鸳鸯语，为问仙家似此无。养就丹砂早归去，不妨闲处作工夫。

大人相好一百种，几劫修来得到今。不独普贤能演说，淘沙个个得精金。

万里无云天一色，单衣不试似初春。鸽鸰习习游丝坠，未必他时得此身。

歌词漫与收狂念，诗句聊将代欠伸。钩棘徒劳刳胃肾，笔头才住已成尘。

心非可见舌能陈，随语成章自有神。用作功名终底事，区区雕琢定痴人。

晚烟拂拂聚无痕，瘦骨棱棱见彻根。细路萦纡饥马疾，举头新月是前村。

曾经岁月几华夷，雨貌风颜茂晚姿。自是雪霜心共老，笔头聊复戏孙枝。

霜清木落见沙洲，洲上人家半在舟。射雁归来鱼满笱，瓮中先见问扶头。

亲旧相逢似隔时，从今无复念归期。莫同更写留连恨，只拟添成百首诗。

扫除不尽自无痕，底事狂缘尚有根。几日宁宁图画里，祇缘归思在江村。

何时船上载鸱夷，海道聊寻一问姿。不为丹青生着相，从来卷曲是吾枝。

欲问船师觅宝洲，须将大瓠作腰舟。掀天白浪蛟龙吼，才得随流一点头。

霅上归来过了春，枝头杏子可尝新。旋追老酒医佳况，更谢提壶解劝人。

一春霖雨不曾休，雪雹惊人四月头。初制单衣方待着，却添炉火换重裘。

梦回檐滴不闻声，残月披窗分外明。投老逢春能几许，不堪催去与谁争。

扶老相邀到陇头，麦苗如洗未全抽。愿天不雨只一月，聊慰艰辛望半收。

栽桑插柳展沟塍，共趁清明力倍增。分得这般穷伎俩，却应苦行过于僧。

修车浸种一番忙，肚热邻家见早秧。饱饭未惊心已饱，方知生计要商量。

一生着得几{革两}屐，一饱消得几多粮。怕雨望晴心不歇，白头搔尽眼望羊。

须知官职为他人，老去何妨可问津。宾客欢娱童仆饱，到头活计定谁亲。

从来人说水晶宫，投老方能到眼中。未必吾生便休去，溪山隠去再相同。

鹅儿成队草成茵，来往驯鸦喜趁人。却恐城中无此况，莫辞辛苦且逡巡。

亹亹柔条动懿筐，森森初穗弄微黄。引雏飞去蒙朝雨，带犊归来卧夕阳。

东囤扫场方𫏐歇，插秧车水又相催。衰年乐得身强健，常愿南山到眼来。

芦已藏人水鸟喧，草堪留坐午风寒。从来偏得田家趣，折莫催归兴已阑。

雨后西风日日颠，重裘犹自觉轻单。春寒秋热江南候，四月如何尚有寒。

转午风休陡觉来，绵衣脱尽旋开轩。乍寒乍热难调御，厚薄随时体自安。

见事迟来五十年，何须投老念艰难。暖衣饱食无过此，谁是鲇鱼上竹竿。

饭舂罗担雁行来，任是囷廛亦易推。一岁艰难方有味，较量犹胜上燕台。

朝衣行市头颅落，六印垂腰手足分。旋煮河豚加𫚖脍，争如闲处醉醺醺。

荷钱贴水蚕如蚁，稻似针芒葚未丹。牛角叩残歌转急，请看平地有波澜。

百事无能一老夫，十年江上把犁锄。西庄南亩时来往，常得青山在坐隅。

青山于我岂无因，到处抬头便见亲。时更一班逢好句，玄晖端恐是前身。

坐啸宣城迹已赊，青山今日属寒家。多情宾客门如市，不独风流解染花。

数亩田荒积渐耕，常忧坝损害垂成。传闻赵魏推盟主，便觉如云照眼明。

水已平堤柳已线，洞房犹记锁婵娟。彩云易散春常在，啼鸟留人尚可怜。

万国衣冠拱醉容，钧天梦断失云龙。多情尚寄当时约，宛似阇黎饭后钟。

髯友新从塞上回，中元樽俎未能开。更堪庭竹添幽思，只欠清风玉雨来。

河朔初辞爨析骸，都城还许谢烦埃。日长穷巷春归后，万绿阴阴锁吹台。

窗间多病委枯骸，陌上初收雨后埃。公子风流过京兆，正堪眉妩傍妆台。

江湖流落久相依，每叹朱颜戏彩衣。何事泪痕书上见，他年千陇约同归。

七分年纪十分愁，物理乘除不自由。死葬生游今得地，却嗟无计共迟留。

双双小叶衬花房，只鬭花房不鬭双。拾得不教同伴见，袖中拈出一齐降。

曾寄冰绡十幅开，竹间红蕊燕衔来。黄筌已去风流尽，忽见诗翁笔下催。

面面轩楹压水开，暑天端恐雪飞来。冰肌玉骨元无汗，更倩殷勤执板催。

池方一寻深寸许，泉脉涓涓萦砌台。闻道旱天能作雨，定应变化自何来。

处己莫辞三径陋，读书须及五车多。成吾宅相非吾志，直欲丘门备四科。

投老还家髀肉消，霜天何处换金貂。一樽帝所欢犹在，翻恐醒来尚寂寥。

楚国曾闻照乘珠，间因齐盗取为娱。人亡人得何须计，端有龟肠恨晚厨。

会次定多古语，笔端无复时流。肮脏若非投分，崎岖肯共经丘。

昨夜中秋好月，今朝类试终场。遥想客窗对酒，未知野饭同堂。

踏碎琼瑶聊步，行陪笑语多时。一段难逢佳事，五篇消得新诗。

龙欲兴云致雨，虎能堕地成斑。端是便骑赐马，不须深恋家山。

附见谁为邹湛，奖成无复山涛。岂敢遽名此地，不如且醉归舠。

款步昔陪下泽，剧谈今愧高流。又喜秋来相见，暂同南陌东丘。

华屋暂离星斗，沧江归弄波涛。可得遽通来信，便知却整还舠。

旱日能诗传信，新来投笔从班。身世且依魏阙，烟云休恋锺山。

彭蠡湖边一笑初，绿衣相见论葭莩。四千里外空搔首，三十年来屡揽须。方卜他时共兰若，岂知今日奠生刍。穷途只有思君泪，无复吟君屋上乌。

春生复秋落，物物犹帝力。哀哉劬劳恩，甘藟至诚实。棘心咏诗人，常恐一旦失。何乃不我报，皎皎如白日。痛哉胡为生，每念气填臆。仰君犹长庚，华发萃众德。岁时捧金樽，门户几万石。常云我有子，未易先尺璧。伯仁非碌碌，到此辄自惑。庶几德有相，睥睨莫我逼。颇闻君有言，既跌不见谪。李杜苟齐名，死且不足惜。孰不斯言愧，谓君寿无极。岂知属纩书，何为在吾侧。堂堂古益友，千载同此室。撼铎倘能参，我泪不虚滴。

生涯真断梗，身世委虚舟。直欲超千劫，都将付一沤。纵横无滞碍，游戏任沈浮。报尽随缘去，聊从一笑休。

寒食相披拂，方时欲适然。君应寻故约，我亦赴新阡。但怪沈来雁，那知已逝川。风流有千里，未愧昔人贤。

白首严冰雪，清风逼里闾。空残贝叶偈，不见锦囊书。表表名终在，诜诜庆有余。会如华夏约，他日看高车。

子令人空毁，孙贤我故钦。成家信如玉，传世果非金。不作寻常去，方知积累深。天花长满裓，应悟本来心。

报地三千箓，年光八十春。却寻来处路，重接社中人。杖履空平日，幢幡想去尘。莲开布金底，又见一番新。

方报先同穴，俄闻改葬期。祇应偕老约，不拟异他时。已矣如何憾，贤哉有剩悲。会看松柏路，赐篆耸丰碑。

汉室传经后，唐朝旧族家。柔明惟典则，专静辍纷华。得配同高寿，流光固未涯。定应知去路，门外列三车。

子令钦平昔，多惭接俊游。升堂称有志，执奠叹无由。逝水空归壑，春风忽变秋。箫声到原尽，千载想风流。

大慈大悲大威德，补陀落山住孤绝。三界轮回若热恼，一闻我名便清凉。名虽可闻见不得，随所建立即如见。施者受者不退心，常如心在光明里。

毗耶离城，此去几许。一睹慈光，如到其所。八万四千，翻风驾雨。枯者即荣，堕者斯举。周遍恒沙，了无一语。

我昔同登法云地，道场不异耆暗山。指出后身自在通，当日曾闻新受记。秀眉明目坏色衣，谁其写成比丘相。只这便是紫金容，在在处处咸恭敬。

西庵老人，谁不赞叹。东辙西蹊，路头坐断。维三昧力，化身千百。北雨南云，青天霹雳。岂待形容，何处不见。须知闹市里，便是百草头荐。

无形而袭人之鼻者香，不谋而同人之舌者名。名因香而及远，香因名而有声。然则红梅老子固如是乎。投暗即暗，投明即明。随波逐浪，应物观形。夫是之谓馿手佛脚，而真得无学于保宁者也。

织得蒲鞋无脚著，大雪漫山却伸脚。嬲人枉了三则语，传家只用一字错。至今儿孙满天下，伸头缩颈如鹳鹤。捩转嘴面有商量，学得马骑被馿扑。

衮球输了一只脚，答语失了一只眼。却将两只杀人手，不妨捞虾只摸蚬。踏翻船子月是谁，撞破烟楼如掣电。树倒藤枯笑呵呵，春光更觉家家遍。

不勉而中，不思而得。从容中道，是为极则。胡来胡现，汉来汉现。随所运用，莫非方便。在迩求远，知深昧浅。头上安头，以口为眼。以相而现，略无异同。一有所扣，则犹撞钟。缘不我契，漫尔形容。稽首导师，如日方中。

龙不可收，虎不可缚。矫矫世路，彼自清浊。醉遣脱靴，孰贵孰贱。弄月沧波，万顷一线。图画如好，虽曰糟粕。对之超然，鲸尾欲捉。

蒿目以游千世，铁心以践其志。有时端委以即事，忽尔卖针而买醉，岂所谓逆行顺行莫测者欤。盖得之自是不得，是以听天命而已。

偶乘扁舟，一日千里。若遇胜境，终年不移。故能屈御手调羹而亲饷，命力士脱靴而不疑。予私淑诸人也，故欲与之同归。鸦然于腮而不售，羊然遶领而犹痴。人固欲其售，尔谓之痴也，予方游戏以随时。

濯余足兮寒泉，振余衣兮古丘。洞胸中之滞碍，眇云散而水流。识此行之非祸，乃造物之予休。

野老形容，公子刷砑。谓俗则数珠挂于臂上，谓僧则髭须满于颔下。以我为牛则为之牛，以我为马则为之马。不妨随俗流通，何必分真辨假。

饮不以鼻，投不以趾。虽梦亦然，理自应尔。吾师东坡，尝有是语。天机所同，惟伯时父。东坡形容，伯时位置。曹韩少陵，俱落第二。吾私淑诸，限隔九泉。笔头落处，几至潸然。

懒将身世问穷通，邂逅僧轩一席同。已叹故家如坠叶，可堪白发共飘蓬。冥搜固出能言外，妙用都归指掌中。咫尺京师莫辞远，有云何患不乘风。

绿阴初合燕归来，煮酒新尝换拨醅。不独江山想王谢，须知宾客尽邹枚。十分欢意休教剩，万斛愁心亦自开。倒载任他路人笑，更将何处作春台。

闻道华阳客，儒衣谒紫微。旧山连药卖，孤鹤带云归。柳市名犹在，桃源梦已稀。还家见鸥鸟，应愧背船飞。

美人在时花满堂，美人去后留空床。床上绣衾闲不寝，至今三载犹余香。香亦竟不灭，人亦竟不来。相思复相忆，白露湿苍苔。

诗题：立秋日书唐行成扇首句：自古逢秋悲寂寥。

诗题：偶题（其二）首句：洛阳城里见秋风。

