秋后髙荷与砌平，暂回眼白为君青。哦诗太瘦真成癖，对酒清狂不碍醒。健笔纵横那可继，醉歌悲壮亦堪听。如何借得南烹手，更捣香橙为荐腥。

绛帐初开识马融，尊罍聊共落新宫。三千避席方怀古，四十无毡独见公。尺璧未磨终可荐，兼金久炼要加功。男儿事业真堪戏，莫把行藏问塞翁。

十年猿鹤共萧萧，世亊驱人肯见饶。老态岭云风更急，壮心炉篆日还销。催科政拙民犹病，御侮才疏盗正骄。强拾陈言续清唱，却惭横槊按戎昭。

翠合峰峦万叶稠，云擎佛屋出岩幽。秋光不到庭阴树，晓日先明竹外楼。户牖髙低分世界，川原远近失汀洲。阳休示我真消息，更在灵山最上头。

海角长安望尔赊，日邉云影更横斜。身闲梦觉俱成蝶，眼病朝昏只见花。可但陶潜能避俗，不应范蠡便浮家。君恩未报惊华髪，目断飞鸿水四涯。

皂盖凌虚岂易陪，扪参那复欲髙哉。云关□处尘踪断，松盖阴中宝地开。戎幕寇平高卧鼓，宾筵诗罢细衔杯。笑谈疑在青冥上，坐近中天两两台。

相君题品到林泉，大榜新书亦烂然。云护山根藏小鲁，风携人语动诸天。放怀对客忘青白，随意传觞任圣贤。谁谓瓯闽甘远俗，他时物物待陶甄。

三生调御潮音会，楼阁随方涌化城。鸟树有声皆念法，云山多态摠忘情。禅翁自得逃禅乐，俗客犹沾避俗名。但了心源秋月净，刹尘何地不光明。

新成髙屋碍云岚，下视诸方落二三。妙喜不从他界断，德云今向别峰参。按家便可超尘染，唤客何妨到酒酣。居士饱知名阁意，为言童子不须南。

山外孤云出寸岑，营巢其下一枝深。久从泛宅浮家伴，未遂穿云渡水心。百里跻攀方着屐，十年交旧欲分襟。西风落日非无恨，归卧桑榆惜寸阴。

茶瓯唤起清昼眠，涧松岩竹谈幽禅。秋曦忽随壮士臂，暮景已入诗人肩。尘缘咄咄鱼吞饵，胜事堂堂驹着鞭。屐齿欲回还小立，隔溪明灭见江船。

孟园花色璨琼瑰，倦客随春此地回。静院茶瓯浮积雪，深堂香鸭乱真梅。得闲苦厌纷纭事，畏病难禁潋灔杯。但扫晴窗铺大字，更将老眼为君来。

八尺茅茨老竹林，细偿南北故园心。一溪止水清涵月，三日行云薄酿霖。归计欲成犹恨晚，醉愁无赖正伤今。唤回柏子香中梦，屋角秋声乱翠阴。

他年同上楚江楼，花遶春城小谢州。翻手雨云人事改，跳九日月岁光流。霜空暮落能鸣雁，秋水风移不系舟。偶筑一丘邻胜隐，杖笻冲雨亦来游。

寻源探穴上林丘，宛似愚溪柳柳州。树拥千头争地出，江分一股抱山流。阴堂阁雨云生屋，晚浦收潮草泛舟。幽兴未穷留眼力，将鶵结友更深游。

幕上宁容燕作巢，土阶竹屋近诛茅。深行乐地思招隐，早悟危机欲绝交。溪响隔溪来枕面，月光先月到林梢。为官拓落真吾事，何用纷纷更解嘲。

半生来去隔年巢，垂老朝昏一把茅。白酒黄鸡时唤客，碧梧翠竹旧论交。身闲野雁无行迹，妄尽霜林只战梢。賸欲细谈真子喻，谁能戏作少年嘲。

酒邉着语见真情，收拾应须遣六丁。戢戢瓮头堪一醉，栖栖泽畔忍长醒。汤盂茗椀香中泛，药圃蔬畦烛下经。漏尽却随江月去，舞鸥迎我过寒汀。

了无一物可当情，休数行年问丙丁。世事于今浑似梦，醉魂从此不须醒。江流带月分清浊，星汉无云见纬经。酒尽更谋须稚子，坐听潮落响霜汀。

江北江南可避喧，已甘丘壑寄余年。筠梢松盖一区宅，莲叶菱花二顷田。秋到登山更临水，夜归骑马似乘船。醉中不必分乘坠，世事从头一梦然。

世外营居绝点埃，到身无地展全才。行藏曾许当年共，翰墨能从异县来。海上梅花迎岁落，江头桂子得秋开。一樽风月何时对，白髪思君首重回。

累石骊泉十丈围，周遭种柳未成丝。溪童掬水得明月，山客扫花安屈卮。一榼团栾儿女语，四更历落斗牛垂。拦街白叟笑相问，倒着接{罒离}歌者谁。

卷芦吹散一空云，天面明金挂侧盆。竹柏疏阴浮藻荇，山河清影落乾坤。习家池上酒初漉，越女溪邉花正繁。我醉欲眠归未得，纷纷身外不须论。

生怕微云点太清，箨龙莫作断肠声。余霞到晚铢衣薄，满月当空玉斧成。已结松筠为老伴，不缘蛙黾唤愁生。但令有酒邀田父，矍铄何须更一行。

单练直似御重袍，碧碗冰浆饮尚豪。满载骊珠思薏苡，堆盘马乳说蒲萄。轻雷破远喧鼍鼓，小雨遮空簇猬毛。谁挽天河洗炎酷，冷云凉月助风骚。

此君风致似吾侬，来伴筠翁晚径笻。世味每于谈际断，诗情尤向饮邉浓。溪山寄语能相觅，猿鹤论交肯见从。共𣃁云根结茅屋，自锄菜甲为君供。

物华苒苒竞芳新，六月红渠自作春。走马看花传好句，长梯摘实赖幽人。雨余门巷无留客，月上池台绝过尘。为约龟鱼共清赏，酒香花气两相亲。

杖藜寻胜复中休，不比红尘走燕骝。幽趣未穷随雨断，髙情无尽与云浮。冥冥深树秋犹暗，猎猎新蒲暖更柔。老去行藏甘一壑，不须重广畔牢愁。

词垒新收汗马劳，冲寒意气九疑髙。上书北阙真余事，拄颊西山须汝曹。世虑熏心工制锦，时名唾手看连鳌。哦君賸欲传衣句，为解千牛绿绮袍。

唤起骑鲸玉树埋，江邉琢语亦佳哉。眼看云起山容改，坐觉春随花信来。隔水村深寻径入，系船门窄待僧开。个中有句无人道，更遣丰隆着雨催。

雪涛一苇意雄夸，惯与滩头雁聚沙。年后腊前梅唤客，山南水北竹为家。蓬蒿影里开三径，笳鼓声中听两衙。去住了无忻厌赏，暮年心迹晚林鸦。

月魄哉生望已几，豪华未厌老相随。放疏世故开黄卷，销尽尘心对紫芝。急雨知寒催叶落，断云乘晚截山低。小槽早作酬春计，又是梅花结蘂时。

偶语无人且复吞，昼晴饶睡憩榕根。鸟鸣幽谷何妨静，花发深林只自繁。逸思共怜居有竹，清阴谁伴酒盈尊。非关兴尽回船急，剥啄那知客至门。

未挂丹题雁塔中，重来溪上觅筠翁。相期老眼横摇碧，莫着征衫走软红。得失漫嗟蝉翼重，才名合见马群空。三年小试惊人手，未信朱衣也不公。

飞花无数上衣裾，孤闷须凭酒破除。翻手作云伤往事，转头如梦欲捐书。但知甘苦同薇蕨，不问辛勤有屋庐。后日锦衣行昼里，肯来盘谷饭溪鱼。

少年正堕尘网中，晚岁臭味商山翁。避喧苦厌俗眼白，得酒径借衰颜红。半生事业一经足，是处生涯四壁空。故人白髪音书断，倾盖交情独见公。

黄尘工染寒士裾，造物不与相乘除。君愁尽写杜陵句，我老欲作嵇康书。何门真是万人敌，近事不闻三頋庐。端知驽马恋栈豆，水激自有溟南鱼。

一丘一壑半生中，旁舍小儿见老翁。归来赋就晚迳绿，醉时歌罢春灯红。壮心欲尽孤云薄，昨梦不留寒月空。茗碗粥盂能事毕，四三朝暮付狙公。

北窗欹卧风引裾，静看燕雀沿阶除。攀缘已断螘旋磨，结习尚存鱼蠧书。一区未办扬雄宅，驷马不过渊明庐。苍松翠竹湖邉趣，至乐岂在真知鱼。

偶坐松根送落晖，竹风零露湿人衣。乱萤点水只自照，宿鸟赴林犹并飞。玉塔微澜秋月吐，澄江净练夜潮归。好山不负平生约，故傍吾庐翠作围。

老竹抽萌便出林，焉知来者不如今。但看杞梓终成栋，不信潢污解作霖。久客谩撩苏子恨，中流应动祖生心。乘桴从我君休叹，政恐功名苦见侵。

力破愁城觅醉乡，苏凫阮屐共行藏。觧吟疏影思和靖，忍见夭红似洛阳。禅客缓催梅子熟，骚人正咏牡丹芳。酬花但促传杯手，冰炭君休置我肠。

唤客班荆杂乱言，雀罗成日罢张门。自缘贫病无过辙，可是疏慵不出村。阮子何人对青白，韦郎几日寄寒温。北枝留得瑶香在，更约文尊此地论。

曾倚沉香作好妆，竹篱茅屋肯深藏。天寒翠袖留空谷，岁晚长眉闭上阳。投辖尚能来好事，着鞭应恐并余芳。广平赋罢诗肩瘦，不为梅花恼石肠。

寒花入眼乱纷纷，髙卧袁安雪塞门。春透交枝才照座，风摇断萼已飘村。返魂香细宁辞折，自暖杯深不待温。为约竹君同我老，交情此外更谁论。

云间幽好许谁参，十亩林园拥舍南。隐几献花真不二，举杯邀月但成三。着鞭有路非吾乐，弹铗无求只自甘。吾亦营巢老深竹，肯分华榜共名庵。

一壑翛然听雨眠，君来着语破云烟。肯随鸥狎清江上，欲趁鸿飞白日邉。童子不应多一指，学人正自少三拳。急行啖蔗逢佳境，春笋出林啼杜鹃。

作伴仙翁觅转春，净坊俱现宰官身。兰亭梦想如三月，莲社追游少一人。雨磴劳君鸣屐齿，风轩为我扫衣尘。应怜野老闻韶后，旋束蔬肠学练津。

毗耶香饭壑源春，午枕聊分百亿身。旋落涧泉髙下语，自鸣山鸟送迎人。云山往岁真成癖，觞咏一时俱绝尘。已办归途踏山暝，试扪髙壁上星津。

麦秋数尽稻花春，六尺茅茨百懒身。散策崎岖聊永日，系舟剥啄定幽人。关心有念真形役，过眼无根俱客尘。肯着青鞋从我老，阿香径遣断归轮。

蛇径回环织女机，足间欹石碍云飞。西风短髪欺乌帽，落日清尊走白衣。病眼逢山寒水净，妄心更事远烟微。扫除磊磈装怀地，为载千岩万壑归。

来辕去棹亦劳劳，晚岁丘园避俗陶。问事不知三语掾，阅人无意九方皋。交论金石穷犹见，诗得江山老更豪。清梦摠能追蜡屐，雨声偏傍夜床髙。

蕙櫋兰橑湿青红，衡岳湘江一望通。晓日云烟随几杖，春风花草近房栊。赤松未结忘机伴，绿野聊从避俗翁。更欲将心何处尽，山河全露妙明中。

庭前兰玉走斑衣，堂上埙箎乐寿卮。永昼牙籖纷简帙，深庭豹尾卧旌旗。笑谈自有江山助，勋业从来草木知。许国尚余忠鲠在，此心还与岁寒期。

不寄斜封岁已余，那闻异县更移居。羁怀易动野马也，归梦自成胡蝶与。有宅一区如子少，受薪十束见予疏。摇知富有千头橘，奉乞当年种树书。

云屋潭潭百尺余，入帘燕雀贺新居。人皆役役何为者，君独欣欣而乐与。卮酒觅懽那得再，筒诗传恨未全疏。绝交定笑嵇中散，雁足来时肯系书。

天上星郎骑省孙，兴随孤月到无垠。浮槎夜入鱼龙宅，横竹秋生海岳云。控鲤丹成终独往，骑鲸仙去杳难群。纷纷世上知君少，画茟犹能续异闻。

何人着脚傍岩幽，好事无过竹务猷。妙语径追盘谷序，轻舟独信剡溪流。牛刀小试知多暇，鹤板迟来坐不谋。欲寄一行安否问，朔风羁雁正淹留。

世路人心比太行，此君真可共徜徉。霜凝劲节明朝坞，月落寒梢散夜堂。可但七人供笑咏，要令千亩作阴凉。只愁卷地西风里，幽梦圆时与子妨。

觌面峰峦碧障天，东方精色破昏烟。草头露下元无雨，衣角风生径欲仙。行树排宵髙展画，孤云挂壑薄披绵。寸田暂喜捐尘虑，不着蒙庵一缕禅。

乾坤渺渺一浮尊，万象分明水四滨。虎脊横空山作队，鱼鳞倒影海成纹。老僧诗罢闲欹竹，幽士余斋正卧云。妙现镜中无一事，世间从此罢挥斤。

鸿鹄不作三年飞，乘秋逸兴髙九疑。去寻岩桂香中路，趁得御柳风前期。青钱立登天上选，黄绢共赏人间辞。汉庭第一公家事，平步凌云要及时。

与世浮沉半醉醒，结庐人境昼常扃。微吟松竹风无定，着色峰峦雨乍经。方簟北窗身是梦，瘦藤斜照影随形。岂无曳尾泥中计，政恐肠刳不自灵。

病余真是独醒人，还在僧窗自在身。竹杖芒鞋寻胜趣，斋盂禅板悟前因。江山臭味如相觅，猿鹤家风愿卜邻。更有髙人来着语，交游不怕白头新。

公余自种南阶竹，好事风流今未闻。但得七人来结友，何须千亩比封君。风梢不定微藏日，雨叶初干薄带云。自是甘棠人爱惜，不忧寒谷遇樵斤。

断取方壶壮郡壕，钩连野色上亭皋。星移日转天容丽，江净山明地轴髙。下榻筵宾供歗咏，凝香罢寝助风骚。使君八九吞云梦，小展风烟遗我曹。

山上非烟霭四隅，山前粳稻绿成区。留云有计低檐额，得月从多彻户枢。直是春台熙远族，聊为夏屋试宏图。公来日出千林迥，却笑新亭咏小湖。

不见三秋若望霓，寒亭今得共攀跻。眼中远树两行直，脚底孤烟百尺低。幻出璜台辉旧观，旋安银榜快新题。细听屋角风云聚，谁谓天髙不可梯。

丈人手笔与仙通，点化虚无若转蓬。妙寄千言千嶂外，全收万象一檐中。深堂细篆观澄水，落日危栏数去鸿。更压小槽囊古锦，共临髙处待春风。

得意那知行路难，板舆行处蜀江邉。慈颜未拜心先往，乐事乍闻人共传。新制衣裳文锦縀，重颁雨露间花笺。回思三十年中恨，长愿儿生有母怜。

出门忽见鲤城市，脱尔宁捐一粒赀。就使烹鲜真可口，谁能结网更临池。斜风送浪回頳尾，浅水平沙走素鳍。勿谓寰中底么魔，三生恩怨不能欺。

寄语沙头不下鸥，诗翁新葺面江楼。早知世事翻覆手，更觉人生起灭沤。念尽不应书咄咄，身闲何用榜休休。径须来结忘机伴，春水浮天不系舟。

林影横榰折脚床，禅翁唤我坐斜阳。诸天共说无生话，万壑同薰不尽香。茗椀泛云醒远目，藜羹煮玉闹枯肠。逢人若问峰头事，翠竹阴中菊正黄。

柏子香中闭净坊，为君着屐弄秋阳。老来见事如无事，节里随乡且入乡。但可炊糜倾兔褐，何妨撚菊泛鹅黄。九仙坐想群贤集，不数龙山事渺茫。

横山留我正青眼，不是归心久更微。病后团蒲随地隐，望中落木故园稀。一区已办云为盖，四壁但从山作围。不厌是中无一物，径来相就老禅扉。

霜髭病起若相侵，销尽平生未了心。一事关身俱是梦，万缘弹指已非今。月林清影元无定，山路幽香不可寻。唤取汤休共清夜，静听帘雨写鸣琴。

老翁更事几河沙，苦爱溪头管物华。种竹成林心未足，买船载月思无涯。黄莺唤友非多事，白鹭窥鱼更可嗟。念子蓝舁晚山里，可能来共拾余霞。

两公精意与神交，平地能令水满篙。云气远收晴嶂合，雨声偏傍夜床髙。辘轳未暇分甘井，舴艋应知避怒涛。愿受一廛须及早，秋成犹得饱儿曹。

花蕾催红欲啭莺，新愁偏傍鬓毛生。犹怜稚子能赊酒，烂醉春盘碧涧羹。

幽栖不寄绝交书，车马从喧卖酒垆。卧转午阴春睡足，却寻峰树数花须。

十二楼台白玉成，云车翻日上觚棱。太平何许同民乐，天阙双龙护一灯。

渺渺家山水四涯，秋风曾忆醉黄华。马头不识南塘路，又看咸阳二月花。

风絮萦寒昼拥炉，枝头犹得暗香余。折来不拟供尊俎，静对翛然一榻书。

度柳穿莎一径通，曲堤初咏舞雩风。我来似与春期约，南陌东畦到处红。

秋雨已分千壑间，午天初放一轩晴。拨开三十六峰翠，为洗老人双眼明。

踏尽东西散胜岩，却提只履过江南。远人若觧真常位，不碍携庵到处参。

败壁纵横销翠烟，岩花犹落旧庵前。从来说法无人会，寂寂空山谩九年。

烟断伽蓝欲报昏，竹梢风雨乱纷纷。悬知借枕山腰舍，魂梦已随超化云。

三苏岩壑连云秀，二士门庭匝地新。带雨山光无限思，一时分付镜中人。

香断寒炉古庙空，金毛一去了无踪。分明曾得真消息，犹有参天十万松。

雨华随步到天关，远目才分缭绕山。风马不驰前景断，更于何地觅无还。

白雾苍烟暗九秋，殷床金吼抱山楼。为霖未必浑三日，似有闲云伴我留。

过尽长淮未见山，倦寻残梦独凭栏。风烟渐欲回春眼，不似蒋陵江上看。

长天漠漠水连空，云淡风微两两红。南北不知缘底事，一生半落往来中。

旋捣香秔炊玉粒，饱肥鲜鲫鲙银丝。他年虚费太官粟，到得江头已恨迟。

表里江山面面来，秋风此日偶徘徊。尘埃阅尽心如鉴，一到江楼眼为开。

凭虚瞰碧与云浮，只有闲身尽日留。更拟梦回还独上，来看残夜水明楼。

霜天晓日鉴中新，眼力由来未见真。万古茫茫一尘迹，碧山无际水无垠。

长芦山下隐龙宫，沥酒船回落照中。已有龟纹为传卜，不劳乌尾更占风。

水底明河碧浸星，琉璃不动一江平。横铺十幅指东去，坐看晓帆千里轻。

沿江山断水如天，横绝奔流一叶船。身世自知同幻梦，不应对此重茫然。

山形虎脊髙低去，帆影鱼鳞远近来。已到江南望江北，更留青眼为谁开。

岳冠山下月黄昏，石立波吞势莫分。回首风前魂欲断，东西南北水连云。

驾潮风急浪翻矶，舟子操舟不自持。若使畏涂知勇退，世间何处更乘危。

一水萦回两岸鸥，翩翩无数近行舟。十年不见浑如旧，有意随人天际浮。

华髪鬅鬙一榻书，舟移斜日似籧篨。似闻载酒江邉寺，更倒青钱留白鱼。

霜树今无一叶留，日邉云暗使人愁。独怜扬子湾头岸，犹有黄花恋晚秋。

风帆十日转长山，为送闲身到广寒。明月峰峦人境外，溪声一夜响前滩。

岩排绿树石相重，涨水交流失旧谼。细觅向来行历地，十年尘迹转头空。

底急流光过眼频，斩新花蘂已成陈。手移红药东风里，着意流连背我春。

渐老追芳苦厌劳，团蒲欹坐首慵搔。觧将一笑醒人眼，多谢红稠屋角桃。

柳花才落未成绵，海蘂初分半尚攀。鸭甲不鸣深院昼，一床真梦不论钱。

桃红半老杏红衰，乱委苍苔况是梅。不恨狂风取花去，一樽寒食为谁开。

清氛远俗推兰友，直节过人见竹君。慰我山城长寂寞，相期髙卧敬亭云。

长檠当昼知无用，团扇经秋叹已陈。我独不才端有似，五年泽国又逢春。

薄宦驱人不亦劳，久纡章服碍爬搔。何时归卧锺山石，荷插长随手种桃。

努力避喧遭掣肘，强颜追好得嗔拳。交情只有春风厚，千里随人不用钱。

今年春早未全衰，社酒盘中不见梅。快把霜刀倩天女，燕忙时节有花开。

逢逢伐鼓水邉村，狼藉春盘祝社君。但愿官曹皆鲁卓，不须南北稼如云。

来辕去櫂自惊频，七十无多半在陈。寸步家山不归去，空留猿鹤占青春。

唤起春眠恨伯劳，一簪华髪不禁搔。缓寻新绿偏疑竹，细数轻红错认桃。

急雨残花绝可怜，花如鸡肋雨如拳。千金倘赎花枝怨，不为囊空惜一钱。

春半寒威不柰衰，一番细雨长青梅。惜花院落从风扫，待燕帘栊彻晓开。

青精饭熟思留客，碧涧芹香可献君。睡起茶瓯风两腋，功名何啻等浮云。

蒙蒙烟雨网春晖，南陌清明二月时。细草养泥供燕子，好花藏蜜待蜂儿。

蛇行曲折度平冈，乱竹疏松荫佛场。乞得曲肱方席地，秋风送我上羲皇。

偶到灵山最上头，出檐髙竹不知秋。杖藜欲趁西溪月，未放闲身尽日游。

乞得禅房半日留，卧看岩雨泻清沟。浮云岂是尘中物，又逐秋风天外游。

岸梢浓染一溪青，山影归舟落叶轻。欲学渔郎飏纶手，雨簔月笛了平生。

清于眀鉴绿于蓝，水色山容摠一般。游子正怀羁旅恨，聊将目力解眉攒。

入寺又逢曦未来，草荒庭院几生埃。黄华翠竹无人问，只得僧房一梦回。

阴阴翠竹锁虚堂，竹外青山半出墙。七尺龙牙消白昼，便应题作小秋霜。

石根九节细相萦，叶比龟毛照眼青。邱壑生涯虽傲世，引年终是笑豨苓。

知章不怕酒如泉，莫遣花催蜡蠋烟。明日宿云生晓雾，一番风雨暗梅川。

风约疏梅蘸石泉，山涵弱柳借厨烟。竹篱茅屋倾樽酒，坐看银钩上晚川。

酒面风生缬，纱巾日共斜。醉乡知路隐，不复问吾家。

醉帽迎风落，春衣日径斜。花梢密藏路，隐约见山家。

白玉千株暗，青云一径斜。从来少车马，恐是阿环家。

花拥山头白，云翻日脚斜。银蟾已照路，游客莫思家。

夜饮宁辞醉，春醒莫厌投。有人重载酒，后会不须谋。

得路山方尽，如归馆暂投。春风供笑傲，一醉岂人谋。

群玉装成宝璐垂，月扶疏影上余杯。莫言一醉驱愁得，载酒须来一百回。

伤春早觉鬓丝垂，谁遣飞花近酒杯。青翼若能传客恨，莫教红紫放春回。

月色漾明玉，花光扬素波。醉吟吾岂敢，能赋属阴何。

连墙请谒敢辞频，凿壁开扉肯见亲。闻说好花栽满县，杖藜早晚共寻春。

欲挽余芳近酒卮，丁宁红紫莫相违。纵无风雨飘零去，已是愁峰燕子归。

花残爱日惟愁尽，病渴逢觞却厌多。不分闲中觉春老，强捜诗句逐阴何。

翻经兴尽卷书帷，独上江楼送落晖。人迹已随云影断，傍檐嘉月冷侵衣。

丘壑胸中自广居，数椽茅屋小蜗庐。门罗莫谩惊乌鹊，户外曾来长者车。

论诗远到二南风，句里波涛得意浓。我亦赓酬还自笑，真成鱼目眩骊龙。

一阶春雨两檐风，冷枕青灯睡未浓。欲断新篇无好语，喜君消息到黄龙。

枝上红残遍地香，沈郎瘦骨叹更长。东邻唤客笙歌闹，琥珀杯空夜未央。

具足城中了胜缘，毗耶座上供无邉。却收心迹归空洞，莫着俱胝一指禅。

笋舆行处及春回，石里横斜亦见梅。路细山长愁欲绝，可怜一笑向人开。

昭亭髙隐倦淹留，归驭飘然下十洲。我亦半生随泛宅，故园空忆洞庭秋。

冈回岭转翠相重，觅语酬山未了工。却恐前生是摩结，此身今落花图中。

背山灵利两松间，待月松前觌面山。云去月低松影落，倚天唯有碧回环。

华子岭头云荡胸，秋髙木落万山重。巨灵擘石分南北，扶出天都第一峰。

试将千里看山眼，来访山中佛祖家。已识黄山真面目，主山犹放白云遮。

孤峰突兀现青虚，喜若羁人望故都。神马已驰身尚远，却疑真有二文殊。

午梦肩舆转断冈，日烘残暑气扬汤。舌端时得冰霜句，绝胜狂风作暮凉。

居士逢场了世缘，却寻机语调天然。我来不问三三句，剩觅康壶炷暖泉。

路断人稀山正深，隔林钟鼓报新音。已穷渡水沿崖力，更尽眠云坐石心。

百念轻冰已着汤，解缨何必濯沧浪。欲收一滴寒潭水，散作人间无尽凉。

户外双峰碧碍天，定回香灺已收烟。苦将峭语撩痴客，借枕重参一味禅。

晴窗汲水养菖蒲，谁识前身是佛图。竟日不知园外事，耳明钟鼓唤斋盂。

檐下飞云若可呼，树头岩影暗浮图。不知人世路多少，只见前山似覆盂。

冲融日脚未全收，一叶飞黄满眼秋。谩向登临追宋玉，苦吟谁广畔牢愁。

树冷饥蝉犹乱吟，风檐琴瑟露寒侵。妻孥工作无衣态，却恨清砧动好音。

叶叶雕梧阵阵风，疏云全放月华浓。故人不寄江头信，看尽飞鸿断复纵。

何日刀头水石间，婆娑犹得一官闲。杖藜早晚寻幽处，望断秋空不见山。

四壁萧萧一味愁，了无从事到青州。殷勤独有张公子，为遣玉人宽鬂秋。

却暑回飇入暮林，衰蝉无力尚微吟。不须更问秋多少，著蘂黄花已可簪。

雨滋时物各欣荣，小立方塘看水生。无数游鱼随去住，不容濠上有余清。

旋落檐花夜正喧，参横斗转有更传。了无人迹妨真梦，枕簟同参一味禅。

厚颜衰暑未甘衰，秋事于人却有期。怯雨垂蕉全披靡，受风疏苇强扶持。

十年行地一虚舟，过眼风烟几度秋。华髪半从身外老，故山时得梦中游。

生涯自有餐霞法，归计新传种树书。人境不应容拓落，五松山脚是吾庐。

秋净霜空露晓姿，水光山气摠供诗。笔端幻出沧州趋，赖有骚人慰所思。

身世浮云任去留，老来于此更悠悠。却因削迹风波地，耳底风云得暂休。

灵均投老寄潇湘，身后声名日月光。被谤早知缘薏苡，引年谁复念菖阳。

便面南台缭绕山，晚云归尽远空闲。晴岚遍染参差玉，若比嵩阳季孟间。

饱饭茶瓯到手空，缓寻芳事夕阳风。旋移丝竹深藏笋，漫长秋风远避丛。

信手翻书老更便，卷书觅酒便颓然。一生百斛无余事，只有残编未忍捐。

执手群歌田舍儿，年丰米价不嫌低。饱舂白雪已归市，晚割黄云犹枕畦。

官居城郭枕山根，嬉语儿童亦带村。老子痴顽甘避俗，欲从社叟学方言。

漫漫长山去不分，欲于何处望阊门。寄声莲社还相忆，几日归鸿下故园。

逢人但说逃禅晋，句里风烟带九秋。七字铿锵快先睹，梦魂竟下荻花洲。

新亭花木低几杖，叶幄已成藏远山。小渚云生夜深月，十分秋思五湖间。

桑椹初生柳叶秾，薰风咄咄逼春工。物华过眼真堪恨，绿髪今成一老翁。

病眼看花似梦中，可堪红紫半成空。一年三月春余几，枕上那闻昨夜风。

融融春日觉身闲，急水浮舟下石湾。此去知心唯杜宇，与君结伴老家山。

面熟前山小髻螺，彩衣竹马旧经过。回头四十年中事，清泪空如白发多。

青鞋踏尽剑铓山，借枕僧房落照间。髙屋凭虚听泉语，岭云应似我身闲。

松盖筠幢护石门，净居尘境此间分。不须更觅南行路，已向髙峰见德云。

抱石寒泉涌帝青，净涵窟宅驻鲵鲸。谁知润物功无尽，只见岩腰鉴様平。

人间何地寄衰翁，偶到神山一苇中。可是仙君谢逋客，船头无处避刚风。

渡口回舟未忍移，净坊听雨坐题诗。余龄倘有寻真路，试与披云问鳯儿。

寒音珊珊落回溪，修竹似与长风期。虚声帆影往来地，幽绝自有闲人知。

步出山门日已西，昏鸦寒并隔巢枝。更寻陈迹穿阴洞，藓壁关真屈径奇。

浪走长年百念灰，不知春信海邉来。新诗唤起逃愁梦，病眼花前得暂开。

客里春秋过半生，子规枝上最关情。南来故国一万里，却笑子规犹乱鸣。

欲将老眼饱烟云，深处更有藤萝扪。故人声迹应自绝，不寄一行山巨源。

榜亭居士泰饶舌，不放老禅藏好山。君来重说七言偈，幽事与我长相关。

茶瓯放手送归客，屋上鸣禽犹唤人。山僧别我月中去，不过虎溪君莫嗔。

白首登临海一隅，晚风吹雨上髭须。日邉不见平安使，云影满川山有无。

束䌸斋鱼昼掩关，长镵𣃁雪草泥间。竹炉石鼎甘香賸，分与衰翁却病颜。

满床缃帙照青灯，碧眼相看老弟兄。不见柳枝罗酒脯，旋烧榾柮煮黄精。

江城无地可开颜，学剪星裘闭户看。手劈方红调儿女，漫将一笑当追欢。

龙楼曾侍赭黄衣，内竖传柑拜舞时。空嗅清香愁永夜，梦魂何处觅丹墀。

睡起方床日未斜，旋移屐齿破晴沙。石栏独立数归鸟，髙树无风落柿花。

十日不一见此君，春笋满林深闭门。杖藜特特穿苔径，问讯南阶添几根。

我来点检春踪迹，山北山南绿暗丛。留与骚人做愁本，花根一点着泥红。

夜雨翻盆晓未停，看山两眼几时青。不知溪面添多少，水满方池涨绿萍。

带雨山云不肯明，草泥封径断人行。竹林纵有鸟飞路，十日不闻𫛸鴂声。

万境全归一瞬中，山河日月尽含容。若将明暗分迷悟，公案从今又一重。

世界重重一网中，澄溪上下见天容。不知万丈寒光底，却到青冥是几重。

春眠不觉夜来风，桃萼犹霑未尽红。愁绝小湖山畔路，同云疏雨晚蒙蒙。

春云无绪不禁风，小立中庭数落红。还似江南断肠处，杨花十里雪蒙蒙。

春衫更怯晚来风，凖拟衰颜借酒红。到得杯行愁不饮，烛红隐隐睡蒙蒙。

游丝无力系春风，水面从飘点点红。晚渡舟横人独立，厨烟著柳细蒙蒙。

花神不管勒花风，开尽深红到浅红。未放游人偷眼看，已惊红雨乱蒙蒙。

老来万事耳邉风，惭愧灯花未结红。欲把一尊聊自解，空花入眼暗蒙蒙。

平生始识真梅，不数朱唇皓齿。小立寒梢注目，幽香已着人衣。

枝上未闻𪾢睆，杯中初荐屠酥。谁遣云英萼绿，临风摇曳轻裾。

太清不着微云，冰雪精神占春。诗老自知风格，浅红未可骄人。

竹外孤亭思渺然，与君持酒傲壶天。不须五斛称焦遂，一酌髙谈骇四筵。

剪剪髙荷舞翠阴，并游湘女驻波心。谁知罗袜无虚步，来听薰风百里琴。

倾国从来少并芳，人间那得两巫阳。丹青不解传真态，恐是菱花对晚妆。

蕙兰同气犹争长，姚魏齐名各一家。不似优昙照寒水，一茎能现四邉花。

交情金石半途分，霜后孤芳独见君。尽倒浓漓浇磊磈，胸中着我半山云。

莫解忘忧不数萱，长镵𣃁雨护云根。采薇劲节于今在，知是夷齐几世孙。

青青谷口自披榛，断取他方宝界新。弥勒同龛把茅下，客来不识住庵人。

借屋何如退结庐，箨龙环水小方壶。孤髙不贵封千户，独笑轮囷秩大夫。

攀枝结叶蔽朝寒，病鹤摧颓老骨山。安得虎头痴绝手，蘧庐置我水云间。

琐碎金中踏薜萝，出云苔壁手摩挲。飞鸿送尽不知暝，乌鹊窥林日下坡。

疉叠重重两岸山，钩连秀色上琅玕。孤亭四壁面烟雨，人与白鸥分暮寒。

爱笋从嗔不出山，看成修影泛微澜。此君臭味唯风月，底事须除数百竿。

镜中白髪负长缨，一钓连鳌我不能。賸种长竿绕溪绿，得鱼君看积如陵。

平攀天面一弯月，下视山腹三重茅。更欲移居入霄汉，却憎栖鸟占林梢。

征衣犹带去年尘，入眼溪山似故人。社燕秋鸿应共笑，是翁如我往来频。

溪绕长山屋绕溪，隔林楼阁暮钟迟。青灯一枕家山梦，镜里平明满面丝。

寂寞新阡草未长，一身千里路茫茫。秋风解染愁人泪，枫叶能红菊亦黄。

枫林惨淡远山微，全是江南欲雪时。极目诸天云一色，只无六出上寒枝。

壶山孤秀似西山，道上归人洗眼看。到我西山山有伴，不知谁伴此山闲。

品题芳事有春工，姚魏风流胜浅红。莫傍沉香亭北看，只宜卮酒对山翁。

珊瑚碧树小明月，散作人间无尽香。伏雨阑风浑不惜，为君髙处踞胡床。

胭脂着雨弄余妍，力挽春晖上舞筵。谁道卷纱红映肉，杜陵正欲补遗篇。

窈窕山房水様清，定回灯影暗还明。对床不见逃禅晋，竹雨声中梦不成。

期人不至伤秋晚，觅句无工愁夜长。谁与寒窗催好梦，几重白{叠毛}一盂香。

风摇顶笠晓山隈，觅法心如未熟梅。去路两肩担不起，会看撒手得空回。

屐声何土遣瞿昙，示病溪翁为扫庵。檐葡香中一盂饭，不妨归去饱同参。

驮经白马几万里，不似黄龙行路难。出得尘中一经卷，大千沙界掌中看。

山根篱落枕溪流，岸竹欹斜系小舟。一段黄云秔稻熟，牧儿腰笛倒骑牛。

髙树风生晚径秋，平沙无日下凫鸥。野航邀月渡溪北，古寺僧归钟鼓楼。

老去逢时秪自惊，春风三过小长汀。壮心更事已全白，短髪耐愁犹半青。酿雨山云昏败屋，唤晴风竹响寒厅。干戈南北归无路，付与身随水上萍。

得句情怀胜好官，敢穷笔力谩追攀。清新气味经三沐，煅炼工夫到九还。自是吟邉有丘壑，不因行处在江山。凭君倚马移东道，为促金钗理鬂鬟。

倚剑悬弓默运筹，终令敌国寝戈矛。八年楚业守归汉，三万齐封不愧留。壮岁早从黄石计，功成却伴赤松游。当时不与人间弃，应有文风静九州。

矫矫长虹枕海腰，波臣守护敢倾摇。东西地尽惟逢水，早晚人归不碍潮。静夜鱼龙出宫阙，清江牛女上云霄。诗人谩诧鲸鲵句，功比吴松百倍乔。

君休更问小行年，浮水虚舟已信缘。拂袖家山须及早，着鞭春色已输先。吾庐竹暗闽山月，别墅花迷浙步船。欲学少陵闲事业，晴窗点检白云编。

瓜步西头水拍天，白鸥波上寄长年。个中认得江南手，十里黄芦雪打船。

赤云叶叶挂林丘，道士黄尘没马头。隔水净坊人不到，抱崖竹柏暗藏秋。

杯水能令重百钧，阿师心法妙通神。维摩正苦众生病，为洗无邉热恼尘。

春风朱雀桥邉路，只许游蜂独往来。□□园花兼巷柳，却寻芳事到酴醿。

小雨丝丝欲网春，落花狼藉近黄昏。车尘不到张罗地，宿鸟声中自掩门。

春风著物本无殊，姑射偏成玉雪肤。独笑浮花媚凡目，水邉疏影不胜孤。

酒染凝脂密染香，一枝聊发次公狂。小楼凖拟来仙驭，明日红云绕树芳。

嫩蘂商量渐满枝，刘郎对境久忘机。折来不拟供樽俎，要与游蜂作伴归。

桃红深浅漫成堆，犹喜霜葩缀旧枝。唤取张卢来共醉，莫随风雨便分披。

不禁花恼曲江头，欲对清尊舞沐猴。留得春红撩客恨，争如庭草解忘忧。

蘧然真梦午钟回，独倚风轩数落梅。鼻观得香无处觅，僧窗寂寂定初开。

野水旁邉不系舟，偶随波浪信沉浮。如今却向来时路，预买闲塘着狎鸥。

筠笼百里故人情，多病文园眼倍醒。未放茶瓯三百颗，梦魂先过小长汀。

老干疏枝不耐冬，喜闻芳信扰青红。应缘技痒争春力，不待铅华破晓风。

病眼逢花不忍窥，飞奴走送已嫌迟。定知着意怜纤瘦，不放春心落别枝。

诗才妙入江南画，画手工传渭北诗。一段澄心卷湘水，吟轩长对唤船时。

筠溪岸上千竿竹，梦想犹疑玉笋斑。只欠吾家小居士，杖藜风雨亦来还。

病着先寻丘首地，林松已约野僧栽。他年地下从诸老，何必人间咏八哀。

凝云飞雪暗乡城，摇想鸰原老弟兄。解道因风吹柳絮，诗成吟咏许谁听。

十年不踏横山路，日望白云千里思。宰木可围人更老，长镵犹记共栽时。

骥子摛词苦未工，粉袍勍敌气如虹。欲收一战追诸父，政恐神锥未易同。

青春不与老相期，归雁声中数别离。折柳西城真旦暮，镜中白髪已如斯。

穷秋璧月才圆后，犹忆桑弧初挂年。千里一尊懽稚子，祝君从我傲壶天。

西林叶幄已藏鸦，若比蜗牛信可夸。更约此君成莫逆，北窗髙卧看纷华。

浮木随流谁见招，春江无尽水云摇。只今瘴海投闲地，魑魅为邻盗正骄。

季子论才到履驹，十年不调可怜渠。自闻马祖今非佛，不似潜夫但著书。

史君同乐在春亭，吏退心田水様清。恰似春风吹百卉，白红无数不知名。

近水疏篱竹半侵，枝南枝北弄晴阴。不因老眼分明见，辜负凌寒一寸心。

不是先争特特开，只缘沙际欲春回。行人浪起空华想，一夜归心着梦催。

道者南行作胜缘，下穷有际上诸天。却来踏着铜峰路，可费虚抛买屐钱。

好手逢场了不同，五家宗外立家风。玿师一句当机语，不道杨岐栗棘逢。

剥啄君来破郁陶，解包相对煮溪毛。一坡修竹无穷意，可但灵云只见桃。

白雾苍烟昼不分，竹风梢雨乱纷纷。杖藜来往成何事，添我胸中一壑云。

离离颔下髭，短白不可薙。焉能老行路，结屋聊自芘。溪横众山绕，左右松竹翳。山华如幽人，独秀不取媚。客来饮以漓，累觞亦复醉。欲眠子姑去，自占十亩翠。不为沟壑忧，不作子孙计。旁观大笑之，不解个中意。

当年接翼上天池，旧事空存雁塔题。岂有新诗来渭北，谩令后学仰关西。

锦衣人逐惊沤散，丹旐歌随落照低。它日扁舟江上路，酸风吹泪过姑溪。

粹德山藏玉，高标木秀林。三朝侍枫禁，列郡憩棠阴。文翰家声在，规模国计深。盖棺头正黑，空负济时心。

晚起故园兴，柴车归鹿门。营家无立壁，爱客不空尊。丧乱长缨绝，悲凉旧剑存。不堪听楚些，无处可招魂。

毓秀名臣裔，来宾上相家。浮沤轻富贵，朽木视𫓪华。晓日俄晞露，春风自笑花。仙踪今不返，望断五云车。

命服从夫贵，遗经易子成。蘋蘩无失职，琴瑟自和鸣。已叹归同穴，犹悲梦两楹。旁观洒清泪，双旐出寒城。

阀阅荣夸俗，闺房秀出群。得贤推淑女，有子赖严君。台柏忧时誉，庭兰奕世闻。高名写彤管，异代仰清氛。

身备难幷福，心明最上宗。夜台亡宿恨，旦宅漫遗踪。尘暗鱼机帐，云低马鬛封。酸风一襟涙，哀入暮山松。

活人忧国见平生，晚节临危志益明。汉仗尘深远宫阙，胡裘风急半公卿。千人致招竟不起，万户封侯却似烹。暮晋朝梁真可忍，纷纷蝼蚁尚偷生。

祸基媒孽自燕秦，抗议如公有几人。军旅未闻焉用试，豺狼不噬岂宜亲。求鱼缘木谩蠧国，曲突徙薪翻殒身。才大言深古难用，忠良千载恨常新。

世路狐狸正急贤，并游长恐着鞭先。龚黄政术江湖上，贾马声名雨露边。白髪空违三釡养，青衿独抱一经传。伤心才大难为用，不为酸风亦泫然。

金兰臭味百年期，生死那知歘两岐。路断束刍难寄恨，封成挂剑谩传悲。向来不诵凌云赋，此日休歌薤露诗。自愧千秋负良友，剩留清泪与君垂。

天意康时难，贤生盖世雄。风流晋人上，事业舜歌中。许国回天力，怀君贯日忠。平生英爽气，凛凛未成空。

国步乘阳九，胡尘暗上京。支倾隆大厦，却敌隐长城。草木知春泽，狐狸绝夜鸣。云台瞻衮绣，千古继哀荣。

去国头方黑，伤时鬓易丝。徙薪谋独验，击楫志空悲。尚想嘉猷告，曾闻大政咨。两楹歌昨梦，忍诵憗遗诗。

白髪陈雷旧，交情贵不渝。诗笺留晓炬，书雁聚春芦。忧国言犹在，知心道已孤。江皋一襟涙，不复见夷吾。

洙泗流风远，仪型世有人。一经窥圣域，三返得贤臣。勋业艰难际，声名寂寞滨。赤松归有伴，此道独知津。

不作鸾台梦，来寻凤沼春。劬劳知永慕，寿考见深仁。示疾元非病，离人已反真。生绡写遗恨，犹露衮衣身。

东郡连墙日，行藏二纪余。空留冡上剑，不见枕中书。山黑佳城閟，堂阴旦宅虚。悲心寄松槚，哀韵拥輀车。

男儿死尔未应悲，可惜胸中尚有奇。绝域英声宜早岁，楚庭高议补明时。壮怀自感中流楫，旧爱今存岘首碑。天独不能遗此老，盖棺两鬓未全丝。

弱冠论交老更坚，平生风义想前贤。银峰告政一千里，雁塔联名四十年。漫许赤心酬雨露，终成白髪傲林泉。酸风送子寒山暮，鸣壑摇松亦泫然。

人物羲皇上，尘中无此流。高谈悲管晏，老手命曹刘。室有芝兰弃，家余钟鼎收。平生断金约，堕涙盖棺休。

四十才名重，归来白髪侵。一官驹在谷，有子鹤鸣阴。賸著潜夫论，今亡子敬琴。送车知几两，松壑助哀音。

淑德嫔贤裔，宜家有令人。蘋蘩寒更洁，茧绩老犹亲。月馆虚陶客，云阡失孟邻。悲风猎丹旐，行路亦霑巾。

之子荣亲志，长缨万里归。如何昼锦地，不见老莱衣。谁谓松难老，俄成露易晞。平生三釡乐，空使寸心违。

拾芥声名早岁驰，白头有蕴未全施。向来茂草无留讼，是处甘棠有去思。才术旧闻优少赣，交游賸欲赖当时。谁知沱水歌来暮，翻作西城薤露诗。

擢秀芝兰畹，来嫔诗礼庭。好羞贫更洁，寿髪短犹青。秦号封方宠，蓬瀛驾不停。天风助哀怨，吹雨湿丹铭。

始讶生儿异，那知有母贤。客无三至感，家独一经传。恨锁鱼机帐，悲纒马鬛阡。他年陈五鼎，清昼下云𫐌。

蔼蔼声华万耳闻，可凭诗礼大于门。浮云终负三余学，流水难追九逝魂。朝有青衿怀旧德，室惟黄卷富诸昆。生平不对论文酒，空使清𫓪比涙痕。

独秀声名楚水东，妙年腾达俊游中。文昌寓直风云近，神武归来猿鹤同。居士人非禅板寂，少微星暗宝函空。知心不必悲生死，欲向何方觅是翁。

三生曾结在家因，半世相从渐老身。曲几团蒲分夜静，斜风细字寄情亲。伯牛命矣元非病，桑户嗟来已反真。我亦无心趁哀乐，每怀前事一伤神。

秀出青徐野，风移邹鲁乡。家声齐丙魏，人物到轩黄。漫士从三已，危机付两忘。并游无此老，谁与共行藏。

曲突深时虑，长裾鄙世流。无书来北阙，有意在东周。旷远嵇中散，疏慵马少游。长松想风表，千古閟山丘。

忆昨司青琐，公时对紫薇。午轩评谏草，晓殿缀朝衣。金石平生契，人琴此日非。白头情易感，无涙与君挥。

国步增磐石，维城协梦熊。风神龙种异，才格马群空。家训惟知白，官箴祇自公。拊棺伤有德，天意或难穷。

俭素师寒隽，谦冲识老成。养亲公族化，取友士林倾。贺屦填门近，灵輀赴垅轻。悲欢反复手，挥涙湿铭旌。

阴德仙官裔，殊勋辅相家。山川锺秀丽，人物见雄夸。小试丞卿月，卑栖属使华。盖棺何太早，行路亦兴嗟。

壮岁天衢上，舂容伯仲间。握兰同省户，持櫜假朝班。投老归乡县，从君卧故山。并游零落尽，回首一潸潸。

夫君抱清节，独秀不求知。晋鄙多薰德，阌乡早出奇。功名天靳惜，正直自扶持。赖有仁风在，朱轓两郡遗。

雁塔联名旧，盐车得路先。凌云曾诵赋，纵壑愿推贤。继剖龙溪竹，同归象骨田。伤心老盘谷，谁与序山川。

弱冠声名翰墨场，一官小试活人方。二王宾客推清介，半刺规模与善良。可但仁风薰晋鄙，犹怜奇节老阌乡。康宁寿考犹余事，兰玉阶亭久更芳。

白髪归来一笑同，旧游长忆鲁山东。松楸地接螺江上，兄弟名联雁塔中。问舍蜗牛聊老□，□书虿尾不忧穷。清芬千古无遗恨，空使余哀入暮风。

家声许史旧，弱冠近天墀。权出诸公右，官嫌二品卑。多知缘好古，得句旧能诗。自怪文开后，风流有此儿。

晚岁闽江上，来从竹下贤。肯为文字饮，时访祖师禅。念旧藏遗墨，忘形出近编。忍倾一卮酒，挥涙对新阡。

仙李盘根远更芳，妙龄双桂看翺翔。绣衣俗美澄清效，墨绶民安恺悌方。东合挥金欢上客，春田种玉燕诸郎。年高七十通朝贵，賸馥犹令毕万昌。

毓秀勋庸后，来嫔诗礼家。浮云轻富贵，朽木视铅华。晚日俄晞露，春风自笑花。平生偕老志，愁绝五云车。

兰玉无偏爱，衾裯不忍欺。甘辛同逆旅，生死独先知。马鬛苔封合，鱼机宝帐遗。酸风入松槚，空作暮山悲。

皮似稗柿松而剥，核如龙眼味甘鲜。满盘的皪如金弹，丛之分尝忆去年。

唤起田公趁晓耕，香云已带泻檐声。如何乞取摩空手，为挽天河洗甲兵。

老子何因一念差，肯将簪绂换袈裟。同参尚有满路在，异世犹将逊老夸。结习未忘能作舞，因缘那得见拈花。却修净业寻来路，澹泊如今居士家。

漫说从来牧护，今日分明呈露。虚空拶倒须弥，说甚向上一路。

飞鸣屋上乌，入我梦中听。迟明月未昃，平晓风更静。游云四山幕，止水万象镜。身如走空虚，南北了不定。

频年走离乱，忙苦落落景。浮家去复还，生理纷不整。有身着无处，遇事到辄屏。冥然如醉心，阅岁良未醒。披衣坐愁夜，月露共清永。缅怀颜段流，抱义心炯炯。临危快先登，疾甚涉夷境。全生岂不乐，王事有纲领。嗟今肉食谋，捕贼如捕影。王师苦摧伤，敌骑困驰骋。朝廷信多贤，一死谁敢请。不知覆辙改，安敢倾夏拯。归休及秋风，墓槚痛瞻省。念兹家国遥，有泪涨清颍。黄巾蔽行路，关户昼犹警。何当收戈鋋，禁暴但制梃。林泉倘可卜，名字忌丹柄。

胡尘暗中原，大驾巡江都。春风遂南渡，百辟咸奔趋。衣冠困陵暴，川陆纷舟舆。微生本萍寄，宁复安吾庐。褰裳犯深险，颠仆妻与孥。怀恩痛未报，无路先貔䝙。岩穴多遗贤，天网固亦疏。骅骝惧捐弃，未数十驾驽。衔悲望君门，忍作永诀图。扁舟兄及弟，去指东海隅。夜榜亚修舳，晓帆趁横蒲。如何忽参商，行止分半途。怡怡风月夕，来若同队鱼。惨惨霜露秋，去如独翔凫。岁晏道路长，只影谁与俱。但忧赤眉间，能致黄耳无。青灯搅寒梦，起坐中肠枯。载歌鹡鸰诗，引泪零襟裾。闽山我旧国，下隐同姓居。潮田岁再获，海错日两渔。荔子擘绛縠，江瑶截冰肤。家家泼春酿，取醉不待沽。木落终粪本，兹言绅可书。悲心久更微，正坐簪绂拘。归休傥永诀，愿言当前驱。茅茨卜幽胜，荷锸手自锄。松竹植门巷，兰菊罗庭除。杖屦杂老稚，杯盘接乡闾。共追一笑欢，可解千日臞。着鞭须及辰，暮景速过驹。

缑仙勇于诗，若醉得全者。百川供微吟，不复事杯斚。五车载胸中，万卷生笔下。一一成丹青，遇物辄图写。昨朝紫宸班，裳珮杂鱼雅。捷书来九天，为遣雨师洒。公时青绫卧，逸思动秋野。霜风助凄清，露月供容冶。坐令续貂人，得语若乖寡。犹如策疲驽，倒步逐风马。未施历块功，相望倚天社。

秋曦上观阙，晨驺散蜂衙。追随我辈人，偶到蓬莱家。主人心远尘，门无车马哗。峰峦生几棐，图书乱籖牙。午簟琅玕清，莼瓯荐流霞。坐令秋风思，悠悠起天涯。微官浪自缚，霜蔓萦寒瓜。爱子庭宇静，同官谢纷华。寓意语成剧，忘机虑乃赊。得酒且复尽，昏林欲藏鸦。

秦公我辈士，早踏翰墨场。万言若投石，十年犹枯嚢。若欲泛江海，有亲在高堂。牢落京华春，门无一壶浆。长鞭策瘦马，送我古道旁。怜我值险艰，赤心写摧伤。铿锵五字句，势与雕鹗翔。感此坐矫首，星星鬓成苍。西风小摇落，雨洗烟岚光。嶂晓露孤秀，野阴栖暗芳。更携鲍谢流，履尽千岩霜。搜奇得幽深，访古到渺茫。月落潭影空，清吟殊未央。缅怀紫芝宇，百忧绕回肠。三叹已晡食，十起中夜床。云埋长安日，魂梦不敢骧。茂苑富山水，结庐予所尝。我欲放船下，卜邻俯沧浪。耦耕种林田，共扫三径荒。头白青山里，长歌乐岁觞。

五城十二楼，高下耸寒玉。天空开翠微，不受尘土触。半生嗟环辕，万事惊转毂。寄语山中人，为占一峰绿。

明泉落岩隈，满月挂山额。疏星淡月汉，下与水光白。了然心境空，炯炯照琼宅。鸿鸣夜更清，欲卧已终夕。

宿雨洗空阔，出此方寸岑。联绵翠光浮，妙巧不可寻。飞云去未返，慰我千里心。谁为具徽弦，有酒聊自斟。

苍崖高郁盘，下有千仞倾。当时捐珮侣，寄此琤琮声。坐石风露晚，心与秋月明。沧浪若可濯，勿负冠上缨。

春山秋亦佳，霜树风更落。阴晴卷复舒，气象今非昨。功名等浮云，文字悬高阁。賸扫胸中奇，还将贮丘壑。

剥啄谁氏子，清晨过寒院。了然双瞳光，偶坐肆雄辨。自言同川裔，世列金闺彦。声名重青钱，文字妙黄绢。插架三万轴，撑肠五千卷。八十朝明光，好语动天眷。遗芳落诸孙，往往嗜经传。我独甘悲辛，敢负籯金彦。藏刀十九年，收霸在一战。犹纡从事衫，局促类秋燕。翻思访梅福，不待买阳羡。铿锵七言赠，字字经锻炼。爱之忍去手，喁𪡋日千转。黄钟未雷鸣，羞比釡与甗。璠玙入磨琢，会作清庙献。待价古或然，毁椟圣所唁。明良罗隽英，不命速邦传。胡为有遐心，賸起林壑恋。青冥阊阖开，𫘝足谢媒援。愿持北阙书，自效唐衢荐。

饥肠慕膻腥，如渇待拾汁。虽穷爪掌劳，不助唇吻湿。属厌能几何，忍复贵难得。三牺良可哀，一割倘未急。贪夫恣糜烂，梁稻委鹅鸭。鸾刀久纷纶，余胾犹在羃。宁思百亩间，功大等黔赤。翻令杂鸡豚，就死不见白。置食为三叹，起坐或忘帻。若人妙箴规，隐恻鬼神泣。由仪见古风，未使斯文缺。药石知良医，乐饵止过客。仁言可绅书，善应知响集。

吾庐岂不好，白日苦易夕。如何芳岁阑，尚此千里役。乾坤一虚舟，浩荡楚天碧。江山已在眼，道路修且隔。风雨怕不休，波浪蹴天掷。船头困九牛，屡挽不进尺。人生造化间，有似风中翮。偶去还复来，胡为事形迹。杜陵诛云师，韩子诅风伯。我已两忘言，引觞聊自适。

舟横城郭绕，缺月疏林杪。窈窕一溪深，微茫众星小。忘言对诗书，适意亲鱼鸟。幸此绝纷华，行歌阅昏晓。

宿雨洗苍骨，峰峦发新秀。寻幽蹑奇踪，腾踏众山囿。层林锁岩隈，突兀见危构。空高望浮黎，静圣逼灵鹫。我来风雨秋，白雾欲昏昼。但闻百川赴，鸣玉泻寒窦。岳示閟嶫峨，路绝不得簉。扳缘仰胁息，坐右俯长溜。带露摘山芎，披榛觅仙酎。山光晚逾清，云壑若相授。终期烂漫游，阳乌欲回咮。更约十日留，曾子缓蹄辏。

吾宗丘壑资，耿耿抱幽独。结构祗洹家，萦回转岩腹。前川布黄金，合嶂来苍玉。步出觉华天，乘凌眩生目。云间起层林，林际悬高屋。断砌滴疏泉，微踪隐深麓。堂空贝叶昏，苔封半阶绿。朱幡久不来，哀猿响秋谷。

五峰如五城，草树皆秀发。人间白玉京，此土黄金刹。长松荫步武，目改心已雪。税鞅罢言归，前山写薇蕨。

山根出清泉，云自九天落。风潮带江腥，天黑鱼龙泊。何当寸云敷，一洒遍寥廓。沧浪勿复歌，吾缨久已濯。

青松转路头，白塔枕山肋。锡飞归上方，杯渡空尘迹。真源不可取，香火供晨夕。客至亦忘言，荒庭秋草积。

久怀简书畏，幸解绅笏束。忘年效儿女，适意挥僮仆。植杖理新蕉，埋盆养寒菊。前除驯鹊乌，近槛游麋鹿。遐观时倚楹，瞑坐或忘烛。门阑迹如扫，我亦甘幽独。

薿薿庭前林，离离夹中道。灵柯结繁阴，颜色四时好。岂无霜雪侵，不改凌云操。缅怀壮士心，雅契幽人抱。如何方寸摇，悬若风中纛。吾庐偶与邻，聊拟七松号。

青春背我去，白日不吾谋。霜飚惊草木，寒威戒衣裘。寓形复几时，四序忽一周。世路伏剑戟，中怀孕螟蟊。营营事长久，颓龄如置邮。丘园倘未卜，悟悦心自休。

穷秋杂花远，眷此霜下杰。明金委珞璎，宝璐缀环玦。依依风递兰，皓皓日穿雪。若无夭冶姿，不受众目悦。共杯泛其英，揽之肠为结。谁能踵高门，持以浣中热。

出门泥活活，不闻车马喧。一身谢羁绊，百事从弃捐。坐旷非息虑，逃空遂忘言。青灯有余烬，妙香无续烟。涓涓檐间霤，猎猎窗上鸢。夫物具成礼，胡为尚求筌。

颙颙集癯仙，娟娟罗静女。孤标与秀色，翛然出环堵。我来三二月，离立仅成伍。及秋新梢敷，接叶庇风雨。一日不可无，幸兹共寒暑。高枝有垂赏，鸣鳯在何许。

驾言出城阙，行行陟崇山。舒怀到昭旷，未觉天地宽。𫛣彼离群雁，嘹嘹浮云端。嗟我远兄弟，千里同岁寒。举头不见日，况复远长安。归飞胡不早，听此雕朱颜。

茅茨八九椽，中有插架轴。琅函与贝叶，落落皆在目。闲依浄几翻，缓绕疏篁读。困即抱之眠，拥鼾宁厌熟。不知老将至，一时肯载腹。此乐殊未央，吾生亦云足。

公园十亩余，日陟亦成趣。浮阴未全收，晴沙已胜步。杖藜相与行，童稚杂冠履。枯鱼泳微澜，悴菊饮晞露。欣物各有时，抚怀偶轩虑。安得三径余，诛茅种瓜芋。

凝云吐秋曦，翳目眩晴昼。扶行憩高堂，恍若历辰宿。清涵城角池，碧耸林端岫。微茫纵遐瞻，佳处时一觏。冷风生襟裾，俯仰小宇宙。何必如云翮，超然追御寇。

天公善转物，剪爪不停轸。春工未削迹，秋事已张本。檀栾嘉菊丛，戢戢露奇蕴。枝分要及时，手植须着紧。清晨东篱下，畚插自畦畛。土膏入新萌，秀色来衮衮。归休顾衰兰，面目吁可悯。儿童互挦拏，奴仆恣嘲哂。敢望群萧艾，弃置等朝菌。即之粹而温，忍死子不愠。山翁饱经事，遇物辄思忖。理得心亦欣，为发一笑劙。向来芳深林，孤洁玉在韫。知音苦不多，况此香色陨。纫佩倘未遂，焚膏真可忍。爬梳墙角阴，树之罗九畹。好风动融怡，新雨洗寒窘。未甘五柳独，聊释三闾愤。炎凉循若环，荣谢平可凖。春风行复来，万汇发幽隐。

春风亦世情，去我若驰骛。北枝未破粉，断萼已飘素。殷勤南郭綦，邀我整冠履。着鞭向晴原，盘传咄嗟具。移樽晚色间，醉入众香聚。花浮承露盘，座绕临风树。停杯忆昨游，香色尚深驻。重来未旬浃，顿觉心腹露。后会虽可期，稍稍迫迟暮。酬花了无计，一醉其殆庶。如何竞剪烛，雕绘觅奇句。愿当百罚深，肯效黄金注。

春雪不禁风，散作六花堕。方庭截明玉，纯白不可唾。枯肠索悭句，喁𪡋空百过。同襟得二妙，敌我愁城破。试酌扶龙钟，重觞念頔鬌。西斋尚有毡，庶足供云卧。壁间见三闾，推枕为赓些。

燕公提大笔，万象入陶冶。公今真似之，信是渥洼马。当年动天眷，愕睨肉食者。珥貂汉廷臣，往往富平下。朅来楚江城，百事聊复且。传闻九门开，裳珮翼如也。岩廊正需公，料理及闲暇。不然坐玉堂，堵立看挥洒。胡为尚居东，一麾凡屡假。忆昔从公游，端门正槐夏。午骑联轻肥，晨班从鱼雅。频年江淮卧，只影未为寡。谁云若遗□，殆甚履中苴。相逢屡解榻，得句即邀社。重追一笑欢，百忧罢牵惹。况陪赋文机，不数分金贾。青蒿倚长松，怀抱肯舒写。残枝到春归，风灯不留灺。世人重虚名，自视轻拱把。独醒竟何事，空负月中斚。及兹春尚余，得酒勿复舍。

浮生一虚舟，流景半修夜。尘劳互牵挽，荏苒柏间麝。晚从农圃游，径欲老闲暇。二年古陵阳，邂逅颖川霸。薰然君子风，卧致此邦化。公庭散凫骛，文字杂休假。江山助凄惋，句法妙曹谢。客来饮以醇，味语兼脍炙。长风起百围，微日下三舍。高秋搅羁怀，游子念归驾。身名两将隐，焉俟连城价。譬之草木姿，荣枯信冬夏。公材可支颠，乃复用苴罅。天其遣鲸鲵，慰我波涛下。忠良人乐推，正直神所迓。会看击南溟，风云生叱咤。

男儿骛功名，浪起四方志。辙环百年间，正足消两髀。达人坐进此，妙处不容喙。卷舒周古今，俯仰小天地。南窗有余清，松菊爽朝气。岂独傲世怀，吾生真可寄。

韦郎江海士，心与凡子各。折腰卑小官，不事干禄学。观身一牛毛，阅世两蜗角。纷华岂不好，名教自有乐。虚堂卷书罢，觅酒供自酌。谁云苦幽独，秋风响猿鹤。

披榛得深径，漾楫过阴壑。岩开双牖户，石立四壁落。斓斑旁累丸，空洞中悬櫜。谁于昆仑腹，施此混沌凿。潜移蛟鼋宫，歘构佛祖阁。世无探穴公，造化终冥漠。

芒鞋着层丘，甘若卧华屋。了然非梦觉，似是前境熟。行行上青冥，下视八荒促。回溪绾文练，叠障环群玉。厨烟起城隅，远借晴林绿。恍疑坐虚堂，淡墨写缣幅。缅怀季与刘，静躁等臧谷。身名千载后，岩影空遗躅。霜林木叶下，悲籁喧寒谷。我如凌风翰，不受世网束。蒲团白毡帐，清夜倘可卜。更随孤月来，一洗昏衢目。

秋风吹客衣，去路倚天碧。跻扳一何苦，政坐爱山癖。人言五松下，曾是瞿昙宅。至今梧竹阴，列屋栖禅寂。尘缨得暂解，俗驾聊可息。怡颜岩间树，洗耳泉上石。孤云共还往，窈窕去无迹。道人粲可流，独步少林席。客来了不言，碧眼照庭柏。希声出锺梵，妙意生墙壁。寒灰暗青灯，偶坐遂终夕。归来人境空，缺月挂山额。

三山覆苍鼎，一涧走青蛇。檀峦众好树，密护如来家。当年契禅人，虎御穿云霞。真踪久不昧，殿阁峨金沙。我来风雨秋，脚踏缤纷华。松窗历高下，石磴缘欹斜。境静心自远，山穷兴徒赊。归辔不可留，哀猿响清笳。

晴妍入遐瞻，佳处在林樾。归云纷卷舒，列岫互明灭。偶从青都行，遂与凡境绝。舆肩俯清阴，屣齿破苔滑。坡陀度崇冈，窈窕閟真阙。烬余见颓基，纸上得遗碣。红白抹花脸，嘲哳掉禽舌。伤残起孤愤，感物动深悦。稍罗肴核丰，共吊泉石咽。云冠俨臧护，霓骑想飞越。灵踪尚储休，爽气亦时发。散花步危坛，引蔓探幽穴。胎田倘可丹，石髓未成铁。却思棠棣篇，已换桃李节。雁书当解封，鹿驾定回辙。兹游约重寻，晚笋政堪撷。

平生念丘壑，着我胸中云。偶为山樊居，白云乱衣巾。物类感湿燥，人情异莸薰。奇峰霭朱夏，擘絮浮阳春。兴来揽之游，要观尘外身。

山高竹柏阴，得之近亭午。兹轩揖朝暾，精色快先睹。蒙蒙勒花春，十日九风雨。羲和为返旆，照我衣上缕。眩然九阳游，谁云在环堵。

提壶唤新晴，病客春思搅。茶瓯曲肱罢，联屐事幽讨。叩门探繁香，翠蔓花尚少。却携二三子，深行出飞鸟。羊肠走鸣泉，鳯尾摇寒筿。俯窥万井烟，笻声响林杪。汤休真解事，煮饼禅坊悄。杯盘生晚涧，落叶风自扫。眼明玉华阴，桃枝露红小。更倾樽中余，邀月下云表。澄江静可鉴，合嶂青未了。石梁接楼居，屋角挂参昴。谁知人间世，仿佛见三岛。烟尘暗中原，怀抱镇煎煼。一行瘴海头，岁月不知老。金兰有佳士，相见独不早。青蒿得长松，颇亦慰枯槁。春风正颠狂，日日被花恼。懽来即相觅，真处在草草。身名两姑置，有酒为君倒。

飘泊悲生事，人情翻手云。习闲真似懒，补拙谩知勤。老作渔樵计，梦观锺鼎勋。成亏皆一戏，不复问斯文。

春雨两甲子，夏雨知复多。麰麦已受弊，波及秫与禾。禾秫尚有望，霖霪人告瘥。云师挟风伯，斥去烦㧑诃。后土不得干，浸欲乖时和。山翁食病粟，一饱宁忧佗。军储涸邻国，柰此黔赤何。谁为四达聪，黜陟分两科。陈谟坐皋夔，御侮用牧颇。上当天公心，立致击壤歌。

冶容多妩媚，劲节自髙尚。绝知尤物美，宁似此君放。疏蕖望修竹，凛凛丈人行。虽然合九奏，未必遗一唱。移根拂云姿，作伴满月相。客来与周旋，一洗眼中瘴。烝哉太丘徒，风味晋人上。五言落凡目，失喜狂欲恙。渭川植千亩，玉井开十丈。幷吞罗心胸，出语还自状。我穷海滨卧，局促隐雾瘴。远公有佳招，子猷得真养。风庭散凫鹜，倘许共清旷。茗碗烦屡移，早秫行可酿。

农丞免官归，门第冷于铁。属国埋边尘，旁观为心折。一朝百僚上，众目仰光洁。贤愚杂平居，髙士见错节。君看岩下竹，九曲困岩穴。风雷头角露，歘蔽夏日烈。男児未盖棺，不用伤歇灭。感物思故人，长吟赖诗杰。

烟昏海树春，草木有秋色。登临翻百忧，念子将远适。子如楸柏桑，那有十围杙。长年百僚底，许国心自赤。光明一朝去，枥骥得暂释。边尘暗江水，此事未闻昔。咨询勤衮衣，谋议困肉食。将军纵失伍，战士轻笑百。腥风郁义气，血污土花碧。机牙不先坏，百发恐未息。近闻管夷吾，御敌富长策。能持一钩金，力转万钧石。子行勿俟驾，当宁方侧席。时危急良筹，如救火下积。置身倘有地，肤髪讵足惜。王纲有关纽，着处在一拍。言大终少成，图多易生惑。向来宣对间，未必有可绩。徐行要好步，遇险各努力。明年取金印，快我歌壌击。

崖阴坐清暝，目为山光注。妙意不可名，悠然与心晤。疏泉石中鸣，落叶衣上住。冷风起虚籁，还向无中去。三生听钟鱼，偶失来时步。佛屋倚秋风，团团两桂树。却疑此境中，曾是经行处。

苦为扪萝行，正坐爱山癖。振衣云中树，洗耳泉上石。稍寻优钵林，偶旁瞿昙宅。溪横走羊肠，山转回龙脊。两难伴榰笻，二老共飞锡。望迷落叶秋，坐断蒲团夕。云归遶窗明，香尽出檐碧。希声发岩窦，妙观生墙壁。尘缘苦椎板，胜事成今昔。离家月垂钩，归路月挂壁。师今一帆轻，我向百里役。船子罢持桡，赵州行蓦直。

蜗牛负空躯，能避外物触。微生寄寰宇，天地容粒粟。岩栖小天下，俯仰心自足。采薪百不忧，髙视贤版筑。岂无潭潭居，违已讵所欲。

留侯帷幄勋，平勃未足数。晚从赤松君，雅志在轻举。公今卜真游，百蕴未一吐。古来贤达人，不必同出处。那知无心云，解作及时雨。

芳洲面林薄，山响疏泉落。小绿缀肥梅，疏青陨惊箨。周遭不盈丈，思与江湖廓。幽人百虑空，独立听鸣壑。物我偶俱忘，何必知鱼乐。

嘉木开繁阴，叠障围空翠。蟠根得疏梅，凛凛有髙致。余芳敢追扳，薰莸不同器。相期忘机友，共结栖真计。清姿固可人，所乐在臭味。

浮金锁佳气，不挂凡子目。髙人有余清，别墅广新筑。有怀鸿雁行，风月伴幽独。还为稻粱谋，去傍蒹葭宿。归飞会有时，分我一窗绿。

飞鸣屋上鸟，入我梦中听。迟明月方昃，平晓风更静。游云四山幕，止水万象镜。身如走空尘，南北了不定。

向来志功名，唯恐着鞭后。老来倦轩冕，待兔但知守。晨昏课朱墨，岁月计升斗。微官成底事，坐费白驹昼。晚从松竹游，忘言到心友。十年成莫逆，百念付乌有。谁念愚溪愚，未种柳州柳。有如压糠核，责以出醇酎。苍官与青士，赖尔对卮酒。不知我形秽，浪处珠玉右。刘侯妙雕琢，真是运斤手。鹏风若有待，豹雾恐难久。清池环小翠，一室仅十肘。胸中着云梦，不数渭川亩。嗟予远世心，大似与君偶。拟歌于𫇭于，击节和鸣玖。觅句了不工，青灯坐搔首。

道人清净观，梦幻阅诸有。成心自得师，论世方结友。默如彼上人，语合亡是叟。问焉一得三，疑者十居九。人情置冰炭，赋性甚杞柳。一波失源流，六凿开户牖。客尘不暂住，习气既悠久。闻言虽转头，遇事还掣肘。志目或中眉，画虎终类狗。我持测海心，来听谈天口。尚迷指端月，那辨日中斗。如抽一茧丝，欲䌸千牛首。勉赓进此歌，代斵恐伤手。

髙台瞰层碧，岫幌森筠幢。恍如青原人，觌面呼老厐。胡为未免俗，儒冠学为邦。曾无白雨手，但补百碎腔。平生爱山癖，至老成膏肓。穷探偶会意，夜半力欲扛。一存短豆恋，心境不得双。坐旷燕巢幕，览胜猿窥窗。故山如故人，未见心已降。脂车蜡两屐，烟云恣冲撞。竹根扫三径，荷锸悬酒缸。外物不可必，斯言有如江。

遥遥幽人居，宛在苍林间。霜华驻秋清，风月喧昼闲。臞仙厌山寂，按竹俯人寰。面会良独少，语酣遂忘还。岂无纷华地，心事了不关。诗成若鸣琴，志在水与山。君看陌上尘，工作颔下斑。何如对茗碗，泉罂煮潺潺。

莫作园上红，宁为径中绿。多花必早雕，依依不如竹。一枝寄他林，翛然傲华屋。填饥饭秋英，借健膏石斛。坐断百懒身，无心问鸡足。

轻飇自何来，破我池面绿。龙牙可方床，清梦遶修竹。苦遭鸟将雏，咿喔丈人屋。两家饷浊醪，谁能问斗斛。妙意不可名，杯深睡初足。

秋畦霭黄云，神用报力穑。腰镰谁家子，喜见眼中碧。我车返山阿，木落山更寂。年登妻啼饥，掩户坐太息。不知多田翁，安用作弦直。已矣复何言，兹理断可析。浩歌出长林，披榛携子侄。

曳杖循清池，浩歌理忧端。忧端不可解，遇酒即暂懽。联绵九疑髙，置我胸中蟠。一浇岂易得，橡栗无朝餐。赤鲤信久绝，白鸥盟亦寒。何人过子云，慰此风月闲。杯行不停手，共惜良夜阑。陶然竹根卧，衾枕天地间。

凯之半痴黠，我来痴更深。手除一抔土，坐待千亩阴。三年客东都，髙山但鸣琴。归来见此君，挺挺环苍琛。居然觉影秽，鬓白况已森。浮生关朝市，渠用多赢金。无烦北山移，自濯尘土襟。茂树独箕踞，清流恣窥临。蝶游入窈窕，蛇捕寻崎嵚。鞭鸾叩门谁，乱我风竹音。能回折腰态，来和支颐吟。妙香□壑源，慰子千古心。霜天丽初日，石壁干余霖。相携步林杪，烟中见孤岑。

平生七不堪，造物不能令。从人较痴黠，百负未一胜。一丘收桑榆，外物听衰盛。解缨清泠上，稍觉尘土净。孤飞团团月，似我灵府莹。偶逢一坳水，即现大圆镜。杯中见山绿，夜午觉已正。喧呼众宾欢，嗑嗒四谷应。新诗带潮湍，浩唱起人定。褰衣踏清影，藻荇耿深径。江山有精色，远目不知暝。欲去还复留，蘋梢惹归艇。

疾风卷落叶，六月秋欲变。云生涧底松，雷走岩下电。雨华如棼丝，熟视乃不见。借令车轴飞，来救龟兆遍。常旸起民瘼，吻噪不得咽。寄言行空龙，若药须暝眩。

髙田黄欲枯，下田青欲变。三更{车历}轳声，挈水急于电。污池鱼不游，坎井蛙自见。助苗敢辞劳，人力讵能遍。那忧日一食，正惧李三咽。微云不成雨，但作眼中眩。

谢公忧民余，妙语继两禅。兹游瞰沧溟，宛在一叶莲。木密虚可步，石立髙莫缘。从来看山眼，一洗俱茫然。蓬莱如有无，空翠蒙云烟。却疑浩荡中，天津渺归船。崎岖访幽胜，众象争相鲜。凌髙寓远目，孤云共轩𫐌。归来拥寒衾，耳底酒鸣泉。觅句了不工，青灯暗孤眠。

闽山多胜地，列屋栖髙禅。妙供积香苾，宝华散金莲。往时入廛手，来见住世缘。辽辽百年后，慧炬无复然。我公具正眼，为续旃檀烟。诸方坐老衲，具足世法船。少开迷云昏，氛埃遂澄鲜。我来偶相值，杖履参髙𫐌。拈花起一笑，归去跨林泉。从兹竹阴下，饱饭纵横眠。

春云覆老屋，孤僧正安禅。缤纷雨天花，云是千岁莲。谁知天上相，来结林下缘。倘徉爱亭阴，灌木苍虬然。古意吊鳯穴，祖风契渔船。丰隆亦解事，一扫千林烟。光风尚骀荡，芳物俱蕃鲜。诗成唤阿买，平处凌羲𫐌。登临赖陶写，可但思平泉。郊原问农事，柔桑起蚕眠。

双旌耀林丘，小队喧笳鼓。鞭鸾相招携，拂石共容与。爱山晋羊祜，好士汉何武。胸中补天石，笔下修月斧。追游愧后乘，遇景诧先睹。扪参或三叹，探穴聊一俯。会意时目成，忘言但心许。徐行讵敢留，有语不得吐。真游未易再，外物何足数。酒尽倘可继，君歌为君舞。

山行有底急，路转乃尔长。舆肩憩清荫，屐齿寻幽芳。突兀见古殿，委蛇度飞梁。余红点涧色，新丝浮岩光。人径出鸟道，僧居俨蜂房。前山去未了，后骑低可望。逢人贵同气，偶地忘殊方。径催文字饮，稍近花草香。语味写素隐，诗工发深藏。湛辈欣有得，折杨愧成章。

半生类猿狙，褁以周公服。炙手安敢近，唾面未为辱。天公亦解事，纵之走林谷。长年饱烟霞，形影自相逐。晚从我公游，在侧愧珠玉。公居廊庙间，排难不枚卜。挺然国蓍龟，盛事纪湘竹。爱闲能几时，天道七日复。吾侪三折肱，顾步敢求速。愿公膏泽流，长保薪十束。负暄抚稚子，一饭倘能续。胡椒纵可营，安用八百斛。

崔嵬孔明柏，结阴众所依。移根天衢上，曾抚日月晖。如何去大厦，却遶乌鹊飞。终当烦万牛，挽取廊庙归。郑公泽既远，何以慰调饥。公其踵前修，一洗贫士悲。

夕郎富文采，早岁从君轩。承明久厌直，著书效文园。十年坐兰若，鼻观参晨烟。撑肠正患多，教外多穷研。岂惟寄绝交，对客今忘言。肯违莲社友，来从竹林贤。

宁生但叩角，马卿亦能琴。托物写孤愤，举世谁知音。敲门唤良友，舍木森十寻。茶瓯荐甘荠，索酒那得斟。非无膏粱子，此药圣所钦。谁知半刺史，而有尊尧心。

一言悟汉祖，千户遂封娄。士穷必有遇，荣悴交相酬。堂堂张公子，谢事岁几周。不作折腰能，每怀糊口忧。才华贾马上，风味陶谢俦。舌在吾不患，已矣勿浪求。

广文负才名，闭户众莫干。长安不肯近，讵肯卑小官。爨无欲清人，日昃未及餐。借书纷满席，不顾坐客寒。斯人抱长饥，我辈亦厚颜。何当置君侧，用表贤士关。

方子困海江，长松隐蒿蓬。多能隐所长，最喜五字工。好古远可绍，结友久益恭。寒饥了不愠，清坐与我同。纵今四壁立，未效一钱通。长镵𣃁山云，君去吾亦从。

枢君有美子，酷爱柳柳州。作诗陋元白，欲拟晋魏俦。情知鸾鳯穴，不宿燕雀流。简编正在目，冠冕奚足忧。传家一经力，造物行见酬。江蓠与辟芷，终当荐灵修。

繁英雪作堆，新叶帷尚隘。一薰有余清，三嗅讵可废。淡彦融仲宗，彦锡德顺子。立然不争妍，晚乃入鉴裁。风流卮酒间，颖脱众香内。缑仙厌繁华，醉卧日炙背。经旬被花恼，妙语撃环珮。晓来雨翻盆，春事逐破块。谁怜青铜钱，相期世纷外。

我从西山居，不作东山梦。联绵翠光浮，远目不暇送。飘飘贵公子，万卷辄成诵。髙怀到林丘，杖履邀我从。褰裳欲从之，未发神已动。何人折柬客，不结莲社供。胜游遂中休，一篑真可痛。诗成美六逸，叙事一一中。但惭猿狙杙，乃与杞梓共。闽山寒更青，森木閟阴洞。鹿涧清自流，醴井浅可弄。寻幽当及辰，为乐要与众。兹游倘再卜，勇往不待风。径须理百屣，日日听鞭鳯。

十年趁飞蓬，来作海邉梦。曾无竹马迎，长办柳车送。长须乞米收，骥子学诗诵。自公弭节归，许我执鞭从。听诗鬼神泣，看剑星辰动。欢留文字饮，静憩苾刍供。辨疑每及争，攻短不惮痛。捜奇至旁求，探赜或奇中。谁知烟霞姿，肯与尘土共。长风起青冥，逸思搅空洞。岂无酒百船，可待角三弄。不劳行炙人，一见散花众。敢违江山招，宁受児女风。可但东山佳，西池有仪鳯。

游云本无心，时为晴山留。我曹等云闲，亦作寻山游。驾言出城阙，古寺聊相投。摩挲铸金像，不知几春秋。行行及佳境，真成上扬州。追随况当人，华胄皆通侯。髙名迈姚宋，余事卑曹刘。向来金銮御，一一亲垂旒。如何丘壑中，乃与猿鹤俦。寒威靳山秀，幽处不可求。清溪访鹿迹，古涧窥龙头。枯藤路断磴，未上愁吴牛。人言昔仙去，疑是竹务猷。云昏看山眼，欲展还复收。伊予岩穴走，南北万里遒。烟霞入膏肓，瞑眩不可瘳。群公上界侣，解后天南陬。敢言同心臭，长抱躐等羞。心知造物戏，驽骀间骅骝。鹤书偶未下，爱日尚可偷。花风起群萌，枝上春欲流。更催小槽红，一笑非人谋。

老怀不知春，但爱远峰碧。乘髙恣遐观，未快双目击。稍为松根坐，遂与参井逼。女娲补天余，坠此百炼石。摩挲苍藓痕，上有鸦沿迹。引觞起自斟，盏面不容滴。举头挽飞云，颇觉天半窄。追随二三子，顾我独衰白。向来舞雩春，胜践同今昔。偶忘千岁忧，共此一笑适。

我从楚江来，不见闽江大。云山路崄巇，水石势澎湃。舟行屈曲间，溪面浮百怪。篙师力推拏，如下吾侬拜。丈人入吾闽，险阻尝一带。风霜经几时，须髪乃尔奈。营营复何求，赫赫祗自卖。如何遣诸缘，直养以无害。秋风着蒲柳，物态亦荣憩。终当从公游，万法等成坏。杖藜款禅房，还尽三生债。

十年海南年，世味尝欲遍。昔为担板痴，今作绕指转。谁能濯我缨，人欲唾其面。故人千里来，髙义动深眷。问答不及已，惊我神髪变。功名眼中花，日月弦上箭。公今已超然，富贵非所愿。南游访知识，气习要百炼。授我不死术，老骨倘可健。是身走空雷，当作如是见。

闽山固多奇，会意一峰足。岂徒快登临，政欲伴幽独。丈人隐禅关，窗户闭秋绿。檐间绝壁起，秀色近可掬。丹黄与白红，枫栎间花木。微云一过之，绣锦初脱轴。是翁贫不忧，朝饭罄储粟。只鸡呼近社，笑傲杯中玉。酒酣自起舞，身外置荣辱。君家大児手，千障入缣幅。何妨写颠崖，老树傍髙屋。佗年明光归，展玩长在目。

红蕖碧水如曲江，醉恼诸人欲断肠。波光花气来无旁，人面生春酒面凉。男儿莫遣两鬂霜，何妨骑马似知章。银钩未落片云黑，定有六丁呼阿香。

堂堂如叟云梦胸，笔端日夜生云风。地临嵩少萃奇秀，雕锼仿佛穷天功。捷如接猱健搏虎，妩媚清切归深雄。六丁不取四天黑，阴山直恐喧雷公。

何郎爱山知贵目，不着芒鞋踏空谷。诛茅结竹凾丈间，坐揖崔嵬遶江绿。我亦寻幽不惮远，半世一身随转毂。峰峦过眼已成梦，南北空嗟髀消肉。羡公登亭如历块，睥睨乾坤轻一芥。春繁妩媚发奇姿，秋净孤髙见真态。固知静者自超诣，世上憧憧良足隘。智愚何止三十里，咫尺须论百千界。四时秀色供盘礴，笔下云烟醉中落。雕锼苦欲觑天巧，造物有灵应作恶。蓬莱方壶或上下，纷纷陵谷今非昨。倘令夸子与霄遁，胸中赖有藏山壑。

参军四壁生秋草，鬂毛不似心先老。终随烟霞学巢由，一室安能事除扫。竹西旧说青云客，诗思长留意无极。尘埃不见襄阳山，赖有斯人道消息。赤心照日青眼明，与君一见输生平。君去摩天学孤鳯，我今饮海盘长鲸。云车劙兮风马休，呼儿乞取千金裘。明朝有句道不得，黄叶满庭无限秋。

江心蟠石苍虬立，山激江流浪头急。风昏月暗鱼龙愁，电掣云奔鬼神入。船头星斗天为低，夜潮生寒洲渚移。鸣舷鼓枻惊楚子，危樯远缆号吴儿。篙师咄咄自相语，明发扁舟系何许。半月行江十日风，寸步家山隔秦楚。黄衫年少金雕鞍，日髙华屋春梦残。插花走马咸阳道，世上空嗟行路难。

于陵三咽不待糁，重义轻身诚果敢。首阳一死甘如饴，未觉此身真𡒄坎。丈夫有志穷益坚，肯为猩唇贱昌歜。髙门下箸罗甘珍，大脔觜拌不供啖。吾侪朝饭不谋夕，惟有生刍缘我斩。富当学礼贫忌测，莫遗羁愁到颜色。两公虽槁道则腴，每食空多信何益。纵令日兴费万钱，大似鹓鶵见鸱吓。我今藜藿还苦并，尚喜刚肠柰烧炙。自营半饱固已劳，忍取畿人重三尺。去年避贼奔如流，百区不易金一钩。县官布德速置邮，奉行一律亡劣优。但知捜粟逃身尤，吁嗟富民思故侯。

山寒六月飞霜雪，楼殿夜深钟鼓歇。琅玗无风万戟闲，屋角明河挂天阙。龙牙七尺玉壶冰，炯炯神清梦不成。可怜幽绝无人共，卧看云头壁月生。

春花先到诗翁家，融和入木生妍华。攀条不减陇头赠，与我病眼增空花。轻绡衬雪香未透，月中妃子新来痩。意态轻盈总不如，孤芳雅合群花右。速令解盎倾雕胡，叩门换酒呼长须。对花剧饮百不问，此身如视秦人臞。一枝相恼已如许，况及秀发连根株。春工日夜正剪刻，东邻□好公知无。会须空腹贮好语，醉中要看云烟书。

漫游踪迹成浮家，一身四海惊年华。不禁草木竞时节，忽见霜干排新花。晓云生寒日未透，南枝半肥北枝痩。就中一枝最先发，浪蕊浮花敢居右。山翁涉世如狼胡，功名日远霜凌须。与花同是江南客，一笑为解东阳臞。吟哦遶树正百匝，未放零落空残株。春风杂花尽明媚，此君风味悬知无。雨中着子尚不恶，可堪老叶翻虫书。

春风一夜如鸣鼍，残香暗粉惊辞柯。新春三日驹隙过，花前百罚宁辞多。男儿莫遣两鬓皤，举觞不饮理则那。酒酣不用吴姬歌，短须尚足供吟哦。坐中鲍谢偕阴何，语如韶濩参鸣珂。铿锵入耳痊沉疴，岂独使我衰颜酡。我今官闲得婆娑，迟明更上梅花坡。

春江晓鼓收更鼍，笋舆催上西城坡。嵩阳散人蓝田吏，紫髯参军三语罗。机云兄弟更奇绝，杖藜杂沓行逶迤。孤芳冷蕊正明媚，却笑桃李空繁多。卑枝横路霭香阵，远树山林扬素波。石肠冷淡老眼暗，对此不忍空樽牺。四宾衮衮饮翻河，扳花覆盏自起歌。语剧嗔眉动轻皱，酒薰笑脸生微涡。跳丸背我何太急，谁为返旆追羲和。商量嫩蕊暂留住，后来载酒无蹉跎。

昨日花间风送雨，泪脸凝愁暗无语。今日花间天色明，向人艳冶百媚生。雨中多思晴亦好，日日看花被花恼。人间绝色比者谁，汉宫飞燕开元妃。轻颦浅笑各有态，淡妆浓抹俱相宜。传闻姚魏多黄紫，醉红不似当筵枝。移樽洗盏苦不早，明日春光暗中老。西齐居士心已灰，也向花前狂欲倒。

山根出泉泻鸣玉，上有苍崖擎佛屋。无风水石自撞触，不尽潮音发寒谷。宰官不是云间陆，旧识南泉生处熟。当轩大榜与名目，平地重翻偃溪曲。曲中时转三妙语，一一声音谈佛祖。喧豗噫视十方鼓，万壑风雷送烟雨。此声不属闻中取，六凿相攘竟谁主。后来纷纷何足数，五乳峰头曾赚举。山翁有耳百不闻，团蒲曲几穷朝暮。何时沿溪掬寒绿，扫叶煎茶睡初足。

解衣夜泊灵山巅，胡床待月松风前。已令圆顶具白毡，更促方屦收青编。茶瓯过眼见樽俎，蔬箸放手罗廿膻。清游逸兴在一举，骑鹤大胜扬州仙。吾家小弟困薄领，到处凫鹜长摩肩。归途遇酒成叹咏，飞奴持送空联翩。绝知胜境外尘躅，谁可浪得麻姑鞭。诗梅易邵真二妙，手拈群书类蜗涎。拉枯拾芥真戏事，不待万选知青钱。賸倾醇酎浇舌本，要取金印累累悬。

桑柘如钱柳如雪，南村北村欲蚕月。老翁饭饱摩腹行，白鸥自随闲唤铁。扳花正恨颜色干，哦公七言毛骨寒。惜花不似爱诗苦，即遣愁海回狂澜。公今为郎尚黑发，仕路不应嗟歇灭。江头官闲来雁多，莫使故人书断绝。春风步马芳兰皋，思如哀鸿独求曹。几时怀抱相对尽，桂浆酌斗供诗豪。

七月西风卷残暑，砌外蕉梢响寒雨。青蝇敛翼蜩收声，楼上逢逢夜将午。徽弦信手酒自倾，一杯一杯宫羽成。醉头着枕百事置，梦残睡足天未明。

王孙是古豪而迂，五鼎不换一束书。江城别驾辕下驹，升斗未足回清臞。晓衙吏退谁与俱，傍砌燕雀来将雏。室中尘凝生白虚，竹色照座花连株。南窗曲肱净籧篨，轩窗勇往羲皇初。渊明虽远几类拘，轻去彭泽思吾庐。人生泛如风中桴，况复蜕视千金躯。公家舍屋为补苴，政成讼简日有余。斗酒近局聊相娯，三年官满鹊弃居。后来好事犹今吾，至哉此乐陶不如。

羲和呼龙晓耕烟，斗挹沆瀣膏琼田。青女剪刻了不睡，瑶草竞秀争春妍。凝冰作肤露作脸，蕙花兰干香蘅荃。仙人掌中太华小，上有玉井开丛莲。云璈舞鳯醉妃子，遗簪乱插春风前。蓂荚花含月皎皎，琪树弄影霜鲜鲜。清氛皓态难比并，世上草木谁能肩。虞师老圃眼未识，名字不着三坟编。山翁何从得此种，一日万口人争传。我惭形秽敢居侧，熟视眩转心茫然。摇闻啬夫访奇秀，忍使抱恨蓬蒿邉。天衢五城白银阙，复道小苑通如纒。何人移植备采拨，珊瑚碧树根株连。重瞳一顾雨露偏，薰为叶气被八埏。家家击壌歌丰年，不但洗我沉疴痊。

平生爱山老山间，行山怕尽去复还。兹游深入众山囿，一日看尽平生山。颇闻黄山最奇秀，紫翠六六堆孱颜。端如啖蔗及佳境，快意不复嘲天悭。我生目力固有限，应接不暇愁跻扳。要令胸次洞表里，扫尽礧块罗烟鬟。

沧溟四干青虬立，碧云摩霄髙嶪岌。六丁夜挽天河倾，石骨无尘露苍湿。长风吹雨不成丝，飞鞚冲山带烟入。羲和回驭还青冥，布谷催耕唤春急。

髯龙飞空去云急，雨翁蹋云挽龙入。猩啼鹤怨凝春愁，三十六峰黛鬟湿。紫阳照空天夜明，栖烟采玉唐宣平。碧桃自熟人自远，千秋月露含凄清。璜台十成架兰芷，花风吹楼蔓香起。青霓叩阍帝下游，挹斗扳箕荐琼醴。南山北山朝莫青，云关岫幌开鳞鳞，众真胡为驾凌冥。寄言流星盍归只，宰官自是骑鲸李。

晴空倒挂秋江平，仙人携盘上青冥。珊瑚无根倚霄汉，影落夜水鱼龙惊。流金焦土天六月，腹欲生茵头生蝇。恍然坐我风露下，濯以三峡吞层冰。稍收瓜李入饤饾，冻酎照碗玻璃明。吴歈始作蛙蝇闹，巴管一洗鸾鳯清。孤光当天万象出，斥去不御悲长檠。人生动如参与商，短须数挽惊飞霜。但愿月明酒如江，与君急管催羽觞。酒酣拔剑起为寿，剑光棱棱入牛斗，不放浮云变苍狗。

阳光泼血汗交颐，晚日政与长空宜。海神游戏出霮{雨/对}，风伯退听停嘘吁。初如炎官火伞动，渐若寒露冰壶欹。九乌堕翼天地暗，六鳌矫首山川随。飞来一峰横突兀，竞秀万壑排参差。岱宗坡陀太华小，少室破碎终南低。深谷婉丽发春态，髙岩磊落呈秋姿。峰青盘螺绾新髻，水碧分晕浮修眉。鸾翔鳯翥露纤巧，虎踞龙蟠惊崛奇。观台仿佛隐仙圣，楼阁缥缈生蛟螭。谁于天宇弄显晦，力与地险论髙卑。荡胸棱棱各腾踏，翻手冉冉争奔驰。平生脚底识南北，此日眼界迷东西。身舆欲上白银阙，风驭不假青云梯。三薰三沐谢世事，一丘一壑真吾栖。扪参历井不惮远，直恐夜半潜推移。

游轮走朱盖飞碧，路如羊肠山虎脊。奇观多似九牛毛，尘服轻于一狐腋。禅房借枕空函丈，野磴榰笻座盈尺。阴崖日淡春杲杲，老树风悲秋索索。丈人适意屡倾盖，舍者忘形或争席。已浇茗碗揽文字，不捉冰纨冻𫄨绤。饮中得仙思季真，方外分曹笑无奕。棋锋未接已争遁，笔阵将收犹请益。一生苦心太多事，半日闲身要投隙。急呼隔水破烟艇，更着穿云蹑山屐。晴峦阴障浅深画，断渚连洲耦奇画。愚公百念久灰冷，妄境多岐自冰释。闭门终欲老石经，煮鼎无心转金液。舁篮二子已能步，对影三人不邀客。蝇头比富五顷田，蜗角犹宽一区宅。饱谙世态罢整冠，脱略尘缘等遗舄。已甘流落卧深林，肯作纷纭踏长陌。紫阳峨峨百步近，白水粼粼一溪隔。床头吟蛩已催候，枝上鸣蜩行削迹。相期日日晓脂车，去待山头霜月白。

秦山破碎天上来，女娲仙去空崔嵬。中悬鸣玉二千尺，下有百尺青铜开。居龙变化出嘘吸，雨暗云昏鬼神入。我来坐石秋水闲，云影扶疏落空湿。浮丘容成不可俟，摩挲青壁著名字。两翁下游会有时，访我锺陵五松寺。

闽山苍苍江水长，鸿雁北去随春阳。天寒野暗烟树湿，雨急风髙惊断行。前飞一雁鸣且顾，后飞一雁悲独翔。伤心极目暮云碧，兄弟南北俱相望。

登天不登山，观海不观水。认苗须认根，论士须论世。君以空说莲，无乃涉瓜李。我以莲喻色，亦堕绮语戏。二罪一状领，政坐各有以。一以清净观，一以富艳弃。不知真色中，即是大空耳。物生天地间，各以形自媚。若云皆实相，斯理恐无谓。君诗如乌有，我诗类亡是。得失付之塞上翁，对花大嚼金壶空。

蓝田官舍碧山里，南北红蕖照明水。公余唤客坐晚凉，不独桃源真避世。举杯欲酌还自愁，退之惭花不御李。却持卮酒起谢花，我亦前言聊一戏。就令妩媚正不恶，更向郑公观所以。世情好恶苦不常，富贵相亲贫贱弃。与花俱是天涯人，万事要同风过耳。花闻我语为觧颜，一笑凝然作川媚。主人有酒君但倾，对花不饮竟何谓。宰官况有弄丸手，坐觧两家归两是。花神莫浪疑山翁，翁心壁月当寒空。

湓江散吏来万里，借屋僧房冷如水。支颐一束傥会心，容膝数椽真傲世。大而无用涧底松，过者不顾道傍李。卖刀买犊愧老农，汲水埋盆作儿戏。画墁求饱人共嗤，怀璧虽珍吾不以。宰公政明一善收，丞公声同众瑕弃。着酒时浇磊块胸，传歌为洗淫哇耳。坐中冰雪回冬臞，句里云烟发春媚。我惭匪报正羞缩，君肯包荒过称谓。葛藤更与话短长，菽麦安能辨非是。但闻古来说厐公，搬柴运水不谈空。

长松下荫八尺椽，四壁不碍万里天。水邉笙簧成两部，月里山河收大千。山中宰相尘中仙，杯如流星酒如泉。饥蝉暝鸟莫浪语，净扫绿苔共醉眠。

髙荷盖水临风曲，美人却扇耀红玉。溪翁爱之看不足，密竹阴中坐幽独。南邻新醅手自洒，贮以鸱夷转山腹。折松扫云谢羁束，近水亭台晚香馥。峰峦中央帖寒玉，影落杯心卧山绿。长瓶纵横盏未覆，更遣长须隔帘赎。酒酣歌罢睡已熟，觉来星稀斗插屋。人间此景眼未触，只欠桓伊弄霜竹。

山茶著包大如茧，初见寒梢一花展。强将老眼趁年华，日日芒鞋踏苔藓。花神似苦山翁催，不问春风有深浅。树头纷纷弄月明，冰雪琼瑶乱裁剪。痴□公事无了时，与花拼作十日期。阑风伏雨恐相逼，夜傍花阴烧烛随。攀条嚼蕊兴不尽，满把自摘香传衣。星星霜鬓簪不得，小撚疏英翻酒卮。儿童莫作吴歈声，山翁正与花神盟。生愁一片风飘零，留取北枝宽作程。

长松瑟瑟摇悲风，方床冷枕鸣秋蛩。短衾客子起孤闷，平明归思如春鸿。我家君家各阳羡，梦寐不听闽山钟。自从敌马饮江水，去住彼此随飞蓬。那知万里一樽酒，碧云落日聊春容。野林秋净山更远，楼殿突兀藏丹枫。银钩玉箸光照座，髙歌大笑声摩空。长亭着鞭莫太早，愁色正在登临中。一身四海会面少，况我与子俱成翁。径须留作千日醉，坐看春风舒小红。

儒生自信一束书，持以游世触事迂。十步倒行一步立，公家不辨私家臞。壮无早计老更拙，宜去不去饥所驱。春风力回俗士驾，政恐猿鹤讥逃逋。灯前酌酒赖公等，一笑未彻还送予。飞接双翼送好语，似欲挽我联冠裾。那知物理有不可，欲置万里笞黔驴。人言此云无此雨，安用吻舌劳分疏。筠山如盘溪如愚，区有瓜芋水有鱼。颉羹赤脚踏长须，醉步密竹交相扶。绝知君家一事无，肯为老翁聊巾车。古人命驾成斯须，已催小槽压真珠。

人生不合留飞黄，骊驹夜发生悲凉。马蹄着沙去莫挽，一日万里风云翔。月明霜枝挂秋香，桂宫髙架辛夷梁。长梯摘日岂惮远，世上不数琼瑶光。我今官闲赋江海，老骥识路何由骧。昻霄气槩看公等，金印入手真毫芒。更谋浊酒尽清夜，晚鼓径欲催行装。

胡床麈尾挥长柄，风和入座花容靓。乍开还合晚照中，修竹佳人倚春暝。此间此景乐最深，世路好恶君酌斟。下车何必笑冯妇，投杼未免疑曾参。江山信美来者稀，渊明独与田父违。谁云宁食艾三斗，不如杯行莫停手。

玉井花开十丈柄，天真不比𫓪华靓。长梯摘实埋金沙，碧甃吹香彻朝暝。风篁为我清夜吟，拍浮酒泉不用斟。酒酣喝月下寒绿，玻璃影底罗辰参。江妃水仙尚依稀，凌波挽客亦重违。得钱何须问升斗，为君更试持螯手。

两脚不踏咸阳尘，两眼不逐潇湘春。胸中乾坤照万古，奇偶纵横何足数。闭门有竹食有鱼，遗子有田家有书。一生可了心自足，世上纷纷谩荣辱。

梁溪旧隐吾家绅，石苔犹锁松间门。向来兄弟寄觞咏，日月转毂相朝昏。自君之别各千里，万金谁与通寒温。棣华春迟风雨书，雁字月冷蒹葭村。似闻径作买山计，归梦已泊松江垠。吾衰久矣尚能饭，荷插岂惮终岁勤。独无顷田占负郭，坐食病粟惭君恩。平生一壑志愿毕，不求华屋装泉石。僧窗到处即为家，柏子烟中听鼻息。子今白髪头尚希，未至阌乡老王室。背山筑室不必多，待我来鸣去前□。野蚕成茧真自纒，黄蜂作脾为谁力。肱尝三折饱更事，肯信谋身有长策。君不见子猷借居种竹聊自娯，有屋大奇无亦得。

海神游戏千林昏，近山枫栎丹黄分。船头着处翠阴重，屐齿一过留苔痕。邻翁酌我苦短昼，下夜为尊起为寿。公荣可饮次公狂，不假朱丝转长袖。灯前白髪怀抱开，与子臭味今陈雷。隙居勿起故时念，一笑沙际邀春回。密云不障霜月明，枯树欲没江潮平。归来卧听墙壁语，万壑松风泻檐声。

春风不与寒威争，轻雷自转惊群萌。纷纷桃李厌开谢，杏萼一吐增双明。吾侪小人不敢触，走送夜合浮香倾。平明七字为题品，蛮触不战收降兵。哦诗正喜涵清冰，攀条已恨飞红英。爱花不似爱诗苦，世上余物俱无情。使君唤客有髙致，半道未许杯盘成。舁篮日月走台皂，不用二字邀门生。长檠照席语倾座，一笑转我苍颜頳。更穷山水访禅寂，欲去政恐讥兼幷。

西山朝来多爽气，露沐风梳发新翠。泄云无力占山腰，初日分光上山背。远山苍茫近山紫，四面钟鱼谈佛事。人间那得山为城，玉亰联锦互相似。先生结庐待三顾，道合宁论入宫妒。肯为闽山得得来，蜡屐深寻九霄路。诗成逸兴横太清，平明更作支提行。会须佳处吞八九，归去与君增眼明。

击鲜举白不厌深，髙烧银烛花成阴。不如伊蒲杂棃栗，数翁共话千古心。夜阑相对如梦寐，静听墙壁生潮音。我方逃禅君莫斟，归来星稀月初沉。

谁穿空翠开蜂房，尺栏寸径一肘墙。主人官闲若避俗，北窗髙卧追羲皇。客来初骑果下马，侧身却转花邉廊。新成桃李碍倚杖，旋彻户牖留飞觞。欲眠姑去甘昼寂，不醉无归拼夜长。使君早有冲天志，略展风翰无地试。已知齐物观世间，小卜一枝聊自戏。坐中香穗乱云影，睡起花甘搅禅味。鸡虫得失何足论，鹏鷃升沉了无意。昔人掩鼻恐不免，天与公才那可置。清霜万里看横秋，莫作南柯始封计。

横枝当案雪未融，夜窗印月影若空。人怜太痩不奈冷，自抱幽独无愁容。春风杂花岂不好，一笑难与孤芳同。宁来作伴管城子，静炷沉水听号松。

吾宗达士人所嗤，官居自视如鸡栖。十年借屋作僧梦，鱼鼓声中长抱饥。撑肠但有黄卷语，垒磈尽扫胸中奇。一朝起就彩衣养，喜气已觉生须眉。阿龙官清酷似父，五斗未足供朝糜。芝兰正喜在阶砌，诗礼自可娯庭闱。愿言早试餐玉法，富贵似与长年期。我今衰白心更老，结习尚余伤别离。薰风南浦欲分手，菡萏未折凌波姿。径须痛饮破愁本，酒盏旋折长荷丝。

太冲扶策招隐士，德璋移文谢逋客。欲分胜地髙世流，未辨贤愚相什百。芗林居士人中珍，胸中不点元规尘。平生绝口向阿堵，能使地上流钱神。紫荷晓直动天语，昼日骈蕃不如雨。急流乃作尺蠖盘，唾手功名何足取。归来结屋清江干，十十五五窗岩峦。北窗岸帻夏日静，夜雨对客春杯寒。汉廷宫傅计不早，笃老辞荣身已槁。那知黑髪践亨衢，脱身纷纭事幽讨。华堂未用标新目，两翁政自晞髙躅。更从碧眼问入廛，却访赤松求辟谷。

薰风未放槐花黄，举子技痒撩枯肠。短衾不眠中夜起，鸡鸣刷羽摩参商。山行未尽趁落日，夜榜欲去惊鸣榔。男儿胸中小天下，大笑凿石分余光。君今怀璧自荐达，笔端娓娓陈虞唐。明时三面网英俊，平地一日看腾骧。青钱淡墨何足慕，阔步直入鸳雏行。归悬金印大如斗，里官负弩驱旗枪。向来弦歌久未效，即遣士气俱轩昻。吾衰不能效荦确，尚能杖履携壶浆。

一叶扁舟漾广津，无心鸥鸟远亲人。蘋蓼岸，静投纶，危坐初无一点尘。

钓艇夷犹一苇横，烟波万顷寄余生。春雨歇，暮霞明，零乱溪花堕玉英。

撇棹归来起暮凉，乐哉谁复慕轩裳。横短笛，罢鸣榔，红藕花繁作阵香。

木落渔村载酒过，绿波萍藻鳜鱼多。拼醉饮，尽颜酡，不负平生笠与簔。

玉树琼田莹骨清，短篷飘洒动吟情。鱼换酒，乐升平，闻道君王日圣明。

卧月眠风乐有余，蒹葭处处钓重湖。斟鲁酒，鲙鲈鱼，一片家风入画图。

繁云初弄日，累霭渐韬霞。夜色连空迥，春英入望赊。白霓分羽卫，青女乱簪珈。栩栩思轻蝶，飞飞欲尽花。琼瑰才琐屑，龙鳯忽交加。骋岁邀难驻，便轻去莫遮。似因风伯力，偏助水官夸。阔布漫天阵，低成匝地洼。升阶方浸润，投隙任欹斜。杂遝争排拶，纵横类攫拏。怙阴方汹汹，畏日尚哗哗。遇坎宁辞险，投荒忽匿瑕。谁能问畛域，何处辨隆窊。眺远眸增眩，惊深吻尽呀。势包夸海若，功盖补天娲。赋象随形巧，嘘枯与物华。黏枝拳宿鹭，拆竹响翻鸦。迳没虫书藓，滩平鸟篆沙。冻池静凫鹜，冻草伏麋麚。弱柳封腰束，停莎老髻丫。圆方杂圭璧，牝牡失骊䯄。砌走冯夷蚌，檐垂白帝蛇。趋明惊吏愕，唱晓误鸡哑。表沴愁交积，占丰信有涯。平施入穮蓘，余润到蓬葭。获早车应稇，稌多垄看秅。沽帘迎路矗，赛鼓集祠挝。梁苑曾延客，蓝桥正忆家。剑歌悲杂缶，陶饮乐胜吁。更觅刘义伴，相从咏雪车。

仙去久不返，遗宫仍倚嵩。终疑白云屋，犹隐绿毛翁。山晓水聚树，秋深霜影空。它年结庐地，千古想真风。

摇落秋山路，烟留宝构昏。曾回翠华步，不到紫虚门。可鉴丰碑壮，无知老柏尊。勒功当日事，寂寞更谁论。

日暮马行疾，峰峦过眼频。雨阶长苦夜，晴谷似逢春。风月起归恨，江天思故人。机心浑已尽，唯有白头新。

非无山林意，去住亦随缘。落日有归翼，乱山犹着鞭。风檐依路湿，烟树著行圆。清绝归时思，新诗句句传。

朝发光林寺，崎岖渡复攀。抠衣缘翠湿，侧足下苍颜。急雨欲平涧，断云时见山。祗应超胜地，行路未尝难。

西风趣秋去，何日放船回。不见澄江练，唯闻卷地雷。宦游双鬓改，飘泊寸心灰。落日乾坤里，微吟酒一杯。

牢落穷途暮，扁舟水四涯。十年长作客，万里得还家。云散山排仗，潮生浪趁衙。殷勤谢风马，为挂一帆斜。

归去田园好，春随人意和。竹根晴日卧，牛角晚风歌。漂梗空三迳，虚舟信一波。故人怜寂寞，千里问如何。

归去田园好，饥餐抵万钱。愁从身外散，乐向酒中全。蚕出柔桑绿，秧齐小麦鲜。一廛何所寄，华髪绕江天。

归去田园好，秋还橘柚乡。稻梳萦带水，茅枕束刍篁。绝迹公门步，熏心佛土香。此生真逆旅，无虑可消忘。

归去田园好，门罗树外峰。地偏群燕雀，江静隐鱼龙。愁觅邻家酒，眠憎近寺钟。一春强半雨，谁与问凶丰。

浪迹随方寄，穷途触事谙。雨逢春甲子，江满地东南。客鬓霜前落，诗情酒外酣。上方愁独往，藜杖许同参。

竹色千钟静，溪光一鉴开。岩隈宿风雨，人迹老莓苔。控鲤定何在，骑鲸今不来。空余泉上月，与我共徘徊。

十月水西寺，兴穷还为留。净坊深闭雨，虚阁暗藏秋。妄尽霜中叶，身闲水上鸥。知几伤太白，五月念貂裘。

草木尽改色，孤标绿正繁。曳云扶劲节，欹石护盘根。静者宜投迹，髙人时避喧。岁寒松柏共，何必在梁园。

春到陵阳市，人家泊翠微。南烹甘入箸，北户暖生衣。花暗昭亭寺，鱼肥句水矶。乐游须结社，倒著接{罒离}归。

幽栖足春事，晴日若相催。屐齿穿沙稳，笻须碍竹回。风光初转蕙，残雪欲欺梅。自是经过少，柴门日日开。

渐欲抛书卷，行藏任转蓬。负暄携稚子，抱熟觅邻翁。接叶犹妨径，拳芽未着丛。主林真好事，为我结新红。

役役炎凉态，悠悠道路赊。情怀知老大，梦幻阅纷华。搅思云邉树，供愁雨外花。生涯书一束，到处即为家。

忆昨金门侍，晨参玉佩声。觧缨青琐闼，束载锦官城。日与长安远，春随上苑生。执鞭非所好，独抱恋轩情。

不作觚棱梦，长闲地角身。南冠欲从楚，西笑敢怀秦。鸿雁犹千里，牛羊绝四邻。门罗今可设，更恐白头新。

懒慢嵇中散，宽闲得自怡。抱衾长恨晚，倒屐不嫌迟。网日蛛丝挂，梳烟柳髪垂。朝来被花恼，浪走习家池。

二月忽已破，一春强半过。提壶工唤客，布谷巧当歌。得酒先愁尽，惜花翻恨多。逢辰不为乐，明日复如何。

轩冕真成寄，江山早见招。懒从春后觉，意别枕邉消。竹色侵书静，松声落耳摇。妄心朝雾薄，乌鹊莫相撩。

斫竹通圭窦，开垣列画图。乾坤藏小有，日月近方壶。树色云邉断，山形地外孤。时来骋游目，更为剪繁芜。

古县溪山里，深轩城郭余。地清从近市，朋好亦多车。云隐寻山屐，风翻插架书。会看迎鹤版，不独爱吾庐。

五马行春路，松行旧不斜。醉眠方梦草，游骑想穿花。访古千秋暗，逃禅百虑赊。归来传丽句，字字敌春华。

散策春岗晓，樵苏一径长。钩衣藤挂石，断路水浮塘。山静竹生韵，池清兰自香。禅房得深憩，鱼鼓正鸣廊。

卯酒催归梦，僧房借枕头。客愁三日雨，山意十分秋。鸣涧涨还落，凝云去复留。阳乌肯回翼，髙处卜深游。

密雾开深径，幽奇得重行。水光沉树色，人语乱泉声。仙去山容寂，龙游雨阵轻。谁能筑云室，千古共凄清。

招提俯秋水，画手借王维。霜磬递风韵，晓林翻露姿。茶烟邀客𥩟，帆影唤舟移。他日成归梦，来兴楚子悲。

轻雷不成雨，风砌旋搘床。山乱云行曲，楼髙月路长。柴门非故国，戎马尚他乡。笳鼓悲清暝，关河思不忘。

不寐池塘夜，萧萧夏木重。亭虚风趁客，水净月随侬。蛙喜鸣如吹，蝉饥语似蛩。一区真自足，何地肯相容。

江尽溪流合，行舟落照催。櫂歌来月浦，帆影上风桅。路转山容改，潮平水色回。兵戈满天下，飘泊壮心摧。

溪水抱山曲，轻舟趁落霞。烟尘多战垒，冠盖半浮家。紫塞空归翼，黄河绝去槎。从谁论此事，心折莫云赊。

苍崖望不极，林际起孤烟。渔笛蒹葭岸，农歌{禾罢}䅉田。青涵濠上水，碧锁峡中天。客鬓愁邉改，秋风又一年。

倚杖看修竹，晚林疏雨秋。砧声村远近，风力鸟沉浮。愁鬓老前白，闲心物外休。出门无伴侣，小立看汀鸥。

隐几北窗静，柏烟生鼎迟。雨焦寒入座，风竹暗侵篱。贝叶谈无相，桃花现不疑。叩床呼稚子，怜到暮钟时。

散策北岗路，牛羊归径深。水穷人小立，山静客微吟。点点稻花雨，团团榕叶阴。田翁罢争席，明日共幽寻。

渊明不止酒，屈原长独醒。一樽有妙理，二子未忘形。车上无垂坠，眼中谁白青。陶然醒醉外，物我两冥冥。

茗椀醒昼寝，粥盂供晚餐。支离惭受粟，拓落笑为官。幡影伽蓝古，铃声窣堵寒。病多闲步屐，犹可据征鞍。

不寐苦长夜，起看天未明。疏星微占晓，宿雾冷遮晴。人逐秋风老，事随朝日生。南飞多过雁，早寄靖边声。

寒日倚江阁，晚云低可攀。溪翁随水上，田妇赴虚还。幻境梦占梦，畏涂山复山。乾坤有余地，闲处着衰颜。

客至旋盥栉，出门惊两翁。山川十年隔，风雨一轩同。人事等飘瓦，生涯各转蓬。时危命如羽，忧乐酒杯中。

指极分南北，观澜混浊清。荡胸金饼上，觌面玉绳横。洲渚平沤发，风云一噫生。神山端可往，九万作宽程。

去年别怀玉，山浄觉秋髙。岁月频思梦，江湖多怨涛。无书寄风翼，有鬓着霜毛。独立寒汀暮，忘言正郁陶。

结屋秋荷上，尘心想坐忘。露凝公子荦，风曳野人章。浪蘂终无实，多花根不长。知君有情尚，千柄𥩟幽香。

殿阁群峰合，山根一水长。檐楹接云树，钟磬杂风篁。客枕愁花雨，斋鱼搅梦梁。篮舆隔溪路，目断佛龛香。

炎凉岂天意，四序自乘除。畏暑渐退舍，雄风时引裾。据鞍惭类马，下榻喜迎徐。吏退青灯里，犹能辨蠧鱼。

层轩无碍石，支径曲穿林。竹密催山暮，松摇乱客吟。琴书虚室冷，钟鼓净坊深。谁谓溪坡远，能来社与岑。

手种南阶竹，关情一纪中。倦游憎眼白，便静脱尘红。放浪渊明酒，浮游御寇风。吴霜鬓如许，何处觅还童。

南郭子綦隐，西郊杜老居。风流知异代，臭味本吾庐。髙阁深翻贝，虚堂静散书。经旬想颜色，着雨问何如。

误入众香国，山深人境移。松筠秋色老，楼殿午云低。东阁传书密，西郊去路迟。须烦造化手，为展菊花期。

步屧榕根晚，明河九面横。两禅方外得，一笑坐中成。云去天逾碧，星垂月自明。寒江正留客，倚杖看潮生。

胡床兴不浅，未肯庾公贤。山意知秋近，江声到寺前。夜凉新病后，月色正愁邉。可惜江南梦，青灯照不眠。

葵藿比君子，卑栖亦自荣。叶随朱夏盛，心逐太阳倾。大象无私照，孤黄不并生。风稍轻转影，云日澹留明。连茹怀君志，同根念旧情。拾遗千古恨，难夺恋轩英。

颓龄知有几，谁复问行藏。散策苍林静，抛书白昼长。相呼山鸟聚，自落涧花香。此地无车马，真成物我忘。

漂泊音书断，艰难会合迟。那知休老地，却数别君时。岁晚商山寂，天寒楚水悲。无言一杯酒，怀抱各相知。

清昼髙轩过，岩髙得共攀。虾须深梵阁，豹尾静尘寰。词吐三江水，胸开九梦山。杯行不知夜，留月伴公还。

造物随人意，轻帆百里间。舟痕风力健，客枕橹声闲。山合尘纵断，秋髙爽气还。望州相见处，蓦直透三关。

病逢木上坐，携我曲栏行。远水兼潮阔，层山带角横。秋随北雁到，愁向暮蛩生。正怯骚人句，诗坛莫浪盟。

宝历迎新露荚残，水晶宫殿晓光寒。日陪仙仗温风转，云护神驱瑞霭盘。苇戟载颁均帝祉，桃弧一射致民安。威容曾许云中见，又对彤墀得细看。

琳宇风微宝辂还，春随人意却余寒。金堤花拥华芝盖，银汉云扶白玉盘。宴及臣邻三事协，欢均区宇九夷安。年年端阙龙灯试，万岁声中拜舞看。

春风楼阁燕需颁，歌近云霄挂魄寒。翠羽钗光辉蜡炬，紫霞杯影动雕盘。天心首庆三时乐，国步知同九鼎安。午夜烛龙明别观，传呼犹许万民看。

秋水芙蓉四槛凉，净临明镜试晨妆。露凝月面浓施粉，日照□□□□□。预觅籧篨□□地，卧看池头日脚忙。

阅世端如木偶人，不须离妄始逢真。功深夜鼎三时火，候转秋河万里银。可笑侏儒空饱粟，犹怜痀偻解凝神。他时应见鞭鸾鳯，老去浮藜不夜辰。

骑马长安漫踽凉，几番桃李艳晨妆。目官厌阅是非海，心地不闻知见香。九转未能超北陆，一廛终待老南塘。会令坚白消同异，世事秋棋玉石忙。

旋烹雪粒胜琼浆，扑鼻香浮绕夜窗。甘比玉莲开太液，色分秋练净澄江。魔军战睡犹坚壁，笔阵催诗欲纳降。已听铿锵惊俚耳，强颜犹把寸莛撞。

霜盘玉隐倒团金，迥水秋天碧夜侵。光掩半扉寒夜永，影分疏竹翠轩深。长空远岫归云卷，古木髙风浥露沉。凉袂客愁应梦楚，长城晓角夜悲吟。

十年犹愧饱侏儒，却到淮山识旧途。一櫂轻于堂上芥，此身闲似水中凫。受风帆影随南北，弄日云容自有无。不用乘桴泛沧海，半生全欲老江湖。

红药开时春可怜，烂云明锦破晴烟。雍容近侍千花右，绰约翻阶四户前。不分柳条开白眼，直愁榆叶散青钱。我来偶落东风后，只有鲛绡处处传。

绝胜河阳满县香，淡妆浓抺巧相望。七言远逼能诗谢，万朵今闻好事黄。绣幕罗帏云冉冉，风裳水珮日央央。紫薇花底根株在，寂寞山城亦自芳。

阅世真成一梦阑，尘埃谁复共开颜。辛壬癸甲常为客，南北东西只问山。萦树远云髙作盖，护田流水曲于环。秋风送我江邉寺，凖拟如今到处闲。

不到锺山二十年，江邉独立思茫然。故园如梦南归客，明日好风东去船。白鹭一双轻照水，青鸦万点远漫天。何须痛饮排孤闷，一酌清甘胜酒泉。

古语行船遇打头，此言端可作予羞。平生漫起江山兴，胜处偶为波浪留。败肉腐鱼三日醉，断芦衰柳十分秋。蒋陵秀色应凋尽，造物还能借便休。

自笑愚翁老一溪，鬓丝庭草共萋萋。愁邉日永人思睡，花上春浓莺乱啼。十事未陈身已远，三锺无补首空低。年来灰冷人间念，惟有葵心日日西。

百计疏慵一味闲，杖藜无日不寻山。着鞭每到羲皇上，扶履欣同季孟间。寸步思君劳远梦，七言惊我动衰颜。定无戛玉酬人句，拙速应胜隔岁还。

众鸟髙飞云去闲，相看只有敬亭山。孤标尚想风尘外，佳句长留天地间。影落金牛撩客恨，手摩玉兔练仙颜。故山风月非人世，何事骑鲸去不还。

一林啼鸟不知名，应怪山翁此地行。化蝶与周俱是梦，游鱼知我久忘情。胸中丘壑真余事，世上功名畏后生。但得盈樽供自酌，何妨人境卧渊明。

前贤不复梦逢迎，晚岁于公识典刑。肯子规橅夸锦绣，传家翰墨炳丹青。碑存岘首长怀惠，学富韦门总带经。会见卿材从楚往，芝兰不独秀阶庭。

无形何用强安名，只么腾腾信脚行。一事到头犹是幻，万缘何处可留情。云归夜壑空难状，月落秋江影自生。唯有厐家老居士，不将尘境碍虚明。

夜气凝空作暮寒，平明积雪欲藏山。定知连腊连三白，已喜先春见一斑。神力巧将人意改，物华阴逐岁功还。忧民太守铃斋暇，想对壶觞正解颜。

控鹤缘云上广寒，四看明玉镂群山。铺檐漠漠鱼鳞合，入垄离离虎脊斑。整驭炎官方退听，将妃白帝肯言还。丰年预作田家喜，不独三锺慰病颜。

插檐冰箸长新寒，薄日欺云到屋山。见晛半消梅额粉，因风犹染鬓毛斑。书生闭户眠仍稳，游子扁舟兴欲还。客里情怀逢岁晚，麹生邀我一开颜。

世德兰金久未寒，交情倾盖有如山。天衢尚敛抟风翼，泽国难留隐雾斑。夜棹月溪成莫逆，春舆莲社访无还。逢场戏事多应暇，诗酒频过陋巷颜。

可笑无毡老郑虔，甘寒忍喜咏丰年。飞花穿树春疑早，秀麦分岐瑞有先。白玉楼成迷万井，青云路绕认双川。轻缣窘幅终难状，却借骚人好句传。

岁行去似客程兼，诗债新随雪阵添。唱绝郢人夸洁白，舞低赵女鬬轻纤。寒威莹骨胜三沐，爽气熏心解六黏。险语赓酬难自勉，旋干吟笔尽更籖。

万点随风更是愁，从教停雪破除休。蓬莱花使漫青眼，姑射神人新白头。待价琼环聊可拟，闻风桃李亦增羞。看残红紫冰霜后，一笑春前解百忧。

围炉人散长寒煤，暖日还催墐户开。春近郊原思梦蝶，雪残池馆见真梅。客愁宛转凌双鬓，岁律侵寻寄一杯。试绕小栏寻翠甲，履痕犹占旧苍苔。

天将物色助诗鸣，秋入吟肩句倍清。欲为鲈莼修故事，喜闻鸿雁寄先声。脱身鞅掌谋须早，过眼纷华梦已成。他日柴桑许同社，为君漉酒具南烹。

诗梅傲世独深居，气与孤云共卷舒。客辙每逢樽有酒，剑歌休叹食无鱼。鲸波坐隔三山外，鹏翼终腾万里余。冠玉围金真戏事，醉髯聊复一轩渠。

盛世英才偶未逢，寄身无地转如蓬。诗亲东野穷尤壮，赋拟相如老更工。雕鹗不飞行奋迅，璠玙未献要磨礲。会须自要唐衢荐，谁与吹嘘借便风。

相逢华髪两星星，旧事邯郸一梦惊。舌底雌黄谙世味，眼中青白见交情。余杯更觅论文具，好树休啼唤客声。后夜扁舟苕霅路，半轮寒月一溪横。

春晓飞花一尺围，旋看风力屑琼瑰。广寒宫殿千门启，群玉峰峦四面开。直节自强深笑竹，清姿堪并绝知梅。使君賸有延枝意，收拾寒光上酒杯。

雪泥断路屋生云，暗坐陵阳一月春。黄犬有知空寄恨，青毡无梦独伤神。急行已负梅花约，渐老长思棣萼亲。尽吸西湖来着语，莫拼风月付劳薪。

老觉身名雨后云，静看人事腊前春。愁邉痛饮真长策，诗罢髙歌觉有神。远想两生如可作，晚从三子更相亲。北山剩欲招逋客，未用皇皇叹积薪。

时序惊人翻手云，不禁风雨破除春。岸容故故留花使，夜色明明助稼神。异县逢人思故旧，长年作客见疏亲。穷途自喜多闲日，虚费公家十束薪。

金牛胜气未全无，朝挹江山近结庐。避席青衿家有塾，下帷皓首腹多书。阶庭早见芝兰秀，门巷于今燕雀疏。傍舍不应多种柳，后来驷马要回车。

盍簪异县亦三年，浮木逢龟信偶然。忙里诗筒长遣客，静中酒户不妨禅。酸寒溧尉君今似，枯槁湘原我自怜。别后弹冠应不免，着鞭莫遣祖生先。

缚柴窄窄昼常关，剥啄髯参兴尽还。不听髙谭如屑玉，强酬好句似登山。论交此地逢三益，识面他时熟两难。更忆金兰家世旧，公余能复共开颜。

饱知世路厌陈人，分得僧窗寄此身。载月笋舆成独往，缘云藜杖与谁亲。足间优钵藏千界，掌上庵摩等一尘。赖得诗翁来着语，五松从此有知津。

寒梅独笑野人扉，只有春风许自知。蜡屐追芳输我辈，着鞭持酒记他时。白霓行处玉妃从，明月光中宝璐垂。更与丁宁后来秀，醉中来折最髙枝。

层林叠𪩘暗东西，山转岗回路更迷。望与游云奔落日，步随流水赴前溪。樵归野烧孤烟尽，牛卧春犂小麦低。独绕辋川图画里，醉扶白叟杖青藜。

百尺沧浪两岸沙，肩舆徒涉步欹斜。溪声犹带夜来雨，山色渐分云外霞。岸半断林开鸟道，水邉疏竹近人家。尘埃何处寻真境，试逐寒流认落花。

鸟乌声乐报新晴，起觅邻翁作队行。爱日葵心倾烂熳，寻春蝶梦去纵横。人归髙屋山逾碧，船到平滩月已生。客里不谙风景好，欲将此夕并登瀛。

星聚群贤上幕宾，层轩髙敞枕溪漘。一时卢骆王杨辈，望重东西南北人。句里江山端有助，学余民社政须亲。青冥接迹他年事，晋地卿材半楚臣。

急雨翻盆破郁蒸，疏檐冰簟正关情。维摩示疾原非病，庾信裁诗老更清。游戏云生春浪势，吉祥风动夜潮声。麦秋未饱千畦润，更遣丰隆为一行。

笋舆访古出秋原，山网重重护石田。水接桃花源上路，人行巫女峡中天。要令陶冶夸盘谷，何必丹青貌辋川。寄语能诗何水部，笔端应许见云烟。

偶脱尘缨百虑宽，更穷目力快遐观。旋谋浊酒招强伴，行拾落英供晚餐。树拥山根张密幄，云随雨脚是惊湍。试追健笔难何似，倒策驽骀上石峦。

命驾星郎独感时，兴随孤月到云涯。当天飞镜空撩恨，永夜明楼谩搅诗。后阁深藏桃叶女，前驱须趁菊花期。与君更卜东邻醉，放盏车轮又北驰。

雨足郊原长稻孙，竹舆去路踏秋芬。近村篱落低临水，直面峰峦半出云。晚径无人重着履，夜堂有酒更论文。兹游清绝羲皇上，少借风烟为沐薰。

雅道于今久寂寥，规橅君肯到祈招。鲸牙浪阔倾三峡，鹏背云髙负九霄。但觅图书供闭户，不忧勋业误题桥。七言起我黄山兴，若第诗功不愧萧。

泉出灵沙气可蒸，涤除那复数冰清。九阳晞髪尘缨净，七日炼形仙羽轻。暖沃丹田催进火，阴消神谷助长生。云龙傥借凌空便，径谒南台季伟兄。

对着青衫下帝宸，十年不与并为仁。怜君卧困千金骨，笑我行摧四角轮。老眼相逢俱作客，新诸远寄底惊人。书来更数无多语，賸欲招携白水滨。

饭饱东岗晚杖藜，石梁横渡绿秧畦。深行径险从牛后，小立台髙出鸟栖。问舍谁人村远近，唤船别浦水东西。自怜头白江山里，回首中原正鼓鼙。

路入吴江眼倍明，长谼雨立万□□。仙翁曾下辽天鹤，诗老犹传跨海鲸。夜榜风蒲嗟去国，秋山云履趁寻盟。凭谁剪取半江水，要听寒潮枕底鸣。

俗子丛中暂拨忙，团蒲中夜拟禅房。澜头岩穴仙都邃，石上轩楹佛土香。宿雨生秋醒客梦，霁云回日借山光。归涂芳物酬佳兴，白菊丹枫试晚妆。

长江送客静波澜，路入回溪第一湾。石瀬横陈潮力减，风樯陡转橹声闲。驱除方寸无穷事，领略平生未识山。自笑疏慵似中散，政宜拓落水云间。

护溪叠嶂隐长城，直下寒流泯泯清。背水人家认鸡犬，隔林佛屋听钟鲸。山根合处客帆过，日脚断邉渔火明。投老一身无地着，欲凭双桨寄浮生。

小隐精庐占一丘，趁行羁雁远相求。豺狼当道谁青眼，兄弟他方俱白头。问舍终同茅屋老，榰车聊共菊花秋。碧云落日又分手，路细山长人更愁。

旌旆光华走皂舆，斑衣星使奉安车。尊罍方荐龟莲寿，雨露交驰鹤板书。三釡及亲真可乐，一经教子未全疏。马蹄又踏春风去，勋业君看纵壑鱼。

轩户新成紫翠邉，花光竹色借厨烟。诗人莫浪夸盘谷，画手无工貌辋川。何必吾庐在丘壑，要令是处有林泉。此心正恐无人会，把酒南山一笛前。

肯将戏事扰虚怀，草木知名一様裁。不放寸阴随手过，自开十亩待春来。花邉未许楚狂醉，江上应怜野老哀。賸欲着鞭陪胜赏，扶颠正急万牛材。

红尘白髪不相投，来就僧房借板头。大士法中龙象贵，老翁心外水云浮。长芦江静千山月，枯木岩寒一叶秋。别后相逢重着语，牧童横笛倒骑牛。

漫浪行地一舟虚，神手逢场乐有余。客里纵令怀旧国，公家何必爱吾庐。饱知世事同分鹿，肯为时名更羡鱼。吏退晴窗春睡足，牙籖狼籍满床书。

净坊秋色老苍官，檐额飞云细可攀。客梦偶随疏雨断，僧游长带暮钟还。似闻遗锡藏银地，亲见髙人住骨山。愁绝寒江归去路，乱峰青处望双鬟。

偶脱尘中一梦阑，欲穷幽事遍寻山。静怜人境鸡虫扰，老惬僧窗枕簟闲。十里秋香随屐齿，四更山月上帘颜。登临物色催诗兴，未信天于我辈悭。

彼苍曾不与人期，胜事由来德所基。闭户一经真有子，传家三世定逢时。摛词自得江山助，种学宁求燕雀知。寄与诸郎饱黄卷，桂林还见长孙枝。

公子曾修净饭因，斋鱼声里悟前身。累觞肯缓持螯手，一钵不劳行炙人。对镜禅心秋涧月，放怀俗虑晓江尘。渺茫漫笑神仙事，何用金盘荐擗麟。

晓衢初日动游人，叠嶂回溪绿黛新。自偃松篁如唤客，后开桃李尚留春。笑谈怀远西山上，觞咏追时白水滨。五马行春从此始，更驱风伯净车尘。

莫放微云点太清，欲将游目泫孤亭。十年去国心长赤，一月看山眼未青。多病情怀千日酒，穷途生事五侯鲭。谩游踪迹随方寄，更觉轻扵水上萍。

征衫一着宛溪东，结友何人继两龚。寸步相期偶胡越，尺书不断见心胸。吟邉快睹推三语，吏退冥捜想二松。别后幷吞几云梦，锦嚢收拾付宾鸿。

么么何从到上方，敢将唇吻犯堂堂。但知射影求阴中，可笑当年不自量。鲎目苦遭蚊喙聒，象蹄犹畏鼠牙伤。须臾性命随翻手，蛮触应难望故乡。

黄卷青灯寄佛场，孤髙如在远林芳。下帷谁识传经董，载酒时过尚白扬。华髪同心犹有臭，青衿入室自知香。公卿本是阶庭物，莫遣行藏异素王。

投老身名信陆沉，欲将白髪寄摇岑。赋诗未敢施彭泽，抱瓮真堪友汉阴。江面飞桥夸壮丽，山腰卧石閟幽深。公才清绝参奇观，慰我长年去国心。

思君一日可当期，敢意琼瑶手自贻。华髪乍回千里梦，白眉重见十年知。惊人句好供行乐，遣客杯宽欲坐驰。肯𣃁云根同我老，賸留觞咏醉花时。

青鞋布袜绕江湄，矫首山房送日西。小榼留人灯下觅，短笻邀我醉中携。峰峦过雨新涂泽，草木逢春自品题。投老归来同逆旅，好于此地𣃁愚溪。

烽火丛中别弟兄，独看乡月几亏盈。万金信断秋山寂，千里人归春草荣。雨涨波纹催过艗，风翻叶幄避行旌。机云入洛悲辛后，谁似张华倒屣迎。

不复西河叹踽凉，真成仙吏隐襄阳。一生可了酒供座，千顷平铺花遶塘。皓腕折香遮老眼，长须洗杓荐新尝。肯分臭味同衰朽，好语犹惊得夜光。

群贤嘉会走舆臣，乍喜郎星照七闽。寺近南塘锺秀丽，筵开晚水荐甘珍。放怀想尽百川饮，留客应生四角轮。我独沉疴方面壁，愈风赖有两骚人。

漫逐江鱼吊楚臣，风骚今见出吾闽。遗音思远冰霜淡，味语功深脍炙珍。一壑我曹方税驾，九霄公等政推轮。屏除堆案痴儿事，肯着青鞋伴散人。

居士心如出岫云，逢场作戏不求真。桃花自落非关雨，梅子半黄知是春。此外更无身外事，闲中那得个中人。箭锋相拄君休问，千里同风始见亲。

山遶平湖绿四邉，两翁遗泽到今传。蘋风引钓鱼随艇，谷雨催耕水拍田。败壁丹青悲落日，荒庭绅笏想流年。桐乡不废春秋祀，箫鼓鸡豚久更虔。

平芜新绿占封圻，横路游丝网落晖。山径人稀藏窈窕，禅扉春尽老芳菲。缓行照水知鱼乐，随意穿花见蝶飞。二子舁篮今夜月，龙钟犹胜杖藜归。

柴门寂寂闭山光，客至供糜有二方。谁荐唐衢归魏阙，肯令王适老阌乡。藕塘待晚对幽壑，竹院消闲近宝坊。用舍由时姑袖手，岂无真乐在濠梁。

历井扪参踏藓苔，山腰海角偶徘徊。身从飘泊似浮水，眼见纷华等湿灰。共煮松风占乳信，试寻香雪探芳媒。笑谈疑在蓬瀛上，下视云中两两苔。

骑鲸破晓上崔嵬，人识仙翁第一回。杖屦不应尘外去，旌麾早自日邉来。黑头半为忧时改，青眼唯逢胜地开。怪底尺书频寄雁，向来交味比陈雷。

几日公来浴鳯池，蹇驴陪乘偶参差。羁栖自笑卧盘谷，健句争先诵渼陂。世路吹虀无念到，山游啖蔗不言知。䌷书倘遂云根筑，肯与酸寒郑老期。

蓬转生涯四十年，归来华髪旧山川。惊魂仅免走三穴，情话喜同倾四筵。醉客毛吞怜海窄，诗翁刀奏失牛全。锦城不似还家乐，姑置行藏莫问天。

病与老期推复来，十分春事苦相催。干戈四海少闲地，寒暑一生能几回。止酒尊罍成说食，空华风景乱真梅。晴明强理寻山屐，笑口逢君倘暂开。

时序惊人咄咄来，荣枯毕竟为谁催。风将满地飞红去，日拥半天髙绿回。頋我似尝当道李，渴君如望隔林梅。一年春事无多子，唤取提壶触处开。

惊呼鸡犬督邮来，想见文书手自催。鼓枻黄头罢田去，倾嚢黔首入苗回。春盈半月倾盆盎，夜雹前时落李梅。已向茫头望笼饼，阳乌几日放天开。

蕉上雨声无尽来，龙疲应困阿香催。竹萌出土嚢锥见，燕觜得泥风鹢回。料峭侵衣犹带腊，廉纤昏昼已如梅。愁邉酒盏都无力，更着浓阴拨不开。

昨夜浓阴泼墨来，比邻折简小奚催。印窗寒月晓前白，寻壑春舆天际回。盏面绿浮新展叶，杖头黄碍半肥梅。知君自扫松间径，古锦何妨此地开。

晓御欲随风脚来，报晴乌鹊入檐催。松幢竹盖宝坊近，石壁云关尘境回。山气得春浓胜酒，花光带月冷过梅。却收眼力寻归路，惜取余青莫浪开。

摆脱微官万里来，非关枝上子规催。镜中苍鬓摘还满，花上青春唤不回。我筑一溪愚似柳，君工五字老扵梅。哦诗肯傍水旁径，賸买长瓶为子开。

结庐人境经过少，晚起长遭稚子催。闲处赤心忧国尽，病中白髪爱山回。林泉可使居无竹，风雨空嗟摽有梅。不遣飞奴频过我，欲将怀抱向谁开。

百念关身起猬毛，雨声偏近夜床髙。正愁春事趁奔鹿，更觉归心折大刀。拥鼻吟邉聊且遣，枕肱佳处亦时遭。麹生怀抱肯倾倒，一酌忘忧赖尔曹。

南北军书走羽毛，城头喜见赤云髙。颇闻关陇尽归马，不独瓯闽行卖刀。壕吏捉人那复有，田翁泥饮不辞遭。会看四海收鼙鼓，郡邑官闲得坐曹。

逼人尘事等牛毛，袖手端须着眼髙。策蹇倦追千里马，荷锄安用百金刀。病来避酒连三月，春半寻山等一遭。不见鞭鸾两仙吏，秪应上界亦分曹。

一行作吏苦吹毛，小隐非关索价髙。懒傍月邉持玉斧，静看花上试霜刀。近人鱼鸟曾相识，入眼溪山昔未遭。谁与着鞭春色里，雁行风急正求曹。

疏林远墅见秋毫，破晓阳乌羽翼髙。湖面平于开匣镜，山棱光并发硎刀。闭门听雨宁论日，散策寻冈莫数遭。世上几人能避俗，簿书堆案想官曹。

经旬长雨暗春山，小白枝头正可攀。賸欲叩舷浮绿净，未容着屐上苍顽。题诗过我工排闷，载酒留人肯破悭。要及花时酬老大，笋舆从此不须闲。

风掠游云露远山，长藤竟欲与君攀。花神解作琼瑶报，野老心如铁石顽。千树暗春难比富，一枝照眼未应悭。不须更作含羞态，唤取张卢来共闲。

一夜翻河落瓦沟，平明山霭欲全收。正疑础润云生足，直怕天明日探头。倏忽去来观聚蚁，现前起灭悟浮沤。占晴不问黄衣使，已向鸟乌声际求。

诗肩不柰晓风酸，后土何时得暂干。石鼎饭余茶乳细，竹炉经罢柏烟残。龙游未歇千山暗，豹隐方深一坞寒。白髪飘零江海上，朔云收恨赴长安。

榕根败屋两三椽，客径无人老更便。地近东南多泽国，雨逢甲子少丰年。径须酣饮六十日，安用取禾三百廛。待得风头风力□，梅花如雪月初圆。

载酒何人过子云，传呼鸡犬亦惊奔。门无车马苔侵径，坐近池台竹覆尊。好月邀人留晚照，疾雷催雨过前村。独醒楚子真多事，共醉愚溪百尺浑。

待月新亭兴已慵，眼花空乱烛花红。溪山路隔烟尘外，觞咏身疑梦寐中。却暑已烦瞋恚雨，扫云须赖吉祥风。水光已报冰轮信，一笑能令万斛空。

前山立玉水萦罗，迳竹当门一里过。管子与予成莫逆，麹生邀我到无何。老来鹤骨寒犹健，病起霜髭短更多。金印累累看公等，已甘一壑寄蹉跎。

白衣苍狗暗还明，造物何心听改更。雨足龟鱼方得计，日髙蛙黾自消声。浮溪荇带罗初展，粘壁虫书字不成。正喜太清无点缀，惨舒谁复较阴晴。

绣衣归卧水云乡，湛辈犹怀岘首羊。似我鹄乌忘白黑，知君牝牡失骊黄。静中禅䌸应超脱，别后词锋底激昻。投老穷途各千里，不须留颖见锥嚢。

地胜官清人更幽，公田政足办槽丘。吏情厌问可不可，世事但从浮自浮。绿盖红妆供客笑，黄鸡白酒为君留。惯倾老瓦陪田父，髙会端如饫五侯。

种竹营巢老自如，渭川端不羡商扵。松行外护遮凡木，莲叶平铺覆断渠。我辈方宜置丘壑，此君可共乐琴书。轩亭处处成清閟，足了一生宁愿余。

三年袖手卧江滨，着眼终成出世人。笔下风云作时雨，胸中丘壑作阳春。买山尘外曾相见，漉酒愁邉情更亲。惜取风骚等闲句，他时密膝咏臣邻。

山畔孤亭一水滨，归来华髪已欺人。脱身异县干戈地，得意吾庐笋蕨春。早着青衫成底事，惯遭白眼欲谁亲。此君真有髙人节，肯与山翁作近邻。

海角三年一梦成，北来重听偃溪声。凝云带雨留愁住，茂树随山送客行。秔稻沿崖畦上下，茅茨枕谷路纵横。莫从马腹消双髀，此地真堪老此生。

瘴海三年雨不冰，喜看万木变琼英。眼中何处分银界，脚底从兹上玉京。岁序已于芒尾见，春风先向柳梢明。饥馋病守存余习，欲和田家击壌声。

不识威名擅汉廷，云仍今复见材卿。万家桃李栽培盛，千里妖氛却扫清。羽扇纶巾聊自适，风声鹤唳已魂惊。向来雪锷櫜藏地，賸筑诗坛按酒兵。

一麾局促楚江东，时喜邻藩好信通。坐厌文书朱墨里，静思谈笑圣贤中。浮瓯小试茶膏白，照眼分尝荔子红。想见髙堂分凫鹜，竞追乐事赏年丰。

平明解印暮投馆，公事已如风马牛。报政仅堪书下下，结庐賸欲榜休休。无名花草香随路，得计禽鱼水满沟。袖取向来朱墨手，按行松竹上沧洲。

云开岫幌隐禅扉，髙屋凭虚面翠微。午枕有香清蝶梦，晚林无路送鸿飞。一丘一壑真吾事，三沭三薰悟昨非。山意有情留倦客，树头谁道不如归。

木末挥斤玉未镌，清姿直节已飘然。诗书插架嗤三万，文字撑肠富五千。笔下行看吐黄绢，选中应喜探青钱。管城自有封侯相，得路功名且着鞭。

宦游踪迹信舆台，白首知非愧鲁开。诗卷云烟舒复卷，吏行凫鹜去还来。雨多风伯漫不省，春半花神小有才。谁为痴儿无乐事，眼中秀句绝纤埃。

暑风无力上襟裾，雁序冲烟入翠虚。小憩净莲开梵境，偶闻密竹话真如。倦游政似知还翼，便静聊同得计鱼。不为寻思问心法，是翁心外已无余。

半生宦牒绊闲身，老惜跳丸过眼频。独笑真成当去客，相逢同是异乡人。静中着语已多事，熟处忘情久自亲。他日君来序盘谷，岩花溪竹是知津。

雕鹗逢秋已恨迟，公才如此尚谁羁。江城樽俎未三月，世路干戈方百为。去马便如千里别，断葭已作十分披。他年若下襄城路，鞭影应能指具茨。

时序惊人翻手云，一樽聊共驻青春。惜花栏槛围缯绮，留客杯盘煮荇蘋。愁外觅欢终淡薄，吟邉得酒更清新。休论二十年前事，目断长安陌上尘。

话别几年一月留，离歌还起楚江楼。往来笑子蚁旋磨，得失頋予鱼中钩。雍齿且侯真戏事，冯唐已老盍归休。凭君为扫筠庄榻，要着南来新白头。

是邦谁及大夫贤，无地容才试十全。侧席賸闻求德友，深居那得隐臞仙。张罗永日无过辙，解榻何人许对眠。莫为时危闲矍铄，要看走马勒燕然。

自分人非日九迁，一官民社敢妨贤。脱尘未踏邻虚地，通籍犹分小有天。餐玉近传曾试法，买山取足不论钱。疏慵未似嵇中散，会有斜封落雁前。

楼头钟鼓晓催衙，吏散庭空日已斜。烽火望中常作客，簿书丛里偶成家。阴阴密叶榴垂实，剪剪新荷藕结花。小立方塘一杯酒，又传归恨到天涯。

飘飘文采照螭头，袖手功名未肯休。易水渡愁随一骑，春风吹泪着双眸。向来但遣淮阴将，异日宁论雍齿侯。应笑江南夸仲父，规模才可限升州。

家在闽山最上头，大书髙屋榜休休。按行松竹曾施屐，应接江山不运眸。漫道鹤书朝赴陇，真成蚁穴梦封侯。紫薇落笔非吾事，抚字犹堪老一州。

重来□□又成空，旧榜今无卧彩虹。故国平嗟□瓦砾，新亭犹见湿青红。雁随山远情无□，□与天穷势自通。尽道鲈鱼寒不食，□□祗合在江东。

禁路追随又两年，长竿那可使鱼缘。壮心未展伤迟暮，捷径无工较后先。软饱三杯当去客，横蒲十幅得风船。眼中有句无人道，谁与收归古锦编。

悠悠乘坠寄舟车，与世真成一梦蘧。苦忆晓更鼍报鼓，喜逢秋远雁横书。江山似与诗人助，水月应知静者如。投老得归随处乐，独醒尤笑楚三闾。

壮岁追随鬓已苍，谁将勋业问行藏。怜公惜莫鸡群鹤，頋我凌兢虎质羊。败柳亦工喧暮雨，寒花直欲腻秋霜。更谋浊酒穷清夜，明日山深木叶黄。

秋来何必送将归，落日髙台意自悲。一壑未容追汗漫，三锺犹得饱支离。黄花对客如相笑，白髪寻人似有期。时序不堪翻覆手，每逢佳处亦开眉。

窈窕僧窗十肘长，解分眼界入他方。尘襟偶脱公家亊，鼻观重参佛土香。寒日半收山着色，晚风无力水磨光。幽寻已觉沧洲近，身外营营付一觞。

隔水楼台耸佛宫，缘云扪石得榰笻。布金地主空遗像，折桂仙翁失旧踪。人去远山留夕照，僧归晚径带残钟。眼中有句无人道，欲寄丹青恐未工。

百尺危楼枕水滨，风烟入眼乱纷纷。趁虚渔唱来成市，入垅田歌去作群。阁雨云深山着帽，驾潮风急浪翻云。寄言残夜明楼月，莫负胡床老使君。

