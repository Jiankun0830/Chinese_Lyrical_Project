帝先农功，曰惟孟春。载耒与耜，昕及南亩。穜稑薿薿，以布以种。帝躬三推，土膏雷动。百工比栉，其耕泽泽。岁约有年，裕帝之德。我艺我黍，我敛我稷。为醴为酪，斟酌吉礼。吉礼既至，神祇来游。燕及祖考，万邦作休。降福孔穰，𫗣芬其羞。于以正辞，亦又何求。

两眼追霜鹰，铁石悬肺腑。何为向北风，送子泪如雨。平生珍古交，及今未多数。相逢汉江曲，聊作蘋鸥聚。我疾子不憎，人弃子或取。庄舄尚资越，茅兰植当户。坐与斥鷃争，秋蓬塌云羽。尝笑祢正平，飞毫赋鹦鹉。身为机上肉，手复乱挝鼓。老瞒畏口实，假手待黄祖。早知时不容，敛板就公府。社栎名散材，长年谢斤斧。文豹皮为灾，安所逃缯罟。我亦惩祢生，严律绳步武。闭门收旧学，不管唇舌腐。子今落穷边，武库泣降虏。过客无只轮，捷布恐旁午。黑云压孤堞，残月走夜麈。四邻递阴风，隔壁啸乳虎。非但饮徒旷，愈觉诗思苦。参军新妇贤，眉颊生媚妩。慰子远行役，举桉头自俯。已闻富书囊，到即充栋宇。异时宝弓剑，弃置贱如土。承平诸将老，谁复师尚父。可怜高合生，落笔辄杕杜。宛然琼瑶姿，寒光照玄圃。再入乌衣曲，观者但如堵。襄阳佳山水，檀栾结邻坞。蚤晚折简来，为子脱簪组。

撷蕙仙人洲，日下舞雩归。晴光阔天宇，羃羃祥烟飞。旦起修羊酒，来观石麟儿。刮眼玉骨异，无用金络羁。长杨献赋去，英誉嵩少低。俯署神仙听，亲植桃花枝。走马秦树侧，濯缨锦江湄。春深小瀛洲，西湖生绿漪。华堂富花气，春酒歌白眉。彼美南方秀，移根天之涯。幽岩蔽嘉卉，芳姿长陆离。谁如古工师，来采穷民诗。

荷衣老长官，拥䌷呼衙晚。黄阁有造父，伏骥起编栈。广文局如水，何人檄慵慢。岂无同升公，空谷饱藜苋。寄书获我心，正须衡阳雁。

白髪柳夫子，政是柳州孙。谭经能解颐，经纶出其门。彼美苍梧士，纫服得兰荪。抽身朱墨间，初知儒者尊。报国直以人，不类一饭恩。山中多散材，着意采蟠根。

斥鷃意自适，举俛欢一枝。安知抟扶摇，乃有万里期。鸣凤困高冈，愧此腹背衣。我无琼蕤浆，可以疗酒饥。一税西南风，勉从黄鹄飞。

棠垂千里翠，冠拂九重烟。夹鬓红霞旆，摇龟浅杏鞯。酒醒思凤语，惆怅落花前。

东湖春水归，湖上主人去。红尘舞衿暗，水面空落絮。明日怅孤风，长安在何处。

高歌闻白雪，美味熟醍醐。解印悬虚橐，鸣鞭指上都。倚楼怀旧德，目远认平芜。

三叠阳关声，两行铅水泪。人方入荒陋，天或我遐弃。雪山雁不到，音书何以寄。

宦情鲁酒薄，自意能久醒。穷年太常斋，那得有夙酲。将身侣记室，碧鹳趋华楹。误倒名卿屣，目光如许青。中台独称妙，九棘旧飞英。徊翔舜岩廊，饱见重瞳明。苦营便蕃归，尚顾昔管宁。人言犹龙孙，去就一羽轻。新轩事隐几，大胜安期生。绿筿静娟娟，徙倚惊流莺。翠荷乱田田，小盎摇清泠。欲留妨召节，趣起料繁缨。

我昨行邠郊，徒驭颜色欣。周道日已远，犹复见仁人。所挟一世旧，至前岂无因。载赓七月诗，古风亦已臻。如今天下士，气伟而多闻。政成泮宫新，要起后学勤。加我以数年，便与张范邻。明当游泾河，即是泗水滨。

九顶如故人，要见或可期。下有瓜字江，一别长相思。作客殊不恶，何苦独念兹。吾宗此登临，未觉鸟道危。白云缭篮舆，一线归路迷。且裁半隐衣，令与蜡屐宜。吐雾隔凡俗，胜游那许追。我亦癯仙流，讵堪逋客随。江山自美女，生憎铅黛施。遐瞩岂厌意，所遇亦复奇。峨峨青蝉冠，袅袅紫金羁。问公是中乐，鼠辈何与知。渠爱钱神论，公有山行诗。

秋飚弄寒菊，老木疏空谷。尫骖疲欲休，征意元未足。山行循桔橰，涧走数机轴。百年一局棋，歘尔分半局。当时不识字，双鬓今定绿。作客宁在家，无愁乱心曲。结庐东城东，疏畦界明玉。鸣蛙等卤部，晚食自当肉。岂须太乐丞，清圣贯渠竹。属媪但酌酒，与媪创高躅。宗武但收诗，清名销五福。他时寻此翁，云深驾黄犊。

危襟坐西轩，绿牖浮晓光。初疑故人来，冷吹啸疏簧。春意已浩荡，寒云尚苍茫。家贫食无鱼，但觉早韭香。念我莫逆友，失计临边场。定当何时归，共此白日长。

欲为洛中英，竟成秦地鬼。音书云雁绝，故园四千里。望归今不归，愁满西江水。

自惭井底蛙，边幅徒自饰。行遇南山虎，引首叩白额。前后履尾者，鲜不毙其侧。长啸激虚籁，阴风昏月夕。裴旻抱弱弓，萧萧失寒魄。李广落神镞，往往中微石。嗟无食虎气，徒尔中区窄。半夜欲编料，当场浪呼索。有力但足畏，亡机尚可测。正将余生轻，无乃狂病发。贵身非千金，保家空四壁。王老恰如虎，吞吐不动色。过口虽幸免，探穴反有得。祗知抱睡难，谁谓向墙迫。新诗来相攻，口语颇籍籍。遭逢摩诘后，骚雅甘伏役。今虽不负丞，固已愧仙职。愿交要忘年，憎慵妨割席。求逐松云飞，距容剑岭隔。诗成仍属君，南窗惊鼻息。

斗南无两刘，弟子半分鲁。传法得其人，只履便西去。天章蜀家世，生女如士虎。我叔亦不痴，最宝刘家妇。道通而为一，何得区文武。子路冠雄鸡，初不妨学古。西山厌魑魅，造化儿并苦。老者方谒医，少者遽搀举。碧鸡金马间，遍我见诸父。定当怜小阮，指与税驾所。勿数大刀头，碧云合已暮。富贵鄙白首，长安在何处。

春采中洲兰，秋采芙蓉芳。芙蓉以为衣，春兰佩其香。晓织比目鱼，暮织双鸳鸯。裁成合欢被，副之君子堂。粲粲桃李姿，过时空自伤。汉宫专使至，罗搜穷洞房。长虹直轩辕，秘艳不可藏。平时同闺子，坐看铅华光。共解明月珠，私结罗襦裆。出门驱车去，富贵无相忘。

良人远行迈，道经折羊肠。五月日如赭，履地犹探汤。濯汗无广阴，赴渴谁馈浆。去未定还期，隙月知空床。儿小莫应门，妾身当虎狼。峻岨作高台，日日永相望。

学仙在空谷，不复顾荣名。肯因入俗语，易此高世情。仙道竟寥邈，癯身学未成。赤松果安在，日夕哀猿声。

谓言冥飞鸿，四郊绝网罟。生命法朝菌，羲骖莫停组。山中岂久留，迅反无自苦。

倮葬畏礼法，厚葬索衣衾。金缕与玉柙，五陵非不深。万宝埋幽光，苦为群盗寻。上古莫封植，弃之中野林。上以饱飞鸟，下从蝼蚁侵。人情远臭腐，焉知孝子心。死者或有知，自亦畏奢淫。

耀灵浴虞渊，光属朝夕池。氤氲满寰宇，幽草无闲枝。岷山玉岭花，寸根武陵西。寒摇塞北霜，疏影何葳蕤。春意已浩荡，造物夫何为。烟条凝渌雨，缬彩红参差。下有濯锦泉，清泠鉴毫厘。佳人古西子，徬徨水之湄。兰苕采朝露，佩服良所宜。凛然冰雪颜，效嚬那可希。江国日云莫，无媒鬓如丝。愿言配君子，独立无言蹊。谁献常山根，与之植龙墀。

安所求羁客，比坰徐翁庐。清圣殊不恶，中之百忧纾。瘿樽但满注，一饱随家蔬。卷帘瞩平野，木影摇扶疏。绿针麦刺土，碧幕烟染虚。田父老且耕，我尚堪犁锄。劝翁日饮酒，何苦多著书。书成人亦惜，酒至懽有余。

校书隐马队，饮酒窥狗窦。礼法不见缚，高轩一宇宙。二王咤连璧，小王腹如绣。囊无一个钱，气自秦楚富。公子莫焚券，妇翁幸铜臭。往年数青蝇，腾{黑沓}辄尚口。言我已投劾，谓子不长寿。本自植芜蘼，返恶芝蘅秀。青蝇复青蝇，劝尔一杯酒。云衢无遮拦，鬼录有先后。马粪多长者，百怨不怀旧。持此几酸余，诸君相挽就。坐上要车公，老李苦春瘦。

罢惰嫉游手，孤独嗟穷民。聋盲本定业，疥癞讵可亲。生事自破碎，谁肯收顽嚚。期期依马韀，勃勃根车尘。眇者道眇者，跛复有跛僎。蹴尔既不屑，嗟来犹发嗔。色骄从墦间，所与皆贵人。气微仆桑下，会作山鬼邻。七日不火食，自断无此身。所以号道边，时逢怛隐仁。子胥至泷口，从者亦在陈。志鞭平王尸，弦歌杏坛春。不闻汩廉耻，亦岂生颦呻。只今趋权门，伪不如尔真。杯残炙已冷，赤泽盈精神。舐痔尝便溲，不怕污吻唇。摩足拂粒须，猥辱以为申。轩然上车马，气耀无等伦。造请冒风雷，谒吏诃叱频。尝闻郭恕先，本是先帝臣。酒偶挽屠沽，谓言等缙绅。衣而龟紫章，解而衣结鹑。扶起沟中瘠，便可席上珍。定知节义者，以故长贱贫。幡然归首阳，不厌薇蕨新。

欻行西山隈，茄荻风飕飕。阴岩有积雪，竟日无行辀。滩声下层檐，写出千古愁。断墟灯火光，惨月神鬼讴。巇岑泣哀猿，短筿驱归牛。顽云笼远峤，退水拓新州。蟾肤累石拳，龙影卧松樛。顾惟衰病姿，畏作魑魅俦。若有负郭田，肯抱穷年羞。昔怀截犀坚，今成绕指柔。况复僻陋地，可是英俊游。山祠钟送夜，水国笛横秋。薄雾晨欺鬓，斜阳独倚楼。眸寒碧冥鸿，叶小沙际舟。渔师猎鱼去，数获惟芒鲰。射生持虎归，熟视俱老彪。时世贱两目，东家如寇雠。长沙卑湿国，洛阳年少留。太白窜夜郎，退之谪潮州。才大难为庸，不死即长囚。官职虽差池，志意相夷侔。自匪迁逐客，而有迁逐忧。田塍古丈人，来为寒士谋。胡不近长安，远土终悠悠。回语古丈人，两泪不能收。从古长安儿，侠气侵云浮。十九白如瓠，危帽钳轻褠。奚奴扶宝带，杂遝骖骅驑。饮彻金张家，醉留骕骦裘。又恐银瓶欹，指㧑营糟丘。出阁讯花童，如何为麦麰。已不愿学孔，何时当梦周。杏韀照金龟，粉叶夸银钩。缓急乘一障，夜亡狄山头。扫清玉门尘，澄澈黄河流。如彼行道人，颇有挟此筹。咀嚼兰蘅芳，芜蘼梗其喉。夜光有先容，白日无暗投。足钱便得已，谁卜公与侯。归来挥囊金，饱穷泉石幽。

谁仿王郎子，庭前种修竹。清阴生晓云，远意近幽谷。岁久太昏翳，客来为湔沐。掠地芟蒙茸，挥空除朴樕。碧筿恶微琐，孤根赏幽独。惟防高节伤，不厌冗材秃。露枝借蝉附，风干贻凤宿。筠消蝼蚁惊，影浅虻蚋哭。减裁终瘦骨，潇洒自空腹。初劳拣择手，终入穷淡目。月浪细摇金，秋声寒戛玉。差肩存挺直，乱眼憎拳曲。洞然大夫心，卓尔高士躅。春风雨零红，林木霜换绿。长久此君操，正可起颓俗。山阴牛羊侵，渭滨斤斧辱。持君易金钱，伐尽犹不足。是中主人贤，不作薪藁束。

富贵日厌意，志愿男子多。饥寒一身赘，奈此两臂何。有子立参肩，于人犹负疴。食菜色染颜，肘露枯树柯。柴门旷宾从，汝往张雀罗。不粒尚犹可，无酒伤天和。半世友孙生，斗禄才免薖。割腹送名酒，一饮衰颊酡。弱子知有酒，走戏如投梭。鐡也未抵醉，阿林先缓歌。环守独脚锉，杯到倾长河。我若不饮酒，顾影已婆娑。仰看颓檐日，去去疾沧波。

晓披鹔鹴裘，缭绕青冰陌。高原回东飚，草木负春色。潇洒竹间寺，慰此流浪客。谿梅荐余馨，林光动寒碧。一寸经纶心，长叹念行役。

道源泠然白，疏通无一尘。中扃泬寥生，太古以上人。斋居不三月，水镜冰壶身。日观红未升，绿琐先知晨。逍遥且齐物，静与鸿蒙亲。如求漆园吏，先与卜西邻。

绿树初浮光，嘉禽自行乐。厨烟续云根，涧水断冰脚。徜徉一樽酒，坐看山花落。日暮归去来，嫣香裛罗幕。

雕龙雏老师，块坐司莩灰。东皇驾青车，先动一信来。咸池洗日光，拥出扶桑台。从前幽谷根，细甲亦以开。百嘉各分荣，差遍岭头梅。玉壶花箙迟，舒景讵可催。河水澌液流，暖意何限回。要见物化工，无处求枯摧。晴晖最浩荡，气律浃九垓。慈母融和心，抚弄从提孩。明眸照封胡，笑齿发老莱。君求赋春晖，世岂无邹枚。孝报日益丰，但先植三槐。

北风多雪霜，严冬无劲草。独有青青松，岁寒能自保。坐歌凤凰曲，心驰千里道。歌声徒绕梁，谁知此怀抱。

堕衣黄枫香，着鬓青霜湿。江山如故人，到眼类长揖。客行先飞蓬，不肯拟马立。时节当书云，相将何太急。我本刍牧儿，家有旧蓑笠。勤心朱墨间，销减耕耨力。欲归倒虚囊，追赴村社集。传言东邻翁，但空西向席。梨栗随所有，大白更增一。勿复问市朝，与翁醉终日。

神农播百谷，赐羌荍麦种。下子分苦甘，甘贱苦蒙宠。西山律候晚，春种夏苗茸。秋花深入云，风浪绮霞动。灌溉以时节，牧放远原陇。岁登蜗负归，兔径行错总。捷豹连云根，藁秸乱墟冢。赤茎堕钗股，黑实盈缶瓮。锐首师郭尖，骈结友张仲。一身多模棱，四角腹膨肿。舂开铁屑飞，磨澑尘粉冻。溲和陶甄手，灰火助培拥。剂坚眂铁石，薄厚拟轻重。不问镜月图，行至齐眉捧。杵洼新炒香，揉以牛羊湩。不托递炊饼，芹美思贡奉。来牟莫我贻，桄榔尚珍送。大宛来苜蓿，与尔俱阘茸。中都千贵人，侍食姬环拱。流匙滑玉粒，雕胡不在供。四海会万珍，方丈无点空。戎獠犬豕性，真可糠秕共。有客饭黄粱，浑忘梦中梦。

燕麦讵可食，兔丝那为衣。重𫄨不御寒，野葛难疗饥。绨袍脱有意，岂得全身归。一饭责相酬，北山宁采薇。

妖桃气浓暖，蛾眉困风光。杨花扑罗帐，春梦自悠扬。愁心如碧草，随春日益长。碧草逢秋歇，此恨何时忘。

燔肉苟不至，何暇税冕行。一日废礼经，不如无此生。相鼠知拱手，寒暑不变更。威仪特文具，衽席为乱萌。蔑知圣人意，但以口舌争。如彼为肉者，死即五鼎烹。

醴酒偶忘设，于礼殊至微。穆生引身去，自昔能见几。阳桥慕香饵，岂知为祸机。楚枭集丛灌，斩伐犹不飞。复有陶朱公，去国家亦肥。五湖拒扁舟，我信无所归。

四除延月魄，空庭零露滋。西风猎黄叶，萧萧辞故枝。前日秀春阳，讵知雕落时。反侧孤衾裯，早寒先自知。藁砧山上山，刀头杳无期。无乃逐新欢，巧画双蛾眉。妾心南山石，生死竟不移。

君采北山薪，妾捕西谿鱼。登山莫避险，入山深何虞。君行妾亦行，辛苦同朝晡。相乐成家室，此义千载孤。

虎头自食肉，何在识一丁。五言纤巧诗，便叹当长城。读书髪早白，不读鬓晚青。穷边物萧条，鸟雀下空庭。虽亡好事者，勿废草玄经。

无分清浊流，杀尔投河伯。无结死生交，一死生便隔。模棱不失事，祸起分黑白。百年过逆旅，今是长安客。

嗟来吐食死，漂母爱王孙。等是乞怜人，一饱何足论。东方老先生，笑傲忘至尊。朔饥侏儒饱，且用长短分。

野人孤鹤姿，与云相伉俪。百禽相和鸣，了不关鹤意。彼美靓闺女，窥户欣客贵。复有琴心挑，中夜驾车至。词章灿星汉，市门甘涤器。竟使谁病痟，野人却歔欷。

日出东南隅，照见城西途。出门履冰去，荆棘残人裾。洛阳繁华陌，车马寻芳客。欲往从之游，青松淡无色。安得邻松心，投君千岁阴。

杖藜出北郭，山阿延余晖。屏营立高原，霜飚吹我衣。牛羊稍绝迹，聚落灯火稀。顾我岂无家，废置不得归。大田已芜没，故丘人亦非。终当问遗老，何如丁令威。

君不见青青河畔草，秋死严霜春满道。又不见天边日，薄暮入虞泉，晓来复更出。匆匆年光不相待，桑海由来有迁改。人生荏苒百年间，世上谁能驻光彩。秦皇汉武希长生，区区烟雾求蓬瀛。骊山茂陵皆蔓草，悠悠千载空含情。荣枯自有主，富贵不可求。正值百花飞似雪，如何不饮令心忧。

金印莫疗饥，珠玉难可肥。碧酒濡唇百事美，绿鬟扣眼一笑随。跳丸日月不受䌸，朱颜易逐飞花落。情知一死同众人，何不趁取生前乐。

洞庭始波秋风起，舟人怨遥心在水。眸寒不见潇湘云，天碧江沉一千里。西洲莲老谁愁红，兰桡欲采悲秋容。采得秋容咽无语，白日长安在何处。

君不见天上星，万古耀虚碧。岂意一夕间，堕地化为石。物理变化无定端，谁保人心无改易。忆妾江边采白蘋，郎骑白马渡江津。垂鞭停棹潜相顾，共惜当年桃李春。石城二月东风暮，断肠狂絮随郎去。百年誓拟同灰尘，醉指青松表情愫。可怜一日君心改，前日之言复谁顾。弃捐不待颜色衰，忍把流年坐相误。还君明月珠，解妾罗襦结。念之空自伤，长恸与君别。出门望乡关，不惜千里行。从人既非礼，何以见父兄。去住两不可，伫立以屏营。此时心断绝，始信天无情。野水东流去不还，忧乐翻变须臾间。妇人将身弗轻许，听歌今日行路难。

黄蓑老翁守钓车，卖鱼得钱还酒家。醉中乘潮过别浦，睡起不知船在沙。篱根半落春江水，稚子蓬头采洲芷。莼丝芹甲满筠笼，日暮谿桥得红米。

秋山远，秋木黄，斜汀曲屿苕花香。归云带暝卷寒色，晚吹吹回双雁行。鲈肥酒熟莼丝美，独钓孤舟老烟水。故人停浆问生涯，湘水光摇碧千里。

紫骝萧萧车辘辘，为君掩泪歌别曲。城头月堕钟鼓残，安得轮方马无足。离灯荧荧向人冷，便是归来照孤影。与君从此永相望，星在青天泉在井。

溪上龙孙千岁绿，上亭拟掇青溪曲。团团白露着琅玕，故与幽人送暮寒。

鉴湖摇碧冷吞吴，虎丘雪树纷琼株。破雾冰轮薄云母，河汉微茫星有无。清辉浩渺夫差国，爽气横空凝夜白。古石寒生万丈光，飞虹远射徐卿宅。徐卿世有玉麒麟，长吟鳯语城南客。东海蟠桃红复红，千年消息倚春风。

吾爱西河段干木，凛然节槩凌孤竹。遗风扫地青塜存，汾水千年为谁渌。水边剑佩锵寒玉，熊车来作江阳牧。忠梗峩峩一面霜，想像古人今在目。我叹今人似古人，丝桐为播汾阴曲。

东君欲去繁华灭，城南把酒聊相别。云旗风驾不可亲，但见杨花飞似雪。杨花送君无返期，高台望断夕阳低。归来客散深院静，门前绿暗啼黄鹂。

君不见郝氏庭前晚日破秋阴，隆也便便千古心。又不见云梦渔矶碧水处，俊也清名挂青史。儒风忠节两传家，杰气源源长不已。武威夜色沈秋月，武威楼上歌声咽。梦回天与玉麒麟，争似峩眉千仞雪。雪中落落多乔松，苍枝偃干如虬龙。枝上曾栖云表鹤，养雏飞去翔寥廓。年来又见鹤雏归，城郭依然人已非。悠悠却返烟霄去，蜀雾秦云千里暮。

半夜东风入桃李，杨柳烟深尘不起。江南乍煖蜂满园，洛阳初晴花出市。走马寻芳白面郎，回头巧笑人在墙。一声莺啭墙南北，引断行人归未得。

山川蒸空气充塞，宇宙冥冥昼昏黑。九州四海安在哉，出门寸步迷南北。赤乌觜距非不刚，执辔神人身更长。胡为柔濡甘隐翳，坐令万里无晶光。我欲奋袂挥霜刀，恨身无翼愁天高。茫然一身不可断，力微援寡诚徒劳。安得长风生海边，扫除氛秽开青天。葵藿倾心知所向，共看白日当空悬。

惆怅中秋不见月，太阴垂云兔藏窟。我欲上天扫玄云，桂露团团渍冰阙。中天放出千里光，层楼翠阁遥相望。一杯一杯重相劝，今年赏汝中秋愿。上天高高末由到，玄云愈浓不可扫。空庭蜡炬落寒花，宫裘起舞秋风老。

江头旧路枫林远，长笛欺梅红尚浅。桤茅破树绿无余，水雾团空寒不展。髯郎双鬓春山青，眼光射客词如云。却恐抱书移席去，竹风吹雨更愁人。

春陌露草悲铜𫘞，汉宫秋吹惊纨罗。北虫成尘天峩峩，铁牛古背横黄河。兰陵千篇穷愁死，屠狗一剑袪群魔。酒阑感槩心如轲，两眼耀日云生波。是时功名当如何，痴儿竖女徒悲歌。

最怜皇孙衣如鹑，尝笑参谋衾似铁。我今短褐秃无尾，穷年絮被还百结。朂清祗饮洛口水，祁寒欲避西山雪。奈何童婢生菜颜，鸡肋相将伴头屑。小儿窥见已么么，自言身是西州杰。青天白日用意深，浮云薄雾生愁绝。一夕饮水成内热，抱璞出门望折节。余光箭牖惊客眠，唤作非真应泣血。

飘飘青女颜如花，云𫐌羽盖乘烟霞。手持鳯尾青锦纹，扫空飒飒飞琼沙。嫦娥孤栖宫四寂，倚柱长吟愁永夕。曳裾摇珮渡明河，闲弄银波洗虚碧。婵娟相如争清夜，素彩寒光色相射。金乌翻树不成栖，哑哑半夜遶林啼。

秋风瑟瑟吹帘旌，浪英碎玉秋渚平。绮阁美人抱明月，坐洒银钩锥画雪。神情何似卫夫人，小年学歌风挽云。锦囊乞句苦不早，种树江南今亦老。阁中璧月闲摇空，美人巧笑开芙蓉。凌波莫背栏干立，卷帘但放余霞入。茂陵白马何时归，江北枫花处处飞。

晴旸斥沈阴，散漫浮空云。手提竹谿醪，疾声呼细君。且涤牛头樽，我欲有所云。仰看东南天，始见昭回文。星星眩两目，歘尔还相分。天下爱浮云，浮云能自寄。属君看浮云，要识浮云意。何必持身苦苦愁，但愿有酒长长醉。

骆夫子，逢恶客，酒食未阑客呼索。烛花销铄不肯起，口纵长歌手弹拍。一年所得能几许，一日散尽何所惜。囊无千黄金，亦无双白璧。负郭二顷田，敛税三四石。十九种秫谷，以助糟丘癖。家酿憙次道，狗窦招光逸。何物骆夫子，乃尔太旷生。始知张翰一杯酒，愈于身后名。骆夫子，听歌声，为君留好语，伴月照江城。

玉娥入月云钩衣，素裙雪绡云畔垂。三山老仙不倦舞，霓裳半在秋江举。谢郎解取澄江拟，飞下高城化清泚。朝元环珮玉玲珑，天风吹落人间耳。六月夸父暍将死，一吸澜翻九河水。蟾乡换入石泉中，古柳阴前授琼几。清泉无苦多酌我，空洞麟肠已行舸。穷源直上翠微峰，小段参差绣岭宫。归来泉边却张席，女头残月投苍璧。

君不见长安城中长乐坡，坡前冠盖肩相摩。十人八九送别者，我今亦吟送别歌。任烦应剧青山里，下望州廛如井底。白云满眼心无尘，明月到窗诗就纸。山花映面春日迟，紫骝嘶去闻行期。年来声韵非相知，几属喧啾轻薄儿。我歌止此不复作，更欲作歌当寄谁。

樱桃花落春风暖，绿波浤浤春渚满。龟屏六曲昼梦回，红日一庭香絮乱。层楼幛云身半倚，春意扑人浓似醉。茂陵白马归不归，眼没平芜一千里。

北风吹窗琴自动，拥炉不觉毡裘重。孤城日落星斗稀，一寸清霜压寒梦。河冰岭雪随高深，山鸡啄土鹤在林。西楼歌舞隔珠幄，独有春风人不觉。

阴风刮天云自幕，穷山十月愁摇落。归来嚢有惜空虚，石田拟与谁耕凿。我生正坐儒冠误，终年冻饿如癯鹤。呜呼一歌兮歌已悲，山鬼为我相追啼。

隔窗冷吹啸疏篁，颓云逼月色无光。南邻昨歌今日哭，诀别未永相思长。我今与之正同调，无锥能直九回肠。呜呼二歌兮歌再曲，唧唧悲音断还续。

殒我父天悲入骨，更有诸昆寄吴越。拊膺洒血欲长号，畏伤孀母辄不发。罪逆自合当刑诛，神谴人怒岂汝忽。呜呼三歌兮歌极伤，午天为我下严霜。

有弟有弟汴之阳，共失所怙心摧伤。裁书黄耳送不到，道远未知存与亡。岁云暮矣天苍苍，雁飞安得随汝行。呜呼四歌兮歌愈急，漏天为我同时泣。

萧萧角声叠叠鼓，招提旷荡无环堵。编蓬悬席不遮拦，西面透风东面雨。官归庇身无一瓦，反更罹此百忧苦。呜呼五歌兮歌思多，不曰有命其如何。

西山白虎跳天游，朝食行人暮噬牛。居民胡不避此苦，复闻暴吏猛于虎。怪尔巨蠧敢身由，拔剑一击誓不留。呜呼六歌兮歌六叠，太息仰空泪横臆。

富贵贫贱无巧拙，时来火光递生灭。世路不容一井寛，哑哑跳蛙笑东鳖。残杯冷炙勿复道，故交惟有西山雪。呜呼七歌兮歌章毕，死血埋坟色应碧。

梦过漆园胡蝶入，月落松窗烟雾湿。晓凉却恐老儿寒，惊起薪床穿破褶。土壁萧条室如水，贷粟何人借甘旨。金莲驾象得得来，华灯一滴祥光开。彩晕收还香火寂，门外尘空镜天碧。桂树残花苍影沉，玉娥扫彻云中魄。

飘飘夜半身凌云，梦与群仙游玉京。龙虎腾骧争引导，侍童罗络甘逢迎。绛幡羽扇前驱列，宝盖华旗助旌节。钧天九奏毕笙竽，飚驭数行响环玦。初朝太一何所为，次历紫微心自知。青虬吐烟满琼殿，白鹤起舞临丹墀。更过十洲寻旧友，旋返瑶池燕王母。文章已作人间游，功业却从天上走。朝霞乍吸心耳清，沆瀣忽餐肌骨莹。九门不掩阊阖静，玉女下诏驰名姓。始惊造作玉楼记，白马诗嚢空委地。又疑本是谪仙人，锦绶纱巾初溷尘。鳯箫一声轻哽咽，雾卷云收天水彻。葛洪伯乔两无知，送下九霄不言别。时人学仙不得仙，未能白日升青天。无心却向梦中见，千万人中何处传。

漫弥江天慁霏雪，市薪黄金粲环玦。大寒叵堪出门户，已麾中涓束漫谒。著作千卷字不同，下希牧守上三公。榻西有酒鹅儿色，鸿音读书句成拍。句成拍，不是平生等闲客。

潇湘千里冻谁结，夜趣小伧驾桃叶。故人此心思见之，幸有寒光交雪月。兴来兴尽我自乐，棹去棹回共何约。入门篝火拨新醅，相对此君殊不恶。

一年三百六十斋，一日不斋事如麻。蒲团曲几乌藤杖，是中正要心出家。不耽钱之庞老，未刬草之丹霞。幅巾紫裰春颜在，已见山云埋秋槎。逢人莫问西来意，春去杜鹃啼落花。

妙龄通籍金闺里，三媺垂辉分鼎趾。君恩至重论报难，烱烱臣心罄归美。太山深根蟠厚地，嵩华连鳌隆国址。黄河一曲一千里，初自昆仑荐繁祉。龙马负出卜世图，玉敷万叶春有余。走问南箕天永久，莫计后天难老寿。中和赓入颂声中，明堂布政知无穷。当时五章寄天保，而今三祝增华封。

恶潮翻海真龙泣，未央庭露秋蓬湿。崧云无意招不来，旌旗日月随山入。茅屋主人长卧揖，盛气虬髯横槊立。汉陵白骨生春光，半夜平怀听呼吸。笔端隐语飞英略，潜拉秦原老鲵角。天心不肯续金刀，渭桥水急妖星落。

雾卷马蹄尘自起，东风送渡咸阳水。故园花木绿成围，犹向关中见桃李。闻道春前雪最深，行人僵死薪如金。羲和不肯为日驭，潜入北海分幽阴。长安今过何曾识，此度刘郎老于昔。终南入望眼长青，渭水翻波心更赤。只今身在选官图，梦守么么五十余。衣轻跃骏美年少，爱尔平时不读书。

平生虎力鼎可扛，愤气不作咸阳降。江东子弟累千百，谁知国士元无双。一夕楚歌四面起，伯图未就人怀邦。自古功业有再举，何不隐忍过乌江。

西风吹秋落山谷，霜红换尽烟边绿。垂云门冷一事无，只有庭松与篱菊。白日兰堂一局棋，百年闲事无游丝。山僧更劝黄粱饭，真似邯郸枕上时。

鸟衔桃李堕高卑，陵谷逢春花作衣。犹忆去年携小筥，上山独自采春薇。涧流到海住家处，今我无家何更归。修途老来倍酸苦，晚雨一丝愁一缕。晓征春事太半无，未尽蜀天已秦语。仰看鸿鹄向南飞，笑杀鸱鸢争腐鼠。

万花织篱凡几曲，绣屏处处围茅屋。家贫张日无罗幕，东风吹开莫吹落。居人应笑行客痴，春去春归殊不知。

云浮山腰末之顶，水穴青崖浚于井。孔明不死吾其归，左衽岂宜蝤蛴领。群羌负药倍车载，螺齿钱丈束嚢瘿。得茶便重不便轻，肩突驼峰犹外屏。石碉设崄鸟鼠智，铜鼓销声犬羊静。入门蹲足唤煮茶，嚼铁相甘苦荍饼。

珠槃出海山峥嵘，荥阳城东春水生。路沙陷车没马脚，行人避沙堤下行。个中人利鱼芡美，轻舠细网晨纵横。烟云弥茫水面阔，鸥鹭不管机心萌。齿繁九州无旷土，此地何得无人争。我欲决水界畦垄，万顷毕种渊明秔。黄蓑大笠趁春雨，日与老农来劝耕。

城头落日黄云起，断草飞蓬满千里。红尘一骑踏高回，半夜驱兵渡辽水。马蹄行尽关山月，燕然山下沙如雪。负戈泪落暗吞声，烟陇悲笳共幽咽。我皇有四海，何用穷元冥。边人纵戮尽，亦是吾生灵。先王修德怀四夷，梯航重译归无为。不使城南征夫怨，三春折尽绿杨枝。

紫骝摇玉东城东，绿睂少年双颊红。扫尘先过风骚客，豪气几吞云梦泽。新诗一夜急春风，飘落樱桃点窗白。青烟昼覆琉璃樽，何时投袂歌王孙。归去来，黄陵老鸦啼日昏。

岷峨润眼长可人，清江水绿如九亲。水光山色不相送，自涯而返情太真。别车驱将向何处，到此已与魑魅邻。投荒哀过三良死，可赎人亦百其身。

山如偃月江如玦，我歌骊驹与公别。出门大路礲砥平，何得却言新径捷。新径无人可问迷，荆棘勾衣马蹄折。急行先到决不疑，大路知公笑人拙。巾车和銮长中节，缓绥脂毂循安辙。此身逸乐无疏虞，五里少休十里歇。一迟一速勿复论，只将大路指儿孙。

风琴牛笛难度曲，早韭晚菘谁当肉。笔端画饼不得饱，汁少熬鸡浑未熟。三年楮叶太劳力，八尺鼓围竟空腹。遥遥华胄犹龙孙，皎皎白驹絷空谷。头风岂无草檄愈，酱瓿正须太玄覆。供书小吏腕几脱，免冠毛颕发仍秃。年来轧思倒挽牛，逃虚僧社高如秋。乞身得此清凉国，不减人间万户侯。

大芽如茧肥，小芽瘦如锥。我今取去无厚薄，不欲气本多支离。绿尖堕地那复数，存者屹立珊瑚枝。姚黄魏紫各王后，肯许阘冗相追随。姬周祧庙曾祖祢，主父强汉疏宗支。昔人立朝恶党盛，败群杂莠何可知。一母宜男竟衰弱，岂有如许宁馨儿。吾惧生蛇为龙祸，又畏百工无一师。故今披剥信老手，如与造化俱无私。明年春归迺翁出，空庭还闭绝代姿。风雨大是遭白眼，酒炙谁复来齐眉。衡门一锁略安分，幽谷待赏几无时。寄根王谢自得地，燕子归来汝莫疑。

老翁望封竟无有，自是翁骨生来丑。猿臂悬知不入相，且有杀降聊借口。翁今远孙骨虽瘦，不解射雕能饮酒。自汉至今太寂寥，何得遥遥纪华胄。尚方侯印只方寸，岂有铸金大于斗。为翁力取置肘间，令翁千岁无恨颜。

鹊声去复回，虫丝长复短。江村石枕冷，一睫春梦断。明朝骑马且重来，日迟更为杨花煖。

枫树隔云香，桃花千岁红。朝饮琼华台，暮燕蓬莱宫。翠鬒垂绿烟，霞裾藕丝重。明月落空山，那得人间梦。手甲钩长玉芽薄，不坠髻鬟愁绾约。入门骑鳯出无踪，洞外寒声怅孤鹤。

七盘小阿张孝女，庐墓三年竭酸苦。扬尘筛土秃指尖，堕泪涟涟等秋雨。领长鹤脊不胜衣，手杖半销缞百缕。彼苍者天呼不闻，那知此女行高古。路行多少忤逆儿，已后令人重生女。我哀怙恃今十年，不及增培一坏土。俯首庐前有愧色，劓刖情知无可补。问女膝行日几曲，哀声虽微动岩谷。夜灯荧荧惨苫屋，神鬼同愁鸦伴哭。

蓼虫常食苦，旅雁自知寒。谈士惜卷舌，将军解愁鞍。雪霜满天冬夜永，地炉无火青灯残。功名富贵苦不早，一年百日红尘道。西还故国无故人，憔悴少年心已老。读书当许万户侯，岂意却作苏秦羞。深取闾阎薄徒笑，鲁人不识东家丘。吾祖谪官还旧里，灞陵亭尉犹低视。少卿偶作匈奴降，陇西士人惭姓李。由来人世轻不遇，文章第一空徒尔。俛出跨下何施颜，当时悔过淮阴市。夜深气射青云霄，此生早晚当乘轺。弹冠举手揖豪贵，行得紫绶牢结腰。本是壮夫志，几成儿女曹。平生重恩义，聊为寄风骚。

鸭头未换秋谿绿，涨水吹沙乱泥玉。孤城雨过星斗稀，晓起为谁歌别曲。江皋人散空鸥鹭，飞截长烟断寒素。当年珠珮更悠悠，岸草黄花重回顾。细看锦嚢诗字字，杜郎生得真男子。太尉国风偃如草，丞相家声清似水。八月凉风来，吹断浮阴云。风樯急转望中远，明日东苑生清芬。

东风吹起原头绿，墙暗萋萋芳草缛。舞筵辍按杜韦娘，旗亭便听金衣曲。石城山下路，回首不堪顾。灼灼小桃燃，萧萧疏雨暮。锦岸海棠烟，重寻已四年。新班庆莲幕，旧鬓愧华巅。市桥万缕森森柳，玉勒锦韀快鞭走。故人半夜洗牛头，望载濡唇百壶酒。须臾还上鹿头岭，道入猿猱怯分影。槐阴万笏黄阁深，沙路归来定重省。后生不乏乐职诗，幽处西南恐未知。吏部门人密无数，但惭驽马烦鞭笞。天边雁翮已光华，试睨银钩看草麻。夜直蓬莱得归晚，照衣金炬长飞花。纵凿城南沟，常有河东鳯。青嶂入高吟，行台集佳梦。宦游无定居，相逢又相送。

北窗玩韦编，穷年见三绝。持文鬬时英，胜不待口舌。以此起门户，鹡鸰同好音。何物弟兄贤，令人笑书淫。车中莹连璧，世外无南金。当时声名卑贾马，嗟今位出稠人下。我归政欲质经疑，礼失尚容求诸野。争名国寄涎蜗角，得少失多人不觉。浑无钩距肖子都，大有诙谐胜方朔。平时出山游锦官，马蹄踏君门前道。江长舟自横，迳荒人莫扫。不须苦洗霜根发，星星复出如秋草。龙华美酒贱如水，一酌令君变衰老。

丹轮随待十三州，青琐文章汗马牛。喜见钱塘山水好，卜居为有荻花秋。年来游宦无羁束，要醉海棠西入蜀。侯门不惯扑车尘，犹忆画堂红映烛。未易池中甘索寞，乍屈数旬聊自托。牛刀行割武阳城，梦魂已到天章阁。劝君强作岷峨客，莫念鳯凰烟景隔。归家重倚望湖楼，依前水浸吴天白。

清非太常而有三百六十斋，贫似庾郎而无二十七种菜。日食万钱竟虚语，不糁藜羮时可再。一杯潋滟翻绿波，作客不妨穷鼎鼐。大儿咀嚼等太牢，小儿饮啜甘沆瀣。青青染肠形于色，阿骛浑无食鱼态。闻君亦有釡轑声，大本须烦一车载。何苦厉声责妻孥，乘兴可能来访戴。

挂书牛角来东都，短小不长五尺余。龙章鳯姿蕲见用，回叱关吏身无𦈡。志如秋鹗气如虎，整束衣冠诧齐鲁。膏油继晷不识眠，虀盐充肠久味苦。尔来试拟观国宾，执笔四顾旁无人。刘蕡射策不中彀，何蕃如家知有亲。不平豪愤四五载，虚老身姓三十春。杜门读书破万卷，终教此道淳乎淳。行行雪霜寒凝野，侵星据鞍跨羸马。妻子评郎被褐还，玉柱机头差不下。但夸舌在终可圗，肯向明时惭达者。

何以送之山前月，千里随人光不灭。何以赠之岭上云，出入无心疑似君。何为自此阳城逐，边老日高快便腹。次山曲爱道州民，昔日乱离今太平。后来宾兴无短瘠，帐里先生犹七尺。

任翁何为穷，一性共癖左。不妄取芥粒，甘似西山饿。短褐结郭丝，犊鼻讵穿破。当时北阮贫，矫枉几太过。肯揭长竿头，恐亦是奇货。岂惟宜跻升，抑自利顿挫。济河不撷褰，秃尾正便坐。迟行少前跋，趋急或后簸。刀尺初与形，虮虱已相贺。平生马鞍间，髀肉已稍磨。此既身之章，十年共起卧。必以狐裘易，顾我应难和。子赋从军乐，城垆始烦瘅。服之远行迈，百步无一蹉。尔来玉泉老，以此劝勤怠。犹忆当时庾岭前，传衣正是普通年。问道未余衣下事，寥寥千载不相传。

西南世家无十族，吴范生儿长食肉。虎头犀骨初长成，闭门教草三千牍。传来旧物凌云笔，楷字君王无第一。墨池染尽俱拙人，柿叶学成几失实。闻道甘棠阴已密，相共政声同一律。玉壶盈尺不消冰，清峻照人常惨栗。归侍安车幅巾叟，石建板舆怜白首。二年赢得倚栏干，醉看红梅霜雪后。草玄故人偏嗜酒，试拼黄金追百斗。芋魁桤木的然成，丙穴郫筒依旧不。行舟牵挽由来有，十倍青衿折杨柳。未容学舍鞠园蔬，岁月用陶燕许手。驽骖无取休推毂，二十四蹄肥苜蓿。近时牙颊惜春风，吾曹易效穷途哭。

黑云{走参}{走覃}阵岿麓，女娲补天伴天哭。结愁起坐函丈间，祠禴除门绣黄犊。书册入眼万花缬，石泉冰肠河九曲。市头老木昏鸦归，屋角赭山瞿麦熟。胡村水平已可渡，软屐青灯循昔路。后期讵能数甲子，希夷长年耳不死。

五府辟书如啮铁，八关炙手能令热。山梅何苦要先春，清艳更多终欠叶。贵游结懽过美酒，不问贤愚皆可口。秕糠簸扬在米前，鸡口差池落牛后。迺翁活计真么么，欲挂冠缨犹未果。一岁山行今解火，百巧百穷无似我。

陂迥山空谿水浅，骑牛信牛行自远。大翁织笠六铢轻，阿母理衣蓑直软。短笛叫云无曲终，年年但见岩花红。何者为荣何等辱，牛饱归来睡亦足。识字无多浪得官，出门车折舟风澜。当时牧牛无许事，初信人间行路难。罗生邂逅孤城角，细数直推期命薄。五福无有六极全，四字干头三字恶。逆知大似他心通，元辰空亡那免穷。壬癸是非终可畏，收拾人情称晚贵。我家幸有石田在，梦里归耕心未改。季咸再见应茫然，壶子而今藏九渊。

雾中楮皮厚一尺，岷溪秋浪如蓝碧。山僧夜抄山鬼愁，白雪千番沍墙壁。裁成素被劣缯绮，故人聊助苏门癖。经年鼾鼻吼蜗室，睡魔已作膏盲疾。萧萧散发卧南窗，腹稿未成空费日。小儿恶寐惊踏裂，村妻手线自缝密。幸无寒泪泣牛衣，却有春温借光逸。的知非布谁讥诈，沙汰幞归安足讶。合欢若绣双鸳鸯，出门便有连城价。世外浮华虽自许，锦烂珠光变为土。落日南柯一梦回，断云流水无寻处。

水花浸鬓根，荷叶践衫色。西城王老子，豪健不可得。客从日没来，鹑衣遍黄埃。银杯未羽化，公余烦一开。山猿供嘉果，书萤惊蜡炬。能持白玉箫，为作苍鸾语。凉飚助清奏，雨脚挥残暑。台边舞鳯拍云来，潭底吟龙撆波去。君不见宁王当日争门迎，三十六宫学新声。玉人今夜教何处，二十四桥空月明。西城烟景何疏索，王子宦情殊不恶。有田日种黄金茅，叵奈蠧虫摇齿脚。少年英气无羁络，浩唱高弹神自若。春风走马入花林，红日垂头困瑶阁。老去腰支便矍铄，座人那肯妨诙谑。飞觞得似少年时，西窗几度灯花落。

黄莺哺儿惊不起，蜂子饮花渴琼蘃。日长燕语踏帘钩，柳絮榆钱扑流水。紫雾五云斜挂壁，梦破长庚海天碧。不乏当年感遇诗，定知光焰三千尺。细香绕熏白玉炉，长生酒满黄金壶。炉烟直起射河汉，壶酒滴滴如明珠。祝公富贵荐公寿，夜煮振灵晨进酒。上皇方倚老成人，自问天翁借商叟。别岛花深燕未阑，瀛洲春老尚余寒。似闻延揖真仙侣，乞取人间不死丹。

清圣浊贤莫区分，一入愁肠功等伦。石炉三日不举火，麹车过门齿生津。松窗草玄亦已勤，好事勿谓秦无人。呼儿但涤牛头爵，正恐壶榼来缤纷。冻消讲舌流冰凘，寒破笑颊生红云。爱酒未减子猷竹，岂可一日无此君。谪居无田种秫米，忘怀有诗上嚢纸。邻醅不隔一航水，却隔醉乡三万里。

瑶磩桂楹香雾浓，贵人罢直承明宫。高楼内集庆生子，酒面油膏红复红。嵩云入洛秋容晓，水冷青洲兰蕙小。露蠲仙掌生寒光，翡幄华帐飘晚凉。虬电蜿蜿护飚驾，吹笙子晋从天下。泬寥缑氏空月明，世间唯识王司稼。野人荐公千百寿，大椿骨健龙腰瘦。紫芝老艾副椒浆，请公倒尽长生酒。天庙明堂迟飞栋，杜宇数惊铜辇梦。锦城虽好不如归，中散年来忆双鳯。

野鸟音喧豗，苍栾翠𫐖轕。冷光雪色陵云端，乱流江势侵天末。蒙衲老僧初睡美，倚榻陂龙暗摇尾。竹庵虎子呼未回，石灶茶烟寒不起。阿昕爱山定忘返，我已兴穷归路晚。悲风鸣雁一声声，眸寒更觉江城远。

春去山鸟悲，春归山鸟乐。高轩一樽酒，卧看山花落。厨烟续云根，涧水断冰脚。山中不可留兮归去来，日暮芸香裛罗幕。

曾经古塞间，万里控长关。卧日边鼙旧，嘶风战马闲。戍楼喧暮角，羌笛怨空山。应贺升平久，车书混八蛮。

低霭横沙碧，长滩宿雁孤。樵薪窥树瘿，渔父就龟趺。落日骈游女，鸣波咽佩珠。啼乌与惊鹊，先我渡城隅。

柳影依窗过，荷香拂枕浮。云边山近雨，石下水通秋。白藕离新𣃁，嘉鱼落晚钩。还同动情兴，已为扫西楼。

尺𪩘方壶小，泓泉渤海深。陶公慈母手，抔土故人心。蓑笠不愁敝，鲦鲿何处寻。虚堂值萧瑟，犹苦百虫吟。

巨石中分断，涓流自此东。尧仁方宅土，项氏曷当锋。兴起汉高业，勤劳夏禹功。故应行道者，千古企遗踪。

旅巢几百指，水国漫三年。极望祇秋草，归耕惟石田。不成便招隐，渐拟欲安禅。那得苏司业，相逢乞酒钱。

不寐成孤坐，悠悠百感生。灯明将续昼，鼓急欲移更。药熟知僮倦，杯残任鼠争。羁怀忘未得，时作下阶行。

鸟径青山外，人家苦竹边。江城悬夜锁，鱼市散空船。岸静涵秋月，林昏宿水烟。又寻僧榻卧，夜冷欲无眠。

龙睡抱明月，我来窥碧浔。撄鳞徒有志，探颔本无心。雷去春霖足，云归夜水深。余波应不惜，好为濯尘襟。

吏归珍客赐，手自举铜盘。珠酿旧琼液，烟匀秋露漙。初分马乳碧，聊别水晶寒。教彻梨园曲，停歌一处餐。

石壁缘云白，松风特地哀。断鸿随眼没，秋浪擘山来。鼓急船头转，山明雨脚开。知公归未得，此作望乡台。

有花栽性地，余法寄灯房。虬蜿骈松瘦，锺寒殷谷长。赤髯班石坐，白骥踏云骧。一夕参玄客，森森出虎场。

树影阴蒙迳，云衣浅扑门。禅心无冷暖，客意自晨昏。涧水鸣珰破，山花野血喷。再来何薄暮，驺从触狐蹲。

寂寂茂陵春，文园病后情。黄蜂腰欲断，细柳眼初明。丽服骈游女，余酣失老兵。残妆深院落，相对任卿卿。

终日欲归去，蹉跎空岁华。只知催客泪，何处是君家。寄子他巢稳，颁春故国赊。林梢啼不尽，流恨入山花。

秋雨秋风夜，闲为桃菊吟。任香飘涧水，回翠入篱金。苦李自胡越，幽兰初腹心。故山千里外，回首暝烟深。

湖山随顾盼，薄俸亦甘心。穷鬼不教富，诗魔长使吟。支颐闻落叶，隐几见栖禽。此意竟谁喻，萧萧秋夜深。

出户非我识，长安虽万家。有愁焦绿髪，无语插黄华。酒僻喜宫酝，衾寒怯绛纱。欲传此情况，行客在天涯。

茅结萧萧宅，松周浅浅山。斧桑云堕绿，堤水月留弯。杨蕋风团去，虫丝燕掠还。行经双只堠，曾未彻重关。

客至终投辖，朝回讵典衣。待眠卿且去，亟酌我将归。泉郡新封邑，糟丘小翠微。离家今万里，坐隔羽觞飞。

相君天所佑，童子知何神。不必茂为祖，因知秦有人。一言成大计，千古仰青春。庙下尘劳客，将惭白髪新。

石鼓寂不振，金声无处求。层岩参雾树，乱玉响冰沟。破屐前无齿，孤城远见楼。山僧痴问客，阿汝谓汤休。

鱼舞天清日，经行小刹初。松柯青羽葆，贝叶细蝇书。杜画奇无敌，周妻俗有余。业无支遁辈，难自卜幽居。

白髪新迁客，黄云古战场。自然堪堕泪，何必更重阳。山削孤城起，河兮细水长。蜀峰高处望，犹是隔秦乡。

瓦冷云埋殿，灯长黑暗沙。药灵闲草木，蔓走古龙蛇。石佛随山老，松梯转路赊。门前溪水浅，无处问仙家。

山暗云垂地，谿回树倒流。诗随梅冷落，梦入鸟钩辀。欲住无佳致，重来即旧游。村眉攒八字，已解作春愁。

竹影与溪声，萧萧眼底明。秋云浮古树，山石削长城。暝色凝黄碧，啼乌伴晚征。高僧不知客，故遣作诗鸣。

平日江干过，南屏首重回。不妨图里见，曾是梦中来。近市楼台逼，高城鼓角催。老年知涉世，临事却衔枚。

回肠惊绀髪，汩脚沁寒眸。沃壤连千里，封狐媚一丘。生憎守钱虏，冷诮富民侯。不厌江西水，长年傍屋流。

穷极天窥涘，幽阴地绝春。石坛荒誓鬼，药媪下羌神。鬭雀分疏事，晴山亲近人。刲羊留髄骨，正欲卜归辰。

卜占遵火兆，诅誓谨归诚。渡笮苍猱捷，旋碉墨蚁轻。养生茶作命，据崄石为城。纵去擒来事，无人是孔明。

倚竹情何极，伤春事已阑。长眉弯月薄，翠袖怯天寒。倩妇拢新鬓，凭人易旧冠。轻闻骑马客，相趁隔篱看。

万里车书自一家，新城蜿蜿卧龙蛇。路民已别东西日，楼鼓初闻早晚衙。洗出云岩销虎穴，扫开烟瘴离椒花。受廛不惜躬耕去，欲与滕公度岁华。

际天州县出要荒，始觉承平日月长。一望宛无戎甲马，四围皆是汉封疆。清笳沓沓翻新曲，寒月低低下乳墙。说与远人知德意，九重深处是成康。

紫霞香雾隔氛尘，拟嘱安期谢海神。闻道仙居随处有，故教湖景到来新。菓成行拾千年子，花落休悲二月春。咫尺徐生身不到，自应船载世间人。

吹鬓东风可但寒，倦飞孤鹤已知还。花光弄暖翻承雪，云翼回阴却见山。野水曲行林下绿，春禽唤出夣中闲。欲营老宅南头住，待驻人间耐久颜。

孤鸿落照下沧洲，人在云间选胜幽。好夣知君依魏阙，此生惟我识荆州。卜居支遁应同志，载酒山公已绝忧。他日澄江浄如练，主人端在塞垣秋。

全家领项付吴钩，香骨当年谁共收。鼎镬九泉留景进，旌幢千骑忆同州。唐人铁券惊何语，蜀国壶浆笑旧游。古柏参天僧社冷，暮烟风雨使人愁。

怪事年来一秃翁，懒能挥涕谢途穷。归心岂但杜鹃劝，官味正嫌玄酒浓。柘叶展开蚕命老，山花飞尽蝶家空。愿从春社田塍饮，内史而今要治聋。

台上看书千载客，故基青草白芊绵。那由府檄平平起，除到柴车特特贤。土俗更无堪计吏，古风空解惜囊钱。五行俱下何人见，独有高名伴汉川。

风观生凉底事雄，五湖烟浪一堂中。公方观水那无术，客欲工诗正坐穷。翻出秋潮真是幻，化成蓬峤本来空。笔端造化浑奇特，为扫茅茨半亩宫。

铃阁文书得少休，故将湖水慁清眸。似从天姥逡巡坐，拟放仙槎自在流。具眼不随千派转，此身元并一沤浮。羌谁戏墨通三昧，信是人间万法俦。

平生职事马蹄尘，三月莺花世路新。废邑尚余当日市，旌门已忘昔年陈。长江浪拍西山脚，乔木阴回太古春。惟有柳绵情不恶，解将柔远逐行人。

剩撷芸香辟蠧鱼，足音差远自逃虚。春醅已许暮留客，冻笔不妨寒著书。龟甲屏风云散漫，月窗花影树扶疏。他年子伯无闲暇，但遣儿曹访隐居。

借与江风入茂林，低低戛玉伴龙吟。琅玕影动分清奏，鸾凤声寒得至音。妙处成文元有节，虚中出乐自无心。子期一听终区别，流水高山不在吟。

市声幽鸟几相呼，指点前村认有无。初见江山怀子美，更因楼阁夣姑苏。惯看渡口飞桃叶，细结篱根护木奴。蹙得锦囊多少句，暮归倾倒九渊珠。

百岁才容山鬼知，九渊那许季咸窥。事明告我肯三渎，谋既协人何两疑。曳尾讵堪从太史，刳肠犹叹漏神蓍。试看左顾怀恩处，莫记巢莲睡足时。

别传眼法定何如，不用平平许负书。贵客逢轩乘有分，道人得玉食无余。钧天万舞知新奏，华表千年识故居。田屋老翁亏鉴戒，伴鸡同放不知渠。

流马飞粮下蜀都，卧龙曾此写雄图。金刀有义轻三顾，铜爵虽强视一夫。鼎足山河终有汉，雁行兄弟亦忠吴。当年若尽毫端计，魏狗还羞不令无。

厚荫林烟翠一围，幽幽门馆暗生辉。行云转影月先到，流水飘香莺自归。碧玉已抽云梦干，芙蕖犹舞汉宫衣。风历北窗琴自动，成文无处问知音。

白头记室朱颜令，山阁忙来去却迟。碍尽江天松不管，吹平沙篆雁应知。思倾竹叶疑无分，要赋梅花恰是时。王粲从军归信近，贮囊试看几多诗。

已驾神鳌远翠埃，外人休咏北山莱。自无失脚刘郎到，怕有吹笙子晋来。云散晓风飘鹤氅，月明春浪浸瑶台。似闻方士穷真色，归笑长红越女腮。

晓踏高坡日始悬，清泉未见口生烟。飞凫欲到二千里，挟䇲徒劳三十年。绣带长川初背眼，云根双剑远磨天。骕骦齿健嘶风去，更敢披头重着鞭。

孤宦轮蹄消岁月，谁缘清赏慰蹉跎。曾行轩户昔无处，见在江山今得多。雪色云容通剑阁，镜光池溜属天河。本来一段真奇绝，不肯关情奈俗何。

烟鼎金颜碧线长，是中日日载春阳。翠翰结屋惊鳌背，绿叶翻波梦水乡。静昼鸟啼三月老，路人风送百花香。从它流出红英去，化作人间有韵妆。

故山新寄小郫筒，春事而今一半空。儿女笑从花影外，杯盘香在水光中。泉分石溜浑罂白，病得春醅半颊红。祓禊山阴已陈迹，试将青草葄衰翁。

苍官愯愯护重岗，绿玉寒梢亚短墙。春事鸟啼三月老，路人风送百花香。蜂衙归去栏干静，江面飞来燕予忙。簿领堆中催白髪，不知闲日许多长。

飞云冉冉隔层峦，涨水茫茫失旧湾。自昔秋风悲宋玉，这回夜雨宿巴山。独行云峤双飞舄，谁置壶浆一解颜。世事人情随日改，不妨老子解痴顽。

羁旅情怀不自禁，清霜岐路马骎骎。一年明月最圎夜，千里故人常别心。幸有酒沽除是醉，更无人赏又如阴。寒蛩似识风骚意，伴我凄凄到晓吟。

龙鳞凤翼阻腾骧，仰首青云自渺茫。汉月满衣谙客思，巴音侧耳觉吾乡。金牛有路通秦惠，筹笔无功愧蜀王。祗笑无成谩来往，回头惭愧绿衣郎。

荒溪屈曲中郎篆，白鹭参差玉笋班。竿日已移三丈外，水云犹垛两山间。石桥梅萼余香冷，茅店人家晚梦闲。幸自归心过飞鸟，不须循指示刀环。

项没黄茆疑虎蹲，风摇脱木本浮云。忘机沙溆双鸧远，小景人家一水分。野寺钟声昏后寂，寒衣砧子夜深闻。山中悦老无亭榭，白酒长新橡栗肥。

自笑痴公日据鞍，谁令生不近长安。此条太乐非清职，何物先生祗冷官。背日潢污犹鼎沸，隔唇喉舌亦灰干。五浆不馈寻常客，却作行人一等看。

聊能半日止游缰，拂拂尘裾未涤黄。山揜谿光龙脊断，谷传天籁虎风凉。乱云过眼不妨好，细径入村何限长。独酌苦吟清意在，可怜禽鸟亦相忘。

秋叶春风自一村，主人高谊揖公孙。未容急去须投辖，却恐重来不置门。歌彻晓云归曲席，酒醒残月照空樽。何时下客腰悬印，西向偿君一饭恩。

梦中得鹿本无心，觉后人亡只见金。水出吐蕃分黑白，地穷全蜀隔幽阴。枯肠正伴空城雀，白首更为梁甫吟。急求贾傅今宣室，谁赋伤谗屈子文。

谷满牛羊路覆莎，翠编终日倦坡流。寺依石角高低见，水遶山根曲折多。风入长松零马尾，人藏病事设禽罗。方壶海峤知何处，纵得飞腾奈老何。

江左风流恐未真，南州人物竟成尘。全家莫恨瘿张丑，四国且图山作邻。小漏天光浑失热，绿槐树盖始知春。柴扉昼钥能高枕，一到华胥胜路人。

摩笄绿玉笋抽芽，卷地兜罗柳放花。蛱蝶团空飞锦绣，葡萄上架走龙蛇。河源曲曲无千仞，土室层层有几家。脱得身归银汉近，云津却拟问仙槎。

尾札泥涂贱此身，手提鸡肋恋虚名。芦花伴我头俱白，山色迎秋意转清。沙软马留金袅印，雁归滩列水犀兵。尚能趁得黄花酒，听取东篱笑语声。

入谷清光寒刮眼，远分苍树遶楼台。急锵环珮谿流迅，晚下牛羊雪迹开。山影不随云影转，竹声长作雨声来。野梅弄色何人爱，空抱幽香没草莱。

岸草绵绵一叶舟，野烟开尽水光浮。寺连野竹微茫见，溪出寒山自在流。愁里诗情随浩渺，鸟边春梦入钩辀。泉嘶石鼎新茶熟，且为山僧更少留。

山外浮云云外城，江边羌角水中声。九分雪髪功名晚，一寸冰衘去就轻。山与绣屏天刻画，兽编土宇地欹倾。早扶藜杖关头去，要向中州看太平。

已把荷衣换钓裘，不妨官柳系渔舟。提壶劝酒虽无意，杜宇言归却自由。十里江风吹昼梦，一川梅雨敌春愁。忘机鸥鹭休飞去，且为闲人更少留。

日落城空鸟少知，战场依旧昔人非。雪花笼石商皓首，枫叶满山秦赭衣。月入空罍人自耻，尘蒙西榻客元稀。穷荒石纽那生禹，料得当时殛鲧归。

深入不毛何所负，不妨老子解痴顽。九峰自积十年雪，八国犹遗六诏蛮。楸带绿垂蚯蚓直，苔衣翠滴鹧鸪斑。山前人事如麻麦，却忆孤城日日闲。

人情世事今如此，与作丛林眼目看。髀肉未能销犊鼻，溪篁先与𣃁渔竿。山衔落月金盘缺，马踏清霜玉珮寒。一十九年闲睡足，欲将春梦入长安。

矍铄从戎恃骨彊，旧衣褒博讵堪装。岁云暮矣家安在，月出皎兮山更长。锥子秃毛穷有分，碑颜没字老何妨。凭君为护痴儿女，白首相期乐未央。

貂裘紫帽日程程，不得修途一纸平。作雪晓天梅萼重，压尘小雨马蹄轻。随身诗酒三勍敌，入眼山川几画屏。到日未须投我辖，为烧兰水濯繁缨。

白云包裹石城赊，几度亲归梦里家。春入小桃浑绮绣，风回残雪半尘沙。唐贤碎泻真珠粒，郑老微明白杏花。莫道穷边无好语，二公流落亦天涯。

麦秋场圃面颜光，蚕月丝车茧水黄。豆饭饷田薅鼓住，田塍收水妇翁忙。明沙粲粲流泉慢，绿竹猗猗苦笋香。赩日不黔形自黑，剩收斗粉傅何郎。

个中适意即吾庐，可是秋来杖屦疏。碧树野烟连广莫，暮池斜照落函虚。天高雁迥字明灭，林杳笛寒声有无。喜见眉间知底事，近乡频领北堂书。

远意难随燕燕归，故园春冷杏花稀。虚名自古双蜗角，别业从来一钓矶。已后无人能立雪，他年知子可传衣。结庐薄有西山地，更遣何人赋式微。

年少将军师羽林，追奔翻为白头吟。不平豪愤三年气，未死英雄万里心。故国山川知好在，异乡风物许重寻。捷书不报浑闲事，西出潼关无好音。

北风过河霜雾深，冻入毛骨殊侵寻。行人已苦长安道，俗眼徒惭季子金。风月秦楼愁处别，莺花蜀国病中吟。莫嗤今日西归计，直为重安亲老心。

客宦乘流同木偶，入村随俗自猴冠。鸰飞原上正相应，豆泣釜中当少寛。貂阙长忧狗尾续，客来应借鳯毛看。陇西衣钵传无尽，熟看群儿现宰官。

周三千界贫无敌，垂四十年痴有名。不怕贵人讥巧宦，但教穷鬼笑难兄。异乡置酒能招客，晓梦还家莫计程。起写新诗归寄汝，尚余山月过窗明。

冷浆庭巷四时秋，巧拙时情不解谋。远客病容诗共瘦，故乡野水泪通流。稍辜破镜刀头约，尽失苍蝇骥尾游。他日江湖看生计，鸭头春浪一扁舟。

但知四壁有连珠，底事虚名更拙图。一{豆斗}病予犹百首，十年笑尔拙三都。霜风入颊休惊冷，瓦埦无油愿急呼。世上舌根皆识味，满倾终是爱醍醐。

旋补疏篱短短遮，郊居初似厌纷华。邻灯林腹几萤小，市路山腰一线斜。衰草缀珠看晓露，暮天飞墨数归鸦。怜君近岁头浑白，两泪临风数祭拏。

日脚归云到坐隅，冻禽唧{口栗}树扶疏。望穷野麦绿不断，春入山梅香有余。恐是滕公千载室，定无汲冢五车书。人间可乏贤公子，长铗歌成食有鱼。

拟握陂龙陟鳯台，厌闻远雁一声哀。霜干殷叶背林去，雨足黄云归谷来。蕙幛可能留鹤宿，草堂终待觅桤栽。有心培养山中桂，不束轮囷作散材。

共愁明月照空杯，莫逐时人溺死灰。百日酒随山客尽，一年春逐海棠回。门无辙迹草自长，燕不世情贫肯来。豆饭芋羮容易继，明朝花落不重开。

冷官厅外病阴阴，犹向西风拥鼻吟。梅福尽藏云外宅，陶潜难老菊边心。许因秋社前头雨，分与东篱匝后金。待到重阳不开放，却收樽酒去相寻。

冥寞元崖宅有神，冷香寒色漏天真。感深暖日常为力，杰出飞霜恐后春。千里故人何以寄，一枝幽意望谁亲。孤标若值芳华菀，羞与妖红碧树邻。

峥嵘泽国与烟村，饱见尖尖破土痕。稍倩南风开鹊尾，数烦夜雨送龙孙。平生直节初挥箨，后日清阴自庇根。残月莫云林外看，森森矛戟万军屯。

亭亭绿盖密回塘，缥缈青娥丽素妆。雪覆千年巢曳尾，风翻一曲舞霓裳。小槽酒滴随悭雨，北海樽空类亢阳。何事却妨彭泽醉，几时聊发次公狂。

瓜割沟分几战场，坎蛙穴蚁自侯王。鐡枪妄谓千人敌，溺器犹须七宝妆。诸国岂能臣癞子，九龙那得贮归郎。堪悲五十年来事，荼毒蒸民倍感伤。

羽林出戍死忘家，坐作行趋听虎牙。碧月初生弓入抱，青蛇不动剑藏花。风吹细柳旗阴转，日过寒谿阵脚斜。回笑书生头白早，空将笔砚战年华。

江汇潨流摇地轴，路穷九顶切彤霄。半犁好雨田香润，一簸残花春寂寥。土马未鬃愁败草，仙人得杖厌灵苖。与公莫论从前事，楚些游魂却可招。

撄心人事细如蓑，浑有童心奈老何。湿雪尽随哀泪堕，清箫不与哭声和。归休最病良田少，侵老终怜季子多。无命无才犹有友，但怜雄辩正悬河。

{走参}{走覃}云阵暮天低，家在云天西畔西。雪片未容欺白髪，貂裘不管污黄泥。梅寒花晚休吹笛，水瘦江空莫照犀。便有绨袍怜过客，不如春酿亟封题。

与竹他年仅有衣，敢愁天赋鲜岐嶷。拏乂不拜浑闲事，踉蹡初行更效谁。莫道汉家飞将种，那知天上石麟儿。若令新岁能翻舌，先寄城东老员诗。

髯老新诗锦自裁，雨绡烟帐玉屏开。风摩团碧阴云破，檐倒斜红晚景来。蚁阵争雄人未觉，蚊雷强聒夜相陪。请君日醉兵厨酒，千古英流安在哉。

青灯微火照寒更，不信儒冠误此生。翻觉广文官未冷，始闻工部辟初行。三年宦况秋萧瑟，一枕时情梦战争。思过故园寻故老，旋持春酒看春耕。

银涛千里引长吟，玉轸他年有古音。云起不知山有助，鸟啼争奈竹无心。画蛇可笑须安足，撄市堪悲只见金。莫与浮云较休戚，北窗棋酒夜方深。

业无家酿致邻翁，得有薪温引颊红。准拟片言能悟主，复求一饱定伤弓。诗书奴婢晨占𫛳，盐米妻儿夜送穷。早晚郊原莫零涕，动摇葵麦有春风。

博山灰冷一星寒，散乱文书少读残。夕饮清冰消热易，梦为胡蝶过家难。潘郎桃树参差见，沈老腰围隐约寛。雅量故应容懒拙，功名同向镜中看。

草色恩袍九品中，文章高步屈英雄。红莲绿水开新幕，绛帐青衿走下风。沛雨苍龙功已奋，翔云丹鳯路潜通。尘迷试问刘安诀，就学仙源点化工。

吴江冰散水溶溶，乍见山花襭眼红。六日春容归汉苑，千年桃树倚天风。预留黄阁朱衣吏，令侍商丘白髪翁。元圃长生新酿熟，一杯相属月明中。

请将龟寿卜椒觞，迟日花塼几刻长。千里煖风春梦好，半钩新月绣衣光。帝前动笏摇山岳，剑外行车映雪霜。湖上柳青归未得，里人争扫德星堂。

当年姓字列仙曹，醉逐西王折海桃。万策水平祥雾合，峨眉岚静使星高。泥封明日传清诏，台量何人荐佩刀。老去功成解金印，卧云闲笑一生劳。

乱红缬眼柳花飞，烟抹沱溪秀一围。北背美人占梦去，夕阳行客舞雩归。三吴父老传冰节，两蜀江山识绣衣。预草封章千百纸，此身明日接天威。

小槽轧玉逗琼浆，满酌金花荐寿觞。已有骏驹传骥足，莫辞持节下羊肠。护诗何处无灵物，报国新来有皂囊。要觅甘棠寻旧爱，莫云千里蔽柔桑。

五云入梦翠浮空，正在高阳巴里中。八叶蓂含天露绿，千年桃映海波红。流钱远裔争推晏，青史何人独比雄。白面门生指椿桧，愿肩华髪倚春风。

青锁沈烟暝著沙，芙渠云帐晓吞霞。南金人物无双士，宫锦文章自一家。赏过十分银汉月，采归千岁海桃花。蜀仙行劝长生酒，燕寝凝香碧雾斜。

自应骑鹤下浮丘，雅意人间事俊游。长久方壶新岁月，飘飖江左旧风流。岩椿骨老三千尺，佳气春回十五州。温诏趋归行有日，此封端是富民侯。

云麦供羞荐紫阍，里闾初识子威孙。千年海骨蟠桃实，六日天眉画桂痕。饱见雪霜威剑阁，行看松柏老夷门。石麟下作人间客，故有光芒扫夕昏。

虬龙金璧走天阍，下有高陵几代孙。赋掷玉声那问价，笔生春意自无痕。尚书补去由高第，廷尉除归不署门。元圃长生新酿熟，一庭椿露滴黄昏。

玉翰飞出汉江东，蜀道三年兴已穷。城郭宛然人未老，笑谈终日座生风。汴云归去觚棱近，珠佩收来汉月空。衰草寒苕更惆怅，乱鸦无数失征鸿。

何必庭皋木叶黄，秋风无处不凄凉。莫言短髪游郎署，且伴闲云入故乡。汉殿早瞻新日月，剑屏犹帯旧冰霜。一飞碧落三千里，还向瑶池浴鳯凰。

翠轺行色倦秋阴，且听新来泽畔吟。云起已知山有助，鸟啼争奈竹无心。斗光指客求佳气，桐尾收烟得好音。他日欲通千里信，西风吹雁亦浮沉。

新岁祥分葆羽车，老君抱送浃云霞。夏正更籥称觞近，蜀道占星故国赊。尚忆前时司玉牒，试簪明日剪金花。这回飞燕知恩旧，肯到寻常百姓家。

本来卿伯籍神霄，时与群仙立舜朝。邂逅吹笙云鹤并，等闲飞舄海天遥。在公载燕方称寿，厥日惟人只隔宵。黄阁年年春酒熟，商山皓首却烦招。

耳熟英声相见晚，解颜一笑尽天真。有鱼待客不妨醉，无玉藏花初厌贫。疏竹已留清夜月，好风先断过江尘。幽居莫薙庭前草，枕葄他时有故人。

水部风流小隐居，别来眼法定何如。雾中不见空峒子，世外空传珞琭书。今岁紫荆簪未得，后溪黄鲊食无余。素冠如遇文园宅，为我殷勤借子虚。

手调鼎剂作清凉，不秘千金肘后方。闲数岭云松自翠，卧听梅雨药初香。三山梦断黄粱熟，一迳莓封白日长。我欲从公结幽隐，不干泉石解膏盲。

凿到金轮水际通，绠长牛领血垂红。作梅后日看调鼎，拟雪前人欲散空。波素尽熬青瀚海，虎形不待盬南风。输官已足金籯满，坐咲骑驴困五穷。

及时瓜李任浮沉，畏景游云苦太侵。环县江流元渺渺，参天乔木自森森。七言妙语腾光焰，八法新题冠古今。闻道宵征最清处，风翻旌旆月流襟。

绮鸾衘诏碧霜林，按部归来听好音。卧看蜀云山历历，行游兰省夜沉沉。柔桑平帯三川绿，苍桂同铺百里阴。天子虚怀求妙道，肯令公负一生心。

烟老谿花几堕红，高阳闾巷接吴宫。禁墙钟断翻新雨，剑岭云寒想去鸿。汴水波声天地远，上林春色古今同。行观勋策知多少，河水安流敌帐空。

七里亭中酒满樽，野梅疏淡月黄昏。可怜白屋西南士，占得青春雨露恩。千载誓言飞将种，一生归报豢龙孙。年来佩剑人相笑，宁立孤风昼掩门。

老年鹤瘠玉苍苍，送汝难收泪两行。短褐尚存慈母线，义居初割紫蜂房。埙箎元自音声协，鸿雁而今羽翼长。别业未尝收菽粟，一家温饱待文章。

不用名矜自半千，高才十二许争先。乘轺远道三千里，下笔谈王数百篇。忠胆自能倾白日，决科时似选青钱。山城送别无他祝，早属登瀛第一仙。

一笑行抛汉水湄，野梅残雪照旌旗。啼莺未与春先去，归骑犹呼雨自随。干禄且优垂老姊，穷经自有起家儿。后人觅得松岩石，先刻寒生送别诗。

平生和气满襟春，往事飞凫自在身。风伯已驱天上雾，鳯书仍起汉滨人。一鞭草色吟青嶂，几刻花阴梦紫宸。从此唐衢哀世泪，为公无复更霑巾。

欲挽行人入醉乡，残春岐路日偏长。花容贴雨蜂儿静，麦浪翻风燕子凉。心计已高刘晏幕，恩波终戴召公棠。去思正伴东溪水，听得潺湲更断肠。

诸郎春鬓绿𩭹𩭹，阆苑幽人为指南。大率已经平子目，未应更与阿戎谈。夜萤扑案光分烛，秋水挼青色染蓝。的见松窗珠树客，碧浔龙颔问谁探。

晚闻佳客过烟城，抛檄归来扫榻尘。连骑莫忧原叔病，食鲑谁谓庾郎贫。定因残雪寻穿履，聊觅江梅遗故人。重与论文在何日，自应乘兴一相亲。

不知暗室鬼揶揄，曾入鱼凫伴蠧书。分背雁音清汉远，动帘风竹故人疏。小桃烟老三年树，白马原空百两车。消去泪流冰箸若，待凭浊酒一樽余。

忆访东坡旧隐居，飘飘儿侄几家书。闭门草牍人谁识，抱膝吟诗客自疏。枳棘那栖云表翼，壶浆争劳雪中车。穷愁定笑江干尉，瘦骨空长六尺余。

冠盖相逢好驻鞍，况知北陆已迎寒。诏归未觉尧天远，星应休辞蜀道难。款听话言敦夙契，更催歌舞奉清欢。殷勤莫惜通宵醉，归约松梢月影残。

碧江青嶂冷翻光，水镜冰壶照座凉。舜日有时琴自动，鲈鱼何处鲙飞香。竹开细尾搀先出，雀引新雏底事忙。老去得为裴度客，旧来频过郑公乡。

诗成椽笔一何工，元有英声妙洛中。已是少师扶日手，更看公子钓鳌风。书云宝䇲开新瑞，脱木香山堕晚红。经济通才犹补外，与骑星鹤问圆穹。

四时秋色可春回，古锦囊空信短才。纸尾依随丞不负，天西穷绝客何来。顽云垂翼山碉暗，乔麦饶花雪岭开。投老播流情味恶，孤城移作望乡台。

年少文声许过秦，仕涂便失自由身。初思鲈鲙翻归兴，不见仙槎却问津。道德千言遥胄事，文章万丈当家春。鱼从丙穴如收得，更与张华细辨鳞。

漆园梦过感天涯，坐客元非借齿牙。小杜阿房终是好，沈郎雌霓不容差。岂羞东郭先生履，行谢关西孔子家。五斗折腰闻道晚，未穷摛藻胜春花。

手匀沉实伴兰荪，著壁青烟未有痕。掩鼻新来憎甲俗，拂衣无处避膏昏。不成乱臭须持枣，却恐偷生误返魂。寄语山间郑夫子，年来悬麝厌当门。

人在坤维久覆酰，故教使节出天西。后来武库成清职，平日家风归品题。欲见流钱凭马策，稍闻刮膜待金篦。鸰原曾冠仙鳌顶，应觉人间太华低。

文章摛锦已堆胸，直指威声俯仰中。蜀部星高千幛静，平舆龙起一渊空。阅人妙学函明镜，飞镝清心本素风。垂手污涂收酱瓿，为怜识字老扬雄。

茅屋阴多麦化蛾，西山云重雨流禾。未闻回也改其乐，解道虞兮奈若何。身与前村孤堠远，泪随流水一溪多。文章生世元无力，半岁边城伴枕戈。

伯鸾翠构元临市，靖节幽居最近朝。事过自余安水石，客忙何至走渔樵。价高少室仍休问，径捷终南更易招。岭上有云如可寄，肯将台鼎换箪瓢。

送腊温浓万井同，筠舆犹走万山中。曝成枯菜依檐白，染出春衣映壁红。掩豆豚肩仍岁俭，传觞酿瓮几家空。不知新岁招陶否，待向江干送五穷。

而今漫叟正聱牙，无复新诗赖碧纱。行驭乘风方少快，归期破镜尽从差。月头渐黑山云{匚盍}，雨脚更斜江路义。寒士规模新宰相，这回行处亦堤沙。

老于春事无交涉，退作淘金榻底沙。蠺到两眠方健叶，柳成三倒却飞花。小桃涨浪堤痕润，绿麦翻风燕羽斜。不得毫厘稽古力，起人松竹问谁家。

直向忙中得少休，一生缘分属清幽。好山不许寻常见，野水从教自在流。种竹养茶双碧重，有僧无客四时秋。当初着眼如低下，不识光芒射斗牛。

骑马黄尘本不知，作新轩榭发幽奇。缬云山色屏千曲，绣地花光春四时。涤器讵须能赋客，力书自有起家儿。心肝呕出无空处，一宿相酬不废诗。

万个当时几席深，想摇寒碧邃阴阴。青山甚富犹藏石，焦尾曾收更爱琴。篱脚稻花香遶梦，云梢桂树色分金。他年寂子如更变，佛法从来不离心。

道人筑室不草草，燕垒蜂房断有才。细细转泉萦屋去，疏疏栽竹放山来。琴无杀意客何惮，士怕移文车自回。清夜不眠留迟月，噪天耘鼓急如雷。

随身刀笔快投空，黄鹄凭君放出笼。野马已飞樽俎外，白云端在笑谭中。太平老将辜三略，迟钝参军得五穷。近日半聋并半哑，莫将佛法问庞公。

山色从来不世情，水光分与万家清。连云种竹官租薄，入谷收茶野屫轻。小雨结缘留俗客，好风吹梦过江城。这回劝饮休辞醉，后日西山第几程。

宰官得度却无能，直断曹溪一点灯。脱体化为牛马走，只身归是水云僧。晚烟破灶迷村落，桴鼓哗空走稻塍。弄水看山元未足，半规初月上觚棱。

筠马梯空正肉飞，山幽鸣鸟自声微。地趋玉嶂新朝眼，岩织天花欲坠衣。云木绸缪青羽葆，窦泉零落小珠玑。重来且与看华表，秪恐无人识令威。

新雨初平万顷波，移家归去旧烟萝。三年邻里定相笑，八斗才名岂是多。地近聊为分袂别，酒醺闲作扣舷歌。晚投方丈虽岑寂，客喜谈玄自见过。

村落萧萧烟雨收，鹑衣寒竖挽归牛。平生脚力未到处，当路贵人安肯游。蹶失马蹄无限恐，荒凉僧墅不胜愁。北窗季弟还知否，一夜秋声已白头。

曲槛横桥尽落梅，春风草木自承恩。一身初逐断鸿去，百里犹余残烧痕。回首锦谿花柳市，那如山寺水云村。鸣驺喜色知多少，白髪双亲笑倚门。

徐卿才力已无双，几日飞书约渡江。岸石有纹欺锦绣，野芦无数认旌幢。酒投渤澥难招偶，诗筑长城欲受降。玉麈清谈更通昔，定容寒月半侵窗。

俯槛微歌猛虎行，暮楼钟鐡又铮铮。好将石剑磨三伏，自有巴猿报五更。种竹养茶家计薄，依山临水国风清。张王左道曹刘战，只此祇园不识兵。

暮钟晓磬杂啼鸦，尤觉幽栖与市赊。风力吹回千嶂雨，柳阴遮断一谿花。苍皮树瘿何妨丑，横水桥虹不厌斜。夜半春雷乱车轧，不须鸣鼓助惊茶。

绿筿寒松小翠微，鱼声寂寂鼓声稀。山头远见龟屏出，海峤谁迁石笋归。欲得鬼神添岭桧，却愁风雨断天衣。醵钱欲作翚飞观，一钵无妨厌蕨薇。

天然素质胜铅华，一握青丝过老鸦。信手画眉成柳叶，移盆贮水当菱花。长忧夜雪侵肌骨，不识春风到齿牙。媒妁近来趋势利，终年元未适良家。

急向空花认此身，莫因宦学苦伤贫。迟迟海菓未成子，忽忽荷衣看作尘。玉有细疵那觉病，谷无雌虎自生春。还家少鼓男儿气，麈尾驱牛笑煞人。

千岭分岗一岭西，一峰骧首万峰低。仰看木杪楼台小，犹听云端甲马嘶。暮角回风吹落叶，晓暾笼树转寒霓。要知血食无穷处，阴壑藏雷水遶谿。

缥缈团空翠一围，丛神社鼓日相依。阴天几处看云阵，夜雪何时化鐡衣。鸟鼠莫栖新蘂殿，风尘从染旧龙旗。门前汗马蹄翻玉，犹似当年力战归。

高鸟无余弓自除，由来名盛不堪居。易挥道左降王缚，难弭朝端谤箧书。更欲平吴功未就，可怜出蜀智何疏。鳯台山月知冤魄，夜夜停光照故墟。

磁钓翁宁傍钓矶，且当兀坐小盆池。模形陶氏不须怪，入手苍鲸未可知。风雨不渝端此志，江湖归去定何时。闲惟秋水磻谿客，船入芦花笛卧吹。

无心不自任公子，手引龙鱼敌万钧。瓦解弟兄惊坠甑，块居烟雨胜流人。非关钓誉虽攘臂，未欲垂言却卷纶。更与甄陶一坏土，铃斋相伴岂无因。

晓禽聒起坐薪床，梳裹斑丝短短苍。瓮面拨来蛆子白，花心飞出蝶须黄。游蜂声沓晨衙退，细篆香萦碧线长。已约邻家来小饮，是中容得次公狂。

世事不知浑井底，巴音犹在已天涯。攻愁有酒杯吹浪，报喜非春烛自花。贾谊长才空赋𫛳，东陵余地欲栽瓜。诏书许逐阳和至，宁乞西山度岁华。

朝来喜下鹿头关，谁谓追奔匹马还。意气已无豪愤态，梦魂犹在崄崎间。白云亲老愁归计，明月知音笑病颜。天子已筹西夏策，将军未易许安闲。

常记秋登跨鹤台，儒先杖履共追陪。如公已到蓬莱上，过我又分符竹来。往事已成千古话，遗风空负十分杯。依依正尔重阳日，襟抱何时得好开。

堂上高人解赏音，孤根未放草来侵。不妨此后颁春力，却得从前爱日心。模腊曾看黄淡淡，试妆犹恐晕深深。而今驿使行如织，听取新来塞上吟。

平时化力与扶持，莫道春工未肯私。暗有浮香通淡月，瘦无寒叶到空枝。腹中太白何多锦，句下韦郎自不知。阴谷未开公见否，葭灰暖律更烦吹。

能向风尘识马周，新丰饮尽得相留。后车惯载胡王缚，衰草频惊战马秋。灵武须公来辟土，桃林他日待归牛。承平卫霍知虚老，剩著新篇继日休。

太平事业按商周，麟阁仪形待子留。壮士长歌三箭定，鸱夷归老五湖秋。生涯底事空藏剑，英气平时已食牛。歌扇舞衫今太寂，暮云佳句敌汤休。

𫄨葛皮冠萧隐居，溪山随我亦名愚。调和得所弟乳酪，丽泽不均兄瓠壶。晓雨莫偿双泪落，夜灯常照一心孤。阿松活计今多少，试问山前几木奴。

一掌巍然占碧巅，分明高举欲擎天。升沉尽待招携力，指点都归造化权。好与清霄扶日月，莫留寒嶂弄云烟。不知千古兴亡事，屈指而今是几年。

北窗冰硏碎鱼鳞，未伏徐翁笔有神。止酒诗成三迳晓，买山钱就一家春。饥鼯如市莫欺客，穷鬼作朋终笑人。未敢移文谢逋客，且看除道过蒲轮。

璧月尘昏琼树秋，无从百媚一回眸。荼{艹縻}香度梅妆冷，鹦鹉声低玉笛幽。唾背但能知祸水，逢春且莫上迷楼。归来安守无盐女，不宠无惊共白头。

鬓丝萧散忙蚕月，笑靥匀停喜麦秋。落照已斜犹曝茧，故人未渡莫横舟。屋欹云影长年见，枕压谿声半夜流。料得此生无好梦，却胜终日有闲愁。

筠舆百曲篆谿湾，润麦催花小雨悭。𫛸𫛞弄声知境静，秋千垂影见春闲。一生瘦骨几随鹤，万事无心却爱山。为濯小槽收重碧，扫除东阁待翁还。

诗情冷落接坰荒，鸟语钩辀伴日长。山馆花烦蜂蜜重，溪桥雨润燕泥香。鄂君被暖春回帐，犬子琴闲月到床。醉里要归何处是，无功犹解记吾乡。

天涯一角见重阳，萧洒西风客断肠。麻纻未更今日白，菊花还似去年黄。陶潜把酒重开解，宋玉临墙乍感伤。借问龙山歌会者，座中谁认绿衣郎。

殷树葱笼绣晓暾，马蹄东去乱冰痕。世收征诏藏商谷，家有新功刻禹门。太白夜郎初辱顾，冯唐汉殿欲承恩。南山报喜通啼鸟，明日荣归鹤有孙。

年来初识小冯君，鞭靮何妨驭晏婴。三世卿云涪水秀，一门巢许蜀山清。飘零殊幸逢公子，邂逅相看不世情。入手华标归早晚，愿扶藜杖出山迎。

不须回首汉皋亭，白髪愁催却易生。好梦先依鸾仗去，此身聊伴剑云行。随辀芳草真无赖，送客黄鹠似有情。故国要知何处是，望湖楼下锦衣城。

玉翰飞过汉江东，蜀道三年兴已穷。明日登山临水去，故园啼鸟落花空。闻今自草延英奏，合下人推长者风。燕麦兔葵初乱眼，欲将修翼问归鸿。

翠羽颁书出紫皇，残春岐路日初长。花容帖雨蜂儿静，麦浪翻风燕子凉。八叶世家方越古，二王振鹭已成行。行行才业知多少，千里吴天水满塘。

边公春梦昼悠扬，借有新嘲不汝妨。杖屦未经桃李树，棹歌空忆水云乡。子规啼去花应好，燕子归来日渐长。稍学渊明惜名酒，扫除斋阁待君尝。

野鸟啼春稍觉空，马蹄何故万山中。树连土雨微茫绿，花入麦秋零乱红。北阮不知贫气味，谪仙元有旧家风。正须洗出青青目，看取新来塞上翁。

参军龙钟大可笑，清圣寂寞何所中。往事几随山影转，此生元与浪花同。金銮视草人安在，曲水流觞迹已空。早晚北风吹得去，欲参云汉问鸿蒙。

碧霄已觉少微明，帝所行看召老成。好梦谩依淮水去，秋风空见雪山轻。衣冠几许披云雾，父老于今识弟兄。黄阁他年开月旦，想公终不解忘情。

转蓬孤鹤昔流人，千里楼西客此身。江海相忘鱼自乐，雪霜已过树回春。长安索米非方朔，谷口耕云待子真。收拾从来忧国泪，太平无复事沾巾。

恩光渺渺似涪波，湿雪欺梅奈别何。敛尽寒威离两蜀，播将春色入三河。轻装旧槖黄金少，故国新丰美酒多。不负一生经济术，他年元鼎解调和。

未觉乡关岁月深，转山旗影缓愔愔。远人愿见乔卿服，支邑曾随子贱琴。摅散幽阴千古恨，发明忠义一生心。冰清不屈二天庇，雨化宁逢三日霖。

理官食木遥遥胄，一姓而今万顷麻。浑道娄公能耐事，惟余老子未通家。行经阊阖云生足，归到方壶雪弄花。休丐一麾江海去，且扶尧日度清华。

飘零愁杀病参军，点点黄泥渍帽裙。藏火解销秦地铁，骑驴重数华山云。儿号惟有韩司业，官冷谁怜郑广文。身世泡沤浑道得，请君一笑北邙坟。

芳菊江藜泣冷烟，秋风秋雨老行鞭。尝依故国横经笥，犹忆南堂乞火仙。月瘴稍昏斜谷路，渔竿空倚北谿船。有钱他日邻枌社，待觅嵩阴一顷田。

妙龄壁水兴何穷，投笔幡然定远功。宝仗初依金碧辂，铁鞭闲静海连风。萱堂归去椒觞近，珠珮收来汉月空。明日紫骝嘶晓雪，故人端在乱山中。

柳映平桥路带沙，行人归思浩无涯。临岐萧寺琐苍竹，催客杜鹃啼落花。千里乱山云自暗，一谿流水日空斜。伊予最是多情者，为拂前题置碧纱。

绿筿欹墙叶叶声，夜凉风细露华清。飘零何幸逢公子，邂逅相看不世情。拟向伯伦求酒颂，不知东野解诗鸣。三峰峰下文章伯，应忆当年阮步兵。

岁晚随君色色无，嫁时我自有琼琚。借令值客休扪虱，幸未能诗勿跨驴。宁与渔樵安旧隐，莫言封禅著新书。夜寒憎见牛衣泣，起执晨炊触釜鱼。

岩前曾考腐斤樵，洞里仙人不可招。龙睡有时悭小雨，春长无地觅灵苖。与攻中散平时懒，更沃文园异日消。调鼎和羮须玉液，预私清泚注轻瓢。

疗饥宁采故丘薇，真陋羌夷讵可依。火日四山犹堕雪，鬼林六月不单衣。药残花萼归方册，狨老金丝触祸机。倒指瓜期今已足，早修云翼背西飞。

贵口轻翾意自融，鸣柯芥羽逐春风。猗欤宋氏青云器，师我缁川白髪翁。沃壤可彰千载义，旧窗空负一生功。新阡无用栽凡木，待看奇才长碧桐。

舞鸾雏鹄已先飞，曾倚西山泣晚晖。老去儿孙雄北阮，古来门户占乌衣。萧萧华髪犹供祭，历历清谈又解围。洞口仙人招白鹤，玉翰何日与云归。

七十飘生世所稀，初休利锁便忘机。清朝有子方干禄，白屋无尘自掩扉。高论竞推猗顿富，梦魂翻逐楚庄飞。素车白马春郊道，鸾鳯相呼旧穴归。

何必他杨重蜀苖，关西华胄固遥遥。大成殿老身先倡，贝叶书成血未消。金马祥光开旧地，玉虹寒影卧新桥。伟翁有子全忠孝，行看珪璋荐盛朝。

善颂堂下几生刍，{牛羊}牱墓西千辆车。邑人清泪堕不已，食客行歌悲有余。家法新增小戴礼，生涯半用计然书。平生阴德知多少，势等岷峨报亦徐。

长吟清啸蜀江干，一尺霜根向物寒。吾道祗知尊孔子，奇书何用学刘安。玄谈客去虚方丈，碧落雏归迅羽翰。晓月流星无处觅，断云空着子陵滩。

玉翰飞过碧江东，露泣三荆向晓风。贝叶尘生昏旧绿，蘋花烟老堕疏红。鸟沉孤影桓山外，虫返青冥壁水空。德范岂惟坟上土，传家清训是无穷。

吴楚云帆万里风，元歌来哭旧江东。梁城皓鹤千年恨，蜀垄青松一梦空。滏水波声天地远，灞陵山色古今同。碑阴且刻东坡语，勋烈将收国史中。

闺门秀色擢冰清，行佩兰苕八十春。传道先生为择配，起家著作不忧贫。金花贴子分双轴，子舍登瀛有几人。千仞龙华松竹域，妇姑虽死亦相亲。

旧池龟去必巢莲，龙隧愁看锦水边。肯与玉人俱远宦，自怜王母已高年。松窗弦诵亲曹叔，秋月家风起郑玄。仙客立朝何所恨，自缘退有可耕田。

妙年词墨一何工，汉苑家声戚里雄。居避飞尘门似水，客投漫刺袂生风。香消绛帐鱼难蠧，月照银杯酒不空。阳报岂须穷宝箧，鳯雏行看赤霞中。

虚名毕竟耳边风，梦入巢由事一空。贫窭未能防鬼笑，悲哀端更遇途穷。胡沙十月惊弦雁，水国三年食蓼虫。得似此身无好味，病余明日即衰翁。

林间风气杳无踪，欲遣谁人慰病慵。丐友何颜堪著论，祭拏无泪可沾胸。不知心逐摇摇旆，反为官怜楚楚松。最是少眠多念处，暝鸦残月五更钟。

俗意未能免，高情谁与论。惟怜今夜月，依旧照衡门。

花尽蜂腰痩，风低燕胁凉。云衣迷远岫，烟幕蔽柔桑。

吹来槐荚细，过去杜鹃悲。惯客久无念，送春闲有诗。

笋成森碧玉，麦熟敛黄云。村酒不堪酌，一杯能易醺。

柳桥通窈窕，客辔按玲珑。蒲剑一谿绿，酒花双颊红。

蜀国山河在，梁原草树深。暮云千里色，无处不伤心。

鸣蛙千鼓吹，修竹万琅玕。日下欲归去，谿光生晚寒。

线绕参差路，云封咫尺山。寺僧初怪客，三日窃优闲。

野水无穷意，幽花不断香。残春孤客恨，惟与汉天长。

山翠围裘领，谿声响佩环。终年无俗客，不用掩松关。

野鸟休惊起，浮云莫厌看。松萝秋后碧，岩谷暑中寒。

石髓门前水，松风谷外钟。迟迟半轮月，未忍出双峰。

稍治寻山屐，初裁半隐衣。声声杜鹃语，犹劝不如归。

吏部虀盐满腹，先生苜蓿盈盘。珍重寻常痴客，不作膏粱眼看。

食荠已甘予口，送荼聊苦君肠。见说舐砧无分，借令轑釡何妨。

黄精末有积雪，晚菘犹帯寒烟。虽辜主父九鼎，不减何郎万钱。

增添庾郎方丈，掇拾仪休弃遗。但令门人学圃，不妨夫子下帷。

浓扫清阴一壑秋，眼光新困仲宣楼。等闲欲作东山醉，却为苍生不破愁。

洗遍山光暮雨收，落霞孤鹜点清秋。蜀天地暖知无雁，不怕愁声稳上楼。

身离梁苑初蚕月，脚蹈秦云已麦秋。要见使君恩惠久，滔滔长伴汉江流。

梯天悬阁马行空，旌旆悠悠照谷红。灵鳯阴寒春过晚，万山犹有牡丹风。

冰壶旧映蓝溪玉，璧乘曾依白帝城。明日武林山下路，过桥唯有杜鹃声。

太平天子事东封，洛苑回銮访侍中。自古相门终出相，试持圭璧近重瞳。

雾豹平时岂一班，定将清对领威颜。东南民病知多少，莫把皇华误出关。

行入云衢路未通，主人明日复观风。几声寒鹊江村暮，烟雨潇潇失去鸿。

悬知九折自成医，痩骨绵绵尚胜肥。引睡文书满床榻，病儿犹枕乐天诗。

莫倚行台怯酒醺，一杯父老送殷勤。白云岭上虽无数，未敢持来玷使君。

渐横碧落快秋风，回首云山几万重。明夕长亭新梦破，乱鸦残月五更钟。

解颐诗训忆趋庭，四十专城发尚青。屈指世间无此乐，路行争看老人星。

不羁风韵有萧郎，白傅新诗已满筐。烟薄露寒虽写痩，自应清节也凌霜。

金阖铜枢唤仗开，越班侍从荐高才。一鞭野色身何处，芸阁清风待客来。

玉镫惊骦趁早朝，天香成阵暗蝉貂。平云无复偷闲到，溪阔烟深锁市桥。

无限秋容入跨鳌，使君山色两相高。半生笑尽迎逢辈，俯仰随人效桔橰。

自怜痩骨饮冰寒，惆怅相逢下眼看。闲想显人应笑我，道傍初试折腰官。

青草山头一万家，那分下泽有龙蛇。不知明日都门客，肯与东风缓颊牙。

登山临水送将归，身荫甘棠手挽衣。不似塞垣来泣别，傍辕犹怯使君威。

锦里园官供菜把，草堂诗客重伤贫。一杯野老夸芹美，笑煞从来食肉人。

雪丝雾幕晚阴浓，还隔家山几许重。引睡凭君一樽酒，欲将归梦过鳌峰。

避雨燕儿晴又去，趁衙蜂子晚还归。西轩一枕无人唤，零落桃花绕梦飞。

绿云山麦层层绿，红雨谿桃处处残。老去见花如隔雾，可堪不得雾中看。

松岭晴烟明冉冉，石桥融水暖涓涓。老翁百事无心计，秪有寻春似去年。

东风桃李年年在，化国光阴日日长。试数开元到今夕，几经繁盛几凄凉。

年少刘郎初见时，似笑东风三两枝。刘郎白发欲再见，前溪落尽迷佳期。

小桃弄色仍千本，流水飘香又一年。何必人如花灼灼，但教情似水涓涓。

太真欲泣君王羞，一枝帯雨春梢头。年来乐府不栽种，淡月青烟无处求。

分得清浔白玉芽，旋抽绿柄信欹斜。当时荡桨耶谿女，可是无情笑隔花。

斜雨逆风昏旧字，是中能有几人知。未言温室栽何木，先向忠州教竹枝。

遥天孤雁泣离群，叠叠秋山更莫云。孤雁足添迁客恨，相逢赖有小冯君。

巴山雪树惨黄云，剑甲参差百万军。不用寒光苦凌铄，若论官况冷于君。

江云不与山云接，土雨还因夜雨消。独上天台肆遐瞩，故乡只隔一山遥。

汉苑何人侍翠舆，锵锵环珮杂璆瓐。刘郎带笑大夸客，此是予家千里驹。

玉腕腾云黑雾开，穆王八骏如驽骀。逸气飘飘长不已，重闻汗血下天来。

芙蓉城下多埃土，却逐刘郎上天去。峨眉一顾一回头，明月东风在何处。

冷饭残羮属与谁，其他消息问谁知。竿头一步饶师进，不是当年去得迟。

浪激冰花漱大堤，山回云影照寒溪。一生怀抱无人见，又跃芦梢困马蹄。

浪仙句法得全功，崔子区区立下风。客塜相望归不得，青衫憔悴两君同。

倦飞好鸟下荒陂，不见骑驴主簿归。林杳笛寒声愈细，为寻牛背一蓑衣。

尘埋鬼笑有无间，多少真痴不贵闲。白日舒长问谁老，几将春梦到三山。

绿茵春葄暖无加，醉眼蒙茸缬万花。闻道芟夷殊不恶，直须着意认兰芽。

浄室归来自冷冰，矜持笔砚更非能。假令一笑人间事，大似当年碧眼僧。

茂林侵路能藏寺，乔木参天却见楼。山石因循云外老，江声掀扑屋梢流。

杜宇啼愁连谷暗，嘉陵流恨接天长。路人要见行人喜，看取眉间一点黄。

碧流未到小池开，半亩筼筜荫紫苔。迟日暖风留不得，乱红飞去燕衘来。

眼缬蒙茸真草木，春归广莫自文章。妙回玉指香罗密，只许杨花傍小床。

溪光山色浅无痕，荒树平芜见几村。只恐重来春自去，梨花吹尽月黄昏。

田界纹楸看绿玉，池分龟兆渴清泉。水曺载酒非无意，小雨留人信有缘。

迎马玉簪看作竹，浸篱鸭绿已盈沟。田园秀润吾无着，却要江湖一小舟。

钵囊有润何癯瘠，鱼鼓无声太寂寥。更向冲衢见车马，可能不过虎溪桥。

梅雨冥冥湿钓船，失群寒鹭下江天。一声长笛无穷意，自叠渔蓑白日眠。

篷窗几点落梅花，旋觉春容放草芽。莫上江楼发归兴，断霞衰照起寒鸦。

小沟水縠漾晴晖，上学儿童短褐衣。犹记飞泉山下路，会成春服舞雩归。

筠尖侧侧度朝晖，别泪潸潸渍客衣。儿女殷勤怜我老，登山临水送将归。

脆柳飞花弄晚晖，云罗云纻试春衣。个身未便长为客，化鹤千年亦一归。

蔷薇老麝隔云香，濡袖阴岚翠滴墙。花树参差山月出，欲寻幽迳导韩郎。

迢迢不断古江声，何似当年奉倩情。小玉拂屏沉火灭，便随闲梦唾虚名。

绿帢纒头锦束腰，阵前谁数霍嫖姚。何人与扫红蕖嶂，留得周郎伴小乔。

步步金莲何可得，朝朝琼树有无新。那能寇录逃名姓，早醉长安一息春。

玉人鹤骨马龟肠，白日贪晴夜趁凉。谁道飘零大荒远，此间犹是蜀封疆。

帖崄缘虚知几蟠，小山细水入平寛。云何瘿妇翻相笑，土木形骸亦属官。

初排阊阖欲朝天，流电追锋急召贤。延阁鳯池风月好，不须回首望筹边。

四海倾瞻调鼎手，朝廷侧席待伊周。江城父老休遮道，可是星车肯少留。

张公论事力回天，明日延英席自前。秦甸江西劳马策，此回不计地流钱。

公子诗成轻万户，将军诺重过千金。不烦县令前驱去，回采坚珉刻醉吟。

天子清闲问侍臣，当年张姓复其名。金瓯已洒银钩字，庭下宣麻不用惊。

燕子楼成月满栏，缕金衣就酒翻澜。从前乐府知多少，再到东山记谢安。

光芒先已动台躔，子舍修书正妙年。奏对八砖看白日，文章万选敌青钱。

谁将蜀柳赠行人，曾伴灵和殿下春。笑煞后来门下客，风流不似迺翁身。

龙蛇飞动从椽笔，昔看公孙舞剑来。何得却知颠草妙，为随宾客到金台。

倾倒怜才出至公，吹嘘牙颊自春风。寛和肯问车裀吐，涵养须知内史聋。

林园暖日注蔫红，啼鸟重来树亦空。莫道主人无意在，解将篱落护春风。

已将归骑逐东风，家在岷峨第几峰。应是故山猿鹤啸，主人归得已龙钟。

浑道无情易别离，袖痕看取泪燕脂。阳关三叠何须唱，正是征鞍欲去时。

且倚东风拼酒酣，莫将食口配春蚕。还家更有无穷兴，曲水飘香满舍南。

暖雾团云晚气酣，柅车游女密于蚕。锦城行乐忘归客，家在鱼凫碧水南。

夹道红英碎缬鞍，文园春满带围寛。双轮不解生方角，祗作繁城数日欢。

市酒郫筒去未还，宗人厚德敌刘寛。田歌社舞生惆怅，聊向樽前佐客欢。

怜君醉里赋新诗，皎皎风前玉树枝。在处相逢开口笑，一生能有几多时。

楼前燕子不知归，楼下莺啼碧树枝。丝管未收空梓泽，恐君还有断肠时。

去岁龙城乐事多，楼头乞巧傍青娥。今年织女知何处，不见星郎送渡河。

江枫摇落市烟青，石壁方严水面平。若问滩流何太咽，定随行客学吞声。

三年两到只忙忙，谁道云山得久长。松竹有孙龙蜕骨，人生头白是寻常。

风卷寒云雪压船，楼台隐约隔明烟。黄庭掩映桃红篆，静看双鹅一水天。

洛阳二月三月春，车轮马足飘香尘。金钱散尽花不见，买得桃李犹非真。

祇许青松约岁寒，姚黄魏紫偶盈盘。晨妆休插无盐鬓，送与文君卷帐看。

弹杀能言笑解颐，载归招谤问谁知。难随白鹤同时放，且伴黄粱一处炊。

曾泛黄花竹叶轻，更循篱下数繁英。主人已后荒三径，狂客从前号四明。

垂天云影暗溪桥，寺野人稀自寂寥。游梦已随飞叶落，乱风吹雨竹萧萧。

茂林何事锁孤烟，开出澄光见碧天。江水不流廉节去，清名长解胜贪泉。

黄金六印岂关身，宝藏盈居亦诉贫。不到盖棺终未定，可怜多少过桥人。

世路沉迷正厌醒，故山洗出缬龟屏。已因丽句迎门笑，更得疏篁作眼青。

手举离筵第一杯，冬冬船鼓看忙催。恰将幽梦归山谷，苦杀篷窗雨唤回。

观水观澜见会同，人情难似水朝东。寄声嘱付王家老，深锁堂前翡翠笼。

江干平日重回首，楼阁参差目饱秋。世事从来错经意，一生几误转船头。

桂华已出海边山，雨叶翻光作夜寒。陶令骨清无鼻息，苦吟休倦倚阑干。

万里层阴宿雾消，冰轮初上镜天遥。此时仙汉栏干曲，竹影梅风笑寂寥。

朝朝骑马走江城，晚弄轻烟暮帯星。应笑北堂穷处士，遶墙空觅聚书萤。

空使秦人笑沐猴，锦衣东去更何求。可怜了了重瞳子，不见山河遶雍州。

美人怪我长为客，青雁传书不肯开。向道在家贫亦好，恶教风雨送归来。

独咏沧浪古岸边，牵风柳帯绿凝烟。得鱼且斫金丝鲙，醉折桃花倚钓船。

曲崦藏云树老藤，碧山秧稻一层层。回寻二十年前梦，犹是当时识面僧。

远碧涵空暮天阔，落日愁人船不发。多情何处雁西飞，凭寄天涯尺素归。

伯绍壁间遗迹在，雨昏炱蚀逆风吹。何人借与云岩石，化作人间堕泪碑。

涨急滩流随眼落，市忙乌合转头空。一年三百六十日，却有半年闲守穷。

主簿骑驴云外去，山僧吹笛梦中来。行人不用重回首，自有东风播鳯台。

疏雨轻烟忆故林，一生难惬子由心。未须迳化陂龙去，留作甘棠异日阴。

浅梢疏节任萧郎，正向祁寒敌晓霜。清兴未穷僧已老，自遗山色与溪光。

矮陌穹庐青匝地，垂杨步幛绿藏桥。无端惊耳西江涨，十里雄声学海潮。

爱山不道妨行色，碍眼仍须彻帽裙。愿借仙人白鹇尾，自家亲扫北山云。

茂林修竹平夷地，牧马藏兵战鬬场。死节不知师李固，溺冠惟解法高皇。

石窦涓涓函丈冷，海云叠叠暮山低。秋风早晚惊禅定，肯为陶潜一过溪。

云梦擒王终猎狗，芒砀龙子讵蟠泥。前知妇女磨英气，亦率萧公早过溪。

叶叶飞秋声自来，萧郎国有不羁才。西山昨夜虎风恶，大折一枝无处栽。

乱石崖边花蹙锦，鬬鸡峰下麦翻云。青螺着地山浑翠，丹饼乘天日半曛。

石壁冷磨闲日月，松棂平觉远山川。便将小纽双龟印，试换禅床一觉眠。

醉头兀兀接篱斜，客宦归来赋白华。小洞方池初着意，坐看梅雨数残花。

青盖行春踏雁沙，连山旧烧起新芽。马蹄何处穷余兴，犹有谿山一树花。

底事安仁易白头，一鞭行色伴清鸥。抽身簿领穷清兴，唯有江天倒射眸。

柳花榆荚半飞空，燕子衔来尽落红。日与长安俱未远，可能提榼问东风。

西风晴野快扬鞭，临水骦驹惜锦韀。萧寺凄凉几不到，巨楠苍桧碧参天。

长天云扫碧龙鳞，黄鹤楼前白玉轮。秋意正随羌笛怨，夜深愁杀倚栏人。

溪边竹瘦暮云昏，爱客头陀未掩门。问我年来何所事，袖边朱墨几多痕。

红英浑似识刘郎，迎笑干株夹路傍。曙色松窗留不得，断云无处觅残香。

霜多未叶大孤寒，欲向春前倒树开。莫道东风无意在，余香看即度墙来。

幛地翠烟犹惜晓，乳花小雨却翻晴。去年春恨依前到，先得东风卷入城。

挑人柳目空依路，唤客莺声又隔林。病渴相如今已老，悔将春事入琴心。

老去难禁数别离，一樽春酒为谁悲。绿杨深院花飞处，秪有东风独自知。

千本春桃行石颜，暖风扶袖入云端。庾郎食菜今多少，但看行厨白璧盘。

白马蹄轻气亦骄，嘶风嘶日上山椒。迺翁不似杨光禄，与汝披霜趁早朝。

榆荚已吹鹅眼去，柳绵不帯茧香来。轻霜未度刘郎鬓，更看春桃几度开。

几家桃李高低树，一望江山表里春。寂寞无心看花去，悬知自有看花人。

春天行乐若为伤，青鬓吹蓬半染霜。莫道一生甘淡薄，十年前亦为春狂。

老病空怀云水乡，涪江春浪接天长。扁舟拟下巫阳去，不听巴猿已断肠。

拔山盖世何为者，三尺青龙不切泥。且向断崖聊一试，如闻鬼母夜悲啼。

夜郎北兮云苍苍，辛夷落兮木叶黄。兵佖路兮凯歌阕，渡泸归兮马汗血。宅灵安所兮岭之西，鼓角殷地兮乌夜啼。倏而来兮鼓舞迎将，苾芬兰羞兮泠泠桂浆。罗拜兮堂皇，神之乐兮未央。

伐鼓兮隆隆，风雨时兮岁丰。刲羊炰羔兮旨酒清洁，相与答神兮继日以月。肉掩豆兮中礼，盏斝酢兮告终。神之福汝兮百室攸同，神欢以留兮尘嚣而蒙，灵旗云马兮或时返乎离宫。

东风来何时，百花已飘零。独余堤上柳，惨淡含春荣。扁舟复何适，延客江上亭。顾无青玉案，何以送子行。攀条欲相赠，上有双流莺。流莺正求友，奈此别离情。

独自行藏莫倚栏，市廛野色不相干。是中门户也罗雀，何处身心更梦棺。锦水背人朝暮去，雪山随我久长寒。一生著作惊磨灭，欲借君家铁砚看。

六出飞霙岁或愆，喜观琼砾晓滂然。水官休隶一时惨，木帝已夸群物妍。斗换石田皆沃坏，暗催云稼入丰年。吾君诚祷通旻昊，愿听氓谣被管弦。

芳物及时难，良辰旷野欢。古园荒草莽，秋雨秃阑干。香桂风流减，红萸气味单。书绅惩淡饮，活取宿根寒。

白酒贤人趣，黄花道貌妆。物情殊未厌，时节不加长。自是良辰往，何妨后会张。试看人化鬼，不异露为霜。

芳樽毕献酬，世态等闲休。金蕊香犹在，骚人意重留。泛觞诗老座，作古饮家流。从此重阳后，殷勤送暮秋。

凤历推移二十霜，一回重见闰重阳。糯田收早醪将熟，朔气来时菊整香。绿鬓不堪禁晚景，醉杯聊可浣愁肠。幽人百万扬州鹤，鼎足成欢未易当。

蜂愁节去已焉哉，宾友追称上宴台。诗韵此时传我和，酒樽当日为谁开。光阴碌碌驹奔过，气候新新毂转来。身赴令辰如舞袖，急忙须趁管弦催。

故事登高会，流风落帽文。客樽常满满，篱菊任纷纷。马埒摅豪气，萸囊想旧闻。不须兰作佩，骚客恨如云。

二十年中一度逢，百年能见几回重。幽人乐事无由并，且醉良辰玛瑙锺。

西风学得不风流，每怪衰逢末伏秋。一阵清风吹醉帽，故教人见老人头。

摘尽霜髭秃猬髯，年来地阁不任尖。芙蓉为惜斑斑鬓，着力风前压帽檐。

露寒黄菊怯芬芳，入瓮新醅未可尝。痛饮不须撞令节，花开酒熟是重阳。

途远舟程未到家，此身谁念客天涯。东篱乍破黄金蕊，旧鬓新添白云牙。莼美不须添醤豉，蟹肥无复羡鱼虾。白衣送酒知何在，疏放终难学孟嘉。

簟篷辞劳始乞身，夹衣温丽燕私辰。秋客刮黛披天姣，秫米长腰漱螘囷。黄菊明朝为长菊，江山今日笑醒人。不烦孙盛贻嘲弄，预对西风脱醉巾。

山程十驿策驽来，中路几成兴尽回。旅次白醪饶客醉，故园黄菊为谁开。漏长更箭迟翻鼓，生久灯花细落煤。不是学无经济术，道书教我壮心灰。

短晷西风冷，残秋令节频。菊花无几日，竹叶劝何人。饱稻黄鸡矮，抛房紫栗新。时来持此备，未觉野夫贫。

宁辞举棹频，不觉又黄昏。有感逢冬节，无穷宿水村。客心愁待旦，杯酒强开樽。共祝同欢庆，亨途莫我论。

讘人未得老三山，半作方壶忆夜坛。鹤本令威来汉表，凤翔萧史下琼栏。到门佳客双凫落，入座清风六月寒。破灶黄金已无数，定知云翼说烧丹。

真有鬼谣藏古锦，曷须尘阀眩鸟衣。但看湖上波光里，不欠当年小院归。

碧摇虹影桥横水，翠漏林光日薄山。本绝机心成野步，却惊鸥鹭不知还。

东山歌扇圆荷动，北海琼酥竹叶开。笑擘轻红堆玉碗，冲尘亦有荔枝来。

芙蕖照水晚妆明，彩鹢无风自在行。争席要人相尔汝，新来翻为玉浆惊。

纹楸圆玉鬬清坚，阵马云屯绝复连。坐据胡床消永日，此身今逐地行仙。

麤疏犊鼻却闲身，莫道吾家北院贫。自是江湖钓竿手，不妨烟水却知人。

消热层冰远，投凉嘉树稀。雨晴潇洒去，梦与泬寥归。禽静谷无语，云生山有衣。路行知水好，终不疗长饥。

少健有力入云耕，耕云不怕山重重。岁时伏腊追社集，照水自爱双颊红。三十余年废田舍，芋魁豆饭忘迺翁。誓归复讲旧生计，无谓我不如老农。

翠麦铺茸不罅土，白白红红花日许。我行未尽天之涯，马足舆肩已辛苦。时名入手无一掬，昔年虎章今化鼠。疾归灌畦蔬换肉，无谓我不如老圃。

在昔岷峨神，龙文而马首。

云迷夏禹从前宅，雪压姜维最后城。

山外浮云云外城，江边羌角水中声。

谁道图书府，不通毡罽乡。

