烟光澹澹思悠悠，朝退还家懒出游。静坐最怜红日永，新晴更助小园幽。砌苔点点青钱小，窗竹森森绿玉稠。宾友不来春又晚，眼看辜负一年休。

何事情怀郁不开，为思蓬阁谪仙才。通宵空有梦魂去，隔月更无篇咏来。夜室已闻啼蟋蟀，秋庭惟见长莓苔。清晨懒把菱花照，两鬓如丝堪自咍。

朝退归来只在家，诗书满架是生涯。吟成拙句何人和，按得新声没处夸。夜景最怜蟾影洁，秋空时见雁行斜。望君偷暇来相访，犹有东篱残菊花。

遶东丛了遶西丛，为爱丛丛紫闲红。怨望乍疑啼晓雾，妖饶浑欲𣨼春风。香苞半绽丹砂吐，细朵齐开烈焰烘。病老情怀慢相对，满栏应笑白头翁。

暮春三月思依依，又到年年惜别时。暖逼流鶑藏密树，香迷舞蝶恋空枝。海棠残艳红铺地，蜀柳长条翠拂池。便是林亭微暑至，葛衣重喜趁凉披。

夜来微雨晓来风，春色都归怅望中。杨柳带烟嚬细绿，牡丹和露泣残红。娇鶑遶树声初老，野草连门路近通。韶景欲留留不住，西园闷杀雪髯翁。

溟蒙烟景似江皋，静赏何须郭外遨。点点暗滋花气色，祁祁尽作麦脂膏。洗开玳瑁湘妃竹，裛损烟脂阿母桃。昨日君王倚栏看，东风吹湿赭黄袍。

逢丘深静养疏慵，角枕斜欹数过鸿。万事不关思想内，一心长在咏歌中。昂藏鹤貌无凡态，冷淡琴声有古风。共说圣君偏注意，朝昏须作黑头公。

小亭愁坐对残阳，梧叶翻阶片片黄。老去只添新怅望，病余无复旧欢狂。四时奔速都如电，两鬓凋疏总作霜。看取衰容今若此，有何情绪听宫商。

圣主怜才古所稀，转知吾道有光辉。特宣秘府群仙会，教看遥空六出飞。痛饮不容停盏斝，冥搜各要鬭珠玑。仍闻中使传中旨，须尽欢娱酩酊归。

融融和气满亭台，寂绝无人访我来。忽喜贰卿篇咏至，如闻三岛信音回。偷闲旋要偿诗债，减俸惟将买树栽。春旦两壶宣赐酒，一壶留着待君开。

衰病增加我斗谙，头风目眩一般般。纵逢杯酒都无味，任听笙歌亦寡欢。朝退便思亲枕簟，客来多倦着衣冠。行行渐近悬车岁，转恐君恩报答难。

楮冠仍用竹为簪，随分林亭自称心。病里亦难全断酒，老来无柰更耽吟。闲行策杖青苔迳，静坐移床绿树阴。时有新诗寄何处，蓬丘仙客是知音。

满朝清望更谁如，才略文章尽有余。避宠怕闻调鼎鼐，爱闲专喜掌图书。歌诗唱和心偏乐，势利奔趋迹自疏。恰与宗兄性相近，好来城外卜邻居。

茂陵词客马相如，贮蓄胸中万卷余。闲坐小斋惟看画，旋分清俸只抄书。槛花灼灼韶光盛，庭竹森森翠影疏。晨入蓬山暮归去，到归多是闭门居。

心情休问近何如，冉冉浮生六十余。抱病久无欢笑兴，信缘慵答往还书。容颜也道随年改，牙齿谁教斗顿疏。何处此身堪养老，万安山下有村居。

行年已老拟何如，手植园林十亩余。婢仆尽能修药饵，儿孙亲教读经书。趋时徇俗诚为拙，守道安身未必疏。惟望多情蓬岛客，偷闲时访野人居。

交朋相问兴何如，不愿家财有羡余。一卷佛经心谙诵，七篇真诰手亲书。荣名厚禄都来足，酒兴诗情积渐疏。多谢营巢旧时燕，又依时节到贫居。

历官从宦复何如，冒宠叨荣最有余。五载滥批黄纸𠡠，半生曾典紫泥书。安民济物才无取，报国酬恩志未疏。圣主忧边心正切，若为端坐自安居。

平生荣遇更谁如，窃位妨贤四纪余。昔冠北门诸学士，今先南省六尚书。演纶岂有文章称，调鼎仍惭绩效疏。弭役销兵恨无策，退朝长是闭门居。

息念忘怀心晏如，随宜生计不求余。汲泉自溉新栽竹，借本重添旧欠书。唯仰酒杯相慰暖，敢嗟容鬓渐凋疏。澄波桥北多嫌远，少有交朋到我居。

清静僧家亦未如，绿葵红稻饱餐余。逢人不喜谈时事，养性惟便读道书。来往自行三迳熟，过从每共四邻疏。洛安郡里东城下，一簇芳林是我居。

曾逢禅客话真如，福逐缘生信有余。谢傅儿孙皆干蛊，郑家姬妾尽知书。稳辞高位身心泰，中立明庭势利疏。只恐欲闲闲不得，绛驺重引入宸居。

流年流矢亦争如，不觉春秋四十余。凤阙有恩殊未报，麟台无德岂堪书。眼前侥幸将何称，身外贪求本自疏。唯拟从今作闲计，白云深处买山居。

野性从来只澹如，奉身求足不求余。清风明月三间屋，赤轴黄签一架书。午睡爱茶鱼眼细，春餐费笋锦皮疏。比惭多病仍多告，犹拟分司洛下居。

羃羃浓云势未收，森森凉气忽如秋。密笼芳树飘何急，高卷疏帘看不休。咫尺莫闻人对语，逡巡已见水平流。此时遥忆诸君子，堪命棋枰与酒瓯。

如蓬短发不胜簪，筋力衰羸分所甘。清职美官皆遍历，物情时态尽深谙。乘轩服冕身可用，啸月吟风意尚耽。安得故人频会面，一樽相对共醺酣。

一朝才退掩衡门，如此争能答圣恩。病质尚惭纡组绶，闲心惟拟泥琴樽。行虽策杖身无力，卧亦看书眼渐昏。蓬阁神仙转疏我，近来曾不访西园。

秘阁清虚地，深居好养贤。不闻尘外事，如在洞中天。日转迟迟影，炉焚袅袅烟。应同白少傅，时复枕书眠。

秘阁清虚地，仙材称此居。心轻万锺录，性乐百王书。枕上漏声近，窗前竹影疏。迟来稀见面，高兴复何如。

秘阁清虚地，更无闲客过。身虽纡组绶，心若住烟萝。架上群书满，阶前败叶多。知君自得意，其奈万灵何。

秘阁清虚地，安然养道心。无人接高论，遇兴恣闲吟。笔阁珊瑚架，冠欺玳瑁簪。苍生待康济，未用忆云林。

秘阁清虚地，优贤最得宜。自持儒者行，遍受圣君知。道比朱弦直，心无暗室欺。宗兄虽暮齿，待看致雍熙。

地僻尘埃少，幽居一院清。自题花色号，暗记树根茎。竹撼萧疏影，松摇淅沥声。也知园圃少，随分适闲情。

地僻尘埃少，豪家莫笑贫。林亭长在目，杖屦不离身。阅古书盈架，防讥粟满囷。朝中及我者，能有几何人。

地僻尘埃少，于身颇自安。望山秋阁迥，占月夜庭宽。四野霜才殒，千林叶尽干。凌晨入朝去，拂面晓风寒。

地僻尘埃少，闲门掩绿苔。长因五字至，暂得两眉开。信步寻三迳，祛寒饮一杯。何曾问家计，散诞自堪咍。

地僻尘埃少，家贫显静南。门前多野景，墙外是精蓝。美食身非稼，丰衣妇不蚕。因思寒𫗪者，饱暖自须惭。

老去心何用，题诗满粉墙。空庭夜待月，静室昼焚香。策杖闲寻水，移床卧向阳。自怜衰病者，雅称住闲坊。

老去心何用，幽居似故林。移花初得地，种柳已成阴。减食𫗪饥犬，汲泉防渴禽。除营闲事外，兀兀任浮沈。

老去心何用，虚窗夏景凉。麦光铺作簟，雪粉煮为浆。竹径时教扫，蔬畦不使荒。子孙何所遗，经史在南堂。

老去心何用，闲吟月正中。细香红菡萏，疏影碧梧桐。鹤立莓苔迳，犬眠兰菊丛。吾宗不我顾，幽兴与谁同。

老去心何用，恬然守寂寥。有时思绿蚁，几度换金貂。岁稔人情乐，天寒马力骄。望君频访我，不必待书招。

满槛妖饶甚，皆因暖律催。好凭鶑说意，不假蝶为媒。带露羞容敛，随风笑脸回。去年观始种，今日见齐开。熠熠灯千炷，荧荧火一堆。浓香盖天与，碎叶是谁裁。旋为除芳草，惟愁落绿苔。最宜含细雨，肯使扑轻埃。易赋诗盈轴，难辞酒满杯。汲泉频灌溉，买土更封培。销得邀宾赏，堪教选地栽。醉吟翻怅望，行遶重徘徊。谩对鲜妍色，惭无绮丽才。自怜垂白叟，扶病看花来。

宝相为嘉号，移根自蜀都。远来还可重，他处更应无。嫩叶细裁绿，芳英匀抹朱。风流别花客，知道此花殊。

自喜身无事，闲吟适性情。欲依芳树歇，更傍小栏行。地僻疏还往，年高倦送迎。临轩瞑目坐，神思当时清。

自喜身无事，因行过寺墙。闲题僧舍壁，静𦶟佛家香。竹户蜘蛛挂，莎阶蟋蟀藏。唱酬聊取乐，不觉又盈箱。

自喜身无事，论才拙复疏。五年陪稷禼，二纪接严徐。本是渔樵客，终惭邹鲁儒。温衣饱食外，何必待盈余。

自喜身无事，门庭草色连。前轩满床月，后院一林烟。策杖困还歇，枕书慵更眠。称家随分过，何用苦忙然。

自喜身无事，乘春但种花。时时游野墅，往往宿僧家。入竹新寻笋，燃铛旋煮茶。趋朝十里路，来往不嫌赊。

烂熳海红花，花中信殊异。万朵压栏干，一堆红锦被。颜色烧人眼，馨香扑人鼻。宜哉富豪家，长近歌锺地。对花花不语，忆君君不至。尽日惜秾芳，情怀有如醉。

谩栽花卉满朱栏，争似疏篁种百竿。长爱枕前闻淅沥，乍欣窗外见檀栾。春来莫重和烟翠，岁晚应须带雪看。我得此君添一友，时时相对列杯盘。

北轩留得无多地，不种闲花种此君。寒桧老松堪接影，绿杨红杏莫同群。要添迂叟窗前景，特就山僧院里分。更侍明年新笋出，亭亭必见势凌云。

久闻山僧寄书觅，今来□下白云边。不教凡草生丛畔，长喜清阴在眼前。忍把翠筠裁作簟，争将迸笋截为鞭。行吟坐对情无尽，只欠潺潺一道泉。

青青郁郁影疏疏，碧嶂移根到我居。为爱绿阴时遣扫，恐伤新笋不教锄。勾牵好鸟啼幽槛，摇摆清风上碧虚。栽得此君知有幸，入他仙客咏吟余。

移得修篁带嫩苔，欲教相夹小桃开。何须一一依行种，但要疏疏满槛栽。枝上挂衣闲就枕，影中铺簟好持杯。蓬丘仙客偏怜尔，应为幽丛数数来。

苍翠一丛湘岸色，问僧求得不嫌多。重移砌畔新栽石，旋𣃁庭中旧种莎。诱引吟情终不尽，装添野景更无过。明年新笋成林后，袅袅长竿拂树柯。

春早移来渐渐芳，童儿盗笋最须防。清阴羃羃低笼槛，翠影森森半出墙。今对小窗殊不厌，长侵幽迳亦何妨。十篇嘉句形褒咏，多谢高才秘阁郎。

北就墙阴创小栏，小栏非窄亦非宽。何须渭水夸千亩，且对萧斋种百竿。春笋屈盘穿砌出，夜枝交戛入窗寒。谁能携妓东山去，垂老区区学谢安。

等闲无客访闲门，时访闲门只有君。最喜举觞吟绿筿，谁能骑马咏红裙。遮窗密影朝朝见，聒枕幽声夜夜闻。更待明年渐滋盛，投林宿鸟定成群。

一簇檀栾爱者多，朝昏赏玩意如何。北轩小槛方栽植，东观新诗已咏歌。啼鸟恋枝长懒去，邻僧为尔数来过。丛边若有东流水，堪看清阴照绿波。

日照清空火欲燃，须将酬唱强相牵。若无啸月吟风侣，争度流金铄石天。帘卷小亭终少到，簟铺深室亦难眠。如何偷得清凉乐，除却冥心学坐禅。

满架诗书满炷香，琴碁为乐是寻常。诚知老去唯宜静，自笑闲中亦有忙。腰下转嫌金印重，眉间渐长白毫长。手栽园树皆成实，引著儿孙旋摘尝。

静卧蓬山养道情，百司繁冗尽堪轻。窗前竹撼森疏影，树杪蝉吟断续声。闲蹋绿莎芒作履，旋烹芳茗石为铛。料君难恋神仙境，重筑沙堤走马行。

新构华居近禁城，旋栽松桧满中庭。顺风子细闻清漏，隔竹依稀见落星。万乘异恩无路报，千年昌运此时丁。一轩明月谁为伴，应共金昆醉复醒。

喜得君来慰我心，清欢何假酒频斟。共窥鹤迹行苔迳，同听鶑声坐柳阴。蝴蝶遶栏飞又歇，蔷薇压架浅兼深。相留不用忙忙去，直待林梢夕照沈。

望高官重两难俦，遇兴裁诗许唱酬。鸾凤羽翰归碧落，神仙行止在丹丘。空庭引鹤闲临水，远树惊蝉又报秋。唯说近来都不饮，梦魂无复醉乡游。

一簇林亭景象幽，葛巾芒屦恣优游。未饶荣启歌三乐，不学张衡咏四愁。二品位高犹是忝，九天恩重若为酬。儒生所得谁如我，岂复咨嗟雪满头。

济时才略本纵横，翻向文章振大名。政事堂中辞重位，图书阁下养闲情。高高节行将谁比，的的襟怀向我倾。吟得新诗只相寄，心看轩冕一铢轻。

白公曾咏牡丹芳，一种鲜妍独异常。眼底见伊真国色，鼻头闻者是天香。朝含宿雨低垂泪，晚背残阳暗断肠。多病老翁争奈向，寄诗遥问少年郎。

节辰才过一阳生，草树依依已有情。杨柳莫嫌凋旧叶，牡丹还喜动新萌。潜惊绿竹微添翠，暗觉幽禽渐变声。从此日长天又暖，时时独入小园行。

九重天子构明堂，凡木那堪作栋梁。生世固非贤者出，佐时空遇帝图昌。略无声望朝廷重，宁有功名史册芳。罗列儿孙共为寿，老年难诉满金觞。

忆昔词场共着鞭，当时鶑谷喜同迁。关河契阔三千里，音信稀疏二十年。君遇已知依玉帐，我无才藻步花砖。时情人事堪惆怅，天外相逢一泫然。

十年衣染帝乡尘，踪迹仍传活计贫。高掇桂枝曾遂志，假拖蓝绶至终身。侯门寂寞非知己，泽国凄惶似旅人。今已向公坟畔过，不胜怀抱暗酸辛。

七岁神童古所难，贾家门户有衣冠。十人科第排头上，五部经书诵舌端。见榜不知名字贵，登筵未识管弦欢。从今稳上青云去，万里谁能测羽翰。

幼携书剑别湘潭，金榜标名第十三。昔日声尘喧洛下，近年诗价满江南。长为邑令情终屈，纵处曹郎志未甘。莫学冯唐便休去，明君晚事未为惭。

玉堂四字重千金，宸翰亲挥赐禁林。地望转从今日贵，君恩无似此时深。宴回上苑花初发，麻就中宵月未沈。衣惹御香拖瑞锦，笔宣皇泽洒春霖。院门不许闲人入，仙境宁教外事侵。我直承明逾二纪，临川实动羡鱼心。

词笔凌云正后生，安贫守道住神京。昔年南国无虚誉，今日终朝有令名。杨柳岸边挥袂去，木兰舟里载书行。琴堂莫作多时计，碧落方开万里程。

岘山亭畔红妆女，小笔香笺善赋诗。颜貌共推倾国色，篇章皆是断肠辞。便牵魂梦从今日，得见婵娟在几时。千里关河万重意，夜深无睡暗寻思。

疏帘摇曳日辉辉，直阁深严半掩扉。一院有花春昼永，八方无事诏书稀。树头百啭鶑鶑语，梁上新来燕燕飞。岂合此身居此地，妨贤尸禄自知非。

胎化仙禽性本殊，何人携尔到京都。因加美号为仙客，称向闲庭伴野夫。警露秋声云外影，翘沙晴影月中孤。青田万里终归去，暂处鸡群莫叹吁。

巨石来从十八盘，离宫复道满千山。不因封禅穷民力，汉祖何缘便入关。

子晋栖霞境，高高出世埃。直疑天上去，归认下云来。银汉星辰近，金庭洞府开。迟明欲回首，更上降真台。

布裘藜杖鹿胎冠，散率身如不在官。昼枕静欹无远梦，秋窗闲坐有微寒。

秘殿深严圣语温，十年前是一乾坤。孤臣林壑杀生在，帝里金汤旧业存。舜殿南风难解愠，汉陵西望欲销魂。年年此日无穷恨，风雨潇潇独闭门。

丹青史笔敢虚张，功德巍然轶汉唐。奠玉五回朝上帝，御楼三度纳降王。

孝义冠乡闾，门多长者车。岁收千顷稻，家贮一楼书。待客开新酒，留僧煮嫩蔬。三公老且病，无暇访山居。

南望乡闾隔楚云，归心迢递更纷纭。何因得共飞帆上，细看长江濯锦文。

水光先见月，露气早知秋。

微臣自愧头如雪，也向钧天侍玉皇。

伤禽再展凌云翼，枯木重为犯斗槎。

三载经纶栖凤阁，五年提笔直鳌宫。

诗题：原无题首句：微臣自愧头如雪，也向钧天侍玉皇。

诗题：赠正惠公端首句：忆昔僦居明德坊。

（刘瑛整理）。

