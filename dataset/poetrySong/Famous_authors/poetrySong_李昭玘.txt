春归数十朝，八九不暇出。萌芽日夜发，百觜竞撑突。驾言谒仙祠，古像怀仿佛。白鹤来何时，苍桧暮萧窣。云霞断人世，往事已荒忽。解缨濯泉流，深澈几照骨。毛寒不敢视，下必有神物。昔人斯徜徉，音影讵磨没。嗟予质污下，见亦被呵咄。仰惭逍遥游，未忍尘土汩。时须挹高风，为我一吹拂。

先生筑高隠，趣好清且独。云龙峰上石，跋草自錾𣃁。发窍号阴怪，穷根揽坤腹。山灵不敢爱，鞭叱满崖谷。危跻已穿履，大载几折轴。直欲起岩岩，未容买碌碌。心营合天造，指化出神速。突兀傲中巅，凭陵勇双矗。兽蹲目睥睨，龙攫腰回蹙。缩脰立幽鸟，擎颅卧孤犊。鲸鳞老廉利，相角怒撑触。轩昂鹤引咮，赑屃鳌跂足。腾空快高思，排峭惊醉目。伊余朅来游，步百吟周复。愿从乞其余，伴我东墙竹。猿鹤莫相嗔，此客意非俗。常令月色照，敢使尘土辱。日待风雨来，起看空遶屋。

荆山美璞昔未发，鬼神诃守谁可夺。妙工伐石强剖抉，试之烈火皎冰雪。长虹射天昼不灭，夜堂流光堕明月。坚厚粹温函正气，不许时人巧雕砺。羞与佩环争细碎，直登丘坛荐天帝。世无琅玕来作贡，楚人未售空长恸。索价当高勿轻用，缇囊十袭须珍重。

淮夷之珠照夜明，泗滨之石声泠泠。昔时大禹致方物，神光玉色罗广庭。比年入献多豪英，褒雄妙思相凭陵。飘飘束书去观国，瘦马踏雪须垂永。长廊白昼天宇清，落笔冉冉风云生。千官拱笏赭袍近，碧沟新柳黄鹂鸣。金挝虎士传姓名，鱼龙卷尾随雷声。州人洗眼望归期，会约春风载酒迎。

先生读书不下堂，堂上有客语琅琅。弟子出观如堵墙，怪君眉彩生光芒。北都晁夫子，一别久相望。君来道信问，使我开肺肠。三日不改服，犹觉芝兰香。平生寡投分，一笑且云乐。殷勤发黄卷，钝吻悭应□。大杵撞哑钟，已厌音响恶。更惭河伯观，未易穷海若。索寞岁华晚，飕飕黄叶秋。归心剧流水，忽忽不可留。固知此鳣鲸，肯托寻常沟。直须见老聃，可化南荣俦。海州岁有冲天鹄，卵如萍实光琢玉，蜀鸡眇然何敢伏。羽成不须求日浴，一举将惊万人目。

愁云蔽日昏风发，鹅毛大片舞空阔。阴崖冰压木枝折，一鸟不飞人足绝。山翁口掉肩拥褐，斫竹撑茅劳架结。堂成不用巧丹涅，却画东坡四山雪。群石崭崭争皎洁，门外堂间两清洌。万境一心同莹彻，石床云生湿肌发。布被飕飕冷于铁，半夜哀猿叫山月。山翁高哦响修越，不道妻啼忧米竭。世事薰膏付灰灭，长安高门奔请谒。赤日炙背沙埋辙，仆夫汗流马吐舌。三谒不逢腹欲𦶟，怒气恐成疽毒裂。狂走不须求扇暍，此堂一登能濯热。

官居太疏冷，门外少车迹。萧萧此君轩，为我慰穷寂。贪饕起余慕，远乞南山石。形模太诡陋，此咏费搜摭。虾蟆欲上瓮，作气屡跳踯。心知不可强，怒瘿犹鼓息。但劳旁者观，笑尔不量力。君能惠然来，抵鹊轻尺璧。明月投我怀，坐上光彩溢。神心巧镌凿，变化出胸臆。高言写豪壮，健读口终吃。冲风卷海涛，荡潏迷四极。阵马脱重围，战士皆辟易。使人魂魄沮，三日不敢食。嗟余性顽暗，兀兀寡知识。臃肿终天年，不愿借雕饰。翻怜孤僻中，趣味得所适。拂石云生手，诵诗风满腋。此应长不饥，富贵乃毒腊。人生多苦辛，嗜好须自择。

昂昂千里驹，逸气吞九区。东驰越夕兔，西走穷朝乌。关山一息过，踯躅疑有无。快哉穆天子，远驾周四隅。嘶声想云海，弄影有天衢。昆丘距赤水，度足才须臾。眷言刍粟恩，岂敢论形躯。雄心忽摧顿，倦步成踌躇。日暮路途远，天寒毛鬣疏。此时垂耳心，可复轻疲驽。

泛泛水中凫，上下声相呼。徜徉信波浪，澡濯羞泥污。晴洲漾蘋荇，雨岸眠菰蒲。饮啄亦自足，飞游谁我拘。侯门大池籞，富屋夸庖厨。何惭久垂翅，未愿轻投躯。虽非黄鹄举，幸与白鹭娱。逃烹笑穷雁，啄腐嗟饥乌。三秋熟粱稻，万里开江湖。寄言泽中子，何用张罗□。

平野浩空阔，危甍兀岧峣。腊尽风日好，春回冰雪消。朱弦试挥手，度响何翛翛。此意复谁共，古人今寂寥。眷彼泽中鸿，欻起如回飙。悠然薄天末，去去不可招。愧无双羽翰，万里同飘飖。人生本萧散，知虑劳煎烧。恈恈觇声利，伛偻随纷嚣。安知出世间，造适皆逍遥。帝乡果何在，久愿追松乔。行歌归去来，五斗空折腰。

田间小儿杖驱雀，雀飞上枝不敢落，绕树咒骂语声恶。三时耕锄一时获，老牛力尽石田薄。五龙作嗔风吐雹，赤乌烧云龙见逐。南村卖桑北村熟，狐尾毵毵穗齐屋。县门大书催赋粟，南关飞挽夜摩毂。扫舂缚箕十指秃。一米未炊汝先啄，直须杀汝偿我腹。田父坐语儿，雀不暴人人亦饥。但令家雀千群饱，莫使征西战马肥。

雨余风日暖，野塘春水满。天影倒浮人，镜光环射眼。兰船不可上，漠漠低烟晚。归路已埃尘，沧波凫鹄远。

落落名王唐帝孙，笔端飞洒只逡巡。风云绝足知何在，粉墨余姿若有神。可信权奇尽龙种，不应腲脮失天真。骅骝寂寞龙眠死，更复何人接后尘。

一气推迁星复回，人生常苦岁华催。冻云欲雪雁声过，腊酒正香梅信来。昼梦每因啼鸟唤，柴门独为故人开。自怜衰晚无多事，心地都成一寸灰。

不住寒岩不姓庞，亦无短艇钓清江。门庭昼寂人欹枕，几案春生日上窗。五鼎甘心争逐兽，万夫落胆看寻橦。何如种取东皋秫，烂醉床头酒百缸。

多病犹凭药可医，若为换却镜中丝。人生得意一搔痒，世事循环千弈棋。幸有归来陶令计，何须惆怅杜秋诗。殷勤田父劳相语，天命吾今不复疑。

惭愧儒冠误此身，涂穷何假问通津。门前罗雀正吾事，墙角负暄非世人。自喜小槽长有酒，独惊华发不便春。知君泽畔成新筑，拟荷锄犁去卜邻。

城市不在眼，始知天宇宽。田园休岁事，风物似江干。茅屋上斜照，水烟生晚寒。径须追野老，笑语暂盘桓。

素质并琳琅，磨礲若截肪。动摇风莫虑，点污墨须防。色带泉流润，声含磬韵长。愿登青玉案，时助写云章。

战地久埋没，洪炉为再烧。曾因土花缺，不逐血魂销。拟借庖丁手，宁悬笔吏腰。柔铅勿多忌，一割定相饶。

小雨廉纤春欲归，桃花吹尽燕来迟。闭门却有宜人处，帘幕阴阴睡起时。

香火余金月十千，指呼巫觋示威权。如何报得君王赐，沥酒殷勤祝万年。

萧散官资近十千，不须亲旧祝无权。虎头食肉非虚语，可待谁人报有年。

病夫无酒破春愁，扫榻焚香作睡谋。梦觉不知身是蝶，午鸡声里思悠悠。

官居寥落禁门东，秋满长安一夜风。老病不眠成展转，五更钟鼓雨声中。

富贵从来一羽轻，胸中万卷复何营。囊钱尽处布衾短，谤焰息时坟草生。一日得行须有命，百年不死是高名。瑶琴挂壁凝尘满，无复当年流水声。

昔日经由一梦同，高楼虽在旧游空。东流不改当年水，白首已成今日翁。梁苑衣冠共黄壤，隋堤杨柳几春风。扁舟莫负南来兴，咫尺吴松落眼中。

玉鲙金虀昔未尝，几回飞梦到沧浪。乡关望处归期晚，风水声中去路长。梅使南来问行驿，雁声北度下斜阳。囊钱未尽江湖近，拟买渔舟学漫郎。

暮雨来何急，乘时助发生。水边千树暗，篷底一灯明。半夜起乡思，空陂闻雁声。春风故留客，不为阻归程。

竹树出平岸，人家藏远烟。片帆云度水，双桨雁随船。绿变春回地，寒生雨后天。前途尽佳境，得意且留连。

渐入临淮路，移舟每问津。行行风逆水，处处雨随人。啼鸟如留客，幽花忽见春。白鱼不论价，沽酒莫辞频。

平野青芜合，长桥绿树低。客愁须白酒，春意属黄鹂。落日乡关远，孤村烟水迷。清明能几日，却过浙江西。

行役经旬不自聊，强将登览寄春醪。淮吞汴水长增急，城𪾢南峰不让高。贾客正来喧万井，夕阳初下舣千艘。明朝更作留连计，醉卧西窗听夜涛。

高僧邀我暂淹留，细话朱轓此屡游。不见清谈飞麈尾，空流悲泪拂银钩。淮山胜绝千年在，人物才华一梦休。欲作招魂吊余恨，晚烟疏雨不胜愁。

细草眠黄犊，短篱穿绿杨。舂声鹁鸪急，田径蝍蛆长。地暖足春物，雨频宜水乡。羁怀不可话，倒橐酒须尝。

苦雨经旬久，溟蒙势未收。细声来短盖，横点透重裘。涧曲水流急，峰深云气浮。此行吾自喜，所念老农忧。

足健会真赏，眼明逃世纷。风烟入诗画，杖屦逐僧云。水阔天疑尽，峰寒日易曛。羁人正愁思，城角不堪闻。

飞构起崔嵬，江晴宿雾开。风幡两州见，花供四天来。日月依峰转，鱼龙触石回。蓬壶在何处，更拟上层台。

老态倦羁旅，不堪行舸催。风高鸟横度，汀转树交回。雨过雾犹湿，春寒花未开。楚伧如见问，不为米南来。

东风吹雨过淮滨，草木精神一番新。雁起沙堤烟隔水，寺藏松崦塔招人。荡胸长忆江湖月，眯眼曾嫌京洛尘。谁道南来少知识，向人修竹特相亲。

断槛欹檐风雨频，不逢心赏为重新。依稀叠嶂宛如画，憔悴垂杨今复春。一阕高歌长在耳，后来佳客复何人。悠然未尽云烟思，不见扬州十里尘。

地占东南会，舟浮百货通。惺忪喜淮粲，啁哳困吴农。春唤雁俱北，水将人更东。吾庐杳何在，天末暮霞红。

樽酒留连淮水边，一灯相对共茫然。退闲得计我华发，抚字有声君壮年。幸有高情种松竹，可无余思落淮川。南金不用充行赆，古锦囊中乞数篇。

还家春已晚，风雨误归期。饮啖嬉儿笑，形容吠犬疑。江山犹似梦，巾箧谩多诗。未负东园醉，桃花正此时。

壮岁干名幸起家，十年蹭蹬一长嗟。凭陵初托风前鹢，淘汰终随浪底沙。没得玄机问黄檗，却将齐物付南华。感君怜我贻佳句，一段秋光照晚霞。

簿领栖迟叹陆沈，滔滔何处觅知音。凌云词句豪难敌，似水交情老更深。鼷鼠饮河聊满腹，白云出岫本无心。从今收拾身闲计，洗竹锄花日醉吟。

葛巾茅屋自为娱，门掩槐阴长夏初。聒聒难休鸠唤妇，飞飞不定燕将雏。绕池曳策携双鹤，架水浇花课小奴。麦饭满瓯葵数箸，丁宁车马肯来无。

得丧有万理，古今犹一区。鹤凫元自足，蛮触竟同枯。

十年萧散愈身轻，弄笔翻书亦称情。当案忽闻缘壁堕，隔池遥见啄苔行。静疑多事非求福，老觉无心胜摄生。自爱吾庐人不到，何须谷口问归耕。

幽兰一曲思无涯，炊熟黄粱日已斜。闭户终年心似水，读书万卷眼生花。汗流不舍浯溪刻，粮绝犹须北苑芽。束帛不来人已老，只将清白付吾家。

本无机械亦非愚，自信沈冥与世疏。一段画图冬卧雪，平生乐事日翻书。田园无暇供余税，风雨何堪卷敝庐。笑杀贵人门下客，不逢此老曳长裾。

文史当年共讲磨，扁舟此地复经过。流年屈指梦相似，白发论心喜倍多。寄眼偶怀梁苑雪，临风犹骇洞庭波。从今燕坐参空寂，却笑天人被佛魔。

正昼睡方起，门无雀可罗。风池乱荷盖，雨径满槐鹅。齿发流年速，江湖归兴多。终期买船去，卧月扣舷歌。

尽日与琴语，经旬无客过。蝉移鹊争树，鱼散雨倾河。每悟酒如圣，不禁诗作魔。风声稍萧瑟，残热定无多。

孽虫负固饱膻荤，摧折才能绝祸根。每遇屠门惭大嚼，犹思梦泽欲平吞。初摇不为唇先丧，已脱翻惊舌尚存。莫与时人作嘲笑，不如缄口学无言。

剪媙无多日，星星已数茎。不空年可讳，端与事俱生。安得马肝石，未尝甘露羹。有情怜陆展，解与小儿争。

大暑不可怨，秋来终有时。露惊庭鹊睡，风动井梧枝。逐客长夜感，美人团扇悲。如何陶靖节，独与菊花期。

夫子以贫病，终身复冻饥。捉衿无可揽，数米不成炊。何以谢蟋蟀，独能留扊扅。徒劳问仓扁，王老是良医。

风伯遭谗不自停，鞭龙倒海势如倾。胸中洗尽三年渴，□□□□□□□。□□□□□□□，千仓嘉谷入新耕。野人亦有充饥幸，相见春绵满眼明。

荡涤骄阳势已回，遍流和气入根荄。檐间点急侵灯落，枕底声高带雁来。永夜故留人不寐，轻寒未放菊全开。明年麦价应如土，安用登高把酒杯。

游宦归来似系匏，偶依河渚寄衡茅。以贫为乐漫喜酒，与世无求非绝交。倚杖静闻风过竹，枕书闲看燕争巢。却怜多事扬夫子，更为玄文作解嘲。

酒昏便书榻，诗瘦怯寒葅。志大怀千驷，功高忆五湖。□□□□□，□□□□□。何如一杯粥，晴日照吾庐。

终日无人昼掩扉，绿阴庭草自相依。轻寒晓觉池台静，半夜春随风雨归。恰似旧游鶑独语，略无余恨燕争飞。飘零不解东君意，却放杨花乱扑衣。

平生自笑书成癖，运墨圆毫日几回。六角招人聊一戏，区区老媪复能来。

织女黄姑天一隅，九清飞驭尽通衢。年年须作秋风约，此事朦胧信有无。

奕奕流云度太虚，盛陈瓜果望天衢。尝闻刻楮三年久，一夕穿针乞得无。

如何灵匹异人间，脉脉相望卒卒还。不用蛛丝争送巧，自知得拙半生闲。

一水盈盈会合难，古今云路暂来还。几多灵鹊成桥去，独有栖乌月底闲。

妙手固多暇，忿兵终易穷。戏余归一笑，战罢失群雄。风过雨雹息，天明星斗空。烂柯人已去，斜日上窗红。

一先虽自喜，百战亦须穷。狡兔有三窟，连鸡无两雄。霸成秦陌广，骑去楚营空。老子无知解，颓然醉颊红。

得失信偶尔，好谋徒自穷。前功竟何在，百战漫争雄。昧者甘守拙，高人成悟空。不如来饮酒，听唱小桃红。

朝寒生广陌，宿雨涨方池。雾柳和鸦重，风帘为燕欹。□□□□□，□□□□□。多才恶摩诘，无日不成诗。

比年方贡竞珍藏，肤理丰腴紫璧光。虬膂左回分绝格，蒻衣十袭护新香。贵人恩泽才浮赐，俗骨尘埃不合尝。愿作诗翁千岁寿，乘风聊复发清狂。

端门万骑锦衣红，迤逦鸣矟下半空。天极奥居黄道北，瑶池归仗五云中。金舆影度长廊日，法曲声回广殿风。泗水昔年曾梦到，拜恩何幸接鹓鸿。

使君仁术物同情，日望田畴祝颂成。夜滴未休心欲折，朝阳初放眼先明。比年岁熟多中上，此事边防系重轻。食足讼稀真可乐，时倾杯酒话平生。

落落孤标气吐虹，青云指日黑头公。两行粉字平生尽，一曲龙吟万事空。夹路衣冠如昨日，故园桃李又春风。朱弦虽在知音绝，樽酒今谁笑语同。

才屈千人未易量，妙年文采已飞扬。终身祇得一麾守，后日空留万丈光。风驭不来成寂绝，玉楼何在隔苍茫。可堪回首鱼峰路，满崦青松照夕阳。

辞章泛滥昔称雄，飘泊文园偶未逢。旧典铙歌归制作，盛时郊祀待形容。久无青眼怜高卧，新有宫词落九重。异日锦衣还故里，却寻莲社日相从。

青云初上万人看，中路摧颓铩羽翰。一日驰声动黄阁，几回飞梦绕长安。翩翾丹凤来天上，寂寞双松倚岁寒。自笑白头冠尚在，十年尘土不堪弹。

翻然矫首奉恩除，却似当年擢第初。憔悴九衢林下客，光明一轴锦装书。冯陵河岳才无敌，绘画乾坤思有余。方板赤虬何太迫，君王曾未识相如。

平昔弦觞浪自怡，暮年荐鹗有新知。蛾眉翻作黄昏哭，乐府空传白纻词。上国音尘随梦断，东山箫管结秋悲。风亭月观依然在，辽鹤归来复几时。

行止非人不自谋，飘然一叶信沉浮。踌躇去步迷三径，奄忽平生闭一丘。韶乐已闻更雅奏，瑶池尤喜近中秋。无人解写升平事，惆怅骑鲸去不留。

苦雨几十日，满庭多土花。行螺上墙屋，倒竹卧泥沙。澄景生凉吹，晴云变晚霞。却愁清夜梦，无计逐池蛙。

一气不自息，四时如转丸。月流天宇静，风掠叶声干。纨扇已谢事，莎虫将戒寒。登临偶有得，不复计悲欢。

邹峄孤桐不可寻，汧公旧斲万黄金。顾余久有沈舟志，知子尝怀欲炙心。便好安弦求妙趣，不须变雅作新音。席间弟子来倾耳，为问何人属意深。

翟茀朝初罢，升堂拜已非。凝尘孟光案，洒血老莱衣。奁镜悲鸾舞，庭萱感露晞。西风原上路，无复板舆归。

主馈齐家道，羞蘩肃妇功。疏封秦大国，致养汉三公。世事哀荣极，人生梦幻空。慈颜不可望，彤史有遗风。

霜静百果熟，采摘将荐新。贮之黄金盘，绚烂如星陈。苞縢待嘉客，培溉昔已勤。君子务种德，所成非一身。公家有令恩，饤坐多惊人。累累万石富，长笑木奴贫。

惜花如曼容，蠹实害心腹。养之近胎祸，动绝。

结交赖有紫髯翁，鹤骨崭崭烂修目。五言长城屹千丈，万卷书楼聊一读。

日有江湖思，坐无车马尘。横桥自照水，啼鸟不惊人。辇路晴飞絮，宫门暗锁春。多情老园吏，洒地喜相亲。

程生高价传两都，刘子骨相真丈夫。呼儿当轩试一展，噱噱指点相惊呼。此应前日坐头客，何乃不语严襟裾。胸中豪气不可状，但见粉墨无纡余。虎头食肉亦天赋，尺面封侯宜不诬。须知中令有真相，忽效香山悲故吾。凌烟功臣易磨灭，贞观学士犹传模。当时人物不易得，曾看风神有此无。

梦泽正天寒，南峰带秋色。诗人句不尽，余意传粉墨。年来两眼昏，吏牍苦侵迫。明窗展横素，刮膜谢砭石。往时蓬莱宫，图画灿东壁。拾遗老阴峭，思训丽春碧。经年一过眼，行绕不暇食。太行逢李生，笔势妙思索。未成真营丘，不俗已高格。安得十万钱，尽致鹅溪白。不须念衣裘，{殹/石}灰日滋殖。写我江湖心，浩荡满千尺。

日出敛苍霭，雨余生晓凉。鸟啼人不见，花落树犹香。

托身深秋困泥沙，鼓腹垂颐暴水涯。天上月轮劳注想，草中咫尺有长蛇。

策足穿云表，都无几尺天。人寰莽何在，万里一荒烟。

缓辔不可度，疾驱应更危。平生几两屐，解有慰人时。

日边雁带腊寒去，雪里梅将春信来。

东林夫子知予意。

