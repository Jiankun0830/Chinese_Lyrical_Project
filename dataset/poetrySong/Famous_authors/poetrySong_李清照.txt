佛狸定见卯年死，贵贱纷纷尚流徙。满眼骅骝杂𫘧駬，时危安得真致此。老矣谁能致千里，但愿相将过淮水。

五十年功如电扫，华清花柳咸阳草。五坊供奉鬬鸡儿，酒肉堆中不知老。胡兵忽自天上来，逆胡亦是奸雄才。勤政楼前走胡马，珠翠踏尽香尘埃。何为出战辄披靡，传置荔枝多马死。尧功舜德本如天，安用区区纪文字。著碑铭德真陋哉，乃令神鬼磨山崖。子仪光弼不自猜，天心悔祸人心开。夏商有鉴当深戒，简策汗青今具在。君不见当时张说最多机，虽生已被姚崇卖。

君不见惊人废兴传天宝，中兴碑上今生草。不知负国有奸雄，但说成功尊国老。谁令妃子天上来，虢秦韩国皆天才。花桑羯鼓玉方响，春风不敢生尘埃。姓名谁复知安史，健儿猛将安眠死。去天尺五抱瓮峰，峰头凿出开元字。时移势去真可哀，奸人心丑深如崖。西蜀万里尚能反，南内一闭何时开。可怜孝德如天大，反使将军称好在。呜呼奴辈乃不能道辅国用事张后尊，乃能念春荠长安作斤卖。

三年夏六月，天子视朝久。凝旒望南云，垂衣思北狩。如闻帝若曰，岳牧与群后。贤宁无半千，运已遇阳九。勿勒燕然铭，勿种金城柳。岂无纯孝臣，识此霜露悲。何必羹舍肉，便可车载脂。土地非所惜，玉帛如尘泥。谁当可将命，币厚词益卑。四岳佥曰俞，臣下帝所知。中朝第一人，春官有昌黎。身为百夫特，行足万人师。嘉祐与建中，为政有皋夔。匈奴畏王商，吐蕃尊子仪。夷狄已破胆，将命公所宜。公拜手稽首，受命白玉墀。曰臣敢辞难，此亦何等时。家人安足谋，妻子不必辞。愿奉天地灵，愿奉宗庙威。径持紫泥诏，直入黄龙城。单于定稽颡，侍子当来迎。仁君方恃信，狂生休请缨。或取犬马血，与结天日盟。胡公清德人所难，谋同德协心志安。脱衣已被汉恩暖，离歌不道易水寒。皇天久阴后土湿，雨势未回风劳急。车声辚辚马萧萧，壮士懦夫俱感泣。闾阎嫠妇亦何知，沥血投书干记室。夷虏从来性虎狼，不虞预备庸何伤。衷甲昔时闻楚幕，乘城前日记平凉。葵丘践土非荒城，勿轻谈士弃儒生。露布词成马犹倚，崤函关出鸡未鸣。巧匠何曾弃樗栎，刍荛之言或有益。不乞隋珠与和璧，只乞乡关新信息。灵光虽在应萧萧，草中翁仲今何若。遣氓岂尚种桑麻，残虏如闻保城郭。嫠家父祖生齐鲁，位下名高人比数。当时稷下纵谈时，犹记人挥汗成雨。子孙南渡今几年，飘流遂与流人伍。欲将血泪寄山河，去洒东山一抔土。

想见皇华过二京，壶浆夹道万人迎。连昌宫里桃应在，华萼楼头鹊定惊。但说帝心怜赤子，须知天意念苍生。圣君大信明如日，长乱何须在屡盟。

千古风流八咏楼，江山留与后人愁。水通南国三千里，气压江城十四州。

日月尧天大，璿玑舜历长。侧闻行殿帐，多集上书囊。

意帖初宜夏，金驹已过蚕。至尊千万寿，行见百斯男。

三宫催解粽，妆罢未天明。便面天题字，歌头御赐名。

十五年前花月底，相从曾赋赏花诗。今看花月浑相似，安得情怀似往时。

莫进黄金簟，新除玉局床。春风送庭燎，不复用沈香。

金环半后礼，钩弋比昭阳。春生百子帐，喜入万年觞。

生当为人杰，死亦作鬼雄。至今思项羽，不肯过江东。

学诗三十年，缄口不求知。谁遣好奇士，相逢说项斯。

晓梦随疏钟，飘然蹑云霞。因缘安期生，邂逅萼绿华。秋风正无赖，吹尽玉井花。共看藕如船，同食枣如瓜。翩翩坐上客，意妙语亦佳。嘲辞鬬诡辨，活火分新茶。虽非助帝功，其乐莫可涯。人生能如此，何必归故家。起来敛衣坐，掩耳厌喧哗。心知不可见，念念犹咨嗟。

春残何事苦思乡，病里梳头恨最长。梁燕语多终日在，蔷薇风细一帘香。

寒窗败几无书史，公路可怜竟至此。青州从事孔方君，终日纷纷喜生事。作诗谢绝聊闭门，燕寝凝香有佳思。静中我乃得知交，乌有先生子虚子。

巨舰只缘因利往，扁舟亦是为名来。往来有愧先生德，特地通宵过钓台。

南渡衣冠欠王导，北来消息少刘琨。

南游尚觉怯吴江冷，北狩应悲易水寒。

何况人间父子情。

炙手可热心可寒。

露花倒影柳三变，桂子飘香张九成。

两汉本继绍，新室如赘疣。

所以嵇中散，至死薄殷周。

诗情如夜鹊，三遶未能安。

少陵也自可怜人，更待来年试春草。

犹将歌扇向人遮。

水晶山枕象牙床。

彩云易散月长亏。

几多深恨断人肠。

罗衣消尽恁时香。

闲愁也似月明多。

直送凄凉到画屏。

