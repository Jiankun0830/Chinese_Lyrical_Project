荷花湖上船，松影沙外渡。松行又九里，凉藓引深步。石桥枕溪斜，中有入山路。意行忘屈曲，拄杖扣层户。入门已欣然，但恐所见阻。更须上高楼，霁影蒙薄雾。急风层巅起，雾破山缺处。青林一点明，炯炯白鸟度。独坐不须禅，山水得妙悟。

丹砂山中期，交梨海上约。崎岖九折坂，准拟一丸药。至今山仙翁，已跨紫霄鹤。鹤去当归来，尘世忆如昨。天使自天降，招去游五岳。洞府日月长，流水花片落。我来似天意，一官不足缚。道气迄未充，何以痊瘴恶。云霞閟灵蘂，雾雨罩仙萼。臭稗杂菁英，凡草混荃若。未免七十毒，谁敢试口嚼。上焉忧国病，下者念民瘼。安得如昔人，一举翔寥落。

兼金必贵双，玨玉不独只。嫣然彼丛生，佳处亦求匹。沙寒水成练，雪洞山立壁。春回小洛阳，淑气自融液。主人似维摩，拈花许入室。不碍清浄眼，粉黛眩青赤。联香飒轻吹，并影旭朝日。有如猗兰心，相同不相敌。偶来饮此酒，对花情有激。试哦常棣章，反经道如一。

少休大夫封，应梦上公禄。向来岩壑姿，高节媲青竹。低徊文绣地，自谓迁进速。迩者为客卿，翰苑文史足。炎炎虽可鄙，炳炳有足录。一朝污浊流，钱券满吾蜀。童山要进取，万石压车轴。通侯宠富民，都尉侈搜粟。虽蒙须臾荣，不盖平生辱。社栎乃天全，不及不才木。春秋戒求名，吾诗纪山麓。

有子固可贺，无子谁为羞。尧圣传世念，厉丑似己忧。有子与无子，人事天为谋。王家乌衣巷，叶叶追前修。乃翁万卷书，一一手校雠。厚恕命尔名，万金美田畴。种德日复日，藨蔉期深秋。字表名所出，远意孔与周。陶公责端宣，晋人警师仇。君家膝上郎，有如昔徐侯。富贵二雏语，岂有卑微休。

阿师从何来，最是两肩苦。一头载梵书，一头荷慈母。至今江上松，东西随仰俯。此松岂有情，摩顶记佛语。松根白衣仙，日夜瑞光吐。翩然紫霄上，蛰龙起雷雨。我来悟前缘，父老指环堵。风花即几席，经草随步武。重栽渺生意，合抱阶尺土。他年十八公，此地记初祖。

荣枯一气内，造化本自公。春花与秋蒂，孰云有不同。试看木芙蕖，雨露滋芳丛。嫣然生百巧，秀色倾房栊。婢子有不惬，偃蹇霜枝红。溪柳疏其西，池荷亚其东。等作一物看，曾是烦春工。开阖寓至理，岁事号秋风。惟有桃李场，感叹无言中。

大江拆两股，小江分一支。秋水七八月，老蟆喜持颐。往往自夸大，未觉海若嗤。灌溉虽小惠，湮溺已可危。父老指水迹，栖苴挂林枝。高田混坑谷，漠漠沙风吹。城堞不数步，长堤漫委蛇。我非河洛想，颇为梁益悲。神禹岂不到，吾蜀几为池。人日有故事，敢后壶浆期。野叟馈鱼兔，鼓舞亦致词。一笑谢父老，何由救民饥。但得麦早熟，眼底无疮痍。老守为尔醉，灯火江之湄。老蟆亦放光，跳月天南垂。

方春花气苏，谁忍犯霜晓。漫山千树桃，缩颈听春鸟。独此开数株，此桃也不小。晨霞碎林霏，绛雪压枝袅。梅魂正零落，月影夜悄悄。陈新接物态，俯仰映池沼。蓬莱有大桃，岁月较多少。自从偷儿得，弱水隔浩渺。且与倾绿尊，乍见喜围绕。尚有芥子微，须弥寄毫杪。

雪打窗外竹，共卧窗间床。起来忍饥冻，对坐唯炉香。写之三尺琴，遶屋声琅琅。相从无此好，要俶西山装。西山接飞鸿，路入云水乡。六月余积雪，冬木含春芳。群仙竞来往，御风骑凤凰。我昔曾见之，瞳子了且光。张子长鬣师，沆瀣入肺肠。为取桥下履，仍传枕中方。此时觅刀圭，念我双鬓苍。

忆昔官博士，所得英俊多。斥去典蜀学，蜀士烦搜罗。二井转辘轳，犹能挹余波。袍子白纷纷，有如镜重磨。爱汝似二父，此地曾经过。分职有十师，圣门严四科。傥非一万卷，难取三百禾。我有十咏诗，考古烦吟哦。鼓钟乐高文，羽翼崇雄轲。似闻礼殿柏，久矣寻斧柯。古物天为惜，蒸薪鬼所呵。堂堂公议地，岁月穷羲娥。忍此恣横说，后来敢谁何。我集四库书，琬琰藏洛河。此外有石经，参酌正舛讹。熟读懋汝学，师友相切磋。汝有屋三间，竹墅连松坡。日夜望汝成，门户高嵯峩。我贫自有道，一竿钓渔蓑。后生问老子，守死山之阿。

我昔择师友，所至多朋俦。道义自然合，如以胶漆投。一官既已得，势利寻戈矛。向者市道交，日亲成日雠。仅余山林士，共结方外游。一语不及俗，自是无悔尤。况乃生死事，同参无异谋。何暇及汝曹，惴惴性命忧。此间地步窄，椰子包山丘。三山妙僧杰，道眼宽处求。怜我本逐客，饥冻妻孥羞。有如呼云鹤，拍拍青泥沟。傥非香火缘，讵肯相恤收。阿璋栴檀林，手挽银河流。便欲洗俗辈，欢喜解我愁。阿兴两随我，五湖盟白鸥。对师思亡友，中书烂银钩。阿鉴殊可人，出世依大侯。禅学瑄演辈，圭峰家法优。人人蹴龙象，一笑风马牛。死鼠岂凤食，徒然吓鸺鹠。行藏汝自用，吾生去来休。

前时布谷鸣，早种不入土。翻然变阴沴，两旬作淫雨。半夜水啮堤，一决不及御。贫民无灯火，下床已没股。晓登树杪呼，出没见屋膂。舟车或幸灾，桂玉岂易煮。天数苟有定，民患谁适与。我穷一席地，此忧岂暇汝。为汝愁天公，闭户不欲语。

民无穴居智，不如彼狐狸。奔流决户入，尚怀囊橐资。仓卒老穉计，共此高树栖。茫茫无舟筏，渺渺失陵陂。号呼性命急，千钧悬一丝。引手幸免鱼，十五为流尸。古今民父母，唯有恺悌诗。吾诗本不作，聊以箴厥堤。

漆器侈初俗，长袖喧都城。如何古邃殿，天开垂日星。奇奇与怪怪，惝恍不识名。我尝阅此画，肇自齐永明。人间务备物，未易穷丹青。忆昨因郊丘，盛礼严天庭。器服各异数，如此系大成。仰瞻万乘圣，远想三代英。虮虱容著足，鸳鹭参结綪。西归访江梅，钧天梦初醒。心焉感此画，眼角泫欲零。所见恐未伙，蜀都问君平。

送客涪水上，我家珠水湄。我适归未得，此别那不思。高才府从事，芙蕖映清池。堂堂万卷书，乐此簿领卑。公退得绕膝，戏彩笑脱颐。山路宿雨干，篱落黄橘垂。归鞍三百里，处处吟酒旗。赵子与南阳，衡门各栖迟。下马恐问及，说与黄梅期。尚念鸿雁行，冷落秋风吹。

沙水夜仍白，江月晓未收。联船共一岸，撼枕闻开头。五湖翻然归，凫雁芦花秋。低徊弄冰雪，笑面会有由。有如此江波，大小同一浮。纤花不自惜，风卷随轻鸥。谁能徇残啄，五羖肥几牛。我欲知行津，上峡询锄耰。

斯文百官富，未易众目窥。共此一鸟过，谁其补三遗。粗能述前辈，抗说不敢卑。一朝得印可，宠若华衮辞。神仙点金手，为脱瓦砾姿。微吟冰雪镂，落墨星虹垂。老成今几人，縻以岁月迟。未用五字工，护此两鬓丝。圣贤无尽藏，一一生物滋。丐公且藏舌，尚吉他时知。

荒风吼其前，大雷击其后。人言黄昏雨，此意无乃骤。飘飘岂恶声，侧耳听檐溜。一睡喜暂凉，破窗落星宿。明朝看东方，老火已复昼。起行视畦陇，微露泫深秀。枯沟涩不流，焦块濡未透。看看岁云秋，槁死念谁救。滥兴桑羊诛，妄使土龙鬭。彼巫乃诬尔，拜舞杂符咒。举头亦茫茫，万一幸天漏。云行则雨施，坎画自羲后。为霖有真源，中路困坑窦。眼前苍狗姿，津润岂能漱。何当卷江海，九万广天覆。有祷恐未迟，帝阍吾欲叩。

书生总不羁，岂是谬进取。偶然一舟具，初不作出处。三年客江湖，风浪恣掀舞。君门九天上，一一守菟虎。是间无先容，何忍弃外府。万卷久已破，一字未及吐。归来赋蜀都，笔下带吴语。传闻两坑石，妙处天可补。试遣长须来，拜赐君已许。

好山在楼头，行人在楼下。爱山乃贵名，过者岂易假。而况主与客，君漫我亦且。九峰紫阁间，可玩不可把。岚光接云气，溜溜溢杯斚。兹山于吾人，傥有一日雅。从今两舍地，时复枉车马。何必沧洲图，醉语剩挥写。

四明本山名，与洞屹相向。取山以名洞，足以迎景贶。我非济时才，香火三遣放。再为玉局吏，圣恩覃旷荡。有如鉴湖乞，均逸江海上。圆也如乃翁，历历耗心匠。三径同蒋诩，五柳比元亮。一日培壅力，百年基址壮。桃李遵旧蹊，松竹缘叠嶂。林花拂朝晴，山鸟激清响。园人收果实，夏秋各有饷。谁云橐驼种，已有猢孙藏。翁前携客来，未免策拄杖。崎岖到洞门，衰病筋力彊。洞中亦虚白，喜气含万象。俎豆具仓猝，一杯复一唱。山果与山花，足以备清赏。杯盘旨味薄，笔墨醉语妄。醉中忽抬眼，云巢仍在望。投杯揽衣起，涕泪立惆怅。云巢我师友，白玉已黄壤。相距洞与山，风雨灯烛晃。有如对床夜，了不隔寻丈。他日吾子孙，丹青二老像。草堂洞山间，二老忽来往。

乳崖霜雪根，金地白莲蘂。泉上碧眼师，秋月照清泚。玉籨开明镜，肝胆两冤鬼。若为人面创，如以佛手洗。遂解七国仇，化为三昧水。我来愧尘缨，与世无愧喜。平生一瓢心，属餍岂为己。定知蜀山龙，云雨高卧里。微丝出游戏，僧饭冰入齿。灌溉丹穴深，窈窕沧海底。人怨旱火焦，雷公费鞭棰。请师拄杖头，搅山唤龙起。

弹我清风弦，酌我明月樽。栖迟元祐鬼，零落伊水魂。金玉百世师，丹青几代孙。冰雪耀荒谷，云雾迷空村。斯人厄衰世，吾道谁与论。仙人白石溪，夫子青山根。

斯文元祐间，一代人物好。我生嗟已后，不及见此老。朅来东坡上，雪堂亚荒草。此州三家村，大江流浩浩。四海矜重名，六丁护残藁。伤心逐客令，失脚空山道。昔为魑魅憎，今作神明祷。小桥行吟处，风叶付谁扫。

不读非相篇，人心谓如面。阴机蜮窥影，巧攫狙伺便。谁于牛毛端，万念回一善。此间有堂奥，次第躬履践。自言不为恶，凛凛三语掾。世涂多疾人，奇药得瞑眩。贻我南阳书，补作东平传。鲁国焉取斯，为语宓子贱。

危磴俯寒水，阴崖擘苍烟。上开冰雪窟，下垂珠玉渊。何时雷斧手，拓此壶中天。自然浑沌窍，不受百巧镌。地胜集灵气，木石含清坚。三子果谁欤，流辈孰后先。我来叩玉扃，欲访云雨仙。呼龙龙未醒，日高贪睡眠。

吴山浮海青，蜀山粘雪白。两山相西东，渺渺万里隔。一官谁卑高，博士省中客。岁月成后先，去住作分拆。先生何时来，六经尚遗泽。衣钵肯付我，颇任弟子责。须髯襄阳翁，龙凤出窟宅。典刑耆旧内，卿月耀词伯。归路入西湖，官梅已堪摘。好将软红书，博此千顷窄。夷吾王郎孙，江左书竹帛。临风失惊呼，看刷九霄翮。

夏虫不知冰，朝菌不见月。吹息天地间，随分了寒热。谁为款岁晚，久久媲清节。君家小令君，千金僦别业。不殊山阴宅，孙子今几叶。胜取三百廛，共坐六十劫。春林扇温风，夏簟落苍雪。重来得更仆，千偈不须说。

我昔泛洞庭，白波大如屋。水天两相际，渺渺浸坤轴。小舟掀簸中，呕眩篷底伏。忽然得岛屿，便欲缒船宿。西归收惊魂，且濯泥土足。东湖一席地，江脉自弦蓄。烟雨相吐吞，几席染湖渌。汀洲红白花，游泳杂凫鹜。横流溢四海，未暇较吴蜀。骇我时世情，风波戒平陆。

海水际天水，海山蔚空青。万里供远目，随处来户庭。庭中森紫翠，户内含虚明。澄波汲引入，螺黛叠甃成。空光集云气，岑碧延日星。逍遥等一物，大小随所经。高霞渺三韩，众水涵四溟。仙驭来何迟，上天跨鲲鲸。用意敢自隘，万虑凝秋清。夙缘有悟契，矫首鸿鹄征。

林静有集鸟，水阔多潜鱼。未能急期会，乃更谈清虚。吾家柱下史，不读城旦书。偶挟一语契，到官十日初。仙人冰雪容，访我云霞居。扫地荫修竹，引水浇芙蕖。吏最果不足，丞负良有余。深文到穴鼠，百巧呈山狙。从今结绳内，只可禁网疏。虽非胶西室，有此指南车。

仙人九天上，骖鸾绁飞虬。飘飘紫霄御，下作人间游。二十四洞天，海上横十洲。干门凿井络，丹梯云气浮。中有三仙山，珰珮鸣琳璆。群仙各分化，一笑芳菲留。我作招仙诗，披风上巢楼。仙鸟衔玉书，仙花拂人头。手挽北斗柄，揖取银河流。六合正泥滓，一洗苍生忧。

通涂合西南，达人戒同异。二鱼各自鱼，是鱼岂有二。阔处海茫茫，波涛适相戏。笑我湖上亭，鳞鬣纷族类。情知我非鱼，此意鱼或是。欣然得所适，相见不相遇。鱼行我无心，我得鱼亦遂。藻荇披秋光，水与天妩媚。明月贴湖心，照见鱼不寐。我琴无杀声，螗螂勿余忌。

霞影塔觜红，岚光佛头绿。沙明疏柳外，寻路遶湖曲。远客谁与俱，斯游未为独。佳处心自领，未易语童仆。应接敢惮烦，山水相追逐。此间有鱼鸟，怪我来不速。都城无闲官，旬谒废休沐。幸兹九日临，及此秋气淑。醺酣岂无分，登眺宁免俗。起行九里松，试插一枝菊。西风莫欺客，破帽双鬓秃。未敢醉向人，藕泉漱新馥。

床头窗眼白，秋曙溜以光。暗蛩亦念晓，唧唧话夜长。披衣看天东，谁与搴扶桑。急风吹云翳，高树摇青苍。疏疏沍寒蕊，散作菊雨凉。此景岂虚属，老火候已藏。一室清浄缘，竹阴覆缣缃。手拊霜雪枝，隠几待众芳。

孔子不到秦，右军念西岷。剑关铁岭江，与世隔红尘。天亦惜秘境，我岂世间人。天上紫微郎，笔端演丝纶。跨象桂林郡，骑鲸芙蓉津。五岭与三峡，缘云蹑星辰。忆公玉帐初，草木生华春。豢龙赤城家，长生定前身。扁舟载西子，五湖浮海滨。莫作去来想，雪山轻重均。况从尺一招，甘泉问鬼神。庙谟蓍龟旧，鼎味桃李新。虞衡备编载，我亦愿卜邻。

葛楠合翠盖，上有菩提坊。大江仅一线，风动云气祥。地灵生俊杰，酝酿成文章。墨池子云家，在蜀无他杨。君家好兄弟，接武游名场。我昔梦见之，青衫水仙郎。修廉贯白日，孝义感雨旸。官满喜可贺，彩衣得升堂。迟君台阁归，侍立香案傍。寄书问衰疾，老矣慰苍浪。

学道本屡空，所积岂为贫。我生无长物，有辄恐累身。挟块公子伯，陶土帝者仁。可惜水玉姿，下与瓦砾亲。吾子泮林旧，文采含青春。江湖挹余波，谓此席上珍。方正自温润，玉德如其人。潦倒竟何用，厚德山岳均。愧非笔札才，不堪演丝纶。三召已三逐，琬琰甘猥尘。抆拭置前列，濯以天汉津。斯文傥未丧，六经要铺陈。大易伏羲祖，春秋丘明臣。琢磨三益友，几案增日新。定非注虫鱼，与世书凤麟。

乳蜂十蚁围，小蜂两翼弱。三蚁掣蜂首，四蚁曳蜂脚。三蚁相后前，捍圉行且却。蜂母正凭怒，有虿无敢作。相视母子心，如被蛇豕虐。蚁行蜂母随，众力岂易拨。彼嫌大树小，且幸神龙涸。自谓无谁何，利吻得所嚼。蝇虎伺其便，儇然才一跃。中道取蜂去，意外可遥度。蚁群不自量，出力互相搏。蝇虎跳掷高，细碎纷迸落。余党尚未解，尺寸归路邈。三帅本伐戴，反为郑所掠。孟明意取郑，二殽遭晋薄。世路蜂蚁群，巇险逞攘攫。向来驺虞仁，未似蚁虎恶。吾诗傥可佩，捧腹聊一噱。

斯言诚虚筌，遮眼漫盈纸。冷暖当自知，此味如饮水。谁肯落骄荣，还来共枯悴。待渠转船头，着力与风值。最怜气炎炎，可上不可下。青天与白日，信有覆杯夜。空林鸟雀喧，村巷牛羊窄。童子候檐楹，喜此扣门客。客来踏青苔，曳杖入林薄。只许老梅官，谓我门无杂。我贫无娱客，相视笑不止。向来诸阮间，容我亦与此。陶然见天真，客亦怜我醉。罢休明复来，酒贱肯勤置。

读书要身荣，得禄为亲喜。端知绛帐华，乃在彩衣里。冷官多澹泊，有道足甘旨。登堂四壁余，发帙照案几。尚有老孟光，环以三穉子。一笑扶鹤发，相见折屐齿。出门顾诸生，正事歌锡尔。生朝适余暇，汤餠庆弧矢。众客集清辰，好语塞两耳。我有海上方，剩泛杯中蚁。永为萱堂寿，胜饮菊潭水。

近别已不易，远别良更难。莫作远近想，便觉宇宙宽。聚散与出处，等以道眼看。君去便乡国，我留为亲懽。吴蜀视旅亭，随处寓以安。谁能诧凡见，鷃翮齐鹏抟。是家好门地，羽仪耀朝端。竹西丞相客，冀北幕府官。清庙瑚琏器，仙人承露盘。谈笑翰墨香，芳佩杂茝兰。雪山笏拄颐，碧玉高巑岏。锋车促收召，买舟系江干。瞿塘浪粘天，怒涛驾风湍。西湖软红路，塔级层旃檀。还来捧御床，剖腹呈琅玕。前修席玉铉，旧事追金銮。潦倒困灾患，名节空雕残。不假子夏盖，敢弹贡禹冠。隔阔如昨梦，道义期岁寒。日边一纸书，时烦问加餐。

鞭笞土牛子，鼓舞勾芒神。初开一岁籥，已有五日陈。胡为松桂老，强逐桃李新。自言草玄客，颇爱郑子真。虽云公卿贵，虚名竟成尘。况我已三黜，素志无一伸。遂去田舍畔，得与渔樵亲。奉母缺禄食，菜饱不敢嗔。夫君亦人子，等是我辈人。青鞋裹白足，乌帽遮长身。襟期访郑老，酒伴寻南邻。吾文天未拯，古道日以堙。登坛要先歃，更约明年春。

梧桐角可磨，江沙玉能错。由来刚强徒，未易胜软弱。是在六二坤，对病可为药。吾生任天真，三者不自度。中年坐龃龉，出语遭击搏。官居寄委蛇，晴窗傍林壑。泉乳发深窦，竹萌抱新箨。不习其在兹，玩爻情所托。一字得一师，圣贤如可作。坐待韦编翁，为我解禅缚。

来为人所爱，去为人所思。君看文与高，慈惠蜀之师。至今窟中像，凛凛建立时。知非伯有室，定是桐乡祠。蜀人爱二公，远与千载期。其间几灰劫，付与一炬吹。保此岁峥嵘，不动山四维。东家好邻里，岂任恶少窥。祠前二古柏，外干中不萎。勿作剪伐想，恐是神明遗。可怜墙壁间，峩冠剑拄颐。烈士不平气，好在淮西碑。

清和气始交，候火未可炽。雨师偶失职，焰焰使人畏。东湖冷如冰，舍此谁止沸。猊吻呀不吐，浊泥点枯翠。农田不难料，焦灼凛生意。西南有重屯，百万方振臂。自今数秋成，一饱傥可冀。蛟龙卧慵懒，朱鸟夸羽翅。吾生老文园，肺渴不自慰。安得挽天河，并为洗兵气。

阴山多风埃，白日下雨雹。君子何必陋，士气见淳朴。巴江亦能骚，兰陵善为学。斯文随所化，后辈仰先觉。褐衣怀美质，隠隠含山璞。先生来何迟，绚秀待追琢。板舆行不难，双雁度云邈。未嫌一箪蔬，颇胜五鼎渥。教人此其本，何异垫巾角。我昔困虀盐，为子得妙斵。王明躬孝治，正要夔典乐。小试台阁资，还来侍经幄。

郡斋冷秋菰，饭客比僧供。如何虀盐厨，便谓酒肉梦。此间百战场，肥瘠较轻重。霜花气未暖，冰澌砚含冻。窗梅眩书灯，厌听晓角弄。乡心竞节物，椒盘已可颂。一堂元祐师，翠竹忍留凤。取材有成约，浮海谁与从。翻然着鞭先，逸足未易鞚。他日仇池书，为记小有洞。

边上秋风生，众芳感萧瑟。何由九地底，一气回暖脉。官居类僧坊，忽有芝草坼。骈跗间红紫，合盖晕黄白。秋菌苦争气，渠自凡眼窄。此理岂人为，信我匪天厄。年余窃边廪，菜饱固不择。谬政鬼所笑，敢望神意格。山中合欢桃，陇上六歧麦。一年获三瑞，助我动行色。归来及受厘，借口缓诛责。从今归商山，举手谢樵客。

三仙白云乡，地与人境异。金卮老翁泉，玉盘秋水芰。谁欤肯下食，三仙入梦寐。一笑谓我言，随处类投畀。蟆颐霜雪山，危步踏森翠。山间多君子，一饭岂易致。诗书宽褐姿，曾何问名位。家传元祐学，口语自妩媚。颇识李夫子，一官若无意。善恶政亦殊，天心各缘类。大哉圣人经，春秋不书瑞。但得好麦禾，风雨烦笔记。屡书不一书，金玉文彩被。物物胡为来，根荄异形气。便欲献天子，明时乞宣示。斯文傥有作，士子歌既醉。我亦采民言，请付图牒吏。

善水沃沸焦，善药调瞑眩。吾岂斯人徒，屏开慈母面。丹青解人意，二字出素练。孝哉耘瓜子，伤根岂所愿。升堂致一唯，出门成两见。遂令李老书，不入韩非传。吾家桃李园，力行未敢倦。明知政事拙，稍觉言语贱。四科定谁先，袖手冰入砚。会请无言师，宽处著方便。

春秋书不雨，十日九日干。向来陈菊根，半扫黄叶残。施施苍松独，耿耿秋竹单。仙官转物手，半亩不作难。芟篱扶弱干，团翠蒙朱栏。一株万宝钉，风露鸣珊珊。儿辈凡眼窄，诧作举首看。折君清霜枝，照我秋水寒。年饥学辟谷，准拟充朝餐。

去年万里客，仰看秋云孤。今年返南亩，颇复怀西湖。今日果何日，淑气天四隅。凭高送远目，风景未觉殊。试问先生菊，何如朝士萸。莫作去来想，渺渺同一区。久客负邻里，置酒烦招呼。起登舍畔山，山色定有无。澹烟与晴日，醉眼相模糊。我老腰脚顽，健倒须儿扶。

红英艳云霞，绿叶足风雨。牡丹花未开，生意妙谁主。丹青强摸索，闭目想未睹。天巧非人工，神凝志良苦。竦然花下猫，蜂喧聒如鼓。醉眼不成睡，花气日亭午。黄生与我意，盘礴一转语。我老花无情，铅粉付儿女。

天雷裂山崖，骤雨翻盆盎。田亩怀政最，草木知治状。使君富经术，暂屈乘一障。黄堂燕清香，比屋醉春酿。文章出指授，学校均幼壮。独我困樊笼，老矣神不王。寻医诗未免，勉力追绝唱。滔滔原夫辈，感此舍人样。旌旗出幽扉，俎豆忽迂访。小摘情益亲，村舂未忍相。蜀叟初不识，汉墨拜奇贶。从今门张罗，一任台无饷。

绍兴己卯武成庙，庙殿之栋三秀芝。学官奔走暨多士，日遶百匝不暂离。欲奏九重望恩幸，寒饿水火如切肌。先期到堂白宰相，宰相曰可甚易为。乐工伶伦饰金玉，拟荐清庙裁歌诗。石时官忝博士职，岂敢立论超等夷。曰此五行金沴木，木不曲直尝闻之。将军鹰扬兆异气，弄兵往往忧潢池。矧今裕民民未裕，圣虑日轸天下饥。斯言一出自拭目，再召再逐弥岁时。山东山西将与相，一天雨露均无私。喜闻谋帅用乡士，乖崖以来无此奇。目之所睹世有异，口不敢言人更知。顷年喋血岷峨下，启此厉阶端自谁。种芋从今我田喜，沤麻却得吾水滋。中和薰蒸感瑞物，雪山增重阴云披。昔人佳政喜传授，便谓子产胜子皮。江南诸子识我语，帐下未忍骄群儿。商山一曲似可作，出处恐笑山翁痴。不如去学赤松子，掉舌三寸为帝师。

君家屋中作山舫，开窗看山篷背上。两峰高并玉玲珑，大孤小孤无此样。主人酿酒书满船，读书饮酒酣且眠。应笑周郎赤壁下，龙骧万斛风动天。

蓬莱弱水三万里，片帆风便一日耳。世间众水集枯沟，{圭/黾}黾自夸河伯秋。况于平地凿户牖，此岂有水仍推舟。先生弹铗太不恶，昔人野航今改作。明知此意不为鱼，船头船尾千卷书。笭箵活计大如斗，欲驾雷电凌空虚。白波涨天须少待，小劫未迟苍鬓改。安排去作踏浪儿，几度桑田变成海。

天下香火如东林，雷刘胜迹犹可寻。阿师跳出矮屋下，万里抱被云水深。汝家老演旧行处，江梅树树前时吟。可怜此老今已矣，门户久冷怀语音。去年送圭今送汝，演子两虎不易擒。吾诗最悭亦何用，且为向来衣钵重。逢圭问我强健时，犹抱黄经恋虀瓮。

九州多士各有贡，大小之物随土宜。养材学校此其本，背本逐末宁不悲。偏将土木奉释老，尽室奔走愚无知。君子居乡有宓贱，小人愿学如樊迟。圣门二者今战胜，文星不用天盘推。一朝化出孔子庙，唾手如有神明司。文翁以来节度府，羽翼此邑天西维。春秋俎豆列二祀，昼夜几砚严十师。荀卿许从异户入，子贡只得肩墙窥。我生一官五讲席，所至冻雀栖寒枝。自从上庠吏外学，行德自谓心无欺。眼看旄头拂紫彗，左文右武今何时。涂侯居乡足领袖，金橐相与倾其私。自闻盛事喜欲舞，出力敢后吾人期。黄庭细书不足道，笼鹅尚可寻羲之。澹台斩龙由搏虎，书成有似二子为。高山仰止不无意，鹏翼九万云天垂。

涪川胜处城之西，万松直上王家池。池心有亭无四壁，五月菡萏生沦漪。向来城中望山上，但见一抹深黛眉。却从山中望诸处，云雾平野光参差。飞鸿群往山数点，阵马万匹江东驰。眼前景物费酬答，中有隠几无言师。题诗他日要人识，君家有叔良不痴。

我与李侯初不熟，但闻弦歌政声速。永川鸡犬数山外，迄今语言犹可录。向来官舍卜清疏，把酒横琴仅容足。眼前可无起予者，故作斜川著行录。不妨奄有靖节名，此堂岌岌柳英英。易名伐树公则去，名尚可复柳易生。唐侯初来理前事，收拾神名还旧地。坐令轩冕争夺心，各有田园萧散意。古人陈迹那复论，丈夫志气高入云。因知特起豪杰士，不待西伯还明君。

喜不至流怒不悲，句中铦锋解人颐。冰霜凛凛笑一吷，三尺有喙金玉词。二惠肯来但独步，明光殿中文绣具。便当携此上青云，天子方深南北虑。吾今老矣君可思，吹毛之珍何所施。和诗反刀三叹息，莫把神槌困钝锥。

持节使者来自天，玉皇遣问金碧仙。蜀山嵯峨九折外，琼楼绛阙迷风烟。騑騑蹴踏长楸道，喔喔下鸣芝草田。汉家一瑞恐难致，杀人自要身长年。麒麟凤凰不知爱，仙物未忍随拘牵。至今滇昆水含怒，怒迸海脉浮平川。资中男子文章伯，执笔金銮殿中客。碧鸡飞去却飞来，此地遂为金马宅。

夜郎溪中七香木，长身一握如紫玉。向来蛮村已自奇，耻与龙涎鬭余馥。誓将膂力奉君子，度越山岩走穷谷。夫君得此不自珍，要当助我扶衰独。忆昨与君骑竹马，健力随群走黄犊。看看四十老形具，此物胡为苦催促。世间行险岂吾徒，且卧方舟同结足。

沉黎厅前三藏梨，老虎须牙龙甲皮。我来与国惜乔木，尚幸出屋繁孙枝。春风千花玉叶碎，秋日万子金圆垂。问禅谁是柏树子，听讼漫逐棠阴移。雪香楼头终日坐，纸尾自书三百颗。他时若问相公槐，我为改名罗汉果。

髧如丫角垂两耳，口诵黄庭调绿绮。诸公拂榻乃肯留，疑是前时徐孺子。我琴挂壁久不弹，浙声分作蜀声看。但得古人指下趣，转觉良工心事难。欣然过我同一笑，旧曲重闻如再少。咸韶本自凤凰鸣，筝笛任夸蚯蚓窍。孺子孺子年更痴，十三大胜陶家儿。阿端不识六与七，随分牵衣觅梨栗。

夷门道人墨为手，艺如巫咸日中走。逢人便与墨模糊，西里自妍东里丑。不须更相邑中黔，面比乌鸦色未深。为抬墨手高处问，我手何如君子心。

群儿生长轻江湖，上船下船谁使驱。江牵百丈沙水涩，岸上风雪兼泥涂。下循枯苇鹅鸭乱，上控绝壁猿猱呼。可怜进寸得退尺，挽脚不住头欲扶。均之两两穷性命，我自有罪非尔辜。二年学省一不补，天子幸赦怜其愚。一船放归小如叶，满载岂有海上珠。琴书之外求长物，去时未有来时无。尔曹怜我共努力，归路尚远天西隅。泊船且醉花柳岸，为尔尚肯满眼沽。

春冰摇冻春水肥，小风卷沙梅雪飞。东皇劝人作耕织，天雨粒粒机中丝。田家喜说新年话，苔青映门竹枝亚。有钱输官官不嗔，满地黄金不论价。

烊铜作梁剑栈编，峡江百丈青云缘。峡山鸟道飞翩翩，蜀仙自得壶中天。丈人口诀谁与传，青城一炷心香烟。萦藤络蔓紫翠牵，清河炼师天上仙。玉华楼高瞰平川，白日下界黑鬼缠。帝曰汝往予详延，鼎转九丹书八篇。清风来翔明月前，夏日不暍冬不绵。青骡白鹤忘岁年，是家仙种张祖先。椒子红熟丹浴泉，酿成白酒斗十千。先生日日贪醉眠，为我寄语来日边。

我来云岩夏初吉，岩洞向晚开新蟾。晴空飘飘雨花坐，护此燕几垂飞檐。老僧闭门一榻外，但有瓶钵云火奁。人间日车手可热，道上火伞官争炎。不知此地荫冰雪，崖花石蔓骈浓纤。传闻仙人有蜕骨，玉塔未许窥幽潜。行人各走记名姓，浪费粉板相黐黏。不知苏黄岩上字，端有妙处垂缃缣。至今岩泉泻千仞，似与二老争森严。斯游与子固不薄，一饷喜逐清赏兼。稽首林间古石佛，面目慈悲雄须髯。狐狸骑项鼠遶膝，苍苔藓剥侵裙襜。我愿石佛须少忍，欺善怕恶神所歼。君不见迩来石佛胜铜鬼，会煮翁仲烹飞廉。

高轩得意翔云间，妙画匿迹缣素残。柱头老丁留语后，兀兀无趾如叔山。不妨万里戢六翮，顾步下啄芝田宽。方舟惜鹤并惜画，一夔之足万金价。莫将凡笔补丹青，谬作身轻一鸟下。

汾阳家世郎官星，百里隠隠闻雷声。德人所至有别样，不向尺棰求能名。上官嗔骂吏束湿，日下廪庾堆如京。此时桃李出谈笑，溪邑井井山风清。东林香火远公社，长官得暇来寻盟。云间春茗试新瀹，月里禅心须细评。今朝还有寿者相，松椿龟鹤纷喧争。高人着意供一默，富贵浮云双眼明。

四月旱火坤西维，湫潭百丈沧江湄。潭中老龙帝所御，偃蹇不任世俗羁。招呼频费香火诚，去则甚速来何迟。炎官火伞日轮午，一尘不动天琉璃。火光之中兴白雾，风伯鼓鞴雷奋椎。黑云压城白昼暝，倒泻银汉倾天池。帝敕九乌以震死，血饱龙吻纷淋漓。再拜谓龙曷少霁，龙与我职均有司。商霖傥可通帝梦，正直炯炯唯龙知。

射虎将军须发白，老作三茅洞中客。群仙呼去问姓名，谓是前时李八百。天孙乞与云锦衣，白日化为仙鹤飞。赤城山下百花市，卖符卖药沽酒归。

三年计日作放生，薄俸时分及鱼鸟。别来湖山幽绝处，下者遨游上轻矫。西归短棹送春波，忍见长鱼困萦绕。修鳞戢锦纷半破，健尾舒红时一掉。不惟咫尺迷藻蘋，正恐须臾觜葱蓼。吾曹仁术随所用，圉圉洋洋谁不晓。耻与鸡虫较得失，况乃牛羊分大小。只今命脱猛火燃，不用口衔明月皎。临流祝鱼从此去，弹指冤亲一时了。要将头角动风雷，未厌藏身且深渺。

蜀侯作頖锦水湄，先圣先师同此室。巍然夫子据此座，殿以周公名自昔。圣人两两如一家，均是周人先后出。想见东家中夜梦，犹与公孙同衮舄。斯文授受乃关天，不为汉唐加损益。我时来视俎豆事，重是汉人斤斧迹。汉宫制度九天上，散落人间此其一。多因丰屋起戎心，独此数椽绵岁历。规模{楪木=山}嵲东鲁似，气象缥缈西岷敌。竹松犹是斯干诗，风雨方知隆栋吉。虽然汉献来至今，阅世已多驹过隙。中间岂无鸟鼠虑，妙斵不知难辄易。工师不揆乱如麻，敢向般门言匠石。诗书譬彼尚阙文，后学如何补遗逸。祖龙非意窃登床，蝌蚪有心来坏壁。旧章仅在命如丝，谁勒吾诗胜丹漆。

成都名画窟，所至妙宫墙。风流五代余，轨躅参隋唐。其间礼殿晋画为鼻祖，未数后来鸿雁行。画者果谁欤，或云名收人姓张。右军问蜀守，墨帖求缣缃。乃知前辈人，不爱时世妆。范琼杜措李怀衮，仙荒佛怪驱喝雷电笔意窥渺茫。不若收所画，上自皮羽之服下至垂衣裳。盘古众支派，帝霸皇与王。君臣分圣贤，有如虎豹龙凤殊文章。视之若有见，日月星象空中垂耿光。听之如有闻，衔牙玉佩鸣以锵。三古以降历今世，视听所感犹一堂。乃知此画自神品，碌碌余子非所望。吾道久已屈，二氏争颉颃。岂唯牧也见绌余子下，而有公议老我双鬓苍。

水晶宫中玉虾蟆，多年栖息嫦娥家。忍饥不及一夜啖明月，天帝怒尔谪下三峡脚手犹爬沙。婪酣大肚饱清气，但见琼流珠液百尺垂唅呀。峡人只作泉水看，不知元和漱咽犹是月之华。从来至味不可说，陆羽只作第四夸。可怜提瓶肥羜子，强饮百斛莫救肝胆邪。我闻老蟾之酥乃仙药，能使风草化作黄金芽。何如闭口自润泽，换尔丑质生角牙。会当骑尔却上月宫去，下看桑海渺渺凌苍霞。

回岩客子卖墨人，诸孙卖笔笔有神。墨翁已入蓬莱殿，笔孙有愧中书君。迩来小孙兼好画，两幅溪藤七匹马。虎狼避路狐兔藏，朔风吹沙霜满野。邛崃关头大渡河，使君五马千丈坡。猎将一围看蛮走，醉敲铜鼓蛮踏歌。急收此画人莫识，矍铄之翁夸笔墨。不如再泛洞庭船，袖中一剑随飞仙。

公子年时尚奇伟，大剑横腰发冲起。自言学道晚有得，心静无波古潭水。平戎万卷喑不吐，蟠向胸中作宫征。眼明惯识峄阳材，手制教成古绿绮。人生会费几两屐，巧处才容一张纸。许多黑瘦肯忍饥，枵腹悲鸣聒人耳。公子公子赠我来，明珠白璧遭沉埋。我家老马解仰秣，渠家煮鹤充枯柴。

玻璃江深麦初熟，引水细舂比炊玉。老守斋钵自有余，端为吾民忧不足。荔枝堂前红数栽，倚树读书门不开。收麦入厨催酿酒，客问遣骑何时来。

四月少雨百草热，山中小麦皆干枯。溪水不流牛缺饮，连耞未动妻典襦。布谷催耕鸠妇怨，早得一雨淋汝面。老夫枕书卧晚凉，农自忍饥官饱饭。

天上妥雨水鸣渠，一龙任责固有余。今年水来雨不集，彭民不及江中鱼。以堰致水高百尺，灵湫在渊烁红日。彭民怨龙不怨人，龙则有职谁之失。九峰仙官梅子真，豢龙有术龙不嗔。去年作堰今请湫，二者兼得苏彭民。东湖别驾但捧腹，卧听萧萧响疏竹。往来莫便轻泥涂，软脚有酒为君沽。

龙池山头唤龙起，见说花开龙亦喜。喜将一雨洗山光，晓涨初分两谿水。东山渡桥烟霞簇，山半亭台艳桃李。入门一径海棠花，红玉为枝霞作蘂。仙花自有龙麝气，拂拂晴风香十里。木兰高下色不同，青紫朱绿黄白红。游人隠映锦绣谷，山鸟动摇霜雪丛。我来酌泉弄花树，花光正在水影中。君不见三碉城边百草热，渡泸将军不得歇。何似两仙樵斧郎，一局坐忘春昼长。

资圣名蓝妙画窟，前佛峥嵘连后佛。栴檀级上金琅珰，五月寒风吹佛骨。我来看画瞻仙容，丹青古殿开天龙。薝卜花开日亭午，妙音破睡闻鸣钟。

凤台却望桑麻川，残僧孤客同一年。我穷自取君更苦，只有布袜青行缠。松楠阴阴水边寺，一饷款寻香火缘。笔端落尽蔬笋气，胸次不留荆棘田。穷冬衣褐露黑肘，半夜风雪寒诗肩。时于连床乞被卧，睡到日午钟鱼传。今朝别我眉色好，得得西谒骑鲸仙。自云老矣世涂熟，独有此老无人怜。更须南去共舟楫，竹火江茶谭夜禅。

君之家为夔龙氏，龙之威神爪牙利。岂肯因人下求食，拏攫风雷随所嗜。问君世学今几传，翰墨诸仙侈名位。后来诸孙颖与路，元祐衣冠相整治。春秋大易蜀有师，我获升堂时问义。江边乔木殊未改，重来忍唾成都地。感君遗文远相访，凛凛高风今不坠。梅花道路宽作程，瓠叶杯盘同此味。少年赤手弄霜雪，想见倚门迟岁馈。还家莫道囊橐空，客子夜寒仍少睡。

身作涪江未归客，更送行人出南陌。行人磊落高皇孙，桃李賨城看朱白。高才触事无不尔，百里莫嫌民社窄。鲁恭卓茂意何者，岂有居官名赫赫。不须打鸭惊鸳鸯，抵几疾书呼五百。阿奴公退在眼底，可以弹琴把书册。此时尚及诗筒来，谈笑千山万山隔。

人言鼻听无如龙，听不以耳乃反聋。未若水母本无目，隔水响应相鸣雄。我持此理问张瞍，废目任耳偏能聪。忍闻此声亦愦愦，俗嚣政在群鸣中。枉将蚁动作牛鬭，妄遣蚊聚成雷公。昔人乐归瞽其职，五音六律诗人蒙。我琴三尺玉横膝，欲广舜孝歌时雍。游鱼舞兽解人意，此意忧乐斯民同。瞍乎洗耳试一听，莫似北客歌南风。

我来一登石经堂，从以诸生行两庑。诸生读经半白头，问以始终箝不语。我闻此经昔中都，郎中所隶乃其祖。迩来离乱已亡失，楷本仅能传蜀土。蜀王闰位供扫除，独此仍为盛时取。为将严𫔎守重扃，护以缭垣崇邃宇。列之学官岂无意，不但阙文存夏五。大开明镜别妍媸，时扣洪钟谐律吕。后生不复事丹铅，抵死唯知守藤楮。字音随口妄蜺霓，点画分毫谬鱼鲁。日月当天空委照，盲俗相欺纷莫睹。石经虽古奈尔何，人竞传今不传古。行行矧肯捩眼觑，藓剥苔封费撑拄。坚镵仅免饱蟫鱼，隘道争来宅狐鼠。此间邹人傥借问，为问石经谁是主。忆昨敲门肆诃斥，几度循墙夸伛偻。登登阁阁隠金槌，耳聒散空垂雹雨。蜡薰煤染连作卷，玉轴锦装如束杵。岂无一物媚权豪，几纸才堪博圭组。尔之所得固么么，我则何由宽击拊。一槌只作一字讹，讹至万千那复数。石经之害此其大，纵有鬼神谁可御。忆昔尝为博士官，首善堂中容接武。心知不是世间书，云汉森然城百堵。恢恢帝所有余地，忍使石经留外府。便当连舸下瞿塘，飞上三山如插羽。缣缃舛谬钟鼎暗，天罅岂容无一补。巍巍玉帝殿中央，河洛东西翼龙虎。虽然斯文属兴废，帝既有心天亦许。作诗未用拟韩公，考篆庶几追石鼓。

我家群鸡真似木，君家双鸭重如玉。情知此物不敢烹，未忍戛羹求剩馥。传闻深村水田里，翠羽成群蔽溪谷。乔仙两舄不用多，尺纸长须慰幽独。墙头瓠壶舍下笋，唤作蒸鹅烹健犊。前时馋客错欢喜，益水添薪费煎促。主人此外北窗风，饭后乳瓯初睡足。

三年独客思亲泪，洒作钱塘大江水。却乘此水得西归，两泪急收成一喜。庾公楼下江月春，拍手中流逢小麟。骎骎逼人出瘦骨，懔懔似我今长身。夜船灯火无乃是，犹似梦中论梦事。小鹏有翅未能来，独学膺门想憔悴。一官外物等去留，来未足喜去莫忧。虀盐敢有去国恨，菽水未免还家羞。峡江之人走云雨，送船迎船闻叠鼓。君不见并舍紫薇郎，颇愿生还见乡土。我今归来四壁空，两窗万轴南北风。杜门忍饥吾与汝，文字穮蔉祈年丰。

呜呜晓角春风送，日日官身随鸟动。但知敲榜负佳辰，纵有芳菲难入梦。起寻北郭新雨后，愁见西山含雪冻。茅茨虽暖岂宜花，笑我此行真凿空。向来洛下定真谱，只许姚花充物贡。只今老病陪少年，驽骑何能追骏鞚。便将花裓问天女，欲返田园寻二仲。此花含笑我不言，且插一枝风帽重。

野步山围合，春生物自欣。溪声如听雨，松色欲摩云。谢客推门入，支郎半坐分。林间携小队，不敢散鸦群。

送客川原路，怜渠田舍秋。沙晴分野径，林断出溪流。马瘦诸公后，鸱夷一醉谋。泮林无酒伴，颇为老兵留。

广汉川原迥，重江秋水多。桥边金作雁，湖上酒如鹅。岂有雒书出，转添巴字讹。泥涂滞行客，之子惜经过。

远客来投宿，高人已闭门。白沙分远水，红树带烟村。僻径逢僧觅，登山见佛尊。清风惜秋稼，积雨扫云屯。

别恨连湖海，惊心阅岁年。思君愁北阙，将母上西天。更酌鹅黄酒，如浮鸭绿川。不须忧九折，忠孝得双全。

宦路随惊鹊，家山隔断鸿。荒椽秋雨过，疏竹暗泉通。千骑寻城北，双舟忆瀼东。我诗虽未好，聊为使君穷。

客向江南去，人言冀北空。贾生前席念，严助荐贤衷。画舫摇澄绿，飞车近软红。旧游应未改，尺纸问归鸿。

出处人情异，寒暄节物殊。脚轻贪远路，眼转隔重湖。近例占郎宿，频年已守符。盛时人与地，尺一费招呼。

五日转一候，百年能几春。雨苔堆碧色，风蘂委红尘。神晤又何说，交疏莫强亲。杜门谁是伴，杯酒圣贤人。

大比周三岁，登名蜀一涯。圣贤元祐学，父子老苏家。类省登槐市，清秋艳桂华。生平晁董业，亲策对褒嘉。

六六成鳞吹，呦呦赋鹿鸣。三仙随劝驾，千佛要题名。俎豆初筵秩，衣冠习俗荣。例须烦举送，我亦鲁诸生。

雪片成孤立，蟾华与共游。从教惊蜀犬，曾是喘吴牛。蹲石依松瘦，寒溪映竹流。遥知明岁稔，携酒上南楼。

郡圃锄荒雪，家山𣃁浅沙。只今诸葛菜，何似邵平瓜。小摘情何厚，长斋气自华。官烹与私炙，随处即生涯。

寄语巴中客，频频镊鬓霜。峡云春梦远，江月夜珍藏。才刃应多暇，词锋恨太刚。僧邻雨花地，何日再升堂。

客子推移地，闻鸡敢晏眠。酒楼春夜雨，柳岸早行天。龙卧风雷宅，蚕丛锦绣川。谭杨两州教，记我别时年。

古戍经秋暮，危梯迸野泉。鹿头关上庙，骥足县中仙。山叠疑无地，江宽欲放天。英雄今已矣，自喜惯风烟。

境物三禅胜，丛林十里村。寺僧晨扫地，樵客夜过门。瑞像西山映，乾文北斗翻。名场薰灶突，怅望塔中尊。

塔倒峰峦影，钟埋涧谷音。二贤苔像古，四虎竹泉深。炬火携归路，经台唤隔林。人头连地脉，古迹备幽寻。

公馆静寥寥，园亭景物饶。溪光明短彴，树影荫危谯。山鸟忽双下，池鱼时一跳。主人王事简，文酒日逍遥。

驱马上危坂，暮鞭摇客愁。峰峦惊满目，咫尺拟回头。红树映野店，白云藏县楼。须知此北下，地底见豳州。

浮海黄池近，还山白雪高。禅如石佛样，学带楚人骚。我欲怀金橘，师能遗木桃。钓鱼船上客，此句可连鳌。

晚泊金山驿，风生玉宇秋。荒苔蚀佳句，乔木惜名流。鼠穴飞泉入，蛛丝积雨收。何须叹人物，华屋与山丘。

远出蒙霜雪，重来历岁时。赠师拄杖子，似我簸箕儿。芳草随西度，岩花向北垂。莫忘香一瓣，沧海白鸥期。

再任虽祠禄，多年本为亲。青缣犹梦寐，彩服困风尘。老境人情变，韶华物色新。只堪携茗椀，禅观对幽人。

客宦成分戍，人谁笑牧蛮。三碉横塞外，两涧拆云间。鸟与花争树，春随雪入山。功名成索寞，何以慰亲颜。

岁事频年恶，心知一饱难。只愁无此雪，得句不言寒。酒薄何妨圣，梅清合进官。老兵怜我意，赤脚唱平安。

夜泊依渔市，天寒问酒家。烬余缸吐粟，凘合砚生花。月浸江妃冷，波喧海若夸。漂摇随水宿，凫雁寄生涯。

七岁投闲日，浑如未第初。牛衣困褴缕，鹤饭愧粗疏。圣有杯中露，朝无别后书。温寻皆旧学，风雨岁时余。

吠亩三番聘，林泉一客逋。君方借唇吻，我自惜头颅。日月松偕老，江湖橘可奴。昭文虽未鼓，洗耳即良图。

圣化如时雨，吾门自教风。文翁来蜀郡，常衮在闽中。夔足无多用，鳌头只独雄。诸君携手上，名姓广寒宫。

学省三年别，文闱九日同。登高迟麹糵，避湿到芎䓖。田舍飘零后，江湖震荡中。忍将忧国泪，滴向菊花丛。

老去轻时节，忧来稔岁年。黄花关上戍，青草渡头船。望眼知谁属，归心只自怜。仅霑微禄在，未敢计良田。

颡马非才具，蜗牛惜弊庐。岁时甘伏枕，风雨阻来车。药裹衣巾内，梅花酒盏疏。江湖慰寂寞，一纸故人书。

取士平轩鉴，吾儿死布衣。招魂荒草墓，冤鬼泣松扉。推挽无遗力，挤排已觉非。存亡佩陈谊，舍此更谁归。

民俗濒蛮诏，边城异土宜。竹筒连水脉，板屋怯风吹。药叟鸦随噪，樵童虎不窥。爱山来九折，人笑此翁痴。

蜀相披荒垒，唐人拓密林。四川襟带重，六诏雾云深。盐米成民业，珠犀作吏箴。官闲无一事，闭合念亲心。

古屋云栖洞，深湖水拍桥。吏闲知学稼，民乐自歌樵。官监频添牧，蕃商不费招。老夫便午睡，风恶任飘摇。

九折山围市，双溪水浸田。号风吹客袖，落雪舞蛮毡。塞上寻归马，波间畏跕鸢。此生随所适，老去合乘边。

积雨催寒早，江湖渺障川。黄花到十月，白发已三年。酒尽迟村饷，诗成得昼眠。低回看双鹤，铩翮欲摩天。

客宦去未得，山风来不迟。东湖霜后冷，北斗夜深移。老桧新翻叶，狂花故著枝。忧时恐无补，祇益鬓丝垂。

罢戍成迁次，投闲想故居。风霜欺老大，书信卜交疏。黄叶频供扫，青山炯自如。斯文身健在，归及岁之余。

管城无别派，毛族竞分支。公子兔三穴，大夫羊五皮。端能开句眼，未肯画愁眉。若问结绳祖，先从六画推。

颇笑方舟拙，聊因拙自夸。家无三日谷，园有四时花。池静鱼吞墨，松高鹤护砂。著书逢好处，快痒得仙爬。

物我相轩轾，乘除只自知。儿临池上字，母养镜中丝。竹静泉生乳，花深地产芝。旧时双燕子，来往亦仪仪。

春日山亭饭，青枝古树阴。亲朋知老病，田舍岂初心。月白水泉莹，花多烟雾深。酒边防恶俗，醉语费披寻。

人谁怜老子，我自类痴儿。爱草留荒径，疏泉入小池。春风随处是，晴日与花宜。好客能相贷，携锄出短篱。

小圃依山入，危亭隠磴斜。林塘扫寒雨，篱落卧疏花。处士七松宅，先生五柳家。柴门何所待，倚杖数昏鸦。

重来又十年，山水故凄然。独雁仍为旅，双凫已作仙。浊流分蜀派，青色聚淮烟。石上罾鱼者，犹言县令贤。

汉使西来雪瘴深，龙蛇窟宅费披寻。只知筇竹通中国，何似长松种上林。槐省衔杯蒙旧识，枫庭蹑履听归音。昔人九折回车地，笑我何由慰母心。

大渡河边瘴雾浓，邛崃关下木兰红。得州自昔连江雨，此地仍多出窍风。一笑萱花亲念远，三生藜杖子心同。莫缘险阻欺方寸，忠信元来处处通。

六龙杲杲看推移，也有分光蔀屋时。作古远知燧人氏，至今犹说介之推。扣门自此人皆有，暗室从来我不欺。冷灶无烟知几日，凭谁乞米试晨炊。

林盘谷转走萦纡，两腋乘风上太虚。尘世似将玄圃隔，仙宫元在赤城居。着鞭欲跨鸾凰去，舐鼎曾嫌鸡犬余。尺帚何当上霄汉，夜扪星斗步庭除。

归路巴人处处逢，巴人舟楫语音同。雪霜寒谷残年后，云雨阳台昨梦空。沙水清能延月白，峡林香欲试春红。饭山虽瘦无奇语，至喜亭中著醉翁。

十里山光绀碧围，瘴烟收尽溢春晖。黄䌷睡美闻衙唱，白羽风高入指挥。楼角片云随雁去，谿头骤雨送龙归。君王若问安边策，苜蓿漫山战马肥。

一自昭君向北迁，花魂千载却南旋。歌声不动先含笑，粉面无施任自然。羞整云鬟多戴笠，欲呈锦袖漫开毡。夜来大渡河边过，青盖金羁稳上船。

岷峨皎皎玉千峰，只欠平川一尺融。土雾不成云外霰，江沙半杂夜来风。针头可惜丘中麦，堋口来祈应上公。饱死侏儒果何意，连年调度战声中。

羡他雪色一般同，点缀苍苍滓太空。白比虾蟆终蚀月，轻如蝴蝶乱随风。不容着迹无人处，漫借余光似我穷。翠竹疏梅成佛地，未嫌冻立此山中。

大地纤毫色色空，寥天望极一鸿蒙。夜凝冷浸梅魂月，朝拂轻回缟带风。身世密移尘境外，乾坤收入玉壶中。虚堂瑞草琼林合，压尽蓬莱第一峰。

莫因红紫媚楼台，洁白光中处处栽。香骨未应春雪妒，素心偏向暖风开。清樽妙赏今谁健，晓角年光不用催。别后西归玉堂约，诗筒只有月边来。

别久无辞道路难，敝裘依旧据征鞍。五湖我已遭风逆，三迳君能犯雪寒。下榻莫嫌烹瓠叶，倚门正及颂椒盘。一杯少味仍相送，折得梅花带笑看。

一笑真成亟负余，可人懒散费招呼。忘言摩诘元无病，健倒卢仝不用扶。野葛三餐莫予毒，桃花几度约吾徒。杜门人与春偷老，风雨声中长白须。

一官齿发老侵寻，金马当年博陆沉。樽俎笑谈人不见，玑衡造化我无心。曾瞻玉鼎三嵎近，便觉朱门百仞深。忍使王阳行九折，囚山未敢废南音。

方舟不似逆风船，船上烧香稳坐禅。五鼓紞如随鸟动，一春老矣学蚕眠。黄梅半熟雨不止，白发也应天见怜。赖有比邻贾诗老，醉中相对耸诗肩。

陌上花开又一春，起来酒伴觅南邻。烟霞笑我虽成疾，霜雪于君恐不仁。柏叶殊思金马旧，柳枝偏向土牛新。相忘已约形骸外，老守先能堕醉巾。

雨老苔荒墨色昏，汉人两序姓名存。六经丝竹升堂后，千古衣冠此地尊。但使高文无废祀，只今扬马未招魂。寥寥蜀学谁为倡，东去江流注海门。

国风惆怅黍离离，只有周郎五字诗。得见大巫今索矣，可怜小子孰裁之。心如废井凭谁汲，语到修门未可期。此别更须留好句，梅花窗外见相思。

桃李洲中别一春，雪山肯为障红尘。鬼神半夜应怜我，魑魅今朝不喜人。烟雨晦明窗外眼，风霜来去树边身。细思只合归耕好，并舍何由笑我贫。

一官职檄冷秋冰，尽日量书接夜灯。老去髭须无可染，秋来面目自生憎。湖通堰尾听泉激，日出山尖见雪层。结习未除江海客，不忘回首梦觚棱。

阿筌千顷本胸中，学道分明画手同。笔削来追麟获后，丹青为洗马群空。登堂欲与修遗履，穴户何由返大弓。尚有沧溟垂素壁，且防蝇误污屏风。

指点西来海上峰，此间魑魅我能逢。果何所补身先老，岂不怀归意已浓。骐骥群中怜短褐，龙蛇窟里倚长松。一堂四相经行处，洒扫云烟觅旧踪。

不似闲人立道傍，岂将老眼眩韶光。沟塍绿涨春容润，篱落红披晓吹狂。薄有生涯随处是，苦无心绪逐人忙。西归官路成迁次，回指江湖似故乡。

山程趼足肯相从，未厌崎岖易道东。二马仙风还旧观，六鳌香饵看新功。北田夜诵披莲蘂，东阁春归折桂丛。努力锦衣双拜手，寿杯堂上雪髯翁。

一毛沼沚未宜轻，甘脆提携慰客情。仙狗吠林堪小摘，乳猫蹲竹得春萌。齿牙风露虽云美，口腹朝昏只旋营。尚献一芹裨玉食，天庖回首隔重城。

糟丘尽醉国人狂，谁似东家礼义乡。万卷短檠磨岁月，一生寒砚敌冰霜。饭牛坐待扶桑白，战马初归塞草黄。奏牍三千君未晚，殿帏正要上书囊。

倚杖河边记水痕，眼明喜见白鸥群。雨声夜向九峰泻，江势朝来三堰分。窟宅蛟龙元自擅，邻家鸡犬要相闻。我师一饱关天意，收拾晴风放密云。

须髯残雪兀陈编，炀者何由更避烟。荣宦君方收晚岁，论交我亦得忘年。佐州相与营杯水，有路从今出瓮天。一日尚能千里驾，此间老骥不须鞭。

霏霏寒日陨清霜，勃勃阴风出土囊。尺木未阶龙久蛰，衔芦不稳雁斜行。仕涂田舍成三已，世态江湖合两忘。无术忧民缘底瘦，一杯豆粥𦶟心香。

边云寒色与愁浓，酒味何由入颊红。眼看飞鸢来堕水，心随去骑欲追风。亲朋立望千山外，笑语殊思一饷同。问舍求田吾已决，不于湖海较穷通。

儋史之孙病耳翁，人佯谓我与真同。蚊飞鬓外年时事，鹊噪愁边晚更空。老去鹿皮终可隠，听如龙鼻反能聪。昭文不鼓非无意，勉为慈亲奏凯风。

一第枫宸岁月深，槐花杯酒喜同斟。真成冀北空群马，便作双南满地金。计上八人才子数，笔端四海状元心。蜀天九万看鹏运，侧耳潮头驾捷音。

别去名场叹滞留，肯来空谷话清幽。知君有约趋金马，笑我无心对白鸥。千顷量陂能却老，一编家学莫他求。相将杖履题诗处，跨鹿山头记旧游。

眇小酲醲总见欺，颠狂苦诉有谁知。五音鶑自调歌舌，百药蜂能酿蜜脾。世态只堪春睡美，鬓丝偏与落花宜。欲因耆旧寻乡路，投劾翻然恐未迟。

鸣禽百啭柳三眠，窗户阴晴任雨烟。芍药樱桃春殿后，芎䓖麦麹病争先。奉亲满眼欠一饱，去国忧心今五年。南北风尘江两岸，不妨明月钓鱼船。

翠围矗矗乱山稠，蜑雨蛮烟冻不收。赤白囊来逢此岁，青黄谷熟又深秋。一官忍耻随人后，数口全生敢自谋。虮虱有心空地上，苍生难答两宫忧。

十八公家四十围，凌烟勋业在临池。掌中乌玉劳分饷，世上玄经只自知。颇觉陈人空面目，谁能闹处损心脾。又须什袭牢藏苦，共看河沙指后期。

万里来归道路长，两年身寄水云乡。仅余文字缣缃富，犹带湖山草木香。从此定应悬箔去，卑之且说踏槐忙。逢君客地成乖隔，相送江干问草堂。

上马挑书束破裘，宦情薄处不宜秋。二年拄笏山虽好，十舍浣花江合流。此处移文寻旧社，尚因奇字忆方舟。西川傥有东来雁，莫道曾无截镫留。

得得浮家帝里游，西归节物共南州。群鸥自得水空阔，远客肯因船滞留。千顷白蘋风掠岸，一年黄菊雨深秋。醉名未忍成狂率，任脱乌纱笑白头。

老蝶凌风作晚狂，小春争得媚寒乡。池边团碧擎残雨，林末轻红拒薄霜。笑我何时书竹帛，似君依旧踏槐黄。相寻一醉能来否，枉费公家压酒囊。

习气仍余酒后狂，十年坐斥醉中乡。读书窗外千堆雪，利剑床头一匣霜。收拾微吟追李杜，研摩小楷逼苏黄。他文消遣随儿辈，颇笑翁痴作一囊。

金马堂堂有陆沉，斯人出处可重寻。豸冠议论回天力，绣节平反念母心。一代师承无别派，百年朋旧托遗音。便当佳传磨苍翠，桐桂森然欲出林。

留滞周南隔要津，尚余家传付坚珉。才高未觉儒冠误，句好仍传乐府新。诸子尚能频屈指，一门今有几朱轮。吾乡水镜君应恨，耸壑昂霄会有人。

修程云水遶苍茫，马上春风薜荔香。此去鸡豚思旧社，且凭鱼雁到他乡。穷途偪仄风波恶，客路消磨岁月长。别后空阶闻夜雨，令人还忆水曹郎。

五年去国若为欢，九日逢秋强自宽。树搅冰霜惊岁晚，山围雾雨试朝寒。不关鸟帽随风落，只把红萸对俗看。惟有东湖无可遣，一杯香泛落英餐。

进取虽狂我不狂，跨鳌今日郑公乡。未偕西蜀三年计，来访东湖九月霜。桃李山城漫红白，橘橙峡路看青黄。修门万里逢严助，剩剖琅玕出锦囊。

菜饱无期岁已侵，高谈何处著幽深。二年旅寄不堪说，九日盟寒那复寻。此地有时容醉玉，寒花无数吐秋金。与君成是无诗句，闻道西山似竹林。

起来蛛网罥茅檐，脱叶飞飞却倒粘。十月风光成妩媚，一林霜气自深严。幽花已老何人摘，村酒无多喜客添。收拾江湖闲望眼，展峰亭上数山尖。

吾家何必自耕耘，淮上新添战马群。圣水洑流天汉永，颠风扇雪地炉焚。但教东海无冤气，便可西郊放密云。浪遣蛇医与龙鬭，邈然天听若无闻。

云色垂轩泼墨深，夜闻萧瑟振枯林。自怜一榻清凉意，想见千畦餍饫心。共道苏天私此泽，后来商旱更谁霖。公归还记田田叶，坐看荷珠自劝斟。

桂屏立壁杳难攀，画舫层层碧玉栏。未觉香风披蕊晚，向来白雪避花繁。秋深犀子仍奔殿，夜迥珠星得走盘。二妙沓来成伯仲，恨无琼玖出毫端。

三驰旌聘合翻然，万里君恩荷记怜。肯许老饕同守岁，且因春酒介新年。风传鹢首五湖浪，雪涨蟆颐一脉泉。他日堂中元祐脚，只堪诵说学苏仙。

别去名园走路尘，啼妆犹浥露痕新。且陪东阁诸侯客，粗了西湖一半春。试与清泉召魂魄，已惊黄蜡损精神。回头却忆风流守，金粉珊珊堕舞茵。

骄荣落尽雪霜浮，偃蹇空贻社栎羞。濡染东家虽借润，风烟西爽亦宜秋。皮灾已觉神明露，心在犹怀剪伐忧。铁鏁何当绊龙脚，夜深雷雨卷潭湫。

思人谁复念婆娑，窟室崖阴未易磨。四十围间看溜雨，三千年后数恒河。不堪与世供狙杙，尚许遗民占鸟窠。从此便名夫子树，匡人斤斧奈予何。

望崖相送欲凌虚，未拟边州作陋居。法令牛毛纷可笑，使君马尾自能书。白云度岭愁方寸，黄瘴埋沙费扫除。列{卓戈}横琴果何择，一窗秋月竹踈踈。

又是投闲岁欲除，闲中因得着工夫。园林香雪梅先透，庭院清风竹自呼。未厌夜寒烧榾柮，已贪晓色进屠苏。巧名尚喜新年在，碌碌人应笑阿奴。

洛阳旧谱隔芳园，姚魏寻香作返魂。端为名花肯迂路，定知春色落深村。日中半醉如含恨，雨后幽姿未忍言。上苑分明有余地，野芹何独溯金门。

叩门剥啄涕霑襟，忽忆僧孙病骨侵。壁上卧龙香线断，柱间题凤墨痕深。仓皇不瞑思君眼，辗转犹希住世心。真意自天渠信否，赠篇聊当阁中箴。

手挈东风上水关，凤书迎日看新班。五湖家世乌衣巷，三峡楼台赤甲山。画{卓戈}门开春昼永，卧龙帐稳海波闲。安危大计须公等，天定应知即赐环。

霜雪倚岩树，雾云秋水槎。且须高着眼，上有昙钵花。

水墨三十年，一枝更一节。工夫不争多，尽立庭下雪。

毫端看运斤，笔老木亦老。莫画春风枝，秋来厌枯槁。

毕弋横前路，江湖寄此身。平沙下双雁，不见问津人。

碧云玉搔头，对景山月皎。霜静在更深，风香我先晓。

肌肤剪秋水，垂云出龙宫。我意得子珮，笑许无言中。

鸾凤飞缘壁，虹蜺下饮溪。一家蛮瘴里，九折夕阳西。

此地蛟龙伏，中原蛇豕多。借君白羽扇，万马饮黄河。

黄昏澹烟晴，风健香骨透。炼金呈赤心，山月惜孤瘦。

莫学卧鬓花，娇黄媚粉额。仙官道家妆，静处立标格。

关路入云平，泥涂自送迎。书生无马癖，客子效鸡鸣。

桂檝方东泛，荷衣已出尘。曲江寻相业，犹是姓张人。

新挑锦字书，倒指岁月远。愁眉要深黛，灯花已堪剪。

瘦玉薄薄衫，晕灯和月冷。独夜不禁春，梨花碎帘影。

巽风起东南，大地万物小。吴门共延瞩，匹练横江表。

雨挹春红浅，风酣晚蘂稠。看花不着意，何事亦关愁。

斯文悔少作，自谓老更工。不是舍人样，合住此山中。

芳草递春风，三山立桂丛。柳条随驾绿，花蘂上林红。

钏动香飘麝，簪低鬓拂鸦。休遮笑里面，用此庭前花。

火老不知秋，萤飞风露下。和月立梧桐，幽人宜独夜。

竹影月来去，荷香风送迎。南窗枕书卧，醉眼看山横。

水浸菩提坐，风传戒定香。藕根金锁骨，花面玉毫光。

月下九九仙，云间七七泉。唤起吹箫子，跨鹤飞上天。

积雨莓苔色，秋风松桂林。莫随蓬鬓改，黄落见真心。

海阔千江辏，风翻大浪随。六鳌元未足，不是下钩迟。

薰蒸香积厨，精凿午斋饭。饭后且放参，林下香一瓣。

黑风吹海立，云水渺三韩。蓑笠渔舟里，无心下钓竿。

江海翱翔地，舟行岸自移。无心波浪里，鸥鸟不须疑。

引手折纤枝，月边簪玉儿。好与一杯酒，酒香知是谁。

众水秋风劲，群鸥白雪和。只宜闲坐钓，湖海老烟蓑。

风雨楼上笛，烧春宽作程。眉峰须小蹙，梅子弹九青。

露冷蘂珠珮，五湖云水深。一枝春好在，先寄月边心。

夜榻近虚檐，独卧玉蟾冷。梧桐气先夺，端不碍清影。

江草半黄落，江雨催授衣。衣中有断线，客子秋念归。

一水遮金骑，诸州办甲衣。书生投笔砚，随口说兵机。

老大年光迫，纤花又一春。鹊占风外岁，鸡唱雨中晨。

一径清如扫，柴门霁影多。苔莓因鹤啄，非是客经过。

三起复三眠，吹花涨雨烟。浮萍增采色，轻压绿池莲。

苔扫弥旬雨，花开数日晴。蝶轻矜鬼翅，鶑巧学僮声。

缀缀复翘翘，金丝并玉条。酴醾与杨柳，结托上青霄。

踏碓村舂急，缲车并舍忙。雀桃红缀吻，鶑粟碧成囊。

茶寇征商急，偷生蔽绿林。江湖自有备，盗贼岂初心。

近日江西将，常兵已骇闻。不知蜂虿陈，敢抗虎貔军。

请借三分势，仍分七路兵。是儿虽乳臭，莫近吕蒙营。

节节荷风驿置，疏疏竹雨龙悭。欹枕几声鼓吹，卷帘数笔湖山。

月树吾人倾盖，风蝉老子闻韶。唤起江湖春梦，几番鼓角秋潮。

眼界琉璃鸟度，腹中沆瀣蝉清。猗兰羲献父子，瘦竹夷齐弟兄。

冷著松声似雨，冻教井水成冰。猛火烧天烧地，清凉谷里闲僧。

晴日浅深著柳，暖风高下吹花。醉里蝴蝶作梦，醒后狂蜂报衙。

今古一场梦呓，乾坤六博呼卢。醉里猩禽著屐，醒后骊龙忆珠。

修竿其钓莫钓，短艇似渔非渔。款乃一声山水，杏林夫子琴书。

蜂蜜新房日课，燕泥旧垒年劳。睡起香炉圆觉，醉中山芋离骚。

蕲竹皮肤事业，齐统手腕工夫。跳出二乘火宅，直饶一段冰壶。

猛火横秋如烁，银河冷浸月脚。三更独立梧桐，不恨夜凉衫薄。

东海夜潮舂枕，西湖晓雪窥窗。香佩幽兰开国，褐衣明月迷邦。

鸡虫日得日失，鹏鷃风高风低。天道先看阴隲，人心何忍自欺。

月波半浸杨柳，谷雨初匀牡丹。夜酒只堪欢酌，春罗不耐轻寒。

师资为学之规，朋友为学之劝。说与润屋千金，何似传家万卷。

锦煖海棠欲睡，絮浓杨柳初眠。蝶老鬭高屡舞，鶑雏学语如弦。

冷热衰盾之日，清和夷惠之风。天运自有常度，世态人情不同。

颜子见善则迁，子路有过则改。懒则鲇鱼上竿，勤则大鹏跨海。

茶交君子之淡，酒饮圣人之清。醉为天下大老，睡则吾辈神兵。

负笈无他奇货，笔端有力躬耕。僰道颇思山谷，兰陵一变荀卿。

叶叶深云湛碧，花花晴日摇红。当是身薰成种，不干秋水香风。

柏树庭前度夏，荷花池上经秋。若问西来拄杖，何如南去轻舟。

风轻匝破世界，山僧如如自在。个中纯白团圆，洞然法香水海。

隠几今昔两个，卧床左右一边。正要脚根着地，莫教火焰烧天。

涪上拾遗今日，泉声一炷青云。会道伤春伤别，世间惟有司勋。

春煖锦棠覆径，夏凉红藕盈池。九蘂东篱绽菊，一花南岸梅枝。

功德海中游戏，菩提树下清凉。只有登山一醉，啸声分付孙郎。

竹影千林一族，此中孝子门家。释老曾经抱送，诗书便是生涯。

三召三逐去之，老眼已不识路。偶然得个渔家，此是桃溪西渡。

先睡也须先觉，多文也须多学。如此没量大人，不知可畏可藐。

达摩一字无法，惠子五车著书。透关九重见虎，离钩三寸求鱼。

一级寒阶不尽登，齐腰立雪我何能。庭前柏树君知否，便是西来两代僧。

三千穉翠遶池亭，他日摩挲考岁星。为语邦人须耐久，春红何必似冬青。

市上芳菲小洛阳，谁家细马走红妆。名花未恨东风老，只恨先生两鬓霜。

一舟海角到天涯，春信江南梅欲花。莫道别时无酒语，与君剪烛夜烹茶。

短短青蒲浅浅沙，春风不隔水仙家。一枝未报江南信，旋琢湖冰看雪花。

南衙柔软北萦纡，霜碧霜青各立株。但得东皇均一笑，黄梅吹蜡白吹酥。

霜林作缬菊成衣，只道花多缘叶稀。辛苦为他成蜜后，蜡蜂犹是趁花飞。

一株坐断宝花台，冰雪光中眼倦开。无事暗香浮鼻观，思量也自识花来。

花相春归画锦仙，轻云羃羃护花天。莫烧高烛三更月，自有真香一炷烟。

黄𫛽鹠鸣处处闻，花开时候度重门。啄花莫啄枝头锦，留与东皇覆酒樽。

涪州一别十年彊，君自游行几退藏。好是金颜无佛处，却来铁面坐禅床。

笑傲丛林落托仙，闲心不缚十方禅。野狐岂是藏身处，水牯真成豁鼻穿。

紫笋先期火未钻，绿芹犹及荐春盘。江湖别后浑忘味，忍把南烹累长官。

入用定知材见伐，不鸣仍以雁遭烹。漆园二物都疑着，老去从军得细评。

使君未怕牧蛮官，游戏边藩不作难。龙竹风霆惊物化，鳌山赑屃照人寒。

龙卧西山护密阴，肯来北洞礼观音。便分杨柳军持水，与作商岩旱岁霖。

铁弹牵丝响钓轮，鱼竿妙与易通神。莫将瓦卜欺天眼，误看凡夫作道人。

泥行草𪨗自扶轮，来上平冈问谷神。要识方舟老博士，卢敖元是避秦人。

天上佳人云缕衣，暗传春恨入新诗。楼头玉笛关情绪，不念残香结子时。

试来红阁觅飞仙，花落花开不记年。未问庭前几枯树，已将身世等桑田。

零落孤根玉雪团，天孙剪月试天寒。凡间讳白骄红紫，却把梅花作杏看。

湖风吹衣筇九节，瘦如梅花骨欲折。诗魂别后谁与招，独立西湖树边月。

笼钩在手茜裙襦，蚕老风暄日欲晡。我是采桑菩萨女，不烦下担捋髭须。

街头春柳弄疏柔，闭户何曾一醉谋。只道将家对寒食，三千风雨隔松楸。

优昙宝树作香林，佛面辉光紫磨金。峰顶莲花高十丈，便敷妙座出花心。

轻衫轻骑雪边州，不是书生战不侯。卧枕太阿龙夜吼，梦随冰冻截河流。

指谓名场结浄缘，修行随处护龙天。只今挽下银河水，已污缁尘四十年。

秋夏之交天雨水，水来不少热更多。火光焰焰毒人肺，不惜一湿倾天河。

淫雨不止已及月，扊扅供衅无宿烟。池蛙齐声振鼓吹，苔藓一色堆金钱。

人道西山有龙穴，雷霆动江二水深。龙仙且莫坏我堰，我堰一决人陆沉。

君今已作十日病，我去颇觉三秋迟。俸钱不来水破灶，君自不饱我忍饥。

寂寞遗风草玄客，载酒重来寻旧宅。千年公议阒无人，往往更嘲池水白。

乱插繁花霁影中，忍教雪片扫狂风。从今准拟青梅子，雨点梅尖醉颊红。

荒畦草棘暗霜秋，菜饱无期那不愁。去去携蓝问灵照，此间熟处要经由。

不干老眼眩生花，自是诗人醉墨斜。从此绛州烟水窟，竹篱茅舍子真家。

携书携酒秋竹根，拂石读书横酒樽。只有梅花如我醉，一枝和雪亚前村。

相公旧筑与云平，千载毡裘尚震惊。多少金钱满天下，不知更有邓通城。

一任猜嫌极口憎，布衫裹铁面生棱。何如乞与袈裟著，画作西山十七僧。

难易如何是祖风，却将性命问庞公。向来一口西江水，因甚谈天不落空。

担头活计任推移，前世生身后世知。沥血山中留语句，至今橛上系馿儿。

老木深龛阅岁年，我来何处觅飞仙。叶边蝉翳此其地，根底龙蟠合上天。

龙舟万骑入川来，天上鲛绡水府开。便与真妃充土物，凌波香袜不须裁。

东屯花恼只颠狂，五柳门前翠著行。更遣大瓢来断送，忍教醒醉问渔郎。

百花潭上转踈松，金碧雕残古寺空。只有草堂人不见，淡烟暗日马嘶风。

白鹿山头一望平，归来衣袂作风馨。庭萱岩桂方争秀，总入观音净水瓶。

毒露炎炎海瘴浮，一轩谁与聒清秋。雨花天上清凉手，挽取银河作玉流。

泉上观音驾海潮，白芙蕖里碧云飘。便当踏月随天步，环珮无风自动摇。

知是禅师琢玉工，玉声犹作水玲珑。琢成大士笑无语，只在声闻一悟中。

八十童颠抹霜雪，琉璃碧眼莲华舌。不将象步蹴馿骡，坐与如来过小劫。

亲旁未敢酌贪泉，白发风灯喜惧年。渠辈相夸玉蘂珮，我贫正欠杖头钱。

步遶西湖九里松，归来诗句有新工。旧游开眼谁同梦，又欲携君过浙东。

缚草徒然未若贤，绝韦老矣定谁传。舞雩着我三千子，华表须居五百年。

舟檝风涛桧与松，一堂白发几篙工。江湖万里吴天迥，正在巴陵日本东。

岩栖谁似昔人贤，好梦通灵莫浪传。号召我今成再往，飞鸣君已及三年。

香茗粗蔬肯破悭，相公日食万羊山。夫君何厚神何薄，自取悬鹑一水间。

风弄波涛鼓角喧，蜀江犹有阵图存。纶巾羽扇人何在，眼看群儿戏棘门。

虞初秘府六百本，老子柱下五千言。吾家道学天生种，端有斯文示子孙。

群儿彩胜竞芳菲，我向新年补旧衣。五十九年蘧伯玉，不知谁是更谁非。

青菜青丝白玉盘，西湖回首忆临安。竹篱茅舍逢春日，乐得梅花带雪看。

我行江南上峡来，系舟夜泊云雨台。行到西川一万里，杜鹃声急桃花开。

龙跳虎卧王右军，蚕头隼尾始逼真。不恨臣无二人法，但恨二人不似臣。

茂陵读赋喜虚无，不是题桥便丈夫。漫说归乡夸驷马，也曾涤器对当垆。

百鸟啼春树树红，轻舟掠岸往来风。江南江北花多少，都在先生酒盏中。

林光皎皎弄青枝，颇怪东风解冻迟。一夜前溪流雪汁，余花别岸不须吹。

老火丹田热欲吹，不妨冰雪重提携。金多不用千头橘，刀割无嫌三藏梨。

满盘冰玉岂虚投，落笔琼琚未易酬。欲写霜柑三百颗，更寻火枣八千秋。

老眼黄昏眩着花，鼻头白昼梦南华。一杯世味蒲萄熟，薄薄分明胜煮茶。

一宿逡巡为酒忙，暗泉倾乳听糟床。南邻无物酬佳伴，依旧岩花酿蜜香。

唤作孤姑恐未讹，寄名栎社不争多。但云龙女来行水，免使牛郎暗渡河。

蜀川东抱战声流，元夕来监舍畔州。莫把华灯照人泪，只堪掩面替民愁。

河汉无尘碧玉倾，万枝灯里仰天庭。吾皇慈俭如尧舜，应有天边退舍星。

四海文章六一仙，江西名派蜀人传。从今元祐无多子，虎豹狐狸各斐然。

二河忠义雪山重，元祐何由见古风。一月群星虽晚出，斯人尚可殿诸公。

本自无弦奏凯风，水流空洞作丁东。虀盐老向伊耆氏，何必闻韶肉味中。

山头戴帽周公雨，岩下生衣傅说霖。莫道蛮州无此样，可怜老我十分心。

口头截断不须工，谁信春秋是国风。笔下均调成一气，东屯唤起杜陵翁。

刍狗分明迹已陈，凿开七窍是天真。低枝斥鷃从渠笑，深水蛟龙得自神。

子佩青青得玉工，先生老矣舞雩风。仙官便拟轻藜藿，我欲求为田舍翁。

芦花岸下蓼滩头，上得钩时便上钩。一曲渔歌川棹拨，五湖烟水月轮秋。

天津桥上弄猢狲，女子从来不出门。却被罔明穿鼻孔，鬓边香撼玉梅魂。

前时赤旱要刑鹅，今日平田涨绿波。不特蛟龙偏得意，可知蚯蚓亦能歌。

湖亭饮酒对新鹅，金错杯中卷白波。村鼓冬冬更堪忆，画船照水采菱歌。

封君培壅百年心，准拟霜秋色更深。办取数钱收一掬，此奴随处即成林。

霜余袅袅撷秋芳，露洗娟娟百宝光。齿冷欲餐琼树玉，手温谁握洞庭香。

千林独觉一林芳，秾碧搀先送晓光。鲁酒未妨杯雪冷，麝兰半杂袖风香。

无适无莫羲皇人，不忧不惧击壤民。只有太平容易事，更于何处费精神。

鼻端栩栩师南华，脚步落落邱东家。一春多病守窗户，仰看蛛网粘杨花。

吐火生热风生凉，自家富贵他人忙。不为求蛇熏老鼠，翻成打鸭惊鸳鸯。

杨柳飞时春睡浓，老夫无力看春红。一杯径尽卧禅榻，高下任意吹花风。

梅里寻酸却得香，舌根未举鼻先尝。算来大似输他眼，老去犹堪玩雪霜。

春江拍拍浴鹅儿，一夜潮生水渐肥。画舫正将桃叶渡，彩桥随处柳花飞。

柳间坐锻嵇叔夜，过眼余子何人哉。卿亦安用识我辈，所见所闻无去来。

也不悲噫也不歌，只将恬淡养天和。团蒲徙倚谁呼觉，梦里分明被佛呵。

黄叶鸣林卷地风，一天秋色雁横空。风狂吹作欹斜字，似我遥书咄咄中。

机锋相拄不争多，父舞三台子唱歌。若问一时同啐啄，菩提般若六波罗。

一卷赤松桥上老，三杯玉案瓮中仙。骑馿出去知何日，跨鹤归来得几年。

拈花示病元来怕，遇酒逃禅却未真。三古绝编徒自圣，二王书法恐非臣。

世态一日添一病，好书百过消百忧。羲皇已上自可乐，季孟之间何足求。

清凉谷里苾𫇴僧，猛火丛中续佛灯。车马鹿羊随大小，不知何处是三乘。

蝶儿也解宿香丛，蜂子尤能醉蜜红。幻景扫除余结习，自携茗椀漱花风。

无心已作不鸣雁，恃气多惭反走鸡。大道三杯仙落托，随斋一钵佛菩提。

鼻中出入一毫端，不论春温与夏寒。十二时间无别法，只将心事转天盘。

香积盂中玉粒圆，自然肥佛胜癯仙。万金有药元非病，一笑拈花却是禅。

桃花流水神仙地，枯木寒岩自在春。错上磨成白玉质，矿中仍现紫金身。

君子军中万户侯，文章经史总兼收。却将我辈毛锥子，夺取将军丈二矛。

春来谁不看花忙，裓上仙风散佛香。人面何如花面好，赠君一点下禅床。

夜凉红藕六铢衣，露滴银床树影稀。醉把玉箫风鬓乱，乘鸾初自月归来。

白团扇子合欢裁，出水菱花镜面开。好是缑山明月夜，大家骑凤上天来。

神农医王七十毒，金粟如来四百病。未如一卷混沌书，淡饭麤羹学清净。

芒鞋踏破江头路，日渴檀心犹未吐。浑教开尽不成梅，定应化作相思树。

小小愚民岂易欺，士夫妄论似相知。业书若上天盘秤，当用昆仑作秤锤。

众妙香中出佛身，小儿造化不能嗔。要知白塔降魔手，黑鬼元来怕黑神。

战叶初收两点稀，入帘花影碎晴晖。莫留一物遮人眼，展出青天放鹤飞。

山阴五月雪芬芳，猛火丛中雪放光。比似瑞花成六出，夜深更与佛烧香。

子美来投蜀锦坊，蜀人满口说文章。卿云已后成机杼，不是无才赋海棠。

八尺藤床六月天，林间风露饱鸣蝉。手挥如意葛巾堕，谁诵黄庭惊昼眠。

海鸟已飞空自苦，池鱼虽美可长欺。白君须发知多少，是我山斋睡熟时。

白团扇子白纱衣，怕见萤光作火吹。屈指西风明日是，会将束缊乞怜时。

一叶梧桐一片云，秋风江上日纷纷。鸦来鸦去吾何预，不向声尘着意闻。

峡围碧玉裹青天，栈道凌虚迸出泉。只有好山须强勉，为渠开眼冒风烟。

止息未论山水音，有弦无弦只此琴。一杯山芋午茶罢，膝上南风慈母心。

蚤来晚去海波生，蛮触封疆不足争。袖手更须饶一著，也知竖子要横行。

硬黄细字不足橅，积习水墨闲工夫。膝上无心学李卫，腕头有诀付善奴。

十日五日愁良工，白团扇子月面同。一螺黛墨洞房手，为君小笔开眉峰。

野色桥边绿草新，小园胜绝可寻春。花间蜡屐蜂随步，竹外题诗月傍人。

露叶涓涓泣素秋，旗亭樽酒解忘忧。别来频寄加餐字，莫遣新诗学四愁。

畜樊利口鶑成母，张艾虚心雉作媒。耐冷强书秋后扇，余醒更罚醉中杯。

六月三伏猛火燃，卧龙无雨口生烟。蜩蝉何事得美荫，聒聒不上高树颠。

秋扇秋风不怕寒，喜攀明月傲霜团。自知夺糈无他过，造命何如活命丹。

寒藤霜露又经秋，梦入江湖戏白鸥。二十年来行脚地，耆婆天上看河流。

手栽杨柳唤春归，唤得黄鹂语碧枝。惊起南窗一觉睡，满庭花影日高时。

灵枢先生出三指，看尽世间人作鬼。我有一把黄昏根，出君五脏为君洗。

春事曾看满眼花，楼高不见玉人家。峡云梦断无消息，想像红裙踏雁沙。

行脚归来马簸箕，重龙山上有驹儿。锹锄底下无人问，要见江湖船子师。

薰弦早已迓秋鸿，岁事先生逆料中。前密后疏随处改，枉教杨柳怨西风。

三丈为树八尺行，花艳桃李叶柘桑。元龙自是湖海客，师德去寻田舍郎。

一介吾儒孰重轻，青天蜀道少人行。芋魁豆饭吾儒事，不若归来谷口耕。

崭然头角翁家儿，儿会读书儿不痴。桂树团栾五百丈，月边引手攀高枝。

三秋桂子玉舒花，天上楼台出帝家。只许阿兔操杵臼，不知更有玉虾蟆。

饤饾蛛丝织网罗，坐看牛女夜斜河。只今颇怪人间巧，见说天孙巧更多。

一叶浮莲不动尘，湖风吹水碧生鳞。舟中唤鹤归来晚，手展黄庭卧白蘋。

缺月穿云弄晚晴，读书灯影度微明。梧桐未肯收残雨，犹作窗间打叶声。

对使破琴良未达，解衣挝鼓亦非真。从来我辈岂同俗，更遣阿戎来问津。

数竿修竹荫庭宇，上有真禽百般语。避人飞去却匆匆，惊落枝头夜来雨。

秋蘂深红胜菊黄，拒霜却是最宜霜。仲谋有子来江表，先与乔娘醉晚妆。

洞中龙老不知年，荣隠先生稳着鞭。大袖长歌出天汉，信乎平地有神仙。

白白红红不直钱，吹风吹雨逼残年。种桃自是非君子，指李渠能著老仙。

拙眼扪星绝汉津，只知仙迹混风尘。天衣自是非针线，此巧如何说向人。

烟雨青丝百尺楼，江南树树拂人头。此间岂是藏樽处，醉里一声黄𫛽鹠。

危冠广袖楚宫妆，独步闲庭伴夜郎。自把玉簪敲砌竹，清歌一曲月如霜。

弹指花前一念差，东风未老鬓先华。看花只得心随眼，心倦何由眼见花。

春去春来岁岁同，花开花落任东风。只堪美酒酬佳景，莫把闲愁料化工。

乱红乱紫满林塘，旋扫苔莓一迳香。寒食年年新火令，落花何必恨风狂。

四月四日夏令新，余花更饶三日春。榴红裙子凌波袜，一曲南风花笑人。

亲见庐山面目来，翻经台上月轮开。山间长物浑无用，多斫云根入蜀栽。

素缣咫尺十分圆，淡墨浓阴画手传。惟恐动摇天地窄，只应掌上握山川。

{舟同}艚市中渔者渔，茅屋岸上居人居。阳坡细草马随鹿，烟水静花鸥趁鱼。

袅袅腰肢翠拂眉，河东柳家娇女儿。江南烟雨楼百尺，楼上何人题好诗。

黄金坐拥佛衣红，风动荷花香动风。鼻观浮香谁领会，嫦娥夜泊水晶宫。

芙蓉香泛白蘋洲，杨柳吹花玉雪浮。且喜两边无一事，五更鼓角月当楼。

花自为王橘自奴，便应次第问东湖。芳菲未碍沧浪色，照水吟诗镊白须。

上头圆盖下方盘，中夹痴憨白肉圆。九窍八骸浑不识，更来底处觅心安。

谁将弱水隔蓬莱，对酒思君眼倦开。醉梦只堪逢故旧，五更酒醒却归来。

爱他国色艳倾城，老衲心城百万兵。便使有情何足动，幻花况是本无情。

未容谷雨泪胭脂，且趁晴风小小吹。镜里日高酣睡起，也须瘦了一分肌。

先生种柳懒低头，肮脏门前也可羞。莫向东风弄霜雪，且随风势衮成球。

本来骑鹤上扬州，不学老君夸白头。丈夫要活三百岁，独在中书二十秋。

只教人喜莫教嗔，此是天公最至仁。吹落吹开俱有意，闲花野草漫争春。

变将冬暖作春寒，叶上霜痕苦未干。菜甲麦苗须少待，扶轮何日上长安。

洞庭波浪五湖秋，缥缈云霄帝子楼。楼上故人穷骨相，箫韶声里认仙舟。

碧海鲸鱼掣钓纶，后生立意要求新。求新未必胜如旧，苏李元来是古人。

蜡面吹香细细斟，青梅不厌绿杯深。鶑儿燕子能饶舌，要问先生学醉吟。

栩栩齁齁睡足仙，华山浓睡一千年。龟儿不食龙儿蛰，睡里人间变海田。

南山雪色老於菟，镜里功名镊鬓须。袖裹白巾渠信否，樽前一掷看呼卢。

飞上桃花玉颊儿，小红轻踏碧萎蕤。莫教啄破枝头雨，怕见胭脂泪点垂。

毡裘重译裹风腥，改袭衣冠拜舞轻。不是两阶蒙圣化，应将五饵笑书生。

风高准拟整乌巾，簪菊难逢酒主人。为语闭门投辖子，一般麹糵万家春。

逐客佳晨省醉眠，出门未办杖头钱。却因厨酿分双榼，添入诗图作九仙。

即物那知身是客，黄花空自委篱东。泪痕已逐西风尽，只有悲秋写未穷。

白毫光里玉魂飞，留看常娥醉魄迷。一任檐牙沸蝙蝠，忍将明镜照狐狸。

从来醒醉不关渠，肯为篱边问所须。冷笑渊明痴望眼，只堪把菊佩茱萸。

痴儿索钱要沽酒，吾岂绐儿囊已羞。乃翁作诗须汝和，觅句共登西北楼。

昔人卧听门前雪，我亦坐看篱下花。不是雨多门自掩，情知岁恶酒难赊。

典裘贸布得杯觞，俗认虚名作醉乡。溪雨山风妒酒色，踈篱冷蘂逐人忙。

小跃冰泉玉不如，细生仍得芼春蔬。莫将北海金虀鲙，轻比西江石桂鱼。

湖水涵空雪浸崖，老龙以下听差排。从今分钵供鱼餠，日与随钟具一斋。

佛顶分明火焰高，黑瑿何事助焦熬。只销一酌梅花雪，我已官曹似水曹。

真医曾活水中龙，三卷奇书玉笈中。酒熟定应登杰阁，与龙对酌海螺红。

苍龙甲戌岁，修筑周公殿。文翁至高君，学校已再变。顺考兴平年，寔纪汉之献。或云锺会书，入木字隠见。自献而至会，朔历斗杓转。会初入蜀时，意不止弱禅。有如猿猱系，百巧欲伺便。杀女不作难，机锋剧刀箭。会书固出繇，家法素所善。至学艾笔迹，暮夜走邮传。老昭岂易欺，真伪猝难辨。欺昭尔尚可，蜀士多秀彦。当其下笔时，宁不愧颜面。虽蒙黼藻文，不揜粪土贱。周公傥有灵，白日下雷电。

蜀地虽远天之涯，蜀人只隔一水巴。自从文翁建此学，此俗化为齐鲁家。泮林春风桑椹熟，集鼓坎坎闻晨挝。诸生堂奥分左右，相比以立如排衙。九牧之金充岁贡，搜出精矿遗其沙。卿云褒武皆蜀秀，虎豹各自雄须牙。两京得人广数路，忍使丘中留子嗟。不然题名百许辈，无一显者何谓耶。我亦典学老从事，试向坐中寻孟嘉。

泮林堂后面峥嵘，不道诗书恨未平。瓜蔓深坑余鬼哭，此间学校倚秦城。

堑成雉堞绕蚕丛，汉栈分明蜀徼通。只说金牛能诳客，已输巴粟到关中。

十里涟漪陆瑁湖，一亭幽绝重先居。云根数朵排青闼，泉沫双流溅绿裾。竹锁断桥飞雁鹜，荷侵凉槛荫龟鱼。洛园还许人同乐，时向林间望小车。

荼{艹縻}薰肌屑沉水，郁李注脸匀丹砂。子真吴市变名姓，仙种自是成一家。

一株女仙琼玉蕊，千叶化佛冰雪团。且袖今时宰相手，领取前辈儒生酸。

接花莫接南北枝，姑射仙人冰雪肌。一尘不食自然瘦，红红紫紫糠籺肥。

野芋接花一日事，刻玉作楮三年工。此家妙有转物手，老圃宽褐藏春风。

花开归去客在船，人道云安有杜鹃。峡山无路续百丈，胡猕上树拊联天。

峡水方中驻，归舟溯蜀门。竹枝声处处，梅蕊雪村村。来去山峦笑，啼号地主恩。幸然穷性命，不必赋招魂。

便令巴水浓如酒，巴邑巴村醉花柳。

留船买鱼作寒节。

