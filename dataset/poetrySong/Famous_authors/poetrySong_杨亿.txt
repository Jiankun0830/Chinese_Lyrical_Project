仙掌凌空沆瀣秋，大田多稼似云浮。天边霁景芙蓉阙，江上残芳杜若洲。东观群儒宣宴乐，南荆遗俗重嬉游。宸章忽降容瞻睹，疑是神龟负九畴。

宸居瑞霭重，阊阖正来风。憀栗惊秋气，丰穰美岁功。晓烟篱菊嫩，霄露畹兰红。重九登高会，欢娱处处同。

民在华胥正乐康，高秋宾雁指衡阳。蒹葭渐见凝清露，𫛸鴂先惊歇众芳。节值登高真胜会，年逢大有是殊祥。宸心悦豫流新唱，星汉垂文示八方。

燔柴就阳位，烟燎达高穹。扫地铏{登瓦}洁，严更鼓角雄。天心侔兑悦，皇泽比春融。帝享惟馨德，民苏解愠风。周郊四祭重，汉畤五祠同。灵贶昭玄感，神光望拜中。

戎辂巡河右，天威詟鬼方。五营开细柳，三令凛飞霜。氛祲消千里，声名耀八荒。灵旗风助顺，黄道日呈祥。偃革边关静，回銮海县康。欣陪从臣末，归跸奉高骧。

洁斋恭己奉苍旻，报本圜坛备物陈。酒缩楚茅三献毕，灰飞嶰管一阳新。高空瑞气长随辇，永夕清霜暗湿巾。泰畤迎年严汉祀，六宗祈福盛虞禋。鸿恩涣汗霑穷发，睿藻昭回动紫宸。庶汇熙熙蒙帝力，徒知击壤效尧民。

一夕香街布玉尘，檀栾劲节露贞筠。兔园置酒皇欢洽，柏殿赓歌睿唱新。麦秀原田初望岁，花开苑树忽惊春。丰穰荐瑞民心悦，高下还随帝泽均。

宫花如锦水连漪，翠辇寻芳正是时。禁苑定知人未识，朱栏除有蝶偷窥。艶烘晓日迷天仗，香逐轻风落酒卮。何幸微臣陪镐宴，蓬壶春漏正迟迟。

水涨方塘绿，花开禁籞红。同瞻万乘主，亲御六钧弓。曲应驺虞节，春回太皥功。还须殪大兕，何只落惊鸿。一箭天山定，三边虎穴空。浔阳射蛟者，宁与此时同。

云罗霞绮媚芳辰，琼圃花开烂漫春。风递清香随凤辇，波涵倒影落龙津。仙葩四照烘初日，浓艶千苞赐近臣。向晚天街戴归处，游蜂舞蝶自随人。

非烟葱蔚苍龙阙，紫府深沉大帝居。群玉中天开策府，神龟温洛荐图书。珠宫岑寂经行处，金简荧煌拭目初。曾是先朝受恩者，因探禹穴涕涟如。

宜春小苑斗城旁，锡宴群仙奉紫皇。汉沼乳鱼偏傍钓，青陵舞蝶自寻芳。波平鳌背浮昆阆，日转金茎艶赭黄。满酌流霞侍臣醉，暖风宫蘂杂炉香。

仙山灵沼五城西，晓日花光照彩霓。露濯冰蚕铺瑞锦，风吹水麝拆香脐。芳葩散采添蜂蜜，红片狂飘杂燕泥。曾识壶中旧春色，桃源重到路犹迷。

册府藏书在紫微，退朝稽古助论思。中天召宴衢樽满，乙夜观文列象垂。彩鳯翩翻巢绮阁，灵龟夭矫冠金碑。大风发唱群臣和，元首康哉庶绩熙。

琐闱聊辍皂囊封，赐告归寻一亩宫。关路蒲轮千里远，岩扉蕙帐几年空。百壶天酒凝甘露，二雅宸章掩大风。旧隐暂还非久住，心期献可沃尧聪。

地去京华远，年逢旱暵余。群胥同黠马，比户甚枯鱼。煦妪心空切，澄清志莫舒。棼丝殊未治，错节讵能除。听讼棠阴密，行春柳影疏。宾筵求婉画，僧舍问真如。逾月窥除目，经时绝传车。素餐徒自饱，投刃岂曾虚。盈耳嫌敲扑，堆床厌簿书。故园无数舍，长日叹归欤。

秋风苦忆鲙霜鳞，暂剖铜符出紫宸。一路雪寒多挟纩，几程山险欲摧轮。清香扑鼻梅林近，秀色凝眸麦垅新。闭阁草玄终寂寞，下车为政尚因循。寻僧不厌携笻远，爱客宁辞举白频。簿领孜孜防黠吏，邱园矻矻访通民。鱼盐自与沧溟接，鸡犬仍将白社邻。官满会须抛印绶，武夷归去作闲人。

破腊连空粉絮飘，离离一番长山苗。旗亭谁氏来沽酒，台笠何人去采樵。背日旋依松涧积，迎风先傍药畦消。袁安此际偏无赖，独掩闲门对一瓢。

芜秽休嗟负郭田，蹉跎自过鹿鸣筵。荆山玉璞空三献，梁苑风尘已十年。疏入禁中犹未报，赋成都下早曾传。独携书剑归闽岭，共泛烟波入楚天。猎猎酒旗邀举白，招招渔艇劝烹鲜。棋枰鬭胜疑成癖，砧杵惊愁几废眠。驿路数程烦托乘，郡斋终日喜谈玄。如何弃我还家去，相送津亭一黯然。

长乐疏钟自厌闻，汉庭谁不惜离群。舟浮一水波澜阔，路入千山杳霭分。郡阁先忧迷簿领，村田聊得问耕耘。疲民深喜犹安堵，黠吏那知便舞文。照胆求瑕空察察，饮冰为政漫云云。玄台已分嘲扬子，桑野须防诮使君。别派东倾连涨海，故园西望隔晴氛。黛铺远岫秋将晚，绮散余霞日欲曛。小槛报春梅烂漫，满空呈瑞雪缤纷。题诗到处寻红叶，置酒终朝看白云。符竹偶分惭出守，櫜鞬暂佩愧从军。石渠旧署频牵梦，室有芝兰阁有芸。

郡斋退食复何为，纵目西亭景物奇。叠嶂雨余泉眼出，澄潭风静钓丝垂。城临古戍寒芜阔，路转荒村野彴危。几处唱歌闻白纻，谁家酤酒见青旗。蝶随游妓穿花径，犬吠行人隔槿篱。桃李成蹊春尽后，鱼盐为市日中时。桑麻万顷晴氛散，丝竹千门夕照移。吟际岭云飞冉冉，望中垅麦秀离离。烟迷乔木莺迁早，水满芳塘鹭下迟。鹤盖翩然肯相顾，主人终宴岂知疲。

处处春波满稻畦，海棠零落子规啼。一麾远郡方留滞，十里长亭又解携。后夜滩声妨客梦，初晴云物入诗题。到家为问田园事，桃李犹应有旧蹊。

缙云六载掌关征，学得阳冰小篆成。逋客几人曾识面，仙山到处便题名。桑郊又是乘轺去，铃阁虚烦解榻迎。旧读春秋究微旨，何须苦说不知兵。

乡国驰名几十春，鸣皋一旦九天闻。翔鸾栖棘曾为吏，金鼎调梅未致君。百里象雷嫌碌碌，片言折狱厌云云。诗名已是齐康乐，笔力何曾减右军。抗表忽然干凤扆，拂衣殊欲谢人群。都缘梁苑慵为赋，且免锺山被勒文。清夜独吟牛渚月，高秋时望帝乡云。鲤庭禀训门逾盛，兰畹传芳气益薫。尽室远依洪井侧，直钩犹钓楚江𣸣。西山有药应须饵，待看蜺旌入紫氛。

陇山秋树旧巢倾，远向江东逐斾旌。去国梦魂应缭绕，入春喉舌渐分明。一声警露何惭鹤，百啭迁乔肯让莺。终日雕笼心不恋，经年丹觜色犹轻。思归悒悒因成疾，顾主依依尚有情。死葬小园芳草地，夜来经雨绿苔生。

数日不逢黄叔度，胸中鄙吝一时生。如何民瘼偏能疗，却是诗魔未得平。夏景清和妨命驾，玄台寂寞阻飞觥。欲亲高论无由得，须作文殊问疾行。

五蕴已空诸漏尽，冢间行道十年余。吟成南国碧云句，读遍西方贝叶书。清论弥天居士伏，高情出世俗流疏。问师心法都无语，笑指孤云在太虚。

竹使贪为郡，金门懒上书。征途沿木合，官舍类楼居。密叶藏啼鸟，澄潭跃戏鱼。波光摇岛屿，霁色露阎闾。圃蕙光风拂，山苗淑气嘘。开樽空爱客，函丈孰宗予。清唳频思鹤，长鸣几厌驴。颜贫一瓢足，嵇懒尺题疏。薄宦无劳说，长谣任所如。神明定来舍，庄室正虚虚。

鸡窗十载共论文，兰室依然有旧薫。雨雪共抛修竹苑，烟霞独访武夷君。随珠照乘元无类，天骥追风定不群。犬子赋成犹未献，飘飘词气已凌云。

家在霅溪傍，汀蘋遶舍香。草玄偏寂寞，为客苦恓惶。泽国聊倾盖，春闱早擅场。陔兰行可采，月桂自应芳。税驾临沧海，回辕指大梁。裂裳趋远道，负米及高堂。季子裘虽敝，安仁鬓未苍。明年杏园里，辄莫负春光。

旱魃偏为虐，阳乌益以骄。何曾柱础润，惟恐土山焦。请祷弥增洁，阴灵亦孔昭。云兴不待族，风细欲鸣条。隐辚雷车转，霏微雨足飘。层阴低匝野，鸿霈近连宵。庭树含佳色，村田长善苗。藓痕缘屋壁，泉脉吐山椒。辙鲋那忧涸，园蔬岂待浇。官渠逗水急，客路裛尘销。掾吏阶前贺，耕夫垅上谣。秋成知有幸，岁欲近玄枵。

水陆都无数舍程，鱼符龟印苦相萦。梦魂长绕龙门坂，姓字终悬月旦评。鲍室清琴应独抚，融樽渌醑共谁倾。春深诗石苔衣駮，雨过书斋草带生。鸿宝枕中初得术，丹台籍上已题名。清谈宛有南朝体，嘉遁全忘北阙情。金马深严堪避世，沧浪清浅未沾缨。诸儒正议明堂事，轧轧蒲轮即奉迎。

朱火荧荧向夕流，林间一叶忽惊秋。风来野渡闻渔笛，雾敛晴天见蜃楼。艶爱芙蓉开幕府，香怜杜若老汀洲。使君鬓畔多玄髪，临水登山不用愁。

周汉经营迹未遐，山川形胜最堪嘉。前瞻阙塞千寻出，旁逗伊流一派斜。子晋凤笙调夜月，宓妃罗袜映朝霞。何人贳酒青楼晓，几处寻春紫陌赊。骏足每从金埒试，芳丛多展翠帷遮。出逢胜境争飞盖，归逼残阳竞走车。庭竹惹烟披嫩箨，皋兰裛露长新芽。嵩峰崷崪疑摩斗，洛水清泠欲见沙。万井闾阎真陆海，九重宫阙是天家。禁林日暖空啼鸟，御苑风微自落花。关路行人偏络绎，津桥贾客苦喧哗。何当献赋论迁鼎，便欲抛官学种瓜。江海三年劳梦想，田园二顷有生涯。应知父老沾尧化，长挈壶浆望翠华。

几年华省冠名曹，归棹夤缘入海涛。才奉色难馨夕膳，便将心计析秋毫。政成婺女生祠在，地近明光伏奏劳。夜直乍谙绫被暖，晨趋频见露盘高。共期昼日承三接，莫许秋风长二毛。为郡今来最卑屑，劝君休更梦悬刀。

凉飔初拂衽，皓魄正当轩。宿鸟林间定，流萤草际翻。苍茫迷野色，嘲哳辩方言。角罢重城掩，渔归别浦喧。断蛩吟坏壁，寒杵出遥村。树影成帷密，滩声激箭奔。夜长风露冷，川迥水烟昏。对景都无寐，冥心契混元。

秋晚弥岑寂，天空见泬寥。溪流拖白练，树叶翦红绡。露菊英初吐，霜钟韵渐调。清光开旭旦，爽气逐惊飚。鹰击秦原迥，鸿归楚水遥。星高汉将出，胶折虏兵骄。元亮田多废，安仁鬓恐凋。功名殊未立，对景自无憀。

佩鞬来海上，七见岁星移。务剧操刀割，书成插羽驰。诗传百越遍，诏下九霄迟。束带朝阊阖，归艎泛渺弥。旧游聊税驾，雅饮且轩眉。郑驿欢相接，牙弦辱所知。病惊琼树瘦，醉露玉峰奇。上马便西笑，何须诉酒卮。

萤烛辛勤十载余，蔼然高价满州闾。一枝未折仙人桂，千里又随乡老书。梁苑雪花成赋后，禹门雷鼓化鳞初。山城日日望春榜，莫遣南来音信疏。

芳兰滋九畹，萧蒿亦旁植。威凤翔丹山，鸱枭犹接翼。雅琴歌南风，蛙鸣不容息。骊珠媚清川，鱼目光激射。薫莸岂同器，云壤自悬隔。咄咄来逼人，薨薨止于棘。发迹由屠沽，操心希桀跖。天形固残毁，吏曹尝摈斥。狠羊远刀杌，黠马委衔策。心同溪壑险，恶比邱山积。天听本聪明，神道尤正直。当用御魑魅，岂令为鬼蜮。舂喉鲁阳戈，钩颈子云戟。肉委饿虎蹊，尸投穷髪北。饥鹰砺吻啄，猰貐磨牙食。魂气絷酆都，膏血涂荒碛。去草绝本根，决疽恣针石。所居必污潴，遗种尽刳剔。渠魁已殱殄，非类弥怵惕。稂莠既芟夷，善苗渐滋殖。君子益知命，视履如平昔。小人竞革音，灭身在漏刻。尧民率可封，汤网从此释。永跻仁寿期，共造华胥域。

迢递分符竹，因循度岁华。地将鲸海接，路与凤城赊。触石云频起，衔山日易斜。潮平聚渔市，水落见人家。吏隐偏知幸，民谣岂敢夸。无嫌勾漏僻，且得养丹砂。

六出俄呈瑞，三农始告休。兔园陈旨酒，金屋御重裘。垅麦青犹短，皋兰紫尚稠。严飚一夕起，瑞霰满空浮。林迥琼花吐，峰孤玉笋抽。疏鳞镂屋瓦，净练曳溪流。北户寒威盛，南方沴气收。时和人富寿，卒岁好优游。

海隅为郡真卑屑，簿领沉迷棰楚喧。王事更逾星火急，吏曹何啻米盐烦。甘棠听讼曾无倦，丹笔书刑幸不冤。境上送迎暂置驿，斋中宴喜懒开樽。逢人未免腰如磬，议政常防耳属垣。鲍臭恐将群小化，虫疑难与俗流论。却思寂寞栖天禄，争得逍遥似漆园。外地粗官如竹苇，一麾出守岂堪言。

卜隐林泉未有期，春田耕事欲凭谁。一辞左掖鸳鸾侣，两见南州橘柚垂。酌醴不妨留客醉，饮冰长是畏人知。颁条求瘼无他术，深恨期年报政迟。

为郡临瓯越，云泉兴未乖。欢谣乏襦袴，归思满荆柴。偶遂丰年望，潜将乐土偕。流民争襁负，凶党绝椎埋。精力奸多露，清心政自谐。群生不疵疠，比屋已绥怀。辄诣金人宇，同修香积斋。漫劳歌邵父，方待拍洪崖。治行非尤异，传闻及等侪。雕章忽垂赠，属和愧淫哇。

远辞金虎观，来守缙云城。鸣律行将尽，枯荄又向荣。匏瓜宣父叹，江海子牟情。求瘼曾无术，投虚岂有声。帝乡成久别，天吏苦遄征。漫贮青霞想，唯愁素髪生。澄清慵揽辔，芜秽欲归耕。簿领非吾事，丹台有姓名。

三百六旬今夜尽，寥寥虚室独凝神。莲城五鼓欲催晓，梅岭一枝先报春。邹律渐吹阴谷暖，尧蓂看傍土阶新。海隅留滞年华长，坐对寒釭浩叹频。

武夷山秀建溪清，身隐心闲事不萦。前古是非为己任，故乡人物与谁评。劝农春垅巾频折，逢客秋郊盖暂倾。彩服趋翔娱寿母，绛帷谈论诱诸生。颍流洗耳殊非达，谷口躬耕亦近名。博奕自堪销永日，丝桐兼得助高情。莫嫌霜雪将侵鬓，须叹尘埃渐满缨。早晚鸣驺催上道，圣君虚左欲相迎。

土膏初脉起，东作向农时。隐辚雷车转，霏微雨足垂。龙蛇争奋跃，桃李渐离披。流润先从叶，余波更及私。讴谣耕父喜，渗漉稻畦滋。连夜空阶滴，愁吟水部诗。

岁晏增冰合，烟尘起羯陲。文昌先命将，羽檄便征师。天迥星狼灭，宵寒月魄亏。前军临瀚海，后骑䌸阏氏。蓟北胡沙静，河南露版驰。辽阳诸父老，重睹汉官仪。

精庐宴坐十经秋，瓶钵近为千里游。又是浮杯过沧海，便应飞锡入皇州。弥天谈论降时彦，结社因缘背俗流。此去定知诸念息，只除魂梦到东瓯。

黄鹂百啭宿烟疏，近郭行春独驻车。垅上劝耕聊问讯，棠阴听讼且踌躇。远林桑尽蚕成茧，野水萍开獭趁鱼。几处路旁垂苦李，游人不折意何如。

朱轮远守未成欢，薄宦令人意渐阑。郡阁政清慵按吏，乡园路近欲休官。梅花遶槛惊春早，布水当檐觉夏寒。已是三年不闻问，何如归去把鱼竿。

迅濑拖舟上，危梯蹑屐登。山光翠欲滴，水汽热如蒸。路转藤萝暗，天开物象澄。邱园足逋客，应得荐贤能。

分忧从汉殿，捧诏出萧墙。路入三吴远，舟浮一水长。诗题石门侧，梦彻斗城傍。清晓见云物，依依认帝乡。

北极分忧瞩，东瓯布惠和。曾蒙倾盖分，偶得枉帆过。郑驿非常速，融樽复几何。孙侯不假道，鄙我信为多。

五年为邑鬓霜侵，吏隐由来得趣深。不独弦歌长满耳，兼闻桃李已成阴。晨昏我有南陔恋，江海君怀北阙心。早晚飞沉俱遂志，愿将初服敌华簪。

华堂何夕梦熊罴，卫氏如今有一儿。三日悬弧应是喜，十年结实未为迟。预知驷马门闾盛，暗想天麟骨法奇。曾忝门墙摄齐者，待看孔鲤学闻诗。

三张旧族富英髦，仙墅重经散郁陶。深喜太邱家法在，须知定国里门高。分题毎日摇鸡距，合宴常时把蟹螯。独感戴侯恩未报，徘徊不觉涕沾袍。

路入藤萝十里余，松窗潇洒竹房虚。燕巢新旧金人殿，虫网纵横贝叶书。当昼风雷生洞穴，欲斋猿鸟下庭除。昔年曾此题诗句，犹拂流尘认鲁鱼。

潇洒危亭枕碧池，昔年飞盖此追随。正逢五彩承颜日，兼是三荆并秀时。夜坐不知银汉没，春游长诉玉杯迟。如今罢郡重登赏，喜见扶风旧白眉。

二年假守栝苍城，郡榻唯师即送迎。𢭏药几怜春漏永，调琴长待夜蟾生。心猿已伏都无念，海鸟相逢自不惊。送别秋郊岂成恨，白云青嶂是归程。

叠𪩘参差翠遶门，雕梁贺燕自成群。杀鸡日夕期嘉客，种竹寒暄对此君。且向东皋输黍稷，便应北阙降玄𫄸。子真漫说耕岩石，不奈声名四远闻。

禾黍离离一迳通，游人揽辔即过从。趁斋幽鸟闻疏磬，出定高僧见偃松。夜静龛灯凝古殿，雨余岩溜迸前峰。昔年曾此题名处，素壁欹斜翠藓重。

制宅何其巧，连山复带溪。芳樽长有酒，嘉树自成蹊。学舍祥鳣堕，歌梁贺燕迷。调琴明月榭，系马绿杨堤。好畤田园美，南华物我齐。终当解簪组，同此味天倪。

早曾兔苑传词赋，屈在桐乡勾簿书。薄宦交朋嗟绊骥，清贫人吏说悬鱼。二年领郡睽离久，一夕当樽鄙吝袪。苦恨秋风动行色，徘徊无计驻征车。

梦想苍龙阙，盘桓汝水滨。郡侯偏爱客，秋雨更留人。馔盛尝鲈鲙，樽空倒角巾。羁愁不能遣，唯恐二毛新。

嘉节临重九，羁游托异乡。茰房谁系臂，菊蘂懒浮觞。野渡宾鸿急，村田晚稻黄。悲秋更怀土，只恐鬓成霜。

逆旅重阳节，穷秋万里身。金英浮酒盏，珠泪湿衣巾。为客飘蓬远，思家落叶频。只应蝴蝶梦，夜夜得相亲。

征车苦迢递，节物感愁辛。已入授衣月，那经落帽辰。金樽难独酌，宝瑟任生尘。把菊流双泪，谁知忆远人。

宦途南北最情亲，岁晏相逢颍水滨。旧日青衿同学校，暂时黄绶困埃尘。樽中满酌香醪美，门外高悬彩棒新。鸡黍留欢已慵发，可堪经雨折纱巾。

心似寒灰不复然，寻常谈论即弥天。门临颍水多年住，法自曹溪几世传。儒士谁同翻贝叶，都人长见施金钱。翰林诗版分明在，曾与吾家有旧缘。

再入蓬丘席未暖，飘飘又建隼旟行。交朋莫惜河梁别，乡曲初期昼锦荣。竹箭波声随一棹，斧柯山色对双旌。子牟江海心应在，频上高楼望帝京。

少小乡关振大名，武夷山翠落门庭。郎君近折仙人桂，伯氏高分处士星。城郭辽东应改易，芝兰谢圃自分馨。吴民正待随车雨，莫苦淹留醉醁醽。

耿耿银釭照直庐，西风黄叶满庭除。愁心不忍闻宾雁，病眼犹能拾蠧鱼。欹枕微吟空展转，遶廊闲步自踌躇。铜龙漏滴传钩盾，玉兔光芒射绮疏。薄宦久淹沧海郡，故交多入紫垣居。洛阳已在拜尘后，宣室那逢膝席初。投阁寂寥深自愧，抱关憔悴拟何如。宁思西掖五花判，且补河东三箧书。桑梓任抛万里外，蓬莱试住十年余。释之不调嵇康懒，终待休官学灌蔬。

万里征西频告捷，九重喻蜀正裁书。忽闻召对浴堂殿，元是亲乘使者车。井邑凋残经乱后，军城鼓舞拜恩初。铜梁迢递驱驺骑，玉署深严锁直庐。星历更须占李郃，雪园应恨欠相如。归来便在三台席，转与交亲礼数疏。

豫章南国一都会，夕拜东台最上流。捧诏暂辞青锁闼，携家便泛木兰舟。褰帷听讼民谣洽，解榻延宾主礼优。只恐征黄在朝暮，西山灵药未容求。

药署深严才草诏，剑关迢递忽乘轺。霜天历历巴猿苦，山路骎骎莋马骄。梁苑寒风吹别袂，瞿塘春水送归桡。紫垣遣使非常例，应有星文动九霄。

锁闱漫喜尘通籍，蓬巷无人肯顾庐。天禄解嘲才答客，集仙置使又修书。非烟缭绕萦珠网，流水潺湲逗石渠。何必银台号三昧，此中更好味真如。

江夏门风盛，东吴族望高。才雄吐白凤，志大钓灵鳌。昔日参珠履，多年泛碧桃。陈琳巧书檄，谢客占风骚。曲宴飞三雅，沈机佐六韬。玳筵频岸帻，楯鼻几挥毫。托乘同归阙，临轩别赐袍。未离王俭幕，独得吕虔刀。粉署因扬历，朱门更郁陶。淮南荒桂苑，骑省泣霜毛。去国逾千里，为郎历几曹。和铅兼秘府，悬磬寓神皋。室静秋生白，庭闲雨长蒿。禁林俄召试，卿寺果垂褒。道在心无闷，恩深首重搔。依前领图史，䌷绎肯辞劳。

金壶待传点，瑶墀初辨色。辟仗开天阍，垂旒操斗极。百辟瞻尧眉，九州蒙禹力。朝政无阙遗，谏官惭旷职。

钱郎满腹贮精神，坐上诗成压倒人。相识只从抛竹马，留欢长是鲙金鳞。西园宴喜期清夜，曲水追随约暮春。不到门墙欲旬浃，已应悬榻满埃尘。

门墙日以峻，德望暗然彰。弟草西垣诏，身为南省郎。埙箎欢并奏，龙虎俨成行。宴客牛心炙，朝天鸡舌香。曲池春涨水，碧瓦晓飞霜。此景知何事，留宾泛羽觞。

修书何幸佐铅黄，日接群英道自光。署近承明叨谒帝，赋成平乐谬为郎。孟坚已分酬宾戏，严助还思佩郡章。共忆东林社中客，满池莲叶吐清香。

释子修行与众殊，铜台连接起精庐。群公共结二林社，万乘曾回六尺舆。衣惹天香亲御座，阁成云构倚晴虚。浮生自恨犹贪禄，未得同翻贝叶书。

射策曾攀郄桂枝，从军犹赋仲宣诗。陈琳草檄应非久，贡禹弹冠素有期。梁苑胜游思霰雪，浔阳旧隐废茅茨。初筵樽斝不须恋，正好公车自荐时。

六花新霁白皑皑，爽气飕飕拂面来。梁苑酒浓寒力减，谢池风细冻文开。天边几阵闻归雁，江外千家见早梅。此际何人能访戴，剡溪清景好衔杯。

春官宗伯鲁诸生，翰苑纶闱占大名。一代典谟资润色，满朝文物仰悬衡。分班月殿趋金马，侍宴天池见石鲸。即日云屏应隔坐，不须东观待书成。

天子忧南越，公卿荐陆生。九年须富国，万里便扬旌。封部诸蛮接，官曹六尚荣。交州何日到，鼓吹定相迎。

二难文彩少人过，落笔寻常只患多。兔苑暂游冲霰雪，龙门曾上困风波。一囊负米犹为客，百步穿杨待决科。更得词臣赠诗句，机云入洛拟如何。

雪晴河水正流澌，风卷惊蓬满眼飞。客路飘飘携一锡，禅房寂寂掩双扉。曹溪衣钵何年得，庐阜香灯几日归。贤守相逢膜拜后，都人争劝施珠玑。

草树欣欣暖律回，谢家池沼冻纹开。晴天独向高台望，春色先从上苑来。且待郢人歌白雪，莫听羌笛怨残梅。乞逢休沐便须去，引满何曾诉玉杯。

骎骎五马动征尘，太守风流世绝伦。身事汉庭为小相，家传楚国是骚人。烟波莫叹重湖远，桑梓仍将别墅邻。麦穗微黄稻苗绿，朱轓入境便行春。

拜命入星垣，偏承圣主恩。黄扉陪汉相，彩笔代尧言。佩玉天颜近，籝金世望喧。下僚今隔品，云路仰高轩。

帝里风光上元节，乌衣旧巷喜经过。樽中酒渌宁辞醉，梁上尘飞只欠歌。坐听禁城传玉漏，起看河汉转金波。主人爱客春宵永，彩笔题诗奈乐何。

金鸭喷香绕烛台，轻云散尽月光来。三千宾客连宵醉，十二城门彻晓开。何幸紫微容托乘，更烦红袖与传杯。明朝犹自放朝谒，心喜当关不见催。

骎骎五马江陵去，寂寂双娥汉水头。一曲歌终眉黛敛，十分酒尽涙珠流。阳春郢客传新唱，暮雨高堂梦昔游。琼树无人敢亲近，章台京兆不胜愁。

休沐忻逢上元节，华堂高宴且盘桓。峨冠屡舞人多醉，刻烛狂吟夜向阑。月上珠帘侵坐白，霜飞碧瓦透衣寒。铜壶漏彻东方曙，归骑纷纷未尽欢。

太乙祠宫肃，斋居荐至诚。已将茅缩酒，应用面为牲。月映金天朗，风来玉宇清。玄谈知理胜，蔬食觉身轻。仙驭排云下，空歌遶殿声。仍闻得丹诀，簪绂顿忘情。

玄晏先生早著书，圣朝未降软轮车。满头霜雪机心息，三径蓬蒿俗客疏。千首好诗传辇毂，一枝仙桂耀门闾。汉庭得意真知己，应为清宵诵子虚。

东吴旧寺寄岩隈，驻锡神州久未回。琴曲谁知流水意，诗篇自占碧云才。庐峰已结白莲社，邺下暂寻铜雀台。仙殿主人偏好事，春风铃阁且徘徊。

子云常在草玄台，不觉春风满眼来。闻道后车长载酒，无因曲水共流杯。石渠尽日芸籖拥，金谷何时绮席开。珍重主人偏爱客，乞逢休沐便追陪。

几年宿卫向周庐，频贡文章白玉除。才换月卿归少列，又来天禄校中书。东吴世胄王孙贵，北第门阑太仆居。春草题诗欺谢客，上林奏赋慕相如。石渠讲论应重席，翠辇巡游且奉车。禁籞风光暮春月，彯缨看是缀严徐。

新来乘传抵秦川，会府须才果峻迁。应见流钱从地上，特闻聚米向君前。声华南国推高士，名姓丹台缀列仙。每话官曹苦拘束，归家长是夕阳天。

谢公别墅枕城闉，萧洒都无紫陌尘。五色丝纶贪草诏，一园桃李阻寻春。早朝禁漏犹传点，下直残阳已满身。除是禁烟容洗沐，直须偷暇赏芳辰。

西垣清切本无伦，虚薄将何缀侍臣。承露盘高云际晓，栖鸡树绿省中春。言成纶綍终非称，室蔼芝兰幸得亲。从此烟霄连步武，宸游长奉属车尘。

北斗城南太乙祠，羽人多著九霞衣。竹宫肃穆珠旒拜，华表飘飖鹤驭归。遶殿步虚幢影密，登坛酌献珮声微。质明礼毕还台去，厩马翩翩速似飞。

初官佐邑少嗟咨，且喜乡关得告归。松菊门前三径在，烟波江上片帆飞。枌榆旧社虽堪恋，星火严程不可违。莫为栖鸾尚卑屑，悔将锦袄换蓑衣。

武夷归路苦迢遥，延阁官曹正寂寥。彩凤衔书俄锡命，黄金刻印便悬腰。紫微署近时当制，建礼门深日趁朝。咫尺天颜曾赐对，荧煌台座得为僚。鬼神清问忧前席，松柏深情见后凋。一曲阳春特相寄，惭将木李报琼瑶。

寝邱遗业废多年，衣祴空藏命说篇。北阙上书陈祖德，上林结社会时贤。风尘不肯留京邑，龙象重归启梵筵。闻有道安虽未识，定应谈论已弥天。

应制曾亲白玉除，桐君溪畔是幽居。末登王子洛宾岁，已读黄香东观书。万里归寜承汉诏，三牲供膳奉潘舆。水衡得俸诚堪喜，莫便挥金学二疏。

前年出守缙云城，曾枉骊歌慰远行。今日代言青锁闼，又披郢唱见深情。侧聆九奏都忘味，连得双金自满籝。红药阶前试吟嚼，胸中鄙吝一时平。

千骑骎骎赴郡初，曾迂旌斾访吾庐。天边谁识郎官宿，门外空回长者车。劝酒樽罍应引满，题诗屋壁是亲书。乡人闻有神仙客，远近争来看隼旟。

二年分直浴堂门，簪笔垂绅奉至尊。日过八砖批汉诏，宴开三殿挹尧樽。忽闻抗表干君父，切要悬车示子孙。碧落改官旌旧德，黄金加赐见深恩。群公祖道争飞盖，故吏沾襟亦恋轩。定是辽东叹城郭，肯同彭泽虑田园。捧觞莫诉前为寿，上马犹能左属鞬。临别延英对数刻，已应惇史记嘉言。

征轮轧轧出皇都，行路咨嗟贤丈夫。天子特令供祖帐，国门聊且驻骊驹。旧僚送别倾三省，御醴分甘倒百壶。下诏已闻推异礼，乞言犹自渴嘉谟。冯公不是沉郎署，贺老缘何归鉴湖。明主恩深若为舍，梦魂应绕博山𬬻。

王谢江东推世胄，机云洛下振才名。忽思油幕从知去，便挈幐囊冒暑行。高第自须求甲乙，嘉招未用赴弓旌。待看万里抟羊角，即是三秋听鹿鸣。朝彦赋诗争送别，藩侯置驿定相迎。不知谁啖牛心炙，又见清谈一座倾。

莎庭治行推尤异，梁苑声华占上流。早是都人避骢马，近陪计相运牙筹。东南转粟承新命，淮海扬旌到旧游。骑置非时陈密启，壶浆几处望行舟。黄金刻印大如斗，白简飞霜凛若秋。岁满功成来会课，多应便拜富人侯。

两掖深沉大帝居，紫微西省掌泥书。天阍启钥趋朝后，侍史焚香起草初。五吏援毫才患少，万钱分膳食无余。凤池荀令连宾阁，骑省潘郎对直庐。烟气霏霏生屋瓦，雷声隐隐度宫车。沧波满壁浮兰橑，修竹当轩荫绮疏。性懒无堪过叔夜，思迟多病似相如。缭垣直北银台路，拭目看君侍玉除。

火云烘爀临中伏，青锁深严直右曹。吏散阶庭时纵步，诗成几案独挥毫。相乌影转风微起，仙掌阴斜日渐高。何处赐冰和郢酒，谁人割炙动鸾刀。紫泥封诏防稽缓，寒水浮瓜散郁陶。丞相忧边稀出沐，延英三刻岂知劳。

东西燕子伯劳飞，新月如钩玉露垂。河鼓天孙信灵匹，鹊桥星渚有佳期。穿针乞巧伫立久，织素成章报答迟。定与黄姑享偕老，晋宫休插奈花枝。

兰台进秩通闺籍，熊轼临民奉诏条。风俗重寻南越志，乡关犹隔浙江潮。悬知坐啸讴谣洽，更想行春意气饶。远宦逢秋少悲咤，潘郎玄鬓恐先凋。

汉武亲祈太乙坛，国朝特祭领祠官。羽旗摇曳晨曦上，素瑟凄清夜漏寒。驾鹤浮丘应暂下，偷桃方朔合留残。斋居数宿遍蔬食，定忆中厨政事餐。

凤池容出沐，蜗舍喜端居。罢草芝泥诏，闲看紫素书。曲肱销永昼，行药遶前除。鬓换二毛近，林凋一叶初。香街连甲第，席户望朝车。暂别同心友，还嗟会面疏。

拜章纳禄便归休，秘殿亲辞十二旒。阁笔罢批丹鳯尾，拂衣初下六鳌头。非缘荆渚依刘表，定欲箕山访许由。北阙子牟终眷恋，南朝安石本风流。明庭顾遇违三接，别墅生涯治一邱。身健宁烦策鸠杖，心闲无复梦刀州。素风有子堪传遗，禅论将谁共对酬。白璧赐多应尚在，黄金散尽不须留。人钦雅誉芝兰馥，帝忆嘉言水石投。祖帐特令开上苑，归帆那肯待高秋。几程邮驿经浓暑，千里山川见旧游。已是抛官玉堂署，尚思陪宴井干楼。时裁奏牍犹规谏，旋冩丹经自校雠。乡里高门表阴德，国朝惇史纪嘉猷。枌榆旧业须重葺，香火前缘莫废修。岁计将何资伏腊，龙阳千树木奴洲。

家近祝融峰，登科遇至公。悲秋双鬓改，佐幕十年中。食蘗心常苦，占蓍命未通。瓯闽路虽远，荆楚俗多同。投刃应余地，当樽莫暂空。援毫如草檄，又是愈头风。

分班晓入翔鸾阙，直阁旁连浴凤池。彩笔闲批五色诏，好风时动万年枝。勒移锺阜惭归晚，称疾文园恨思迟。何事吾宗心倍喜，春塘梦彻寄新诗。

楚客悲秋至，庭柯一叶凋。鹤天惊晓露，兰畹怯凉飚。团扇流尘暗，单衣爽气饶。江东菰米熟，归梦隔寒潮。

南国乌衣族，东京伯始孙。一枝须折桂，六阙旧旌门。归思鲈鱼脍，离筵竹叶樽。秋风正摇落，楚客莫销魂。

高论弥天四海闻，久为龙象主空门。雪峰传法称开士，麟殿谈经奉至尊。香满赐衣归洛社，苔封文室寄梁园。梵书贝叶应携去，斋罢与谁相对翻。

经旬不谒未央宫，宴坐将谁笑语同。蜀郡相如非避事，浄名居士欲谈空。门前宾客窥行马，箧里方书拾蠧虫。西省旧僚疏会面，顿惊鄙吝满胸中。

楚客登临处，离怀重隐忧。二毛初入髩，一叶早惊秋。旅雁他乡思，悲笳绝塞愁。凭何遣羁绪，菊蘂满杯浮。

凉飚送残暑，秋色望中新。天迥迷星斗，宵寒待月轮。境同牛渚上，诗寄凤池人。僚友东床客，冰清合许亲。

何年出蜀访南宗，深锁闲房翠藓重。振锡忽闻游地肺，题门兼得谒人龙。行吟一路高秋月，投宿斜阳远寺锺。到日弥天清论罢，遍寻紫阁与圭峰。

平明东省发鱼书，便拥彤襜出上都。别酒金英泛篱菊，去程黄叶堕关榆。叔孙旧礼妨绵𫈵，廉范新歌待袴襦。满腹经纶殊未展，归来看践赤墀涂。

早得东堂桂一枝，凌云词赋汉皇知。从军久在红莲幕，对策曾临白玉墀。霰雪陪游应不晚，弦歌为政莫嫌卑。春官宗伯大京兆，喜见门生趋府时。

名园甲第接康衢，国典新成下直初。庭竹碧鲜吟不足，盘飧方丈食无余。炉中九转神仙药，案上百函亲故书。仍说颜回今饮酒，秋来宁遣宴游疏。

闻法灵山真佛子，驰名南国本诗流。二林曾有香灯约，一钵因为辇毂游。尘土化衣慵驻锡，江湖收潦忆归舟。何年应制登麟殿，犀柄谈空对冕旒。

吾家文雅占关西，五十年来桂两枝。突弁后生还可畏，籝金素业未应衰。江湖去为思鲈鲙，雾雨还归养豹姿。摩厉词锋莫中辍，惊人专听一鸣时。

谏署才闻满岁迁，分符便见入秦川。援毫厌赋梁园雪，缓辔闲看华岳莲。竹简汗青妨约史，缣囊封皂且论边。三峰洞穴多灵药，莫便抛官去学仙。

许由流寓因相识，岁历今移十二辰。别墅已荒三径草，素衣犹化九衢尘。悬瓢颜巷安贫久，泣玉荆山失意频。莫向明时便招隐，重来须醉杏园春。

一迳雨苔深，新居雅称心。天花飘昼讲，池草伴春吟。施食山禽下，题门野客寻。此中堪宴坐，何必在双林。

钩盾从来司六尚，上林寻见惣三官。颁条忽去凭熊轼，赐对还曾近露盘。民瘼乍求应有术，天伦少别不成欢。陶朱旧邑无多远，魏阙归心且自寛。

春闱犹隔闰，逆旅苦栖遑。忽尔游分陕，飘然出大梁。食贫忧桂玉，策蹇冒风霜。杏苑归期近，棠郊去路长。幕中逢旧友，岁晚在他乡。鸡黍且相对，休嗟髩髪苍。

一麾新自海滨还，又佩鱼符入故关。千里山河临剧郡，九天鸳鹭别通班。楼经往圣回清跸，路接边夷献白环。版籍素多田赋错，干戈初息羽书闲。从军上客雕龙藻，佐酒妖姬堕马鬟。更遣府公吟思发，中条新霁碧孱颜。

著作蓬山局，职司华衮褒。已能成马史，何况梦江毫。金劲鸡摇距，霜寒兔堕毛。归来批凤诏，弄翰莫辞劳。

仙经旧得还丹诀，郎位高分列宿光。太守双旌指南越，使君千骑冠东方。饮冰清白临遐俗，昼锦辉荣过故乡。曾是重华张乐地，九韶闻处味应忘。

兰台大著作，族派共关西。南海分忧寄，东门叙解携。离城冲腊雪，宿馆听晨鸡。画鹢江波远，鸣驺岭路迷。陆梅香已尽，越鸟暖初啼。入境风生扇，行春柳拂堤。杀青前事在，饮水古人齐。卧理应多暇，无忘寄尺题。

今夕知何夕，良交会以文。烛花寒旋落，漏滴远稀闻。酒面轻浮蚁，歌喉细遏云。明河光未没，候管气初分。玉笛梅花怨，金炉蕙草焚。唯愁曙光发，搔首叹离群。

西鄙欃枪未扫除，营中慷慨请行初。三军粒食资心计，一月星邮待捷书。宣室喜闻延贾谊，茂陵久叹滞相如。谤言盈箧亲曾见，反间千金计岂疏。遗爱道傍喧竹马，先声塞外慑穹庐。冯唐莫叹淹郎署，博望还忻拥使车。陇右行收万里地，关中坐致九年储。牙筹羽檄皆吾事，才刃飘飘两有余。

买符来赴调，负羽去从军。五夜闻边角，三时看阵云。樽前还料敌，楯上更摛文。手笔人多许，须铭窦宪勋。

汉相沙堤连甲第，石家金谷有名园。雍容陌上临邛骑，潋灔斋中北海樽。过闰已惊春色早，离城殊少俗尘喧。无由一寄南窗傲，相望迢迢西掖垣。

九逵初旭满辎𫐌，寒食东风二月天。陌上垫巾谁傲睨，江边解佩自婵娟。新妆几处登墙见，沉醉何人藉草眠。豪侠追欢殊未足，归蹄躞蹀夕阳前。

千仞谿何险，千仓稻已收。出骑千里马，醉典千金裘。千年河诞圣，千树橘封侯。千锺不及乱，千钱坐上头。

家风早占无双誉，乡荐曾居第一流。昆岭本期争片玉，庖刀谁料失全牛。风尘不住梁王苑，烟水还依楚客舟。应负男儿四方志，故园归去莫淹留。

乡关迢遰数千里，场屋蹉跎二十年。三献犹垂卞和泪，几人先著祖生鞭。风尘漫索长安米，禾黍全荒负郭田。关外贤豪遍投分，赵囊回日满金钱。

出门西望长安笑，抱璞来求善价沽。惟罄囊装买群籍，不持刺字谒当涂。鲈鱼渐熟思归切，羊酪初尝得味无。送子东还重销黯，我曾三载守仙都。

宴坐禅林度几秋，忽思归养指营邱。遥知北海孔文举，应重江南汤惠休。畏日流金征路远，长松偃盖旧房幽。庭闱晨夕供甘外，高论弥天不易酬。

太微西掖凤池边，阿阁凌空瓦起烟。彩笔时批尺一诏，直庐深在九重天。早朝螭陛炉香近，昼寝鸡人漏唱传。只恐承明难久恋，长安桂玉苦相煎。

滕公甲第冠神州，昼日青烟瓦上浮。南榭薫风偏解愠，北阶萱草更忘忧。朝回门闭人疑病，雨过凉生景似秋。角枕闲眠支体适，不知胡蝶是庄周。

举宗文雅孰能陪，须信菰芦出美才。失意不劳悲玉璞，投知应得上金台。晓离村店侵残月，昼歇津亭避疾雷。东道诸侯多重士，融樽处处为君开。

分直蓬邱未再期，江东去去拥旌麾。名通南省郎官籍，卷续新安郡政诗。虎观清风留汗简，鸰原高韵忆吹篪。故人别后频南望，想见森森琼树枝。

缙云江外郡，封略古瓯中。早被唐虞化，已成邹鲁风。剖符曾出守，解榻值名公。失意嗟场藿，缄书附塞鸿。掷金才少敌，泣玉恨还同。后夜蓬山宿，知君必荐雄。

忽佩鱼符下玉京，长安厩吏驾车迎。淮王旧地余风物，太史新书见姓名。弩矢前驱殊觉贵，河梁执别岂胜情。小山丛桂图经古，白马骊驹道路荣。鹏海三千须击水，隼旟四十且专城。长淮月色秋宵好，应助诗人思转清。

太原西北劲兵处，地直云中控定襄。六月出师平𤞤狁，九天选将下文昌。车鱼辟士应难得，诗礼临戎亦未妨。缓急羽书须自草，平安烽火镇相望。柳营禀畏将军令，毳幕怀来塞下羌。清啸肯饶刘越石，长缨终系左贤王。关山万里边尘静，亭馆三冬朔雪狂。笛怨梅花新度曲，樽倾竹叶浅飞觞。御寒应觉重裘暖，料敌悬忧两髩苍。只待今年破虏后，征归论道坐岩廊。

轻飚习习起青蘋，宿雾全开霁色新。高阁晴曦射疏牖，虚堂润气彻华茵。垫余巾角曾冲雨，晦尽琴徽旋拂尘。楚泽潦收湖水白，归舟遥忆洞庭人。

明河如练出城隅，朱火西流暑气徂。顾兔一轮浮月桂，流萤数点入烟芜。迢迢宫漏传银箭，淅淅天风下白榆。岸帻微吟自忘寐，披衣闲起遶庭梧。

长安久客逢摇落，不独悲秋更忆乡。潘岳二毛行欲变，渊明三径已应荒。书裁尺素鸿难托，梦遶重湖蝶自狂。游宦十年归未得，尘缨却悔濯沧浪。

家传吴越贤王后，郡压潇湘最上游。三殿从来奉宸扆，一麾今去典方州。蝉吟高柳隋堤暮，水涨平湖楚泽秋。入境壶浆填候馆，上官铙吹夹华辀。山川遍历骚人地，宵旰遐分圣主忧。应向桑郊停五马，青春太守本风流。

春闱三上败垂成，白雪新吟思转清。修竹园中曾献赋，慈恩塔下未题名。禹门烧尾他年事，楚客悲秋此日情。道在不须忧晚达，抟风九万是前程。

金壶漏滴正迢迢，灵匹相从在此宵。月魄婵娟乌遶树，河流清浅鹊成桥。云轻天上榆花没，风细炉中麝炷飘。寂寞堪怜观渡女，无眠耿耿望青霄。

磊磊涧中石，成形本一拳。墨池遗号古，笔阵用功偏。得在燕台侧，采从昆岫巅。剖非藏赵璧，炼合补娲天。偶自他山上，来参绛帐前。光荣登玉案，挥洒助花笺。注水蟾蜍滴，题诗玳瑁筵。如何班定远，发愤便轻捐。

帝选循良抚远民，由来百里应星辰。征车蜀道闻猿苦，祖帐西郊落叶频。莫为割鸡轻邑宰，应须叱驭效忠臣。锦城自古繁华地，好与风光作主人。

刘伶石五斗，康成三百杯。欹斜星弁侧，嵬峨玉山頺。人语蜩螗沸，天形帟幕开。应知是狂药，何不学颜回。

月兔湘筠巧制全，何人大手称如椽。禁中铃索夜批诏，阁上芸香昼草玄。墨妙三分惭入木，华褒一字重编年。史官遗直真堪畏，千载独持生杀权。

华堂高宴卜良宵，宾客当筵半珥貂。天转玉绳星落落，风传银箭漏迢迢。连浮大白须判醉，促驾鸣驺又趁朝。月落乌啼人散后，衣香数日未能销。

建溪曾共听猿声，十载文场未策名。流落只应孤剑在，穷愁已有二毛生。荆州暂去依刘表，汉殿无由荐马卿。一路骚人旧山水，登临且莫动归情。

得种从西域，移根在帝乡。鲜葩猩染血，美味蔗为浆。入献殊诸果，敷荣后众芳。丹房高照日，绿叶半凋霜。酿酒扶南国，题诗白侍郎。浓阴兼茂实，相对度炎凉。

褒博衣冠汉大儒，三千奏牍到宸居。郎官起草归华省，女史焚香伴直庐。出守新恩龟顾印，趋朝旧路雉随车。便分符竹从鸾掖，应有壶浆待隼旟。赐对移时亲斧扆，随行兼两载图书。淮南落木摇鞭里，湓浦分风挂席初。郡阁平窥汉阳树，盘飧频荐武昌鱼。聚徒南郡传经盛，携妓东山退食余。天阙九重悬梦想，江关百战见坵墟。清曹祖德诗人后，时寄新吟一起予。

独携瓶锡新安去，寒雨西风落叶频。江水浅深清见底，山程高下险摧轮。社中香火延开士，肘后方书济俗人。乡树再寻南国路，禅房空锁帝城尘。旧传心印都忘念，自有衣珠岂患贫。四众仰瞻谁见顶，千家应供定分身。宰官多结空门友，外护须依守土臣。想到临川逢内史，翻经相对一嚬伸。

祥刑新佐张廷尉，出塞曾随霍冠军。露版裁书频倚马，甘泉献赋旧凌云。几瞻龙衮尧阶侧，暂驾星轺汝水𣸣。百万提封周制复，三千奏牍汉皇闻。依莲幕府游从近，聚米山川向背分。回日受厘宣室对，又应前席动吾君。

早年通籍苍龙阙，近日移家仙掌峰。方朔上书殊未报，平津开阁杳难逢。骚人章句多怀古，陶令田园且养慵。近郭离筵黄叶满，旧山归路白云重。洪崖饵术修丹灶，叔夜援琴对酒锺。应待软轮征入觐，受厘前席始从容。

几年索米住京师，新得东堂桂一枝。宰邑弦歌循吏政，还乡鸡黍故人期。于公阴德知终大，万石家风喜不衰。毛义动容初捧檄，太邱积德旧刊碑。甘棠二纪民犹爱，苦蘗三年吏不欺。桑梓经过身昼锦，庭闱扶侍鬓垂丝。元方惠化传遒铎，令伯欢心献寿卮。邦境中分同鲁卫，政声相应似埙篪。尝思竹马游从日，又见风鹏奋击时。执手勉君勤素业，归来更直凤凰池。

貂裘已敝洛阳尘，空有陶家漉酒巾。双阙金章奉朝请，小斋纱帽养天真。久持梵行称居士，犹掌王言作侍臣。惠我长绦识君意，欲教莲社伴遗民。

润气先从柱础知，寒宵滴滴助秋悲。桐圭遶树多黄落，苔锦缘阶更碧滋。爽彻衾裯慵就枕，凉生笺管欲题诗。高阳旧侣相思否，此景谁同把酒卮。

颍水生贤自古奇，西游声价满京师。梁园献赋天将雪，潘县临民鬓未丝。南浦销魂分袂处，北堂献寿捧觞时。到官卧治成高趣，终日清谈吏不欺。

子山词赋动南朝，近佐名卿掌玉条。治邑还持麈尾柄，携家便泛木兰桡。谢塘春昼偏多思，潘鬓秋风苦未凋。种秫公田供酩酊，弹琴官舍助逍遥。去程千里随宾雁，宿馆三更听落潮。闻道临安有仙穴，莫抛印绶采芝苗。

蘋末风轻不动尘，承明朝罢见闲身。从容退食收芝检，迢遰驱车访玉人。酒贳十千那惜醉，丹封六一已应真。春塘丽句偏相寄，传诵朝来满缙绅。

祖祢勤王国史褒，传家自有吕虔刀。雄豪结客欺燕侠，憀栗悲秋笑楚骚。奕世勋名金钺贵，出群风格玉山高。诗中敏手兼无敌，射落霜雕钓得鳌。

子男印绶诸侯秩，邹鲁闾阎太古风。兔苑胜游抛霰雪，琴台善政继丝桐。征途朔吹貂裘暖，祖席清歌蚁酒空。令弟严君俱应宿，时瞻悬象向南宫。

汉将从天下，胡兵值月残。孤烟戍楼迥，密雪战袍干。向暮三吹角，临风一据鞍。边城赖经略，重取地图看。

岁晏梁园密雪飞，出关犹忆弃𦈡时。属鞬正是从军乐，插羽那忧草檄迟。陪宴初筵挥玉柄，从游别墅骋金羁。只应偏啖牛心炙，自此声名汉殿知。

番禺出守重，汉殿拜恩初。华省郎官宿，名山太史书。剖符从琐闼，持节上轺车。左顾金龟印，前驱画隼旟。由来百粤地，曾督九年储。卉服要荒外，棠阴惠爱余。赍装天子赐，封部岛夷居。羽檄招溪洞，壶浆慰里闾。国风今已变，民瘼到应除。江海思归否，蓬山有直庐。

向夕同云布海涯，丰年呈瑞在京华。相如赋就梁王苑，穆满歌传阿母家。农亩三冬偏积润，朝衣六出旋成花。天恩锡宴醉归处，几里香街覆玉沙。

抱璞曾三献，悲秋忽二毛。十年嗟不调，一命尚徒劳。互市通蛮货，公田入海涛。贪泉虽酌饮，未肯染脂膏。

南宗传法了，汉殿赐衣新。归路峨眉雪，旧房京洛尘。天花飘讲席，海月照吟身。谁结香灯社，金门贵近臣。

春风祖席引香醪，白马骊驹草色袍。官舍前临两京道，居民半杂五陵豪。卑飞碌碌犹栖棘，余地飘飘暂鼓刀。捧檄初同昔人喜，不应搔首叹徒劳。

宰邑承颜帝泽优，春郊数舍跃骅骝。弦歌平昔有遗爱，桑梓依前访旧游。乡里归时荣昼锦，庭闱到日洁晨羞。陶潜未省荒三迳，班嗣何因乐一邱。兰长谢庭传赋咏，花开潘县占风流。薫炉绫被余香馥，省闼沉沉侍史愁。

步辇下明光，鸣鞘出未央。属车多载酒，夹道竞焚香。云管飘梅吹，蜺旌错鸟章。从臣沙苑马，卫士羽林枪。玉辂天行健，金壶昼漏长。光风泛兰蕙，仙雾拂旗常。宿雨收林薄，晨曦艳屋梁。闾阎空里巷，旄罕隘康庄。托乘奉珍使，先驱执戟郎。从桥初转毂，凭轼见垂裳。暂驻时龙驭，前临戏马场。由来讲武事，所以服遐荒。电影流机石，鸦群发大黄。千钧宁觉重，七札岂曾妨。卒勇如虓虎，人观若堵墙。腰鞬晋元帅，扈跸汉诸王。聊用夸胡客，还闻詟鬼方。回舆百里囿，锡宴九霞觞。射以驺虞节，歌为白雪倡。仙山鲸海上，御苑斗城旁。周镐欢麀鹿，虞韶集凤凰。瑶池春水渌，犹误濯沧浪。

孙阁相君和鼎贵，秦楼爱婿坦床贤。东方千骑还居上，南极三星正在天。路入桃源花烂漫，桥横银汉水漪涟。乘龙择对真无比，月桂宫中第一仙。

名题仙籍广寒宫，负羽从军意气雄。万石世家标国史，孔璋书檄愈头风。狂翻竹箭春波急，满酌榴花别酒空。腰佩吴钩衣楚制，柳堤千里跃青骢。

旧住赤城华顶峰，桂岩芝崦白云重。弥天曾共习凿齿，入洛因寻陆士龙。寒烛伴吟经腊雪，雨花开讲过晨钟。浮沤一念归心起，本寺房前见偃松。

云章承诏祝高穹，夜听空歌宿綘宫。正怯龟肠终日内，忽传雁信五城中。八珍伊鼎盐梅味，九夏尧厨萐莆风。苦恨斋居方慎独，朵颐大嚼与谁同。

首夏修时祭，斋居贵洗心。神光浮汉畤，薰吹发虞琴。偃树枝成盖，丰碑字有金。秘文窥宝箓，荣路厌朝簪。捉麈思嘉话，烹鱼得好音。回瞻柏台署，佳气九门深。

曾随征虏出萧关，又案公田汝水湾。南亩万箱增地利，西清三刻对天颜。一麾通守彤襜贵，九棘评刑赤笔闲。闾里欢迎旧从事，随车雨气自应还。

奏牍金门奉帝俞，平明鸾省剖铜符。北堂送喜应占鹊，南国思归不为鲈。岁月天涯乡树老，烟波江上客帆孤。会稽友婿堪羞死，邑令今来负弩驱。

早传心印得衣珠，不学声闻证有余。犀柄屡登三殿讲，琅函新译五天书。莲华塔下焚香去，竹箭波间解缆初。随顺世缘无所住，经行宴坐自如如。

新剖牙璋出护军，使车归养指江𣸣。彩衣楚国老莱子，白首长安万石君。虎眼波狂征棹急，鲈鱼鲙美寿杯醺。东南极目无氛祲，不假横戈看阵云。

平明束简下兰台，海县鸣琴亦滞才。厌说风尘住京洛，贪看雪浪架蓬莱。楚江归思鲈鱼鲙，随岸离筵竹叶杯。通德旧居旌阙在，辽东鹤驭少徘徊。

芝泥初熟诏书成，红药翻阶昼景清。屋瓦生烟宫漏永，时闻幽鸟自呼名。

易牙昔日曾蒸子，翁叔当年亦杀儿。史笔是非空自许，世情真伪复谁知。

征夫万里戍交河，塞外萧条朔气多。古壁暗蛩催夜织，朝来一叶下庭柯。

清晓乘骢出九逵，内朝簪笔坐前墀。天家御史非凡格，曾向崐崘服众芝。

科名得玉向昆邱，家世长淮入海流。通籍殿中钩盾省，颁条岭外桂林州。汉皇前席期清夜，楚客归帆指素秋。父老欢闻邻郡政，壶浆千里待鸣驺。

窣云楼堞古铜台，幕府池塘菡蓞开。毕万山河千里迥，亚夫钟鼓九天来。属鞬前队射雕手，载笔初筵倚马才。命将文昌非细事，星光昨夜动昭回。

六鳌云海冠蓬莱，玉署深严枕斗魁。汉殿论兵得颇牧，梁园作赋掩邹枚。趋朝御案香盈袖，侍宴仙茎露满杯。五色天书看视草，悬知独有长卿才。

云峰半敛火西流，桃簟微凉忽报秋。饮露吸风齐女怨，登山临水楚人愁。珠喉倚瑟华堂暮，桂烬薫衣别院幽。美疢已平休沐近，会应投辖一相留。

一夕西风木叶飞，长安久客念庭闱。去随塞雁衔芦远，归值家鸡啄黍肥。负郭生涯同季子，澄江诗景属玄晖。帝城紫陌多尘土，免化轻云白纻衣。

浙水东西两节旄，君今于此握戎韬。油囊仙姥流霞酒，䲡穴灵胥白鹭涛。盘石起家传典训，翘车开幕聘英髦。子牟江海终非久，剩鲙鲈鱼把蟹螯。

柳岸兰桡片席飞，秋风泽国季鹰归。幕中莲渚红衣脱，江外莼羮紫线肥。十部须知从事贵，双鱼莫遣尺书稀。西陵正接家山路，试为因人问钓矶。

松陵遗集占风骚，故国田园没海涛。三世青毡传旧物，十年黄绶叹徒劳。谢塘春草侵魂梦，潘县秋霜入鬓毛。鄱水黄金漫如粟，想君终不染脂膏。

双树金言付嘱频，阎浮外护托王臣。谁知天禄草玄客，曾是灵山受记人。

新官佐邑近闽禺，令伯欢心就养初。暂住梁园慵献赋，因经禹穴更探书。忘机海国亲鸥鸟，寄信京华托鲤鱼。回日杀青兼两载，想君清俸亦无余。

柱下方书掌事机，深严侍从接论思。归鞍通德香街迥，前席延英昼漏迟。菊径顿疏陶靖节，月楼偏忆庾元规。华堂宴集应难去，玉斝醇醪满劝谁。

井臼荒凉旅鬓班，经年索米住长安。囊中卖赋金都尽，衣上悲秋泪不干。客路飘蓬殊未定，侯门置醴岂成欢。担簦忽起东游兴，庭树西风昨夜寒。

锁闱聊辍皂囊封，昼锦还乡意气雄。别墅挥金延父老，近郊骑竹见儿童。蒲卢善化终成政，蟋蟀深思未变风。更待出师平黠虏，戎衣献捷大明宫。

西汉公车主上章，官曹秘邃接明光。天书时草凤凰诏，边奏亲开赤白囊。咫尺青规频借箸，离披金蘂阻飞觞。瀛洲仙侣相期处，铜马门中白玉堂。

吴会商功利，蓬丘辍史臣。同僚供祖帐，属郡望行尘。富国催流马，编年废获麟。櫜鞬二千石，襦袴几州人。名姓丹台籍，封疆析木津。片言空犴狱，密启到钩陈。且运方船粟，初尝千里莼。江山助诗思，新咏掩汀蘋。

仁里古湘川，颁条命隽贤。腰垂丈二组，身下九重天。山水登临思，庭闱喜惧年。官曹郎位宿，衣袂御炉烟。记事成新史，赓歌有雅篇。为贪驱弩矢，不从泛楼船。治道山阴卒，离群藏室仙。衡阳无过雁，尺素若为传。

平昔登龙坂，因缘识玉人。庭中华毂满，膝下彩衣新。少列悲先露，高堂泣累茵。嘉宾碣馆闭，遗业寝邱贫。弓冶传家久，弦歌宰邑频。循良同汉吏，惠爱及齐民。又出夷门去，还临灨水滨。不须轻百里，自古应星辰。

几年供奉宣徽殿，一旦腰悬刺史鱼。戚里园林甲京洛，将坛家世阅诗书。离筵惜别空银榼，官舍思归梦玉除。四十专城谁不羡，骖驔千骑拥干旟。

大农搜粟汉名卿，千里江西拥斾旌。腰下金龟三品绶，手中铜虎八州兵。属鞬牧伯趋庭见，骑竹儿童塞路迎。洪井主人今重士，肯教悬榻有尘生。

君家罨画溪，岁晚忽思归。密雪不献赋，流尘空化衣。购书藏屋壁，温席奉庭闱。清世莫招隐，垂天待一飞。

谯郡增严李母祠，神龟矫首负金碑。豆萁已乏不休思，韲臼兼无绝妙辞。翠琰雄文惭内史，黄庭美翰枉羲之。蓬丘丽句偏相许，胜得山龙衮服披。

客儿诗思掩春塘，杖策来观上国光。举白万钱酤酒饮，杀青千卷买书藏。梁园绿筿将欹雪，楚岸苍葭已变霜。跃马还家那隔岁，预应乾鹊报高堂。

泽国思归咏采兰，束书携剑出长安。天涯朝暮倚门望，岁晏风霜行路难。闽岭夕岚乡树老，楚江寒浪客衣单。岩前旧勒移文处，到日重须拂藓看。

露冕分忧辍近班，朝阳鸣凤古岐山。三刀吉梦频为郡，驷马高车又出关。宴客羽觞那有筭，题诗彩笔莫教闲。将坛义府平生事，早立边功振凯还。

由来百里应华星，何况牛刀乍发硎。五柳不须轻印绶，七闽聊且访图经。雪天畅饮连浮白，海县抄书剩杀青。公暇好裁封禅颂，圣皇将欲驾云亭。

外台论荐达乘舆，花县弦歌制锦初。气直公车曾谏猎，政清官舍旧悬鱼。二林重结遗民社，五柳闲寻靖节居。好继谪仙留绝唱，云屏九叠倚晴虚。

读遍龙宫七佛书，一尘无念得衣珠。金园讲席天花满，沙界禅心水月孤。拥衲夜霜凝屋瓦，闭关春雨长庭芜。公卿半是空门友，瓶锡因循寄上都。

龙阳休说木奴洲，震泽黄柑占上流。承露玉浆仙掌曙，亚霜金颗洞庭秋。香黏素手吴娃丽，冷涤朝酲楚客愁。应似荔支催入贡，随河飞鸟逐鸣驺。

西昆册府控千庐，𫓪笔多年校鲁鱼。厌享双鸡太官膳，贪乘五马使君车。明光画省辞青琐，天柱仙坛访紫书。只恐政成抛印绶，携家深入白云居。

玉壶春漏咽铜龙，画栋尘飞曲未终。樽酒渌醅和蚁泛，窗灯红熖隔纱烘。水沉烟袅风微起，霜桧阴圆月正中。苦恨当关催夙驾，平明入谒未央宫。

梦笔山连化剑津，两乡人看锦衣新。北堂滫瀡三牲膳，南陌骖驔五马尘。画角声残铃阁暮，露牙香细茗园春。瓯闽自昔多居士，谁是贤侯席上珍。

北阙多年作侍臣，一枝烟雨忆南闽。留连五鼓趋丹禁，健羡双旌拥画轮。篱畔菊荒环堵宅，山中鹤怨未归人。州民刺字空漫灭，目断东方千骑尘。

几日银台阅副封，岐阳西顾委秦中。函关叱驭经天险，豳国闻鸡接土风。云幕杯盘三省近，星邮章奏九门通。下车卧理应无事，莫遣融樽酒暂空。

名重星垣试，官闲月寺中。竹符千里郡，花浪一帆风。尘隙驹从度，霞觞酒莫空。公堂封笔塜，邮舍递诗筒。骚客休怀楚，词臣合荐雄。长庚谪仙骨，须入抃鳌宫。

万人都督古闽州，幕府旌门映碧油。阃外依莲滞英俊，樽前啖薤占风流。犀灯照水窥龙剑，鲸浪喷空见蜃楼。暇日登高赋沧海，添盐堪为昔贤羞。

双阙重城到几回，两游千里忽浮杯。黟江春水浅深渌，庐岳夏莲倾倒开。谢守同翻贝叶字，汤师独占碧云才。旧房京寺门空闭，坐榻凝尘砌长苔。

长安恶少罢探丸，桴鼓声沉禁网寛。三尺旧章闲玉律，八行优诏下金銮。帝临宣室方前席，民值唐年耻画冠。终日讼庭无一事，早调伊鼎佐汤盘。

秘省丞郎出字人，锦江偏好濯缨尘。酒垆千古风流地，花县三年烂漫春。白羽豫州慵草檄，青天蜀道厌摧轮。巴猿杜魄惊乡梦，莫遣霜华髩畔新。

甘瓜朱李郢醪浓，素绠银床荫碧桐。赐第旧连丹凤阙，直庐今在未央宫。承云仙掌延年露，转蕙薰弦解愠风。此夕蓬山好逃暑，月轩清话恨难同。

千古碧潭秋水骨，琢成孤枕冷于冰。因为江外朱轮守，得自林闲白足僧。月幌光寒吞桂魄，暑轩气爽压梅蒸。奇章好尚非流俗，愿向萧斋代曲肱。

藏室仙郎罢属辞，暑天驱传出京畿。流年两鬓生华髪，宰邑全家住翠微。九折坂长须叱驭，三声猿苦莫霑衣。金门荐鹗知音在，不到瓜时捧诏归。

一家今有十朱轮，独忆云山欲退身。天邑繁华行乐厌，月曹清要命书新。西风跃马经秦甸，东道椎牛䜩孟邻。秋稼万箱僮百指，羲皇之上更何人。

风流华省含香客，籍甚先朝奏赋人。竹使三年劳佐郡，柳堤千里待行春。文园避事心长笑，天禄雠书鬓渐新。帝念河渠在封部，特缘经义委名臣。

片席然犀经水府，几程登陆望霞标。吟情晚日繁云合，归路秋风密叶凋。行道六时庐岳漏，浮杯千里浙江潮。旧房宴坐观空后，香积多年饭顿销。

括苍古名郡，生齿三万家。我昔自仙殿，捧诏临军牙。清心治期月，讼息民无哗。雄公真大士，宴坐绵岁华。驾言造梵宇，室迩惊人遐。迎门虎溪屐，布地牛头花。庭松偃翠盖，涧泉漱金沙。坐闻师子吼，归恨踆乌斜。驿召还上都，腾装即修路。别师黄金园，赠我碧云句。我归步赤墀，代言红药署。弹指知苦空，观心得降住。藏识惭宿薫，轮回悲晚悟。折简问南宗，寄言满缃素。绝念契真如，忘筌离文字。劫烧虽洞然，龙华决同遇。师名达宸扆，恩诏颁方袍。欢喜黑白众，萧衰霜雪毛。毗邪见有疾，示身如幻泡。双林忽归寂，人天但哀号。堆案遗札在，满钵香饭销。只应伸臂顷，未觉他方遥。犀柄挂空壁，雁塔千层霄。七返暂来去，四大非坚牢。口占成尺题，手泽著纸尾。亲遣上足师，浮杯渡江水。云朵摇笔精，玉音锵里耳。遗我方石枕，斑文剪霞绮。谕我求菩提，心坚正如此。怆然悲梦形，汍澜泪盈眦。上足今去归，焚修益勤止。当续祖灯明，无令社莲死。

神鸡缥碧马金精，西海桑田一掌平。苜蓿度关风渐劲，莓苔登栈雨新晴。琴斋尽室无归梦，锦里当垆奈宿酲。麈柄清谈且为政，莫贪蒟酱学论兵。

泰畤斋居肃，梧楸荫缭垣。露葵深得味，风铎乍成喧。绿髪松乔侣，丹经黄老言。心期阻良久，蝶梦绕朱门。

灵岳标真牒，孤峰入紫氛。藤萝暗仙穴，猿鸟骇人群。古道千年在，悬流万壑分。汉坛秋藓驳，谁祀武夷君。

灵芽呈雀舌，北苑雨前春。入贡先诸夏，分甘及近臣。越瓯犹借渌，蒙顶敢争新。鸿渐茶经在，区区不遇真。

层峦连近郭，占胜有招提。宿雾昏金像，飞泉溅石梯。钟声空谷答，塔影乱云齐。千骑时来此，寻幽独杖藜。

陆羽不到此，标名慕昔贤。金瓶垂素绠，石甃湛寒泉。百汲甘宁竭，千金志不迁。真茶泛云液，一歠可延年。

唐季临兹郡，生祠已荐馨。声诗传乐府，庙貎载图经。画壁流尘暗，金碑古藓青。细民时请福，挝鼓赛遗灵。

危亭压波面，屹若抃灵鳌。浮蚁酡颜数，飞鸿送目劳。吏围披簿领，僧伴话风骚。何日登悬榻，州民刺有毛。

鸡园开净土，雁塔倚寒空。风铎和清梵，晴幡映彩虹。香花倾海国，金碧拟天宫。绝顶登临处，谿山一掌中。

寒潭吞别派，孤屿屹中流。昔有骖鸾客，因名坠马洲。洪波长赴海，碧树几经秋。城郭何年变，空闻鹤语愁。

积水深无际，神龙此屈蟠。媚川珠彩动，射斗剑光寒。燕脯谁能寄，犀灯岂易看。负图当瑞圣，何苦蛰洪澜。

洞门生异竹，冉冉接同亭。石迸狂鞭怒，霜封密叶青。实应容凤食，杖欲变龙形。逋客归何日，岩阿已勒铭。

多年燥吻苍苔砌，秃尽江南石上毫。五色蛮笺犹有剩，一拳端砚岂胜劳。萧斋幸预谈宾末，谢墅深降奕思高。微物供堂方犹豫，丹青笔下枉风骚。

青管演纶都已竭，文楸争道恨非高。辄将花苑先春茗，聊代山中堕月毫。

名园聊得拂尘衣，深入春丛一迳微。万树未饶金谷富，百畦犹有汉阴机。青蘋风暖天鸡出，文杏巢干海燕归。向晚鸣驺九门路，柳堤回首独依依。

说法雄音敌海潮，一栖京寺叶频凋。水田三事衣将敝，香积多年饭顿销。忽忆虎丘飞梦到，更闻莲社寄书招。好传祖印归南土，莫遣宗风渐寂寥。

旧房稽岭锁春苔，猿鸟欢迎振锡回。花雨六时飘讲席，樵风千里送浮杯。一乘了义刳心学，三藏真文盥手开。迹似孤云本无滞，飘飘新到帝乡来。

玉籍参差未策名，东游聊得拂尘缨。长亭酒尽骊歌阕，下榻波狂鹢棹轻。泽国鲙鲈悬梦想，戟门罗雀断逢迎。秋期莫到槐花老，待听新文掷地声。

中台高应列星文，千骑骖驔拥画轮。起草已夸双笔健，登科更占一枝春。龙津召宴芝泥湿，雁塔题名麝墨新。只待甘泉重奏赋，彯缨长奉属车尘。

乡党共推贤，干名二十年。早怀荆岫璞，迟下祖生鞭。敢谏书无报，徒行履欲穿。圣朝公道在，搔首赋归田。

君住武夷乡，思归便促装。溪鳞丝缕细，园茗露牙香。雷火悲三上，金钱困一囊。长缨尘土满，会待濯沧浪。

涔阳从事有嘉声，外计封章荐姓名。再命便为千室宰，于飞又岀九重城。腰悬铜墨才犹屈，吟对江山思转清。楚客十年偏遂意，秋风满箸紫莼羹。

六年随我客梁园，西上孤飞彻九门。抱璞有瑕唯叹命，泣岐无托更销魂。秦关百二聊乘兴，汉牍三千待叫阍。赤日炎风两京道，文章满腹与谁论。

卓荦修词有古风，计偕西上剧飘蓬。梁园失意三春月，闽岭思归一亩宫。且喜还家仪舌在，莫嗟为客赵囊空。九天下诏崇儒术，好绝韦编待至公。

沥恳青规动帝心，秋曹月殿宠光深。论思东序清闲宴，偃息西昆翰墨林。私第藏书皆有副，公庭种竹待成阴。卧龙禁闼应非久，救旱还须起作霖。

怀玉烟霞接武夷，我思祖德涕霑衣。县斋制锦留遗爱，庭树藏镮长旧围。彭泽公田今已废，辽东邑子半应非。津亭送别空搔首，籍在金门未得归。

联飞仙掖旧心朋，笑我池笼出未能。文陛彯缨空自愧，香山蜡屐与谁登。托身羿彀忧危甚，引领黄陂鄙吝增。二室风烟莫全占，会须携手蹑云层。

龙虎游从分不疏，忽闻新命佐鱼符。经旬苦雨淹行斾，几曲洪河贯郡图。浮蚁酒浓频举白，折胶风劲好弯弧。贤侯东道欢相得，期月民谣待袴襦。

游梁度几春，时誉蔼天伦。家寄汀蘋久，名题桂籍新。溪鳞清可数，泽雉到应驯。黟歙非难治，民风自古淳。

含香五字客，尚齿十年兄。旧奏梁园赋，新题汉柱名。出驱星使传，入佐地官征。献可方前笏，分忧又抗旌。富饶今泽国，佳丽古台城。错节投刀释，頺纲揽辔清。沃心期密启，衔尾待香秔。处处江山秀，行春莫计程。

洛社负才名，吾宗占宁馨。闻诗趋鲤室，袭庆堕鳣庭。力学窥堂奥，孤飞彻杳冥。一枝攀绿桂，百里应华星。汉网何曾密，吴歈正好听。油囊满醇酎，千日莫期醒。

东瓯别业寄秋云，平昔题桥墨尚存。故郡曾登太守榻，上都频扫相君门。挥毫月殿香盈袖，锡䜩星津酒满樽。归去吏民如问我，五年书命紫薇垣。

桂林阳朔溪山秀，莫叹迢迢五岭南。百里字人须敏政，千金酌水更惩贪。鸣榔下濑潮程远，曵彩升堂寿䜩酣。远地民淳无牒诉，县斋终日好清谈。

作藩南越古称雄，五管皆归节制中。腰佩金龟三品绶，船开画鹢一帆风。橘官手版趋尘远，梅使星车附信通。暂阻螭头夹香案，清宵应梦未央宫。

辽东羽客富仙材，仙殿飞觞接上台。便道归宁白蘋渚，经时赐对柏梁台。里中驱弩先行路，膝下斑衣庆寿杯。明诏许令过别墅，不忧郡阁简书催。

家住武夷峰，眉间道气浓。风尘久为客，雷火近成龙。试吏江城僻，宁亲岭路重。一廛期没齿，乐土定相容。

魏帝台邉拂战尘，初平山畔彩衣新。又攀高柳隋堤暮，却寄寒梅庾岭春。韶石闲寻张乐地，曹溪首访悟空人。男儿平昔四方志，莫厌区区走只轮。

孺亭洪井古南昌，曾是梅仙试吏乡。一邑弦歌荣制锦，几程鸡犬接维桑。年深为客貂裘敝，秋晚还家菊径荒。平昔题桥今遂志，且斟寿酒献高堂。

画舸西风五两斜，淮淝将命去程賖。衣缨黄阁相君后，门巷青春学士家。驿路新袍欺草色，公筵大白醉榴花。谢庭兰玉多才思，休澣裁诗对客夸。

风波名路壮心残，三迳荒凉未得还。病起东阳衣带缓，愁多骑省髩毛斑。五年书命尘西阁，千古移文愧北山。独忆琼枝苦霜霰，清樽岁晏强酡颜。

鼎邑闾阎有古风，清谈为治自从容。官联殿省通朝籍，路过津桥入县封。柳荫天街时案辔，云生少室好搘笻。龙门旧有题名处，石壁苍苔駮几重。

南越尉佗国，罗池子厚神。桂林驱传远，芸阁解嘲频。行槖黄金满，归程皂盖新。一麾愁度岭，五彩喜宁亲。薏苡偏防疾，蒲芦善化人。蓬山直庐在，几砚日生尘。

中林宴坐赤髭繁，水月禅心出世间。说法音同海潮震，随缘身比岳云闲。曹溪嫡嗣多参见，碧落仙卿遍往还。归去旧房秋色晚，涧松枝偃雨苔斑。

精神满腹富青春，烧尾曾看上禹门。献赋多年梁苑客，谪仙重世武夷孙。一同印绶光初命，几驿桑麻接故园。泽国归程秋欲尽，丹枫黄菊动吟魂。

西来赴调合闗𦈡，黄绶风尘厌九衢。祖席且同开口笑，公庭未免折腰趋。长安车马偏欺客，鲁国衣冠肯戏儒。共忆故园归计晚，旧游烟树隔重湖。

新甫奇材百尺标，秋空高干拂鹏霄。仙经药品夸难老，人世霜天贵后凋。千古贞魂愁化实，九原荒垅恨为樵。谁硏露叶和云液，几宿春酲一啜消。

浮杯心与海鸥亲，驻锡王城忽过春。麟殿九旬谈妙法，曹溪一滴渡迷津。狂翻竹箭波随棹，侧布黄金地绝尘。白黑欢迎猿鸟喜，绀园风定雨花新。

长洲连岁得贤君，十万人家煦若春。激箭波狂浮画舸，散丝雨细逐朱轮。郡斋诗石铺轻藓，公宴歌喉落暗尘。未得休官作逋客，河梁归思满鲈莼。

高陪七圣从轩游，帷幄深严日运筹。口里雌黄归品藻，盘中薤白想风流。珠宫地密妨趋谒，铜钵声沉断唱酬。独喜修书依绛帐，时登阙里受春秋。

藩阃分忧重，关山去路賖。含香滞郎署，乘驲倦天涯。土贡千头橘，神祠万里沙。金碑纪风物，宝瑟怨年华。粉箨斑文簟，云腴紫笋芽。民田两岐麦，郡圃四时花。别恨休攀柳，归期待及瓜。鳣庭有遗训，清白自传家。

百二秦川四塞寛，甘泉烽火报平安。泥书双笔迁郎署，粒食千金仰县官。江海半生抛别墅，闗山何日解征鞍。定将鞭筭资心计，流马功成国史刊。

鸾掖分符又出麾，津亭目送片帆飞。暂随越鸟栖烟树，重许吴侬见锦衣。属邑行春熊轼稳，公堂卜夜蟹螯肥。隐侯带眼看成缓，双阙恩深更忆归。

豹尾森森拂画檐，久留雕辇阅牙籖。字分三豕惭该博，馔费双鸡愧属厌。滥迹搢绅同北枳，草仪封禅待南鹣。相门兰玉裁新句，只恐京城纸价添。

山河表里绝狼烟，幕府朝朝醉玳筵。合乐中军雄鼓吹，传杯四座艳花钿。行春好驻桑郊骑，卜夜谁谈雪窦禅。梁苑并门杳千里，离怀愁对月婵娟。

骑置迢迢阻玉音，左鱼江海遂初心。朱弦道直消浮谤，春草才多动苦吟。震泽析酲干树橘，华亭惊梦九皋禽。郡楼晴日东西望，几处甘棠接翠阴。

奏牍曾蒙乙夜观，擅场文价在金銮。貂裘岁久京尘暗，鹢路风高旅翮残。取酒黄金都已尽，食鱼长铗更须弹。时清水国无书檄，谁见挥毫一据鞍。

玉垒求贤牧，金门辍近臣。龙荒使传远，鸡省命书新。殿柱题名久，刀州入梦频。悬鱼喧旧政，叱驭继芳尘。珠履平原客，壶浆左蜀人。北堂牵远念，南诏抚殊邻。宴榭峨眉雪，歌筵濯锦春。乐章传辩士，卜肆访逋民。幕府觞无筭，池塘思有神。知谁预交辟，空羡吐车茵。

风号电笑雨平堦，纨素微凉暗入怀。昼枕乍成园吏梦，晨蔬聊学太常斋。名惭引籍通丹地，心愧移文刻翠崖。大隐金门犹自适，日亲方朔听诙谐。

垂髫婉娈便能文，骥子兰筋迥不群。南国生刍人比玉，梁园修竹赋凌云。堵墙看试三公府，反哺知千万乘君。赐告归宁来别我，亭皋木叶正纷纷。

北祖安禅唯看净，毗邪升座更谈空。须知密勿万机外，常在瑜伽三昧中。

太极垂裳日，中原偃革初。楼船秋发咏，衡石夜程书。好问虚前席，徴贤走传车。蓬莱侔汉制，煨烬访秦余。䌷绎资金匮，规模出玉除。纷纶开四部，秘邃接千庐。饫赐双鸡膳，亲回六尺舆。华芝下阊阖，白羽拥储胥。望气成龙虎，披文辩鲁鱼。清光无咫尺，玄览亦踌躇。群彦挥铅笔，微生滥石渠。嵇康真懒慢，谢客本空疏。讲学情田埆，谈经腹笥虚。月评依许劭，文体慕相如。雅饮欢娱洽，清言鄙吝祛。弥旬容出沐，终日喜群居。抚已惭鸣玉，归田忆荷锄。池笼养鱼鸟，章服裹猿狙。圜府愁尸禄，天阍愧弊裾。虚名同郑璞，散质类荘樗。国士谁知我，邻家或侮予。放怀齐指马，屏息度羲舒。寡妇宜忧纬，三公亦灌蔬。危心惟觳觫，直道忍蘧蒢。往圣容巢许，先儒美宁蘧。晨趋叹劳止，夕惕念归与。秦痔疏杯酒，颜瓢赖斗储。如谐曲肱卧，犹可直钩渔。矫矫龟衔印，翩翩隼画旟。一麾终遂志，阮籍去骑驴。

皋壤惊秋气，仓箱有岁储。梁园从臣颂，谢墅富人车。休沐新颁诏，珍符不绝书。天心游蠖濩，民乐在华胥。击壤欢谣洽，凝脂密网除。行将封岱岳，持槖奉金舆。

动地阴风劲，连云白草齐。闻琴空仰秣，践雪忆归蹄。金埒心宁恋，盐车困欲嘶。过关拖疋练，渡水惜鄣泥。五路鸾旗缓，千金碣馆迷。覉魂重怀土，不寐到晨鸡。

茂异纷纶集汉庭，求贤诏在竹书青。共趋金马门前路，谁识东方是岁星。

香街鼓绝暝烟深，檐近孤釭射宿禽。露井银床霜气冷，琐窗珠网月华侵。初沉远籁闻疏漏，旋拂流尘抚素琴。坐久星河渐侵没，萧萧朔吹度平林。

汝阴名郡拥朱轮，洛宅霜威尚袭人。门籍旧通仙禁近，书囊才补殿帷新。金华入侍知非晚，石柱题名又几春。莫恋桑郊停五马，蓬邱几砚自生尘。

都城供应几经秋，海国归心不少留。雨雪片帆过北固，烟霞丈室寄东瓯。千灯续焰知无尽，一锡随缘信自由。更到石门题雅句，碧云从此掩汤休。

宸游方扈从，移疾废枢机。步辇亲临问，肩舁遽告归。忽闻号左毂，旋见泣中闱。城郢遗言切，忠魂定有依。

六龙初展义，七圣尽陪游。塞外狼烟起，军中羽檄稠。汉帷方借箸，荘壑忽沉舟。不奈良臣死，秦医亦漫求。

永辞温室地，长别谏书帷。玉恨埋黄壤，星愁析紫微。薤歌偏怨咽，衮敛更光辉。可惜岑文本，辽阳不共归。

东观未绝笔，西垣俄解龟。罢裁青纸诏，重入白云司。流落成三黜，聫翩换一麾。黄岗与滁上，应立去思碑。

鸡省曾三入，鳌峰近十旬。命书批鳯尾，谏疏逆龙鳞。按部朱轓远，悲秋素发新。茂陵终不起，遗札满埃尘。

近署罹官谤，清淮绾郡章。平生不佞佛，晚岁尚为郎。得疾因卑湿，为文足感伤。才蒙宣室召，奄忽叹云亡。

楚客离骚怨，子牟江海心。积忧偏损寿，多病未妨吟。野鸟俄窥舍，甘棠已结阴。郡中应罢市，遗爱在人深。

奏稿应盈箧，藏书复几车。门人谁渍酒，天子想投瓜。旅榇闗山阔，铭旌道路賖。趋庭有令子，清白自传家。

陇右华宗贵，朝端懿范存。哀乌光列宿，驷马庆高门。谒帝承明署，娱宾金谷园。人生忽至此，天道亦难论。

睦族衣无主，传家鼎有铭。沙堤连里巷，玉树接堦庭。北海樽常满，西山药不灵。肯堂归棣萼，含笑入泉扄。

雁序分台阁，春卿有职司。云屏三殿宴，绵𫈵一王仪。风韵灵和柳，襟怀叔度陂。善人无复见，执绋泪空垂。

美疢漳濵卧，营魂东岱归。故人空渍酒，侍史罢薰衣。画像留家庙，铭旌出帝畿。浮生除寿考，享福似君稀。

母仪垂二纪，坤顺翊玄功。望断苍梧野，尊归长乐宫。金涂烘晓日，椒壁起香风。奄忽违尘世，攀号泣舜瞳。

轩星光太极，阴教正中闱。外戚黄金穴，深宫大练衣。雀台愁雾隔，驹隙暗尘飞。贝阙三山路，飘飖仙驭归。

德契河洲什，心依黄老书。濯龙规诫在，飞羽豫游疏。复土文园接，凝尘丙殿虚。蒸蒸天子孝，泣血望涂车。

世载河山誓，门无恩泽侯。公桑空茧馆，仙药阻蓬丘。愍册藏幽壤，哀笳咽素秋。后宫彤管在，千古纪徽猷。

阃范留椒闼，神游返玉清。鱼灯照玄寝，骑吹咽重城。运迫升仙日，人伤丧妣情。宫中旧长御，行哭尽吞声。

太姒徽音盛，长秋命数崇。黄图分丙殿，玄象应轩宫。记注无穷美，声诗内助功。云阳复土后，陵柏自悲风。

甲族传仙李，遗言在濯龙。后宫皆率职，外戚早辞封。彤管流阴教，金根盛国容。真游一何遽，罢望九疑峰。

轩游云杳杳，舜孝日蒸蒸。椒壁还生沴，铜台亦罢登。亲桑宁复见，尝药遂无徴。拱木玄堂闵，凄凉烟雾凝。

外家金穴贵，曩日玉衣祥。万寿瑶觞举，三朝复道长。小侯亲爼豆，女史焕缣缃。遽厌人间世，乘云归帝乡。

外族长安盛，尊名永乐崇。初陵凄草露，旧殿閴椒风。巩树迷凶仗，周原掩寿宫。圣君悲望处，泪雨泣重瞳。

肃肃清庙，昭事祖祢。粢盛苾芬，四海来祭。皇灵格思，令容有睟。降福孔偕，以克永世。

祼鬯漙将，宾尸在位。玄德升闻，孝思光被。公卿庶政，傅御师氏。至𫍯感神，福禄来暨。

淳精育物，瑞木成文。元气陶冶，非烟郁纷。玄贶昭格，至和所薫。登歌祼献，肹蚃如闻。

丽碑割牲，以炰以烹。博硕肥腯，荐羞神明。祖考来格，享于克诚。如闻謦欬，式燕以宁。

肃肃艺祖，肇基洪源。权舆光大，燕翼贻孙。载祀惟永，庆流后昆。威灵在天，顾我司存。

文思圣祖，长发其祥。锡羡蕃衍，德厚流光。眷命自天，卜世聿昌。肃祗孝享，降福无疆。

明明我祖，积德累仁。居晦匿曜，迈种惟勤。帝图天锡，辉光日新。寝庙绎绎，昭事同寅。

洸洸我祖，时惟鹰扬。潜德弗耀，发源灵长。肆类配天，永思不忘。来顾来享，百福是将。

赫赫太祖，受命于天。赤符启运，威加八埏。神武戡难，功无间然。翼翼丕承，亿万斯年。

穆穆太宗，与天合德。昧旦丕显，乾乾翼翼。敷祐下民，时帝之力。永怀圣神，孝思罔极。

嘉栗旨酒，博腯牲牷。神鉴孔昭，享兹吉蠲。夙夜毖祀，孝以奉先。永锡纯嘏，功格于天。

左手执籥，右手秉翟。进旅退旅，万舞有翼。

已象文治，乃观武成。总干山立，七德以贞。

神之来兮风肃然，神之去兮升九天。排凌兢兮还恍惚，羽旄纷兮萧芗燔。

爰卜吉土，在国之阳。肆类于帝，锡羡无疆。备物致享，嘉生阜昌。纯嘏昭答，长发其祥。

礼备乐成，乾健天行。帝容有穆，佩玉锵鸣。

定位毖祀，告于神明。嘉玉量币，享于克诚。

有牲斯纯，有爼斯陈。柔嘉登荐，昭事惟寅。

大报于帝，玄德升闻。醴齐良洁，粢盛苾芬。

祀帝圆丘，九州献力。礼行于郊，百神受职。灵祗格思，享我明德。天鉴孔彰，玄祉昭锡。

礼成于郊，迎日之至。时乘六龙，天旋象魏。端门九重，虎贲万骑。四夷来王，群后辑瑞。

金奏在悬，群后在位。天威煌煌，向明负扆。玄覧穆清，弁冕端委。盛德日新，礼容有炜。

万邦来同，九宾在位。奉璋荐绅，陟降庭止。文思安安，威仪棣棣。臣哉邻哉，介尔蕃祉。

八佾具陈，万邦有奕。既以象功，又以观德。进旅退旅，执籥秉翟。玄化怀柔，远人来格。

阊阖天开，群后在位。设业设虡，庭燎晰晰。斧扆当阳，虎贲夹陛。舞之蹈之，四隩来暨。

武功既成，缀兆有翼。以节八音，以象七德。俣俣蹲蹲，朱干玉戚。发扬蹈厉，其仪不忒。

偃伯灵台，功成作乐。以昭德容，以清戎索。万邦会同，群慝箫勺。尽善尽美，侔彼韶箾。

应门有翼，羽卫斯陈。山龙衮冕，律度声身。峨峨奉璋，肃肃九宾。清明在躬，志气如神。

圜丘类上帝，六变降天神。禋燔礼云毕，使卫肃以陈。天颜瞻咫尺，王泽熙阳春。玉帛臻禹会，动植霑尧仁。

肆类云毕，淳熙漙将。雷雨丽泽，云物效祥。礼容济济，天威煌煌。大赉四海，富寿无彊。

西颢腾精，天地始肃。盛德在金，百嘉阜育。彍弩射牲，筑场登糓。明灵格思，旄罕纷属。

博硕肥腯，以炰以烹。嘉栗旨酒，有弥斯盈。殽蓛维旅，肃肃蒸蒸。吉蠲偹物，享于克诚。

飚轮戾止，光烛灵坛。金奏绎如，白露漙漙。

阳德之母，羲御寅宾。得天久照，首兹三辰。正辞备物，肃肃振振。沦精降鉴，克享明禋。

醴齐良洁，有牲斯纯。大采玄冕，乃昭其文。王宫定位，粢盛苾芬。民事以叙，玄德升闻。

悬象着明，照临下土。降福穰穰，德施周普。

簠簋既陈，吉蠲登荐。洗心防邪，肃祗祭典。陟降惟寅，笾豆有践。百禄咸宜，淳耀丕显。

天威煌煌，山龙采章。庭实旅百，上公奉觞。拱揖群后，端委垂裳。永锡难老，万寿无疆。

帝图会昌，仁兽效祥。双觡共抵，示武不伤。四灵为畜，玄枵耀芒。公族信厚，元元阜康。

思皇多士，靖恭着位。鸣玉飞緌，锵锵济济。宴有折爼，以示慈惠。罔敢不祗，福禄来暨。

矫矫长离，振羽来仪。和音中律，藻翰扬辉。珍符沓至，品物攸宜。至德玄感，受天之祺。

金奏在悬，有酒斯旨。颙颙卬卬，向明负扆。湛湛露斯，式宴以喜。佩玉蕊兮，罔不由礼。

德水汤汤，发源灵长。皎鉴澄澈，千年效祥。积厚流湿，资生阜昌。朝宗润下，善利无疆。

酒以成礼，乐以侑食。露湛朝阳，星环紫极。淑慎尔容，既饱以德。进退周旋，威仪抑抑。

被衮当阳，穆穆皇皇。击石拊石，颂声洋洋。和乐优洽，终然允臧。礼成而退，荷天百祥。

五鼓端门漏滴稀，夜籖声断翠华飞。繁星晓埭闻鸡度，细雨春场射雉归。步试金莲波溅袜，歌翻玉树涕沾衣。龙盘王气终三百，犹得澄澜对敞扉。

直干依金闼，繁阴覆绮楹。累珠晨露重，嘒管夜蝉清。霜桂丹丘路，星榆北斗城。岁寒徒自许，蜀柳笑孤贞。

凝尘满榻素琴横，岸帻孤吟意未平。茗粥露芽消昼夜，柘浆云液浣朝酲。水沈朱李金瓶涩，风猎幽兰羽扇轻。独忆当筵试汤饼，谪仙冰骨照人清。

碧树银塘接画楼，天人谁肯降琼辀。三山密信传青雀，五日归鞍跃紫骝。郢酒泛冰星弁侧，吴歈倚瑟黛娥愁。云峰得句怀真赏，瘦尽东阳沈隐侯。

宿雾初披縠，晨霞暂照梁。千金经换笑，七驾未成章。尘暗神妃袜，衣残侍史香。深情传宝瑟，终古怨清湘。

梦兰前事悔成占，却羡归飞拂画檐。锦瑟惊弦愁别鹤，星机促杼怨新缣。舞腰罢试收纨袖，博齿慵开委玉奁。几夕离魂自无寐，楚天云断见凉蟾。

短梦残妆惨别魂，白头词苦怨文园。谁容五马传心曲，祗许双鸾见泪痕。易变肯随南地橘，忘忧虚对北堂萱。回文信断衣香歇，犹忆章台走画辕。

蓬莱银阙浪漫漫，弱水回风欲到难。光照竹宫劳夜拜，露漙金掌费朝餐。力通青海求龙种，死讳文成食马肝。待诏先生齿编贝，那教索米向长安。

碧城青阁好追凉，高柳新声逐吹长。贵伴金貂尊汉相，清含珠露怨齐王。兰台密侍初成赋，河朔欢游正举觞。云鬓翠緌徒自许，先秋楚客已回肠。

凉宵绮宴开，醽醁湛芳罍。鹤盖留飞舄，珠喉怨落梅。薄云齐鬓腻，流雪楚腰回。巧笑倾城媚，雕章刻烛催。盘空珠有泪，罏冷蕙成灰。巾角弹棋胜，琴心促轸哀。醉罗惊梦枕，愁黛怯妆台。风细传疏漏，犹歌起夜来。

怅望青田碧草齐，帝乡归路阻丹梯。露浓汉苑宵犹警，雪满梁园昼乍迷。瑞世鸾凰徒自许，绕枝乌鹊未成栖。终年已结云罗恨，忍送西楼晓月低。

夹道青楼拂彩霓，月轩宫袖按前溪。锦鳞河伯供烹鲤，金距邻翁逐鬬鸡。细雨垫巾过柳市，轻风侧帽上铜堤。珊瑚击碎牛心热，香枣兰芳客自迷。

平生苦战忆山西，拊剑临风气吐霓。戟户当衢容驷马，髯奴绕帐列生犀。新丰酒满清商咽，武库兵销太白低。髀肉渐生衣带缓，早朝空听汝南鸡。

宣曲更衣宠，高堂荐枕荣。十洲银阙峻，三阁玉梯横。鸾扇裁纨制，羊车插竹迎。南楼看马舞，北埭听鸡鸣。彩缕知延寿，灵符为避兵。粟眉长占额，虿髪俯侵缨。莲菂沈寒水，芝房照画楹。麝脐熏翠被，鹿爪试银筝。秦凤来何晓，燕兰梦未成。丝囊晨露湿，椒壁夜寒轻。绮段余霞散，瑶林密雪晴。流风秘舞罢，初日靓妆明。雷响金车度，梅残玉管清。银镮添旧恨，琼树怯新声。洛媛迷芝馆，星妃滞斗城。七丝縆绿绮，六箸鬬明琼。惯听端门漏，愁闻上苑莺。虚廊偏响屧，近署镇严更。锉蘗心长苦，投籖梦自惊。云波谁托意，璧月久含情。海阔桃难熟，天高桂渐生。销魂璧台路，千古乐池平。

赤日亭亭昼正賖，长风万里忆星槎。铜盘琼蕋三危露，素绠寒浆五色瓜。兰室冷光浮玉簟，柳营清吹逐金笳。翠微泉石终南路，千古离宫倚曙霞。

玉牒开观检未封，鬬鸡三百远相从。紫云度曲传浮世，白石标年凿半峰。河朔叛臣惊舞马，渭桥遗老识真龙。蓬山钿合愁通信，回首风涛一万重。

别墅过从数，当年意气豪。象筵开旭日，金络骋平皋。托乘争飞盖，衔杯更藉糟。麝烟凝藻棁，鲙缕落霜刀。鸡耸花冠鬬，猿惊柘弹号。光风微转蕙，露井正开桃。武子牛探炙，梁家兔刻毛。东城归路晚，飞絮扑云袍。

曲池波煖蕙风轻，头白鸳鸯占绿萍。才断歌云成梦雨，斗回笑电作嗔霆。湘兰自古成幽怨，秦凤何年入杳冥。不待萱苏蠲薄怒，闲阶鬬雀有遗翎。

合欢蠲忿亦休论，梦蝶翩翩逐怨魂。祗待倾城终未笑，不曾亡国自无言。风翩林叶迷归燕，露袅池荷触戏鸳。湘水东流何日竭，烟篁千古见啼痕。

满天飞絮罥游丝，扣砌苔钱晦履綦。北渚自应流怨泪，东邻谁敢效颦眉。嫦娥桂独成幽恨，素女弦多有剩悲。几夕空机愁促杼，银河休问报章迟。

绝岸疏烟合，回塘夕照和。水仙犹度曲，川后自收波。银汉桥横鹊，蘅皋袜溅罗。玉杯承露重，钿扇起风多。翠羽芳洲近，青丝快骑过。石城秋信断，搔首奈愁何。

舒女清泉满，黄姑别渚通。巴天迷峡雨，楚泽映江枫。思逐鲛丝乱，香愁翠被空。洒从琼蕋露，吹任石尤风。怨泪连疏竹，私书托过鸿。双鱼应共戏，休问叶西东。

翠幄飘香映绮襦，钿盘清晓露成珠。休啼为近鲛人室，欲笑谁投玉女壶。云气乍回巫峡梦，水嬉犹记曲池图。金花却荐何人步，枉遣凌波袜缕濡。

瑶水霓旌绮宴陈，汉宫渠怨露华新。谁然百炬金花烛，渡袜歌梁暗落尘。

繁花如雪早伤春，千树封侯未是贫。汉苑漫传卢橘赋，骊山曾识荔支尘。九秋青女霜添味，五夜方诸月溜津。楚客狂酲朝已解，水风犹自猎汀蘋。

锦字梭停掩夜机，白头吟苦怨新知。谁闻陇水回肠后，更听巴猿拭袂时。汉殿微凉金屋闭，魏宫清晚玉壶欹。多情不待悲秋气，祗是伤春鬓已丝。

寒风易水已成悲，亡国何人见黍离。枉是荆王疑美璞，更令杨子怨多歧。胡笳暮应三挝鼓，楚舞春临百子池。未抵索居愁翠被，圆荷清晓露淋漓。

清浅银河暝霭收，汉宫还起曝衣楼。共瞻月树怜飞鹊，谁泛星槎见饮牛。弄杼暂应停素手，穿针空待贶明眸。匆匆一夕填桥苦，不似人间有造舟。

五丁力尽蜀川通，千古成都绿酎浓。白帝仓空蛙在井，青天路险剑为峰。漫传西汉祠神马，已见南阳起卧龙。张载勒铭堪作戒，莫矜函谷一丸封。

孤云飞陇首，颢气满商中。警鹤仙盘外，圆蟾浴殿东。浦寒珠有泪，岩迥树生风。星彩沈榆荚，霜华袭桂丛。光摇银烛乱，影射玉壶空。露馆迷秦甸，冰台接魏宫。绕枝惊暗鹊，促杼思阴虫。更想离居恨，回肠几处同。

前槛琼钩挂，深房斗帐褰。梨花飞白雪，蕙草吐青烟。彩凤依珠树，神龙护玉莲。惊禽时格磔，戏蝶自翩翾。度绣金针涩，迷钩画蜡煎。怨眉颦翠羽，危涕迸朱弦。远信三年字，空庭尺五天。行云愁梦彻，初日妒妆妍。织为回文乱，鬟非堕马偏。风车来未定，月杵望长悬。宝鉴肠空断，银潢眼欲穿。曾波自东注，微意若为传。

鸿都归晚直城賖，墙外连营咽暮笳。玉井梧倾犹待凤，金塘柳密更藏鸦。心摇云阙传疏漏，目断星津过迥槎。已是秋来移带眼，可堪玄髩有霜华。

衡石量书夜漏深，咸阳宫阙杳沈沈。沧波沃日虚鞭石，白刃凝霜枉铸金。万里长城穿地脉，八方驰道听车音。儒坑未冷骊山火，三月青烟绕翠岑。

潘郎已是入秋悲，属疾犹贪桂补羸。密雪才高闲赋笔，流波意远托琴丝。离愁尽日吟青案，蠲渴何人寄紫梨。昨夜西楼凉月满，清谈偏忆庾元规。

绿髪郎潜不计年，却寻丹灶味灵篇。华阴学雾还成市，彭泽横琴岂要弦。晓案祗应餐沆瀣，夜滩谁见弄潺湲。须知吏隐金门客，待乞刀圭作地仙。

兰台清吹拂冠緌，薙草新居对渺弥。丽赋朝云无处所，羁怀秋气动赍咨。三年送目愁邻媛，七泽迷魂怨楚词。独有江南哀句在，更传余恨到黄旗。

夕籁起汀葭，秋空送目賖。绿芜平度鸟，红树远连霞。水阔迷归棹，风清咽迥笳。高楼未成下，天际玉钩斜。

中枢多暇日，小圃占秋光。雕玉新成槛，繁金乍泛觞。陶篱侵柳色，罗宅掩兰芳。芝影连虚室，萱丛接后堂。傅岩犹借雨，丰岭未飞霜。温树遍分荫，芸籖亦鬬香。交枝迷露井，坠叶点横塘。桐录知延寿，千龄奉紫皇。

缭垣嶤阙庆云深，画烛熏炉对拥衾。三殿夜籖传漏箭，九秋霜籁入风琴。阶前槁叶惊寒雨，天际孤鸿答迥砧。欹枕便成鱼鸟梦，岂知名路有机心。

洞户飞甍接绮寮，一春幽恨寄兰苕。书题枉是藏三歳，壶矢谁同赛百娇。水国风霜凋社橘，仙山云雾隔江潮。东城剑骑何曾出，祗为离愁髀肉销。

琼蕊飘英逐吹繁，建章飞舞入千门。羌人自怨残梅曲，庄叟还迷梦蝶魂。汉苑风光随猎骑，洛城花雪扑离樽。锦帆蔽日隋堤远，枉逐东流箭浪翻。

越客逃名误凿坯，汉庭初聘碧鸡才。操心四十知无惑，削牍三千耻自媒。苦吟多年依洛社，赋成他日上兰台。郡斋悬榻流尘满，七见东风落楚梅。

巫阳归梦隔千峰，辟恶香销翠被空。桂魄渐亏愁晓月，蕉心不展怨春风。遥山黯黯眉长敛，一水盈盈语未通。漫托鹍弦传恨意，云鬟日夕似飞蓬。

薪火灭双林，谁传七佛心。译筵香篆绝，经叶蠧鱼侵。猊座云雷歇，龙宫歳月深。青莲流半偈，白马度千岑。大士招提启，明君羽葆临。对翻天竺字，助发海潮音。空界花成雨，仁祠地布金。九旬谈妙理，三接简宸襟。净社延居士，生台集野禽。琅函香拂袂，奈苑树交阴。文字蹄求兔，机缘芥值针。龙华他日会，应记洛生吟。

月夕露为霜，心知厌独房。吟残犹拥鼻，望极自回肠。鬓减前秋绿，衣消外国香。星津谁待报，织素未成章。

此夕秋风猎败荷，玉钩斜影转庭柯。鲛人泪有千珠迸，楚客愁添万斛多。锦里琴心谁涤器，石城桃叶自横波。程乡酒薄难成醉，带眼频移奈瘦何。

北窗风劲雪云繁，移疾端居避世喧。载酒谁过杨子宅，张罗休署翟公门。多才最许飘飘气，少别还销黯黯魂。促尔徘徊忆真赏，远天新月照黄昏。

日上三竿宿雾披，章台走马帽檐欹。祗传祖席觞无算，肯顾尚书对有期。芸省翻经终寂寞，柳堤飞鞚好追随。灵均不醉真何益，千古离骚怨楚词。

急雨度前轩，池荷相对翻。峰奇云待族，蹊暗李无言。掩鼻生愁咏，披襟爽醉魂。一廛今已废，犹恋汉庭恩。

琼楼十二玉梯斜，乾鹊南飞转斗车。有客郢中歌白雪，几人天上醉流霞。金吾缇骑章台陌，素女繁弦太帝家。秦痔未痊齐阁掩，梦回宫树已啼鸦。

阁凤巢高拂彩霓，玉芝香杂武都泥。十行汉札如丝出，六幕尧天倚杵低。露井冰销垂素绠，仙茎日转射璇题。赫蹄云落知谁见，余力何妨颂碧鸡。

铜盘蕙草起青烟，斗帐香囊四角悬。沈约愁多徒自瘦，相如意密有谁传。金塘雨过犹疑梦，翠袖风回祗恐仙。日上秦楼休寄咏，东方千骑拥辎𫐌。

露冷星翻月上弦，九枝银烛照金钿。应知韩掾偷香夜，犹记潘郎掷果年。天上明河虽可望，苑中高柳未经眠。乌啼人散青楼晓，堂下轻风转荚钱。

武夷仙穴近吾庐，鬬鸭阑摧菌阁虚。千匹歳储妨种橘，百金春事废观渔。北山烟雾迷归辙，南陌风尘化客裾。堂上金丝应已歇，岂惟兰菊旧丛疏。

银砾飞晴霰，兰英湛冻胶。年光侵葆髪，春恨寄云袍。燕重衔泥远，鸿惊避弋高。平生林壑志，误佩吕虔刀。

春渚归艎不暂留，青丝如葆恐逢秋。骚人已得江山助，赋客终陪霰雪游。三径未荒休叹𫛳，十浆先馈定惊鸥。洞庭霜橘疁田粟，歳计犹堪比彻侯。

禊饮逢元巳，春游盛舞雩。流杯传楚俗，饫赐出尧厨。玉树天开苑，银潢水贯都。肆筵环曲沼，飞盖塞交衢。洛邑声诗逸，兰亭歳月徂。颜王有遗韵，待子一操觚。

汉帝祈年馆，威神法太微。赤章修秘祝，盘石拂仙衣。雉雊灵光发，鸾歌彩雾霏。霓旌飘夕吹，瑶草泛春晖。琼屑晨杯满，芝苖昼茹肥。象樽犹一献，凫舄自双飞。天迥飇轮度，宵残素瑟希。回看葱郁处，佳气接彤闱。

月魄生宵晕，风乌送晚凉。飞蝇随镂管，浮蚁溢清觞。负郭春耕废，钧天晓梦长。玉籖声未断，落宿半宫墙。

罏销香篆霭余芬，晏坐氍毹日易曛。虎圈微凉生夕籁，鹤天新霁见归云。通中梦稳春寒薄，肃唱声沈夜漏分。误濯尘缨成底事，岩阿千古有移文。

离宫时荐罢，乐府艶歌新。石髓凝秦洞，珠胎剖汉津。三桃聊并列，百果独先春。清籞来君赐，雕盘助席珍。甘余应受和，圆极岂能神。楚客便羊酪，归期负紫莼。

点缀鲜云紫宙寛，微风淅淅起霜纨。魏台清暑开冰井，汉殿延年啜露盘。天外一飞期汗漫，水边千亩忆檀栾。流波意密知音少，可得延陵为试观。

极目长天度鸟稀，纤萝不动转晨晖。已裁圆月班姬扇，更换轻云子产衣。河朔一时觞对举，临淄万井汗交挥。冰丸雪散成虚设，欲借飇轮羾紫微。

积日劳无补，弥天疾未瘳。马卿非避事，盛宪自多忧。目眩花成果，心惊蚁鬬牛。豳冰那浣热，洛笛更生愁。拂枕窗风度，穿帘隙日流。唾壶从已缺，博齿亦慵投。发箧寻桐录，支颐动越讴。平生江海志，夕梦绕沧洲。

听话吾庐忆翠微，石层悬瀑溅岩扉。风和林籁披襟久，月射溪光击浪归。露畹荒凉迷草带，雨墙阴湿长苔衣。终年已结南枝恋，更羡高鸿避弋飞。

素魄离箕舌，鸣鸢载锦绸。微凉生玉宇，余韵泛兰皋。竿转相乌数，厨摇萐莆劳。渚蘋偏靃靡，苑树更萧骚。五斗酲初析，三年翼自高。陶窗时拂衽，楚榭正挥毫。尘箧悲鸾扇，云帆戒鹭涛。洞庭惊木叶，骑省叹霜毛。势好抟羊角，心终忆蟹螯。泠然知有待，仙寇异吾曹。

六幕西回斗转车，鲜云点缀玉钩斜。天孙已渡黄姑渚，阿母还来汉帝家。

明河左界鹊南飞，汉苑高楼正曝衣。一夕匆匆停弄杼，谁将锦石暂支机。

兰夜沈沈鹄漏移，羽车云幄有佳期。应将机上回文缕，分作人间乞巧丝。

神女欢娱一夕休，月娥孀独已千秋。争如灵匹年年会，莫恨牛津隔凤辀。

玉女壶倾笑电频，白榆晴影接星津。神光奕奕云容薄，谁见凌波袜起尘。

莲塘带弋林，清吹涤烦襟。泉咽犹鸣玉，台倾旧筑金。僵桃虫自蠧，怪石藓交侵。此夜悲秋客，烟蛩亦伴吟。

翘车蕊佩谒明光，禁籞多年费稻粱。祗羡泥涂龟曵尾，翻嫌雾雨豹成章。鸣鸠春{壳几=子}先畴废，寒蝶秋菘老圃荒。归计未成芳节晚，更忧禽鹿顿缨狂。

爽籁生遥圃，斜晖落半岑。微芒浮草际，零乱起墙阴。武子窗尘积，隋家苑树深。灯光透疏隙，珠彩射清浔。野燐宵争出，星榆晓共沈。长门秋漏永，偏照泪涔涔。

迹寄浮屠教，心将汗漫游。无眠长达曙，却立动经秋。秘诀神仙授，灵苖洞壑求。诛茅探虎穴，投杖涸龙湫。丹熟炉应冷，禅余室更幽。登山不累息，入夏亦重裘。名已标真籍，身犹隐沃洲。逍遥访岩穴，迢递别林丘。遍览缙云境，还浮一叶舟。三千功欲满，鹤驭恐难留。

万壑千岩古剡中，锦旗朱毂此临戎。酒厨岁取公田秫，樵舸朝分射的风。阁吏蒸青藏史牍，席宾簪玳奉谈丛。海邦讼息多幽赏，禹穴奇书为一空。

七闽波渺邈，双阙气岧峣。晓登云外岭，夜渡月中潮。愿秉清忠节，终身立圣朝。

闻戴宫花满鬓红，上林丝筦侍重瞳。蓬莱咫尺无因到，始信仙凡迥不同。

鲍老当筵笑郭郎，笑他舞袖太郎当。若教鲍老当筵舞，转更郎当舞袖长。

危楼高百尺，手可摘星辰。不敢高声语，恐惊天上人。

凤楼鸳瓦蟾波湿，众籁声沈百虫蛰。仙盘云表露成霜，何人夜半牛衣泣。芝泥香熟封诏书，河汉西倾移斗车。阴风摵摵起庭树，寒澌戛戛鸣宫渠。千庐迭唱传宵警，海山鳌背蓬壶顶。金釭珠网结绮钱，玉井银床垂素绠。前席受厘询硕生，观书百斤须中程。投籖乍应严鼓节，求衣误听苍蝇声。渴乌漏尽繁星曙，鱼钥建章开万户。初日曈昽艳屋梁，鸣鞭一声下天路。

邓禹功曹器，马周令长才。叨临万室郡，骤致五风灾。大木行将拔，繁云黯不开。自知蒙暗极，民吏窃相咍。

铁锁银铛众，金科伏念频。绝闻空狱奏，深愧片言人。清颍黄公接，甘棠邵伯邻。怀贤不能继，多辟岂由民。

南海逸风如失性，东吴喘月不逢医。一元祀典古所重，九谷民天命在斯。真相柅车寜致问，族庖更刃亦焉施。炎神厉鬼争为虐，渡虎消蝗复是谁。

佳节更春晦，长标令甲名。天渊摇绿浪，仙杏吐丹荣。连鼓将惊蛰，高枝已变莺。云谣传下土，汉曲被新声。

天开翠帟暮氛消，盘薰朱煤惜易飘。月出南楼蟾桂长，笙来北里凤簧调。巧蛛露湿千丝网，倦鹊波横一夕桥。晒腹曝衣传故俗，阮庭布犊若为标。

天碧银河欲下来，月华如水浸楼台。谁将万斛金莲之，撤向星都五夜开。

团于火色贝，灿极日光珠。西海瑶池苑，曾城宝树区。凤帻生犹嫩，龙睛未脱枯。彤标与霞彩，紫府閟云腴。

小隐琼台布水边，独披金诰味重玄。晨凫化舄趋轩室，秋鹭翻涛逐楚船。养鹤七年知善舞，种芝三秀旧成田。飇轮不驻劳宸眷，犀管裁章与世传。

暂别云山几度瓜，方袍初日耀兰芽。吟诗池上生春草，说法庭中散宝华。桂檝去依随岸柳，松轩归赏赤城霞。御书满箧新颁得，应向三吴到处夸。

霜叶飞梁苑，风樯指上饶。江山应有助，别恨寄兰苕。

好在碧坛湾，丛底度岁寒。何堪栽凤律，祇好制鱼竿。拂水烟稍润，含风剑叶攒。芳荫聊奉庇，君试仰天看。

我自虚心者，君能百尺芳。未闻凌雪秀，唯解刺天长。叶密招禽宿，皮枯任蠹藏。他年丹穴凤，恐不集垂杨。

世事悠悠未遽央，虚名真意两相忘。休夸失马曾归塞，未省牵牛解服箱。四客高风惊楚汉，五君新咏弃山王。秋来安有渔樵梦，多在箕峰颍水傍。

蘅皋驻马独依依，寄恨微波带减围。泪迹不成双玉箸，身轻谁赋六铢衣。穿针静夜星榆出，摆手清晨雪絮飞。目断风帘旧巢燕，新看先傍杏梁归。

昨夜三更里，嫦娥坠玉簪。冯夷不敢受，捧出碧波心。

层峦连近郭，占胜有招提。宿雾昏金像，飞泉溅石梯。钟声空谷答，塔影乱云齐。千骑时来此，寻幽独杖藜。

叠𪩘参差翠绕门，雕梁贺燕自成群。杀鸡日夕期嘉客，种竹寒暄对此君。且向东皋输黍稷，便应北阙降玄𫄸。子真漫说耕岩石，不奈声名四远闻。

梦笔山前君别我，下沙桥上我思君。黄昏更过西阳岭，满目青山与白云。

独依青桐听鼓声，参旗历落上三更。凉风卷雨忽中断，明月背云还倒行。赖有清吟消意马，岂无美酒破愁城。是非人世何须较，方外吾师阮步兵。

沤生称沤灭，二法本来齐。要识真归处，赵州东院西。

闻说华林院，名将阙里偕。生徒似东鲁，书籍胜西斋。俎豆儒风盛，埙箎乐韵谐。门闾双桂茂，编秩九流排。讲学搴纱幕，题诗挂粉牌。荀陈传旧族，游夏结同侪。红实洲生橘，清阴世种槐。夜蟾穿户牖，晴瀑泻岩崖。远客来千里，新恩出两阶。横经定何日，凭此寄幽怀。

灵岳标真牒，孤峰入紫氛。藤萝暗仙穴，猿鸟骇人群。白道千年在，县流万壑分。汉坛秋藓驳，曾祀武夷君。

眼中是面前人。

关榆渐落边鸿过，谁劝刘郎酒十分。

峭帆横渡官桥柳，叠鼓警飞海岸鸥。

前瞰琵琶洲，后枕思禅寺。

连天汉水鸭头春，乐府铜鞮艳曲新。

渡海鲸波息，登山豹雾清。

不把一言裨万乘，祇叉双手揖三公。

世人何人最得闲，司谏拂衣归华山。

江南堤柳拂人头，李白题诗遍酒楼。

独自凭阑干，衣襟生暮寒。

相公坐处幕瞒天。

祢狂无自屈岑牟。

愁里酒杯浮太白，梦回香冢上孤青。

仙盘露冷蛛丝湿，绮阁香风风吹传。

巍巍百尺楼上槐，夹楼清密叶已繁。

好把长鞭便一挥。

