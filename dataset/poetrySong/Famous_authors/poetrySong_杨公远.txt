碧云深处著吾庐，远却喧嚣尽自如。呵砚磨冰朝炼句，拥炉烧叶夜观书。人生穷达乘轩鹤，世事盈虚赋芧狙。勘破已无朝市梦，软红端不上衣裾。

身世悠悠付等闲，卢仝破屋恰三间。暂时结伴窗前月，耐久论交户外山。竹鼎篆香消更𦶟，锦囊诗卷改还删。是非荣辱俱乌有，翻笑人间两触蛮。

老屋荒寒亦自清，柴门虽设只长扃。数行古隶闲居赋，半壁行书陋室铭。□□□□□□□，研朱滴露勘黄庭。此生与世虽无补，笔底青山到了青。

生计新来喜有涯，莳菘栽韭树桑麻。惯眠纸帐三竿日，饱听萍池两部蛙。往事真成看堕甑，凡身安敢望乘槎。一般受用还官样，门外黄蜂为报衙。

髼松两鬓欲成丝，又是桃红李白时。百岁光阴须藉酒，一生志趣莫过诗。世情因向贫中识，画思方知老后宜。却喜半犁新雨过，旋分菊本莳东篱。

一味幽闲了此生，那曾怀刺谒公卿。无官可署名虽晦，有句堪吟思自清。棋要藏机何用着，琴能识趣底须声。何当办取青蓑笠，去趁农夫学耦耕。

萧然天地一吟身，著向荒村野水滨。耳底松声风奏乐，窗间竹影月传神。无田种秫难谋醉，有砚遗家未是贫。除却推敲无别事，襟怀拍塞四时春。

篱编红槿障蓬茅，半近城闉半近郊。苔绣曲蹊千万点，梅窥碧沼两三梢。闲将今古浇胸臆，懒把荣枯问卦爻。一自渔樵分席后，清泉白石与论交。

槎牙诗骨等梅臞，试启青铜失故吾。啖蔗祇应佳境近，解袍那想故人无。推排景物归吟卷，安顿江山入画图。只此可堪供活计，底须舍瑟学齐竽。

诘曲通村小径开，依山结屋任低隈。无从问字高人过，有不嫌贫长者来。煮茗烧残柴带叶，脱巾漉起酒和醅。绝怜笔砚香犹在，集句曾赓百咏梅。

秋气平分雨乍晴，残云敛尽楚天清。野人不趁□花课，赢得今宵看月明。

霏微雨过不成泥，小步何妨曳杖藜。半露好山云断续，轻笼淡日树高低。池塘有梦春生草，桃李无言下自蹊。政此新晴犹未定，那堪又听竹鸡啼。

飘然片雪下晴空，终日盘旋浅濑中。行近鸥凫风致别，立依蒲蓼画图同。数茎丝发心何虑，一世鱼餐体不丰。历遍江湖真漫浪，前身应想是渔翁。

通村一径遶清溪，缓步行来曳杖藜。风弄柳丝垂袅袅，红桃映水压枝低。

草木根荄暖未回，□□□□□□□。□□□□□□□，老干槎牙一半摧。水急可曾流影去，雪深还不碍香来。赤松孤竹真渠友，万紫千红总皂台。

高标独立岁寒时，不受狂蜂浪蝶知。树百千年枯更好，花三两点少为奇。暗香疏影孤山句，却月凌风水部诗。顾我对渠吟未稳，且将淡墨貌横枝。

屋檐斜入一枝低，欲为形容颇费思。萧洒花裁冰脑缀，横斜干倚斗杓垂。风浮香动更阑后，窗映枝横月转时。最是孤高难著语，只宜索笑莫言诗。

横隔片烟争向静，深藏翠幕全真性。霞拖数缕日初沉，月挂一眉天未暝。问讯频敲碧玉枝，觅诗踏遍苍苔迳。有时小醉倚幽窗，只藉清香闻得醒。

半黏残雪不胜清，可惜梢头欠月明。影不横斜冰未泮，香微漏泄晓初晴。餐毡苏武应同调，披氅王恭想再生。忍冻保全清节在，为渠从此定交盟。

飞萤生腐草，熠燿暗中游。贴水灯相照，穿林火独幽。风前疑烬落，雨里讶星流。映读除车胤，今人肯效不。

从来只说映山红，幻出铅华夺化工。莫是杜鹃飞不到，故无啼血染芳丛。

春色相将老，幽禽百样吟。一犁新雨骤，满地落花深。麦秀风翻浪，秧青水透针。年登应可卜，稍稍慰侬心。

沛然倾霔战骄阳，飒飒风来作晚凉。吹散浮云澄玉宇，敲残枯叶堕银床。韩檠擢用因书荐，班扇投闲被雨妨。自此吟情辜不得，一秋景物要平章。

怪得云顽冻不开，漫空忽搅豆秸灰。青留一半窗前竹，白胜三分屋外梅。剡曲舟应撑月去，灞桥馿想得诗回。吾侬喜有煎茶兴，不羡销金帐底杯。

支筇过岭坳，对景试推敲。野水书之字，山田画卦爻。云归峰露顶，叶落树留梢。问此名何地，人言是白茅。

口作蛩吟肩耸山，了无萦系一生闲。梦回春草池塘外，诗在梅花烟雨间。但得双眸长炯炯，从教两鬓自斑斑。此身穷达何消问，天道乘除去复还。

诘曲深林小迳斜，杖藜徐步访山家。老翁□□无祗待，禁酒官严又禁茶。

帝魄声声切，教侬听不禁。都缘伤国破，岂是怨春深。枕上幽人思，灯前逆旅心。花枝疑恨血，到处映山林。

春阑闻杜宇，归去意难禁。蜀道连天崄，郫城隠雾深。差池当日事，懊恨此生心。阅世多兴废，君休忆故林。

一雨战秋阳，风生衣袂举。更不假蒲葵，秋阳眇何许。浑如赫赫人，其技只鼯鼠。须信有循环，凉生屏烦暑。此意默领会，何劳向人语。

两字清忠帝衮褒，都缘稳把济川篙。后来诸老多成败，何似先生勇退高。

官居鼎鼐只儒酸，雅淡襟期耐岁寒。拂袖乘箕天上去，斑斑青史后人看。

非贤非智半痴聋，性禀天然雅淡中。闲阅废兴槐国梦，细思得失楚人弓。事无欺世心何愧，诗为伤时句不工。却谢梅花开几点，年年此日伴山翁。

古今墨客兼骚客，推许黄山甲众山。三十六峰层汉外，百千万岫乱云间。炼丹帝往名长在，捣药仙归臼已闲。叶落花开人寂寂，雄鸣雌和鸟关关。瀑湍岩罅常飞沫，砂现崖巅未带殷。水畔青牛眠正稳，源头白鹿去仍还。清潭易见鱼翻锦，幽洞难窥豹露斑。著罢棋枰留嶂顶，流来桃片点溪湾。鸾翔弄影非无侣，鹤唳冲天岂类鹇。空谷伐柯樵父远，平川唤犊牧儿顽。石缾倾注泉那竭，瑶草敷荣地匪悭。老桧络藤缠夭矫，苍苔蚀径遶回环。遥知衲子明空苦，应笑贪夫竞触蛮。断续小桥艰跋涉，崎岖绝磴费跻攀。枝头果熟猿争取，树杪梢枯鹊为删。虎踞风前疑啸吼，龙潜潭底想盘跧。水帘珠贯何曾卷，石室云封底用{槴邑=睘}。对峙容浮高耸峭，合流曹院响湲潺。汤泉浴起能轻骨，药鼎餐遗可驻颜。胜概不穷吟不尽，一时模写在人寰。

燕语鶑啼日正长，六宫桃李闹春光。妾身虽未承恩泽，却喜君恩泽万方。

小池新舣野航轻，分得江湖一段清。最是好天良月夜，婵娟冷浸入窗明。

闷来咄咄向空书，怪底年来每事疏。著脚左如旋磨蚁，进身难似上竿鱼。不逢贤者休弹铗，谩说侯门可曳裾。毕竟归农为上策，买将蓑笠去耕锄。

陡觉老秋郊，山臞出岭坳。萧骚风脱叶，清峭树留梢。渐失牛羊径，难藏鹳鹊巢。炉烧供夜读，童扫莫轻抛。

世路崎岖蜀道难，长年兀兀坐柴关。诗才得句心先喜，事不萦怀梦亦闲。已种苍竿环碧沼，旋营矮屋傍青山。倘来轩冕虽无分，赢得优游天地间。

生来无分对书灯，却喜逢人便眼青。枵腹谩临求米帖，学耕频勘相牛经。崚嶒骨相身长健，磊磈襟怀鬓未星。密掩柴扉盘膝坐，人非人是底须听。

何处避炎威，好是幽人屋。拂拂来清风，苍松间修竹。坐久细哦诗，惜不疗饥腹。念彼田舍翁，桔槔声断续。谁知汉阴老，抱瓮灌园谷。顾我本无机，所愿年谷熟。

梗迹寄琳宫，萧然万虑空。观碁评胜负，拂剑认雌雄。香篆消还续，缾花白间红。自怜闲雅趣，恰共羽流同。

无奈雨潺潺，驱除恶况难。三杯官酒薄，一掬客心酸。画卷慵拈起，书编谩展看。更谁堪与话，时对老黄冠。

多谢老弥明，金芽石鼎烹。一瓯浮雪白，两腋觉风清。齿颊回真味，诗联悟道情。北窗高卧处，魂梦到蓬瀛。

丹室白云深，红尘不受侵。鸣琴惊鹤梦，弹铗恐龙吟。只有清虚事，全无名利心。谢渠为下榻，买酒共侬斟。

月色上窗纱，移来竹影斜。夜深人已寂，更转鼓频挝。杜宇惊幽梦，银釭坠细花。一时浑不记，身在羽人家。

丈六金身本自然，如今丈六未齐肩。当时若起亭亭立，只恐才余尺五天。

蜀魄抑何灵，年年不负盟。才过百五日，便作两三声。渠自怀归计，人因恼别情。凄凉无处著，那更雨如倾。

家轻授鳌灵，不拟再寻盟。故业成荒址，中心饮恨声。废兴犹反掌，今古总伤情。最是初闻处，令人泪欲倾。

钟鼎箪瓢信宿缘，且将闲逸度余年。诗敲雪月风花夜，画卷江湖烟雨天。三尺焦桐方外友，一泓老砚郭边田。自惭野趣无拘束，敢和清吟一十篇。

竹马才抛又是翁，年来自觉转疏慵。欲开竹下三三迳，还借毫端六六峰。处世竟无非理事，对人那有可惭容。浮沈聊尔从吾好，却笑南阳说卧龙。

幽事知谁可共论，烟浮清晓月黄昏。吟梅细味逋仙句，植蕙闲招楚客魂。暴富小池蛙奏乐，安贫陋室席为门。吾生幸自无荣辱，一任傍人笑作村。

头颅搭飒一山翁，万事随宜敢讳穷。不结东华尘土梦，何干北海马牛风。半生踪迹从容里，一片襟期冷淡中。兀坐有时参世味，古今兴废转头空。

失笑如何了此生，须教日日醉乌程。是非不较人情好，穷达休论世路平。钓月耕云何限乐，枕流漱石有余清。近来转觉身强健，賸喜双瞳炯炯明。

书剑谋生总不成，效渠东野以诗鸣。未知唐宋源流异，却喜江湖句法轻。肩耸每同臞鹤立，口吟端似冷蛩声。自怜绝少惊人句，生怕人传浪得名。

一生不把两眉愁，厌听瓢声笑许由。愿荷锄来翻畎亩，懒携刺去谒公侯。酒倾明月清风夜，诗琢空山落木秋。坎止流行俱莫问，自然霜雪未蒙头。

吾庐近野却依城，弹压风光藉酒兵。山色可供图画趣，泉流聊当管弦声。眼前无事方安逸，天下丰年即太平。权势从来难倚仗，祇宜孤立度浮生。

身世悠悠岁月侵，儿时历练到如今。梅臞元禀冰霜操，松老犹坚铁石心。世道任从渠否泰，人情岂为我辰参。欲知卜隠在何处，寂寞荒村烟树深。

迳曲通村深复深，听鶑吟歇听蝉吟。园林幽雅已成趣，朝市纷华岂到心。匣冷冯驩长铗剑，壁悬元亮不弦琴。故知忤世皆缘直，有口从今只合喑。

古歙遭逢定宿缘，作成和气致丰年。一溪浪静一溪月，百里民安百里天。草茂圜扉花满县，雨余村落水通田。正惭欠识荆州愿，忽拜雕冰镂玉篇。

世间名利我无缘，饱看黄花又一年。鬓有几根从带雪，心无一事可欺天。筑居易办观梅阁，取醉难谋种秫田。欲谒昌黎论此意，那知先已寄新篇。

来谒磵泉琴，都忘利与名。初闻心地爽，饱听耳根清。三峡流波势，九皋鸣鹤声。更期明月夜，共此畅幽情。

初度今朝四二年，头颅堪笑尚依然。故庐仅有三间月，负郭曾无二顷田。雅淡生涯图画里，清新吟思竹梅边。焚香只祝吾亲健，此外穷通付老天。

过了清明又一旬，不闻杜宇免伤情。算渠会得羁人意，应向山林僻处鸣。

隠迹深村里，年今四十余。谩携三寸管，欠读几行书。爱竹和烟种，移梅带月锄。箪瓢还自乐，饭糗茹青蔬。

萧洒园池上，依然一故庐。苍苔封曲迳，老鹤伴闲居。计拙身还逸，颜酡鬓任疏。日长无个事，穷达尽教渠。

山势主宾立，溪流泾渭分。景幽诗易得，兴逸酒难醺。有累营家燕，无心出岫云。若言朝市事，毫发不曾闻。

融和天气好，携杖作清游。景物自消长，禽言或去留。人登山际寺，花映水边楼。欲写归吟卷，敲推手不休。

搔头无别想，得句但长吟。懒到风波地，坚存铁石心。人情从冷热，世态任浮沈。却喜虚檐外，清吹满竹林。

茅结两间月，白云分半间。利名俱拼舍，云月共清闲。来辙元无俗，论交赖有山。谢渠梁上燕，社后又飞还。

山中闲宰相，日日有蜂衙。剑戟门前竹，枪棋鼎内茶。鶑歌喉宛转，蝶舞翅欹斜。只此堪娱乐，何消解语花。

村疃多幽趣，谁言景象稀。云欹山卸帽，苔长石添衣。一岁惊春老，千林觉绿肥。可怜双蛱蝶，又傍菜花飞。

生来疏拙甚，怕与俗流同。颇识一丁字，宁牵两石弓。夜敲筛柳月，晓对落花风。但得身无事，何消效送穷。

诗骨清臞甚，几如沈隠侯。自编篱象眼，为护笋猫头。日有丘园乐，身无世俗愁。怜渠名利客，汩汩几时休。

非郭非山住，萧然乐有余。昼长延客话，夜静课儿书。药润晴时晒，畦硗雨后锄。近来生计好，新味富佳蔬。

数椽欹欲压，髣髴玉川庐。不结市朝梦，惟便水竹居。静中谙世味，贫里见亲疏。忽怪幽池涨，元通灌稻渠。

村深林密处，路向小桥分。屋老诛茅葺，肠枯借酒醺。废兴随反掌，富贵等浮云。近更浇漓甚，伤怀不忍闻。

林塘幽复僻，俗士可曾游。景物因人胜，茶瓜为客留。纳凉寻密竹，凝眺倚层楼。浮世荣枯事，从今莫问休。

闲拂苍苔坐，新蝉伴我吟。有山堪着眼，无事可萦心。风细荷香度，池清鸟影沈。诗成惭句拙，那得落鸡林。

孤竹赤松子，定交泉石间。不关渠势利，落得自萧闲。画写景中景，云分山外山。兴来时散策，兴尽便知还。

遶檐森竹木，环列类排衙。供客何消酒，论文只藉茶。禽声喧昼永，日影印窗斜。更有清虚事，凭栏看藕花。

地僻人烟少，林深辙迹稀。折蕉当巨扇，裁葛作单衣。田绿秧初遍，梅红雨后肥。茅檐喧闹处，紫燕引雏飞。

平生丘壑趣，闲雅更谁同。养竹苔三径，栽花地一弓。棋边消永日，琴上鼓薰风。静里谋生计，优游道不穷。

骨相寒如许，那封万户侯。红颜非藉酒，白雪未蒙头。事少浑无梦，身闲岂有愁。老天能覆我，饱暖四宜休。

卜筑郊坰外，宽闲一亩余。汲泉朝灌菊，炙烛夜观书。酒熟邀朋酌，园荒课仆锄。喜尝红稻饭，旋荐晚菘蔬。

地不喧车马，萧然一草庐。曲通樵牧迳，正合野人居。秋老欣禾熟，林寒觉叶疏。高歌仍鼓腹，世事岂关渠。

屋头明月上，此夕又秋分。千里人俱共，三杯酒自醺。河清疑有水，夜永喜无云。桂树婆娑影，天香满世闻。

人生期满百，有兴且追游。白发来非约，青春去莫留。兔乌双转毂，今古一凭楼。莫问穷通事，从今付分休。

夜凉清似水，凄切只蛩吟。唤起离人思，催残懒妇心。敲梧风淅淅，筛竹月沈沈。颢气微茫里，依稀见远林。

性野耽幽隠，茅茨一二间。身侔黄鹤瘦，心与白云闲。囊里诗无俗，毫端画有山。忽惊时节换，塞雁又南还。

不作皱眉事，何烦古押衙。且尝桑落酒，更瀹雨前茶。风锐霜初结，天寒日易斜。莫言秋色老，犹自有黄花。

陡觉秋萧索，林端叶渐稀。菊残堪作枕，荷老不成衣。著句愁诗俗，持螯喜蟹肥。晚来风色紧，吹起荻花飞。

生计虽随分，年来迥不同。穷通槐国梦，得失楚人弓。世事埋云月，人情过耳风。但教强健在，佳况自无穷。

无官堪受禄，有橘当封侯。俗事退三舍，吟情出一头。策筇枝纵步，买竹叶浇愁。又是秋归去，推移不暂休。

探梅时节近，春小已秋余。饭足农家乐，年丰史笔书。篱隈眠茧栗，池浅立舂锄。对景闲吟句，风骚没笋蔬。

朝市何曾梦，山林自结庐。清幽无俗事，萧洒类僧居。地锁苔痕润，池窥竹影疏。每番新雨过，门外水成渠。

朔风号万窍，冷色倍三分。榾柮炉偏暖，茅柴酒易醺。烘梅悭爱日，酿雪布彤云。今是丰年瑞，吾侬政乐闻。

小醉初醒后，冲寒作兴游。宿云山顶散，残雪树根留。檐溜悬冰柱，风威冻玉楼。欲吟吟未稳，归拥地炉休。

梦觉灯初烬，搔头谩短吟。人生随宿分，世虑莫萦心。霜结风声息，参横月影沈。此时朝市客，争似卧家林。

活计人知否，无声诗句间。高低烟树古，来往钓舟闲。练挂千寻瀑，屏围几座山。天涯无限景，只仗笔追还。

卷起黄䌷被，何消道放衙。瓦盆常贮酒，雪水旋煎茶。但得诗联稳，从教竹屋斜。助侬高兴处，索笑共梅花。

六出新裁就，漫空密又稀。独行无鹤氅，冷卧有牛衣。竹顶千钧重，梅添十倍肥。品题输谢女，柳絮逐风飞。

爱梅能独立，不与众芳同。花贮香千斛，梢笼月一弓。倚松还傍竹，洗雨更梳风。和靖清吟后，题评愈不穷。

因循身渐老，性懒谒王侯。尝到新蓝尾，翻余旧历头。春来虽可喜，岁去抑何愁。桃板书联句，三平二满休。

目欲穷千里，楼头着意看。云横知岫远，野迥觉天宽。对景诗怀壮，乘风衣袂寒。主人还解事，容我恣凭阑。

梅倚幽岩顶，花开碧藓枝。了无脂粉态，惟有雪霜姿。一点香清远，千年树倔奇。和羹风味在，那许浪题诗。

览镜颜非昔，相将老态催。青春弹指去，白雪上头来。兴逸三杯酒，诗清百咏梅。襟期除此外，万事付悠哉。

九日重逢恼肺肠，世情底事便炎凉。今朝有酒还堪醉，不信黄花不复香。

厌听滴檐声，风回喜乍晴。润添新柳重，瘦损落花轻。山翠云初敛，溪浑水渐清。野人无别事，杖策又郊行。

促人机杼意殊深，彻夜啾啾不绝吟。莫入五侯庭院去，青蛾红粉少知心。

老境渐相干，饶侬鬓未斑。岁华今夜换，天道此时还。累重家常俭，身轻心自闲。莫愁生计薄，笔底有青山。

一去重来已十年，头颅堪笑尚依然。何当了却尘纷事，来结梅花纸帐缘。

疏影横斜水清浅，冰容不比寻常见。若非采石谪仙魂，定是汨罗骚客面。鹤膝枝低俯镜奁，鸭头波静澄江练。凭谁说与老孤山，敢续君诗君莫厌。

暗香浮动月黄昏，斗转参横月闯门。香一线通清晓梦，影千枝写悄诗魂。荒寒老屋疏篱处，寂寞断桥流水村。青女横陈鸡唱彻，悬知烟雾暝云根。

雪后园林才半树，支筇细认孤山路。云顽未敛风更严，木冻且僵天欲莫。冷蕊依稀无处寻，清香髣髴暗中度。翻思立马老坡翁，月上黄昏方得句。

水边篱落忽横枝，不受狂蜂浪蝶知。万紫千红俱寂寞，三花五蕊自新奇。风号浪涌连天起，雪作云凝拂地垂。此景此时难著脚，输渠耐冷立江湄。

池水倒窥疏影动，任渠羌管吹三弄。碧波清浅浄无痕，老干槎牙坚耐冻。花放羞同桃李场，香来偏恼诗人梦。当年曾醉老师雄，翠羽双双疑作凤。

数日君不来，欲赋莫云诗。今朝忽过我，欢然如先期。谈论已忘倦，坐卧犹忘机。正尔踌躇间，袖出言别诗。且知束锦囊，届途无多时。使我心为感，使我心为悲。此意竟何如，写作送行诗。君不鄙我句，喜色形须眉。明朝天一方，胥会知何时。

晓起披衣不奈寒，搔头自愧转疏顽。吟情冷淡梅花外，画思微茫烟雨间。有兴何妨终日醉，无求赢得此生闲。要知人事循环理，岁月推移去复还。

浮生四十自今朝，一味清闲宿分招。山在笔端长不老，雪于鬓里幸相饶。有时得句难缄口，无事干人懒折腰。多谢梅花为我寿，年年先放小溪桥。

旌旆来时桂未华，如今烟柳又藏鸦。一尘不着千家月，万象无私满县花。草茂圜扉春寂静，吏闲庭院燕喧哗。剩膺当路飞腾剡，玉笋催班已有涯。

鹅黄又染柳丝丝，自笑劳生作么为。雨耒云耕三寸管，风棂月牖一联诗。酒逢知己何妨醉，事不如人且待时。祇恁眼前随分去，展开怀抱豁双眉。

疏懒春来分外添，蒲团兀坐地炉边。关心事少夜悭梦，酌酒杯多昼亦眠。琴有徽弦姑挂壁，诗无眼目谩成篇。自怜不似门前柳，才得东风翠拂天。

山居无一事，所得趣何深。阅世秋声赋，存心夜气箴。步徐携葛杖，兴逸鼓嵇琴。最喜疏篱下，悠然见翠岑。

结茅林麓久，老大鬓丝多。浮世几棋局，生涯一钓蓑。位卑希少室，饮醉达无何。勘破红尘事，风恬水不波。

寒梅开后雪初晴，敛尽残云月又生。月映雪时梅更好，梅横月处雪争明。羡渠结伴成三白，添我相亲即四清。今夕细吟诗说与，来年此际莫寒盟。

人间历日又天颁，造化推移岂暂闲。春到却添诗思好，年高何惜鬓毛斑。非干己事慵开口，不受人情免厚颜。试问近来知我者，梅花之外只青山。

勘破浮生且任真，底须苦苦役精神。静观历代千张纸，细数英才几掬尘。朝市只尊黄阁贵，山林谁念素衣贫。何如领取闲风月，赢得襟怀日日春。

忆昔离家日，村村煮茧香。因循淹五月，次第过重阳。排闷诗多感，怀归梦最长。君言名利事，都只付亡羊。

燕寝凝香梦更清，梦回得句快吟情。可怜人化辽天鹤，池上年年草自生。

抱膝长吟更短歌，百年身世易蹉跎。事逢如意从来少，诗不惊人空自多。暖日烘时花著子，东风吹后草成莎。看渠天道无私覆，寒谷阳春有脚么。

江湖郭索草泥行，不料遭人入鼎烹。勇恃甲戈身莫卫，富藏金玉味还清。持螯细咀仍三咏，把酒高吟快一生。鲈脍侯鲭应退舍，算渠只合伴香橙。

倚遍阑干日欲斜，春光撩动客思家。园丁颇识人岑寂，特地携来四品花。

玉蕊花开触处芳，甆缾安顿细平章。怕渠不肯梅花弟，能趁春风七里香。

百叶夭桃簇绛绡，向人含笑态妖娆。开元天子曾抬举，簪向妃冠恨便消。

西蜀名花别样芳，玉环睡起试新妆。化工还有无情处，祇与胭脂不与香。

粉绡细剪缀枝条，无奈盈盈笑靥娇。最是短篱遥认处，浑如腊雪未全消。

襟期坡上菊，禀得一天秋。德述须银管，诗吟耸玉楼。不关心富贵，爱隠迹林丘。只恐符商梦，桃源莫可留。

向晚郊墟送嫩凉，征鸿点点又南翔。年光迅似离弦箭，世事艰于上水航。月不冷炎来户牖，诗多凄怨感蛩螀。秋容莫道全萧索，篱菊芙蓉竞试妆。

才见春花荣，又见春花谢。花谢绿成阴，瞬目逢炎夏。谁知俯仰间，祝融便回驾。却喜西风来，美矣难酬价。且效柴桑人，寄傲南窗下。此意自领会，那许傍人借。所愿无荣辱，静中观物化。

偶病腰疼失步伤，艰行终日坐胡床。非干骑鹤因钱重，岂是悬鱼为带长。倒屣蔡邕那敢效，休官陶令却相当。名方细检无良剂，祇好频频酌酒浆。

万籁更深寂不鸣，窗间恍觉月微明。情知是雪疑非雪，忽听前村折竹声。

无奈风威冷逼衾，起来搔首更披襟。方知搅下漫空雪，已积阶前尺许深。

祇应王母宴瑶池，宴罢群仙趁醉归。驾凤鞭鸾仍驭鹤，满空风卷羽毛飞。

天教尘世换规模，万象忧愁心未孚。一夜苍松须白尽，青山顿觉老头颅。

堆琼积玉遍阶除，个是骚人富贵余。莫道得渠无用处，寒窗能映夜观书。

造化须臾变物华，园林无处不梅花。三间矮屋清溪上，疑似林逋处士家。

喧呼童稚塑狮儿，髣髴形模便有威。枯炭点睛铃用橘，酒杯叠叠印毛衣。

腊前三白兆丰年，此话农家万古传。近值世更人事改，生民全藉老天怜。

雪满乾坤月满天，剡溪风景尚依然。戴逵仙去徽之死，乘兴无人更棹船。

彻夜阴风恣怒号，谁家帐底饮羊羔。何如榾柮炉边坐，雪水煎茶兴味高。

东风怒撼树梢鸣，冻住顽云黯不明。兀坐炉边闲侧耳，春虫撩乱扑窗声。

向晓披衣更拥衾，略无一事恼胸襟。起来点检窗前雪，地上无多屋上深。

诗梦关情草满池，东皇已向岁前归。怪渠杨柳摇金未，底事漫空絮便飞。

江梅带雪状糢糊，梅雪相逢意不孚。雪逊无香梅逊白，雪消梅现旧头颅。

茆檐堆积未消除，仔细观来半尺余。腊后春前知几白，丰年可卜史官书。

琼林玉树竞奢华，老眼光摇眩有花。莫是幻成银色界，楼台胜处梵王家。

仙禽洒羽半天飞，疑是归来老令威。妆点江乡堪入画，渔翁披得满蓑衣。

数声爆竹入新年，万紫千红信息传。巽二搀先施妙手，花开顷刻更堪怜。

一色寰区水墨天，了无尘翳自天然。惜乎官禁缾无酒，胜赏空辜药玉船。

雪霁风犹万窍号，微吟拥鼻袖无羔。一寒如此还风味，和得诗成句法高。

滴碎空阶颇厌听，恼人况又近清明。三分春忽二分过，十日天无一日晴。寒沁柳眉愁寂寂，湿凝花脸泪盈盈。苍穹好悯云霓望，留作甘霖助有成。

梅谷梅应占作魁，不论时节遣花开。传真旧说华光老，诗到林逋俱压倒。华光去后谁逼真，补之笔底生阳春。月香水影许多态，竹外斜枝奇且怪。后来若问谁解无声兼有声，须还梅谷野趣相与共推评。

风姨剪水作花钿，铺遍乾坤惜不坚。滑滑淤泥溶暖日，潺潺檐溜滴晴天。山头白了青还在，梅脸肥添瘦复前。倒指兼旬犹是腊，愿期再作兆丰年。

西风生桂子，香色总关情。篱菊宜交友，山矾可弟兄。惯承秋露重，独占楚天清。对此须吟句，呼童索管城。

颢气清如许，全锺在木犀。碎金羞色浅，片脑愧香低。根析蟾宫种，诗吟茧纸题。折来供鼻观，何用上天梯。

琅玕万个碧云深，长覆晴川数亩阴。渭水侯封元有节，葛陂龙化本无心。波光静处涵清影，滩濑鸣时和好音。除却寒流相映外，此君那许俗尘侵。

万木风饕冻欲痴，孤根逗暖正斯时。树槎牙历百千岁，花摘索开三两枝。兄弟山矾应未称，交朋松竹恐相宜。玉堂标致和羹味，可是香名满世知。

苍洲无恙在，依旧匝溪湾。阑护竹三迳，屋环梅数间。幽池生草梦，危石绣苔斑。遥想衔杯处，何曾醉玉山。

傍水寻梅步水湄，轻寒轻暖日斜时。不辞二里还三里，且看南枝又北枝。蘂胜珠圆香胜脑，花如玉洁蒂如脂。绝怜疏影横清浅，欲为题诗未敢诗。

羡君诗句正而葩，闲对西风赋桂花。可惜分来蟾窟种，如今开遍野人家。

小池擎雨已无荷，池上芙蓉映碧波。初试晨妆铜镜浄，未醒卯醉玉颜酡。一秋造化全锺此，十月风光尚属他。除却篱边丛菊伴，别谁能奈晓霜何。

朋山心与白云闲，一点尘嚣不可干。披褐朝真香篆袅，登坛召将剑芒寒。棋枰子落鸣飞雹，石鼎茶煎吼怒湍。待得功成丹九转，愿随鸡犬事刘安。

非园非圃亦非坰，寸地无多好力耕。岂藉锄犁开旷荡，但除尘垢自和平。云收月挂天长浄，水止风恬浪不生。寿域预营真得所，王家茧室可齐名。

结屋俯清溪，萧然迥出奇。书藏千万卷，梅浸两三枝。入竹风声细，移花日影迟。乐山仍乐水，何虑复何思。菊有陶潜逸，兰无屈子悲。娱情琴上操，遣兴局间棋。对客频倾酒，临流賸赋诗。要将闲度日，只恐道关时。触目多幽致，留题总色丝。细吟增敬羡，貂续匪佳辞。

江山胜处簇人家，楼阁重重枕水涯。试倚阑干凝望眼，帆归远浦隔芦花。

山寺钟敲晚照残，僧归云暝费跻攀。浮屠屹立巅崖顶，恰在烟岚紫翠间。

极目青山带夕阳，平沙漠漠水茫茫。几声渔笛芦花外，惊起斜飞雁一行。

垂垂四幕冻云顽，万木号风晚更寒。系缆渔人归去后，乱飞柳絮满江干。

薄莫维舟古岸边，浓云泼墨暗江天。道林岳麓知何处，雨打篷窗夜不眠。

月色湖天浸岳城，芦花渺渺白铺汀。玻瓈万顷清无滓，只有君山一点青。

横岚髣髴抹高冈，村市人家酿秫香。溪上晓来争渡急，裹盐沽酒趁虚忙。

一簇渔家古渡头，生涯只在几扁舟。归来晒网斜阳外，款乃数声烟树秋。

天教古歙巧遭逢，和气薰蒸蚕麦丰。重见龚黄宣德化，再生韩柳振文风。万间广厦人人共，千里明蟾处处同。端的相门还拜相，鲁公行即继周公。

彻骨清贫颇自怜，生涯淡薄只随缘。搜罗景象画多趣，抖擞襟期诗几篇。毛颖漫供烟雨耒，石泓聊当稻粱田。化炉倘赐甄陶意，便是人生际遇年。

相逢一笑信前缘，闻道先吾岂较年。洒落襟期良夜月，冲融气宇小春天。喜评曲直人间事，懒问肥硗郭外田。忙里依然清兴在，时时不吝惠新篇。

续得远公派，结庵千仞巅。利名俱拼舍，寒暑任推迁。供佛燃香篆，餐松咽石泉。个中三昧处，克广自无边。

尘埃面目半生勤，去住浑如出岫云。腹馁谩挥求米帖，囊空徒诵送穷文。诗书满架何堪煮，稌黍盈畴政乐闻。欲办烟蓑并雨笠，愿随田叟学耕耘。

萧然身世尽宽舒，剩有工夫学种蔬。每汲清泉勤抱瓮，旋锄荒圃谩携书。绿葵紫芥香尤美，春韭秋菘味有余。时撷鲜苗烹石铫，朱门肉食不如渠。

年来懒问是和非，谩向沧浪理钓矶。折取绿荷充蒻笠，收将红芰缉蓑衣。秋风莼菜鲈堪脍，春水桃花鳜正肥。身逐烟波逃世虑，沙鸥汀鹭共忘机。

因嫌踪迹混尘嚣，腰斧高歌去采樵。欲效买臣无贵骨，何如王质有仙标。丁丁伐木空山外，轧轧肩薪小迳遥。一任雪天霜月夜，且将带叶地炉烧。

西堂梦彻草塘春，得句浑无半点尘。却喜寥寥千古后，只今分付与诗人。

会聚浑无定，云萍一样观。今朝酬俚句，明日隔重山。鸿便书须寄，秋期盟莫寒。算来无远别，底用唱阳关。

每嗟人世等浮沤，会聚如云散复收。诗赋别情无白雪，酒浇离思有青州。见梅须寄一枝信，对月还关两地愁。此去若逢风雨夜，肯思细话对床不。

地炉煨芋栗，兀坐数寒更。香篆消重𦶟，银釭剔复明。月穿窗隙过，风拂树梢鸣。唤醒吟边兴，敲推睡不成。

拂拭蒲团坐，从渠岁事更。年来心益壮，老去眼增明。月牖描梅影，风檐撼铎鸣。撩侬诗兴动，得句自天成。

一种孤芳别样奇，化工镕蜡雪霜时。正怜粉蝶归何处，却怪黄蜂集满枝。衣效道妆香惹袖，面侔佛相脸无脂。清名也受梅花号，底事林逋不赠诗。

蜀地名花迥出奇，玉环卯醉未醒时。只开春暖二三月，偶冒冬寒四五枝。晓带清霜浓傅粉，晚迎红日淡匀脂。惜渠未敢轻攀折，子美如何少得诗。

檐溜声中送旧年，团𪢮笑语不成眠。忽惊雷吼三更后，始悟春回半月前。桃板欲题诗未稳，灯花频结兆开先。明朝贺客无祗待，汲水煎茶当酒传。

双井源流绰有声，襟期一片玉壶清。吟成物外风骚句，付与人间月旦评。随柳问花知雅兴，论心握手见交情。英雄标致真难敌，双井源流绰有声。

得失荣枯付分休，康强之外复何求。灵台洞彻天无夜，银海精明月正秋。谩赋律章酬诞节，旋沽官酝破羁愁。生来结得梅花伴，长占春风第一筹。

凝眸天欲莫，乌鹊认巢归。万窍号风急，千林脱叶稀。云顽垂地暝，屋冷带烟霏。默想滕郎意，商量剪水飞。

牧竖横清笛，骑牛引犊归。阴凝山髣髴，暝合树依稀。风逼衣裘冷，天将雨雪霏。倚阑遥睇处，接翅有鸦飞。

年逾半百颇酸心，眼底朋俦试选抡。松竹梅花三益友，诗书画卷一闲人。北窗高卧那非乐，南阮甘贫只任真。却喜生无荣辱事，底须姓字动朝绅。

开樽酹酒问婵娟，来照人间是几年。从古到今今复古，才圆又缺缺还圆。隔千里共何同异，描万象真无丑妍。最是婆娑仙桂树，新枝不长出青天。

幡然何事赋归来，领略黄山酬玉杯。敲月几编虽满世，泽民一念未宜灰。笑呼臞鹤梅边去，旋买寒花竹外栽。襟度汪汪千万顷，眼青应为野人开。

归来默坐似心斋，南北曾穿几緉鞋。踏遍关河才思古，名知草木宦情佳。桐江胜景归吟卷，练水寒云入壮怀。试数时贤谁敢并，苏黄端的是同侪。

楼台寂寂白云堆，三径萦迂锁翠苔。怪得菊松多喜色，祇缘琴鹤已归来。人瞻北斗光尤灿，门对南山掩复开。野客再持漫刺谒，不应袖手又空回。

相逢祇在万山阿，每愧才疏藉琢磨。昨日忽来明日去，会时常少别时多。茶聊当酒匆匆话，诗为言怀细细哦。折得梅花须寄我，不然携杖早相过。

造化推移秋意深，安排景物逐时新。又逢九日寒花节，不觉三年逆旅身。乌帽恋头浑忤俗，白衣送酒竟无人。翻思杜牧牛山句，谁解清吟继后尘。

恰说重阳又罢休，奈何乌兔去悠悠。可怜节后人心别，未信花前蝶意愁。病里不禁三盏酒，客中虚负一年秋。来年昨日登高兴，强健还能痛饮不。

巨编藏古锦，风雅续遗音。雷电欲下取，辟易不敢侵。真趣谁领会，一如陶潜琴。所言正而大，讵比郑声淫。疑有造化炉，炼铁成黄金。个是绝世宝，何必问西琛。有时吟竹外，竹影弄清阴。有时歌梅边，梅香散水沈。所以形之句，毋乃得之心。俗子敢再请，幸尔勿沈吟。

自笑生来作么为，百无一解太痴愚。今宵欲觅天孙巧，未审天孙乞我无。

织女河边渡鹊桥，风吹仙袂举飘飘。洗车一夜霶{雨/沱}雨，图得人间起旱苗。

人言此夕会双星，𫘤女痴儿竞乞灵。学织学耕非我事，何如牛角自横经。

披起绵衣换葛裘，不禁时序去悠悠。吴江枫老萧萧下，紫塞鸿归点点秋。几幅蛮笺诗状景，一声羌笛客凭楼。羁怀正此无聊奈，细雨檐花分外愁。

斜岸乌纱落魄裘，得宽闲处且悠悠。任渠名利浓于酒，顾我情怀淡似秋。黄菊苍松陶令宅，清风明月庾公楼。翻思二老今何在，景物依然恼客愁。

梅花纸帐伴书窗，毡褥平铺小小床。趺膝横琴情自适，曲肱当枕乐偏长。诗魂直透冰霜国，衾锦那沾粉腻香。丈五日高眠正熟，不知前古又三皇。

桃板休题只任真，也无艰苦与悲辛。屠苏后饮身虽老，毛颖频挥道不贫。昨夜灯花今岁兆，今朝元日昨宵春。迩来时俗全非古，乌帽长衫能几人。

梅花点点自清真，雪虐风饕苦且辛。白玉堂开虽是贵，古铜缾浸亦非贫。爱渠夜写灯前影，类我时挥笔底春。雅趣有谁能领会，华光已后更无人。

神仙窟宅白云扃，山迳迂回峻复平。烟冷恐遗丹灶在，草深不向斗坛生。市廛尘隔二三里，岩谷禽啼一两声。莫讶此来仙不见，遥岑寸碧眼增明。

李白曾来问姓名，宣平疑是古初平。负薪出处天将曙，沽酒归时月又生。鸡啄遗丹非有意，瓢悬老树寂无声。寒泉满沼依然在，静夜长涵星斗明。

清风明月逐时新，天付幽人直万金。和得诗成无个事，来时可惜不携琴。

道人结屋万山阿，趺坐焚香意味多。尘事不干心已寂，年华易度发难皤。薇烹石铫供常馔，茶煮山泉当太和。我亦非贪名利者，拟来入社许侬么。

轮奂危危百尺楼，阑干徙倚豁双眸。插天万仞黄山耸，遶郭千寻练水流。风月不消钱可买，主宾须要味相投。四时景物俱收敛，引得诗人竞唱酬。

暗香消歇粉妆残，点点虚庭碧藓间。却怪贫家新富贵，地茵纯用鹿胎斑。

细观吟卷压阳春，字字新奇绝点尘。既已学诗兼学礼，底须忧道更忧贫。鸟啼花落萧闲日，月白风清自在身。内景通明谁会得，窗寒曙色正精神。

松下云根迂菊径，梅边竹外著茆茨。天教管领闲风月，得句无非妙色丝。

突兀骚坛依汉立，英豪元帅凛霜威。四时景物知多少，一一投降听指挥。

草木森罗归队伍，溪山辽遶作城池。运筹决胜应无敌，郊岛从旁作鼓旗。

吴刚运斧惟修月，轮扁挥斤妙斲轮。好句何须劳斧凿，无痕无迹自天真。

银管空虚藏兔颖，冰怀磊磈吐天葩。有时挥扫浑无碍，尽道毫锋自有花。

短篇吟了长篇续，旧韵酬成新韵催。一节此君缄锦绣，奚奴携去又携来。

闲亭虚阁多标揭，旧句新篇各鬭工。为拂尘埃题数语，敢期他日碧沙笼。

一方素壁龙蛇走，几首新诗冰雪清。语好惊人看不足，教侬技痒动吟情。

生来性癖耽佳句，吟得诗成似有神。险语岂惟惊鬼胆，直须字字要惊人。

掬取长江供砚水，借将碧汉作蛮笺。兴来拈起如椽笔，大咏高吟欲上天。

磔索银须细，翩翩粉翅柔。百花巡已遍，入梦戏庄周。

款款穿芳径，双双度短墙。不知身是幻，抵死恋花香。

自笑人生立世难，甘辛滋味饱曾参。头颅潦倒梅横雪，心地通明月印潭。诗欠惊人徒着意，事多忤俗更休谈。何如领略三杯酒，不必如泥只半酣。

东郊结屋恰三间，景物供吟要细参。红日射芒穿密树，青山倒影浴寒潭。樵虽分席当时话，客为同心尽日谈。最是北窗高卧处，如雷鼻息睡偏酣。

凉入郊墟暑渐微，奈何节序暗推移。景逢三五秋分夜，光异寻常月满时。按舞霓裳仙绰约，长舂灵药兔迷离。广寒宫桂花空发，近世无人折一枝。

欲坐春风欠宿缘，识荆琳宇忆当年。初逢脱略知心地，再见从容值暑天。万卷诗书君有种，一犁烟雨我无田。晓来喜报檐前鹊，忽得珠玑璨两篇。

因请休兵谏不行，首阳遁迹似沽名。既言不食周家粟，薇蕨谁家土上生。

古汴文章伯，来为我郡侯。一心天不夜，千里月长秋。政压龚黄辈，诗侪李杜俦。雷门持布鼓，肯瞩电光不。

满城风雨霍然开，不负登临亦快哉。时俗半无乌帽堕，世情那有白衣来。且沽薄酒酬佳节，欲赋新诗愧短才。折得黄花簪两鬓，任渠两鬓自毰毸。

我辈登高崄更遥，闻君独步上乌聊。休嗟昨日浑无兴，须信明年尚有条。节后黄花香未减，年高黑鬓雪偏饶。拂笺续罢新诗句，回首重阳越一朝。

细诵芝田诗一编，了无斧凿自天然。豪雄虹抹斜阳外，雅淡梅横缺月边。点石化金非是幻，脱胎换骨欲成仙。个般才调真难敌，行看鸡林声价传。

过了重阳半月余，菊花方见放东篱。香清不减登山日，色好偏过泛酒时。餐落英真成浪语，存荒径岂是虚辞。生来宁耐风霜挫，晚节腾芳满世知。

西风转北又旬余，才见黄花粲短篱。底事不开重九日，何心却趁小春时。芳传栗里陶潜迳，香入离骚屈子辞。不肯趋时真隠逸，岂教尘世俗人知。

三聘玄𫄸莫可辞，此行为满故人思。一宵共榻论心事，却被司天太史知。

湖上吟翁道味长，孤坟今已草成荒。姓名犹寄梅花上，一度开时一度香。

洲上檀栾竹万竿，此君得所一般般。根虽易地终无异，操直参天也不难。冠借皮为疑斗灿，杖凭枝作觉龙寒。步虚词罢幽闲处，好勘黄庭悟寸丹。

昨携拙稿乞挥斤，安敢颙颙觊赏音。明月清风聊寓意，孤峰绝岸颇留心。驽逢伯乐方增重，剑遇张华免陆沈。肯把灵丹攻鄙俗，珍藏何啻万黄金。

久向人间脱俗缘，了无罣碍度年年。一尘不惹菩提树，四大俱空兜率天。闲𦶟篆香供鼻观，静翻贝叶养心田。推敲对景清吟处，应是浑无蔬笋篇。

家世桃源越几年，蓦携书卷觅安全。来寻竹所山房处，为结梅花纸帐缘。白鹤词歌明月下，黄庭经勘晚风前。他时九转功成后，稳驾真人莲叶船。

青铜频启看，瘦劣沈东阳。鬓染秋霜色，身期晚节香。闲情耽水石，幽梦遶池塘。何似伊川脉，渊源道味长。

石眼泉流乳，盈池永不干。空明涵玉润，湛彻带云寒。月浸知无异，鸥来认却难。何郎今在否，好向此凭阑。

东篱粲处正秋高，气骨清寒等孟郊。试问群芳谁是侣，梅花差可作平交。

凡卉徒妖迥不同，输渠篱下自丛丛。趋时未肯隠君子，毕竟依然带晋风。

细嚼芳英清肺腑，离骚一语传千古。灵均去后谁知心，幸有柴桑人作主。

千花万卉已俱亡，独占秋光点点黄。露冷霜浓难著脚，甘心宁耐此荒凉。

万木归根叶渐空，淡烟斜照有无中。客怀对此无情思，赖有知心老菊丛。

每思分袂岁寒天，又见荷钱贴水圆。月落梁间清夜后，云生江上晚风前。题诗茧纸无由达，结梦花屏又复还。会晤未龟空怅恨，何时握手共欢然。

竟日昏昏醉梦中，俄惊绿暗石榴红。两三个月书全杳，四五篇诗信忽通。身世愧无鸿鹄志，交情叹作马牛风。如今暂效相如计，较著无声迥不同。

话别匆匆二月天，回眸两见月亏圆。数声乾鹊才闻后，一幅鸾笺忽堕前。风雨对床何日遂，雁鱼传信几时还。每逢骚客论心处，说着山中意悄然。

幽窗兀兀坐愁中，忽拜山中小篆红。心事尽从诗里见，交情全在帖间通。从容笑语知何日，老草赓酬寄便风。多谢绨袍尤恋恋，个般襟度有谁同。

几幅生绡扫麝煤，枯梢黏藓石封苔。布成野水云山去，博得金章玉句来。眉白自惭非我有，眼青多藉为侬开。一经题品多增价，古锦光芒亦壮哉。

门前何用白衣来，旋买官醪亦可杯。笑问黄花前日事，未生陶令为谁开。

自怜萍梗老羁孤，暂寓僧寮不用租。九日有钱还可醉，不然萸菊酒俱无。

秋菊何尝委片英，都缘气韵禀清宁。欲将此意灵均道，只恐灵均唤不醒。

西风摇落雁南飞，黄叶深深拥竹扉。佳节只消拼酩酊，牛山何事泪沾衣。

篱下寒花色自妍，折来泛酒更新鲜。化工底事宁多巧，铸出黄金满地钱。

佩萸囊菊陟崔嵬，世俗想传有自来。顾我此身强健在，不消囊佩亦无灾。

菊花偏作道家妆，开遍重岩与断冈。醉后折来簪短鬓，老夫翻学少年狂。

黄花堆积若钱流，妆点诗家富贵秋。元亮不将渠贳酒，空留遗恨尚悠悠。

人皆九日醉流霞，君汲山泉自煮茶。可是诗成无点俗，祇应吟笔灿生花。

藕花呈素质，兔魄散清光。我试平章看，嫦娥伴六郎。

别岸花孤袅，冰姿带月痕。波沈花月影，疑是谪仙魂。

十里荷花带月看，花和月色一般般。祇应舞彻霓裳曲，宫女三千下广寒。

倦走南州与北州，竹篱茅舍足清幽。但教有酒名从事，何必为官见督邮。谢友寄诗通间阔，拂笺泚笔细赓酬。虽然可写胸中意，难写胸中半点愁。

检起床头历又新，吁嗟老境渐侵寻。十朝春恰九朝雨，一日晴还半日阴。滴碎空阶声已厌，寒欺薄酒力难禁。绝怜窗外苍苔地，积得残梅寸许深。

瘦筇支我上山头，拂石盘桓看瀑流。莫讶喧豗何太急，要归江海济行舟。

转眼才余五日春，东奔西走废光阴。一泓砚里谋生意，几句诗中写客心。贯斗冲牛雷焕剑，高山流水伯牙琴。莫将未遇添惆怅，自有名公为赏音。

客里因循断送春，况逢天气半晴阴。生来百事少如意，老去千般都上心。长铗空弹冯氏剑，良材还斲蔡翁琴。愁怀正此无分付，多谢黄鹂送好音。

梯级层层步颇艰，岭头清吹逼人寒。四边绝壁诗怀壮，一片苍空眼界宽。何处山坳吞落照，长年石罅喷鸣湍。支筇对景盘桓久，领略留将作画看。

书卷携来寓紫虚，凭高凝眺更无余。五山结邑龙盘踞，一水依城带卷舒。旦暮鼓钟喧梵宇，高低楼阁壮神居。年时除却酬香者，阛阓行人往复疏。

山束溪流窄迳迂，眼前景物入诗无。田中蝌蚪古文字，柳下舂鉏新画图。巨室储茶供客贩，小旗夸酒诱人沽。行行不记几多里，回首林端日又晡。

半日修途适到陈，因思尼父倍伤神。行囊抖擞幸余半，旅馆萧条苦乏薪。唤仆买杯苏脚倦，拂尘题句效眉颦。孤村落日黄昏后，一觉明朝又问津。

抱膝孤吟欠范模，愿随鸡犬藉丹炉。傥能化得尘凡骨，差胜无声水墨图。

风竹萧萧密掩门，苔封支径曲通村。野人自有家林趣，那得荣华入梦魂。

想倚危楼十二阑，诗成可是过方干。好风吹堕寒窗底，胜得仙翁九转丹。

白帝交承下令时，蒲葵𫄨葛竖降旗。书亲灯火儿曹喜，雁过沙场士卒悲。夜月一帘虽旧识，西风半榻是新知。从今景物皆清致，多办吟笺剩赋诗。

久出尝思赋式微，半生心事少人知。登高且泛寒花酒，扶老须凭劲竹枝。樵迳缓跻山诘曲，羁怀难琢句新奇。绝怜万里澄秋霁，辜负潘郎风雨诗。

栗里幽深自结庐，东篱采菊足清娱。偶然触目南山好，相对沈吟一语无。

黄粱已熟梦初醒，束担匆匆促去程。手挈杖端和袖裹，气呵髭上觉冰生。山衔斗柄两三点，犬吠篱根四五声。何处梅花开较早，清香暗度动诗情。

寒花璨璨遶东篱，露洗霜欺未肯萎。褪却清香谁领略，北风吹上小梅枝。

门外霜风猎猎声，拥炉坐对一灯明。闲思浮世古今事，倦听荒城长短更。满榻诗书终有味，半生名利竟无成。从人笑我衣冠别，虽不趋时却自清。

相伴青灯坐矮窗，老来计拙负年光。画灰有句羞才短，就枕无眠畏夜长。世路难跻缘峻崄，人情易见为炎凉。知心却藉风和月，时度梅花一线香。

听彻茶烹蚓窍声，挑灯开卷眼能明。□□□□□□□，过了残冬岁又更。世事间关人易老，容怀萧索寐难成。推窗且对梅花月，便觉尘襟一晌清。

榾柮炉红密掩窗，伤嗟劳役度时光。朝三虽怒暮还四，凫短难添鹤自长。老忆少年成感慨，吟残永夜越凄凉。教儿检点铜匜看，报道犹存一缕香。

生朝自颂岂非呆，吟得诗成亦快哉。六十平头悭两岁，百千往事付三杯。在家清苦僧留发，立世支离栎不材。却是与梅缘分厚，年年此日向侬开。

七年客里度初生，诗骨依然只鹤形。梅亦清臞须却白，吾将潦倒鬓还青。愧无德可书银管，幸有酒堪储玉缾。一点灵台尘不滓，何消修炼勘黄庭。

岁序从教自改更，老天有意活苍生。一冬晴暖雨全少，三日阴寒雪不成。谩拥地炉然榾柮，每忧时事验欃枪。庭前问讯枯梅树，怕有南枝绽玉英。

老来宠辱两无闻，才见梅花喜十分。冰雪相看虽属我，乾坤独步却输君。受知和靖黄昏月，入梦昌龄落寞云。从此暗香来不断，何消更把水沈焚。

竹杖芒鞋作兴来，来时准拟有花开。谁知老树荒烟里，地冷孤根暖未回。

荒寒茅屋是谁家，独木桥横小迳斜。却是无人行到处，春风先已到梅花。

方愧无由洗俗尘，喜逢竹外一枝春。看来未敢轻攀折，待侑诗篇赠故人。

雪月云烟件件宜，骚人墨客费寻思。怕渠因得逋仙句，不要人言半字诗。

东阁观梅效少陵，巡檐索笑面生春。试将心事从渠道，恰又无言领略人。

折时须拣带苔枝，两蘂三花尽自奇。簪向银缾全俗了，古铜缾浸恰相宜。

为渠模写未为难，只要稀疏不要繁。雪月风烟俱属我，一时收拾付毫端。

特立孤高耐岁寒，渥丹颜貌带儒酸。荆公诗句休拈出，北地人今已熟看。

千叶梅开一样清，向人含笑似多情。化工只么宁多巧，碎剪琼瑶细簇成。

冻合顽云四幕垂，须臾六出搅空飞。梅花自禀清臞相，底事添渠十倍肥。

梢如鹿角月如眉，月到梢头分外宜。梅得月来无限好，月和梅看越清奇。

玉妃谪堕作梅花，不与群芳定等差。莫是清高嫌俗眼，故张翠幕淡笼遮。

梅到更阑自主张，依然不住散清香。横陈青女无端甚，也要教渠学粉妆。

绝怜花带雪璘珑，仿佛惟存蜡蒂红。一夜清寒风结冻，分明身在水晶宫。

梢横鹤膝小池东，几点疏花冷淡中。自是晓妆匀未了，故抬粉面对青铜。

柴门相对月华新，月上梅梢绝点尘。却是嫦娥工性巧，不须泓颖画全身。

篱下丛丛菊老时，清香飞上向南枝。化工未必无私意，试问春风知不知。

尽道孤根逗暖回，缘何春至未胚胎。东皇想是怜孤独，留与群芳作伴开。

可惜梢头烂漫芳，无心要趁寿阳妆。宁教片片随风去，点在苔痕骨也香。

累累青子缀枝丫，一味含酸软齿牙。不独曹军资止渴，也曾调鼎佐商家。

六出霏霏饯岁华，终宵撩乱扑窗纱。未言造化工夫巧，且看乾坤景象奢。□□□□□□□，□□□□□□花。明朝正旦常年别，琼户瑶阶一样夸。

岁已云除四日春，正嗟无雪慰农心。重衾夜觉十分冷，平地朝看一尺深。剡曲舟虽无月载，灞桥景更有谁吟。今宵拼饮椒花酒，醉后烹茶自赏音。

天教滕六下良宵，恰值人间正颂椒。万屋高低皆玉洁，四山远迩绝尘嚣。苍髯铁面亦华发，直节虚心也折腰。可惜梅花无觅处，祇应低亚小溪桥。

达人谋事岂踌躇，寿域天开不费鉏。结得庵成无点俗，栽梅莳竹当幽居。

盖世功名水一杯，君曾勘破个中来。平生不问凡红紫，莫逆交情只是梅。

寿宅虽然已预营，手栽松柏待亭亭。童颜鹤发身强健，长对商山万古青。

休论马鬣卧牛形，后拥前堆要有情。自是主人心地好，老天分付不应轻。

屋瞰梅间倚竹林，一炉香篆一张琴。有时月上黄昏后，三弄寒梅夜正深。

梅花本是一难兄，山谷当时错用情。毕竟渠家知己在，仙矾赢得浪驰声。

游山瓢具竹边安，石鼎松边瀹凤团。更向梅边观鹤舞，好将模作画图看。

庵外山环翠作堆，庵前山秀长台莱。主人日日携琴去，直到松梢月上回。

颜貌元非借酒红，那堪和气更春风。梅边索笑闲吟处，句法清圆字字工。

竹满长洲蔬满畦，四时丰富足豚鸡。况君賸有羊腔禄，笑我犹余几瓮虀。

韶光又是二分过，日月如梭可奈何。对景诗成新意少，持杯量减旧时多。禁烟修禊偶同日，落絮飞花逐逝波。祇恐阴晴天不定，明朝有兴亦蹉跎。

小楼炙烛未成眠，好雨知时听不厌。风急斜敲窗上纸，檐高微洒楯边帘。花应憔悴啼丹脸，麦定惺愡磔翠髯。添得明朝诗兴好，池塘草长水渐渐。

翩翩旌旆下吾邦，六邑喧传姓字香。不着一尘秋夜月，谨施三尺晓天霜。平反狱讼缧囚喜，劝课农桑惰叟忙。昨拜荆州天与幸，敢趋行幕献诗章。

褰帷暂驻小山邦，正值芳春百卉香。洞彻胸襟欺雪月，英豪名誉冷风霜。评分曲直奸人畏，诗费赓酬竟日忙。寒士无声增重处，珠玑璀璨赐平章。

山水新安斗大邦，也烦临按马蹄香。扶持秀士蛟逢雨，纠察贪夫草遇霜。对景诗成吟思好，劭农心切去装忙。自惭野叟何为者，白雪阳春拜两章。

文献中州仰大邦，姓名由此带天香。襟怀月照江湖水，谈笑风生齿颊霜。天理每从闲处见，诗篇常向静中忙。明朝小队郊坰去，傥有新吟寄一章。

扬鞭迤逦历乡邦，留得清名处处香。六邑春风浓似酒，一轮秋月冷于霜。苏回民瘼宦情好，听彻鹃声归兴忙。满路溪山无限好，祇应裁剪入词章。

潦倒无成困一邦，江湖姓字可曾香。兴来且泛三杯酒，老去从添两鬓霜。画思诗情虽我有，名缰利锁任渠忙。寒窗兀坐浑无事，闲阅离骚诵九章。

忆昔轻舟衣锦还，青红旗帜满江边。正逢时节梅将潦，又见池塘柳欲绵。千古棠阴思召伯，一封芝诏下尧天。行看大展经纶手，霖雨苍生四海传。

从容依绿泛莲红，吾郡生民有幸逢。政事分明天外月，风标翘楚雪中松。携琴领鹤宦情好，横笛倚楼诗兴浓。腾茂蜚英闻帝里，行看宠锡禄千锺。

雕鞍骏马骤如飞，正是春风柳絮时。夹道居民争看处，青红小队曳旌旗。

一犁雨足快耕农，可卜今年岁事丰。喜见四郊生意好，秧针刺水麦梳风。

杜鹃声里莫春天，桑柘村村绿似烟。分茧称丝将有日，吴蚕今已起三眠。

匆匆出郭又经旬，和气薰蒸处处春。料得锦囊诗拍塞，寄来曾拜一篇新。

穿帘燕子作双飞，恰是春光欲老时。公退祇应无个事，山泉石鼎煮枪旗。

夫耕妇饷念斯农，蚕麦将登庆小丰。不是今年天意好，皆由教雨与仁风。

杨花一任雪漫天，清坐钩帘对篆烟。应是日长诗酒罢，困来闲向北窗眠。

自愧浮生又六旬，苦无情况度残春。谩吟俚句尘清听，多谢赓酬字字新。

龙蛇满纸势如飞，浄几明窗得句时。一阵好风吹过我，吟余束手竖降旗。

不是骚人不是农，笔耕墨耒愿年丰。有时啜罢卢仝茗，习习能生两腋风。

乍雨微寒养麦天，村村斜日起炊烟。老夫但愧缾无酒，芳草如茵好醉眠。

今日韶光满九旬，浮生又了一年春。莫言虚度浑无补，学得先生句法新。

揽辔来时柳未烟，榴花又见火初然。一春人坐冰霜国，四野农歌蚕麦天。教雨仁风弥歙境，屏山练水入吟编。明朝马首东归去，伫看清名到日边。

乌兔双飞去若梭，又逢天气正清和。绿空桑柘蚕成茧，青遍田畴犊卧莎。好景常供诗料足，浮生每叹客愁多。家山不是无风月，斗粟区区可奈何。

早起窗前拥弊裘，鬓毛萧散冷飕飕。葵榴花发已云夏，竹树风生却似秋。骤雨乍晴双港涨，宿云初敛四山幽。客怀顿觉添萧洒，且放吟情出一头。

往来萧寺几经年，时向僧窗听说禅。一事不成空老去，三椽聊寓幸安眠。诗篇冰雪无蔬气，粥饭齑盐有道缘。欲卜归期犹未定，况闻绿树有啼鹃。

吟髭细撚祇堪伤，几度徘徊立夕阳。诗不疗饥徒着意，酒能作病莫持觞。此心轩豁出云月，浮世间关逆水航。多谢老天怜我在，长教穷健又何妨。

每忆吾庐隠者居，天然景物足清娱。树林阴翳鶑求友，帘幕深沈燕引雏。可钓可耕盘谷序，堪诗堪画辋川图。何当归去北窗卧，能胜羲皇以上无。

羞领青奴号，由来节操刚。有生惟具眼，不妒为无肠。恋恋言何寂，娟娟体自凉。弃捐知素分，那敢望专房。

报政三年满，还容借寇么。丝纶来帝幄，襦袴蔼民歌。遗爱棠阴茂，留传锦句多。苍生今有待，霖雨早滂沱。

古歙何多幸，民叨抚育恩。清声冠今古，浩气满乾坤。夜月一船载，秋风三迳存。莫能攀去辙，恋恋劝金樽。

石阑斜护崎岖迳，村酒频浇磊磈胸。好是黄山供望眼，白云分出两三峰。

自怜老境渐侵寻，检点头颅雪旋深。无酒浇愁还独啸，有时得句但长吟。一天月色涵秋意，四壁蛩声恼客心。好是夜凉清似水，萧萧风度古松林。

眼前诗料底消寻，移入蛮笺别浅深。无斧凿痕方造妙，超尘俗表始堪吟。物情体状须留意，句眼推敲好用心。试看咏梅千万首，影香独数老逋林。

儿童探穴戏搜寻，隐迹苔阶深复深。见敌有时能勇鬭，无情终夜只清吟。唤回枕上羁人梦，恼碎闺中织妇心。莫向当今机局去，抛梭络纬已林林。

散步招提去，禅房幽更深。开经醒俗眼，瀹茗洗尘心。石罅泉长溜，林巅蝉独吟。诗成书雪壁，恐或有知音。

又逢重九日，七载寓僧庐。送酒人何在，迎风帽自如。萸肥含味远，菊瘦着花疏。祇么酬佳节，诗成茧纸书。

西风凄紧未成霜，拄杖横拖访紫阳。遶郭溪山千古胜，泛杯萸菊一时香。鬓边有雪身还健，笔底无尘句不狂。佳节直须拼酩酊，浑如仙在白云乡。

短鬓萧萧已半霜，从教憔悴胜东阳。磨穿老砚画成趣，撚断吟髭句不香。月下行歌闲放逸，酒边起舞发清狂。欲过郑老论心事，可惜相逢各异乡。

连年客里度星霜，过了重阳又一阳。篱下正怜丛菊老，风前将领早梅香。宁同子美吟诗瘦，岂效宽饶肆酒狂。欲卜归期犹未定，空劳魂梦遶江乡。

诗逢佳节应酬忙，三斗何妨效汝阳。帽任欹斜双鬓白，菊无今古数枝黄。龙山景物自消长，栗里琴书今在亡。往事莫谈添感慨，醒时也作次公狂。

江天向晓缊轻寒，雾卷云收眼界宽。雁起沙头兵出戍，鹭翘柳上雪成团。数声柔橹船初发，一片寒芦叶半干。无奈满前诗料富，耽吟几致废朝餐。

霜后枫林浑似缬，篱边菊老香初歇。昏昏醉梦了时光，一任头颅堆白雪。

秋深天气肃，风紧袭人衣。搅梦蛩声碎，惊心雁阵飞。事嗟今日别，身愧昔年非。欲办青蓑笠，沧浪理钓矶。

忆昔鸣驺闯草庐，欢然把酒话襟期。自从六月袂分后，又是重阳节过时。江左英贤姑佐邑，湖南松竹助哦诗。饯违不及空惆怅，傥或逢梅寄一枝。

渺渺江空阔，停帆首屡回。渔家编苇荻，蜃气幻楼台。逸少亭应在，鸱夷棹不来。一钩新月上，时把篾篷推。

孤山仙冢草菲菲，姓字留将后世知。遣稿文无封禅事，名家梅有影香诗。祇惭老子携琴晚，不见苍头放鹤时。一瓣心香聊敢敬，寒泉自掬酹甆卮。

到得黄盆九月天，呼童弛担驻征鞯。迢迢江水天连楚，漠漠淮乡稻满田。酒旆风翻疏柳外，渔家网晒夕阳边。买将郭索倾杯处，对景诗成恰一篇。

竹杖芒鞋度断冈，崎岖小迳遶寒塘。野梅照水初含白，山菊支霜未委黄。对景每番成感慨，把杯几度放疏狂。此生但只安吾分，无辱无荣寿且康。

河岳中原地，英贤间世生。气雄虹万丈，心浄月三更。韩柳文同妙，龚黄政共清。新安人有分，月旦愿推评。

蒙泉清彻底，更不着纤尘。滕阁曾逢月，花屏又遇春。采芹尊秀士，拔薤抑强民。祇恐芝泥召，催归侍紫宸。

丹房萧洒绝纤埃，石迳萦纡辟草莱。窗外果从猿摘去，山中芝藉鹤衔回。一瓯白雪汤轻注，三尺青蛇匣不开。如许清虚尘世隔，明朝再约抱琴来。

传呼门外骇还惊，忙着荷衣倒屣迎。皂盖朱幡人从简，雕鞍绣勒马蹄轻。群中驽顿增高价，爨下桐方有烈声。多谢使君青顾后，免教汩没度浮生。

风号紧紧闭柴门，榾柮炉边了不闻。窗外月明谁是主，输渠梅竹自平分。

冬孟犹余一叶蓂，中原贤哲此时生。星辉南极躔吴分，月出东山照歙城。耐与寒花香晚节，清如冷蕊味和羹。童颜鹤发神仙骨，便是崆峒老广成。

回首明年六十春，依然不改古衣巾。画图萧洒诗千首，心地通明月一轮。钟鼎虚名虽是贵，箪瓢陋巷且安贫。客来问我平生事，宠辱俱无老逸民。

崖翁底事姓名香，照世文章日月光。葭坞留荷啼晓露，茧窝埋玉黯斜阳。碑刊地记生前撰，甃蚀苔痕去后荒。一炷炉薰瞻敬罢，教人空结九回肠。

貂裘毡帽紫骅骝，挟弹弯弧架铁矛。飞放归来天欲暮，数声羌笛起高楼。

琳宫深处小桃红，当日玄都事已空。今见花开浑似旧，不知又隔几春风。

拙稿携将谒使君，区区那敢冀知闻。编成初卷如终卷，赋就三分诵七分。妄意僭干修月斧，删芜端藉运风斤。一经题品便佳士，庶别丛间莸与薰。

千载孤山处士星，只将闲逸了平生。一联好句香犹在，几世闻孙声最清。泮水工夫施教雨，梅花标格待和羹。不知野叟何缘分，邂逅城闉幸识荆。

挥洒云烟笔有神，衮褒字字烛吾真。从今诗画多增重，寒谷顿回天地春。

政彻宸旒久有声，何消入梦更图形。行看大展经纶手，整顿乾坤万国宁。

行止由来不自如，八年初度寓僧庐。半生闲逸云无定，两鬓萧骚雪尚疏。岂愿身荣如卫鹤，祇惭技拙类黔馿。今朝六十从头起，数到稀年更有余。

世路间关迥不同，生涯淡薄砚池中。买蓑去伴玄真子，著句来违黄石公。虽慰晓猿兼夜鹤，却嗟社燕与秋鸿。从今雪月交光夜，乘兴当思泛短篷。

石骨嵌岩耸怪形，主人对此快诗情。若教老笔来模仿，盘礴终朝画不成。

花朝恰了一分春，雨雪阴霾占两旬。物态未妍寒瑟缩，人生易老事因循。洗瓷杯酌浮蛆酒，拥地炉烧带叶薪。翻忆昔年成感慨，长官出郭劭耕民。

歙境争先睹使星，玉川风致是前生。壮怀学富五千卷，明月光分十一城。吏立寒冰惊号令，民沾和气乐耘耕。政声久彻宸旒听，行看金瓯覆姓名。

自怜双鬓已星星，书剑无成老此生。愿识荆州轻万户，要令和璧重连城。敲推风月诗随兴，模写江山笔代耕。闻道珠玑囊拍塞，愿分颗粒振声名。

幸披云雾睹青天，尽道山人有宿缘。得坐春风才半日，胜居尘世已千年。槎枯许到银河畔，葭老容依玉树边。两字光芒关不住，私心犹敢觅新篇。

一病已兼旬，朝来试整襟。眼前惊雾散，耳底怪蝉吟。检点尘侵砚，爬搔雪满簪。春归浑未省，绿树又成阴。

弹指叹吟身，悭悭满六旬。维摩宁久病，孺子岂长贫。虽欠诗边兴，还存笔底春。莫言憔悴损，梅瘦越精神。

病起觉痴聋，徐行脚蹑空。杖能供半力，药已奏全功。整顿身仍健，优游道未穷。呼儿涤泓颖，拂素貌渔翁。

清明又向客中过，忆著家山事若何。未及扫松徒怅恨，偶因得句漫吟哦。六旬身世忧怀少，九十春光阴雨多。对景岂宜虚负却，把杯须拼醉颜酡。

松阴石迳绝纤埃，缓步行春得得来。风景一川诗料足，楼台两岸画图开。山花乱插髼松鬓，村酒频倾潋滟杯。扶醉归来天欲莫，数声鼓角又相催。

轺车至日岁将更，又趁薰风理去程。历遍山城留好句，苏回民瘼快舆情。人言但有官如此，世道应无事不平。祇恐江东难久驻，看看诏趣秉钧衡。

数竿修竹半池荷，密掩柴门少客过。笔底画能希李郭，囊中诗欠似阴何。一心夜月炯长在，两鬓秋霜积未多。花甲明年重数起，幸逢尘世息兵戈。

半生迹未历江湖，辟地东郊旋剪芜。结屋池边尘自少，莳梅窗外俗全无。偶来啜茗谢良友，不肯趋时愧腐儒。却笑一寒难措手，欲裨短褐拆天吴。

时光迅速走双轮，忽忆前朝事已陈。门外难交骑马客，竹边惟结话诗人。生来岂羡陶朱富，老去宁甘原宪贫。处世自怜浑不解，江山聊助笔头春。

细撚吟髭谩赋诗，骚人那敢与争驰。倾杯对月风清夜，倚杖观山云敛时。世事安危浑莫问，人生得失底须悲。何当琢就梅花句，付与高楼画角吹。

堂标野趣岂虚传，坐看朝岚与夕烟。支迳萦迂斜傍竹，幽池清浅倒涵天。少年心付沾泥絮，晚景身犹顺水船。却喜传家惟老砚，麝煤磨尽可曾穿。

炎天无处涤烦心，拂拭苍苔坐茂林。贪撚吟髭搜好句，不知日转已移阴。

桂薪玉米转煎熬，口体区区不胜劳。今日难谋明日计，老年徒羡少年豪。皮肤剥落诗方熟，鬓发沧浪画愈高。自顾一寒成感慨，有谁能肯解绨袍。

长吟抱膝更欷歔，较著前时迥不如。世事看来巢幕燕，人生勘破上竿鱼。投非所好缘工瑟，见匪相知懒曳裾。造物岂应私困我，还须水到自成渠。

买酒割鸡祠社后，踏歌捶鼓闹清明。柔桑叶长蚕苗出，从此关门禁客行。

林下欹倾茅草屋，门前诘曲竹笆篱。数声清笛知何处，牛背斜阳牧竖吹。

迟日丽时秧刺水，午风暄处麦掀髯。一村桃杏红如锦，旋数青铜傍酒帘。

趁雨足时翻畎亩，插秧遍后便耔耘。愿天频把甘霖霔，伫看丰年万顷云。

尝稻翻匙夸白雪，腰镰荷担刈黄云。逢人谩说空辛苦，偿债输官费九分。

四郊{禾罢}䅉高低熟，几处连耞澎湃声。妇饷区区无寸暇，绩麻犹趁月华明。

战伐已闻初卸甲，耘耔却喜近添丁。明年小稔应堪望，雪后平畴宿麦青。

妇作生涯勤杼轴，夫营活计在桑田。老翁榾柮炉边坐，幼稚檐前负日暄。

系缆旋编新箬笠，喜晴仍晒旧蓑衣。岸飞柳絮河鲀上，春涨几添一尺肥。

篙撑舴艋闲来往，手把丝纶自卷舒。妻子已谙风露惯，篷窗便可当茅庐。

醉来要把鹏为饵，夜后长将月作钩。浮利浮名浑不问，数声款乃转船头。

经行苇荻沙头熟，出没风涛胆气麤。博得酒归明月夜，呼儿作脍旋批鲈。

爱玄真子吟佳句，笑老姜公用直钩。一片水乡供活计，四时风月在扁舟。

两岸芦花飞雪絮，一江秋水接银河。平生不结荣华梦，只把青蓑当绮罗。

那有清霜来鬓上，略无闲事上眉头。傍人借问家何处，一叶轻舟水面浮。

风紧岸边安钓艇，云浓空里散杨花。披蓑顶笠携鱼去，遥指前村问酒家。

检点头颅发半丝，老来刬地费支持。技缘冷淡知音寡，事每差池赋命奇。一暴十寒良可叹，三平二满且随宜。杜门懒出过从少，自录唐诗旋课儿。

竹边窗外小池塘，青盖亭亭拥靓妆。莫把仙娥相比拟，合将君子为平章。凋时堪供真人艇，老去犹充楚客裳。几夜月明风露下，输侬受用许清香。

横塘清浅藕花开，绰约冰姿绝点埃。雨过浑疑汤餠试，风生却讶玉山颓。未经太液承恩去，先向东林结社来。铨次群芳须第一，妖红丽紫尽舆台。

秋高秣马理征鞍，琴鹤相随上帝关。已有声名闻草木，又将诗句动夷蛮。金銮未赐金莲炬，玉陛将催玉笋班。管取来年三二月，定看昼著锦衣还。

佐邑{氵赀}阳绰有声，文章政事冠群英。南墙松想乘闲咏，北海樽闻已戒倾。横笛倚楼襟度逸，携琴带鹤宦情轻。结知当路交飞剡，行看除书下玉京。

黄花开后骤征鞍，再见黄花秋又残。只字未能通间阔，长笺先辱问平安。共看明月隔千里，独对西风愧一寒。祇有麓翁知我者，何时会面话辛酸。

星辉南极彩云边，律转黄锺一日前。河岳间生贤太守，椿松齐算老神仙。心犹秋月烛千里，人在春风度两年。祇恐练溪难久驻，行看飞诏下尧天。

天遣冯夷剪水飞，拏空万木冻龙痴。寒思坡老玉楼句，清想刘叉冰柱诗。谩拥地炉然竹火，更垂纸帐当罗帷。谁知预作丰年瑞，不疗贫家眼下饥。

连朝飞雪满山城，恰负人言雪易晴。梅顿添肥香不减，竹虽暂屈节还清。闭门僵卧嗟寒士，煮水烹茶任巨卿。但喜遗蝗深入地，休夸李愬把吴平。

连年客里度生朝，自草新诗慰寂寥。却喜窗前风景好，梅花初放雪初消。

浮生六十度春秋，无辱无荣尽自由。但得此身强健在，明年花甲又从头。

一片闲云出岫迟，诗情画思老来宜。莫言末技浑无用，传入鸡林未可知。

老来鹤发更鸡皮，计解曾无六出奇。耕钓云烟三寸管，剪裁风月几联诗。逢人多谢开青眼，顾我惟惭匪白眉。世路近来虽著脚，不如退步学聋痴。

生意窗前草不除，翛翛苍玉自扶疏。贫将入骨谁怜我，富欲掀天命属渠。学圃频观种树传，杜门几似绝交书。有时间有过从者，分席非樵即是渔。

兴来呼酒乏瓷卮，自笑醄醄作么为。细诵坡仙前后赋，更歌元亮去来辞。一心湛彻长如水，两鬓髼松半欲丝。毕竟不消惆怅得，苍松独傲岁寒时。

倒指头颅六十余，尤堪抱瓮灌园蔬。生来自得江山趣，身后何消竹帛书。无事关怀心寂寂，有时敲句意徐徐。乘闲问柳寻花去，缓步安然当小车。

賸喜壶中别是天，诛茆结屋竹梅边。伴人有意一泓砚，笑我无缘二顷田。半醉半醒知酒圣，非空非色悟僧禅。门前青嶂浑如画，云去云来树倚巅。

