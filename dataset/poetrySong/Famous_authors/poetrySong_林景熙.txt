空吟招隠句，林下立多时。秋信在何处，天香开几枝。山河深夜影，水石隔年期。曾是搴英客，清愁欲语谁。

凄苦难成调，秋风入细弦。草根语深夜，灯下感流年。落叶已满径，征人犹在边。寒衣何日寄，思妇不成眠。

城南怀旧别，谷口寄春耕。野鹳巢云老，林僧管瀑清。养花疏石髓，炼药伏山精。见说孤灯雨，年来着易成。

寂寞青灯旧，流离白发新。病犹依故国，死乃见全人。残墨家无子，高风墓有邻。斯文堪一哭，落日冷湖滨。

美人潇洒江水东，玉为肌骨冰为容。岂无嫣红闹别浦，自性淡𥩟羞迎逢。燕脂百斛鬭宫饰，白帝有令毋纤秾。霜纨雾縠许在列，其敢诲冶女不共。阿环羽衣曾按舞，睡棠何事分春浓。不如淡扫粉亦却，诸姨合避虢国封。当时亲承香露渥，峡梦回首云无踪。空闻天王守太白，朝元阁下悲秋蛩。我来殷勤为花寿，铅霜赠尔瑶兔舂。却向花间酌清气，叱御勿进琉璃锺。

初阳蒙雾出林迟，贫病虽兼气不衰。老爱归田追靖节，狂思入海访安期。春风门巷杨花后，旧国山河杜宇时。一种闲愁无着处，酒醒重读寄来诗。

秦望诸峰入几看，仙居缥缈五云端。天高地迥三千界，月白风清十二阑。碧海气清珠佩湿，明河影落玉箫寒。超然身在鸿蒙上，何必蓬莱跨紫鸾。

客来持酒洒烟霏，空想高风意欲飞。老洞藏云安石卧，孤舟载雪子猷归。一川白鸟自来去，千古青山无是非。欲上危亭愁远眺，废陵残树隔斜晖。

水竹翛翛称客居，有时挟䇲自观鱼。为儒老入他州籍，怀古幽探异穴书。日暮碧云归已晚，岁寒青桂看如初。文章自古多憎命，狗监无劳诵子虚。

乡心几梦海坛居，半老儒冠计未疏。岸竹色侵春压酒，墙花香度晓翻书。卜邻俎豆三迁后，负郭田畴二顷初。雨过新蔬青可摘，小船篱外卖溪鱼。

井乡聚散笑匆匆，岁月无情忽两翁。灯火城南听夜雨，桑麻杜曲忆春风。百花新意皆归燕，万里离愁独寄鸿。重约扁舟寻禹穴，夕阳疏树乱云东。

客来自风门，飕飗撼两袖。溪回众峰新，畈绝一岭又。行行春日微，怪禽啼白昼。流年感花稀，古道表松秀。聊此寄小酌，余酣掬山溜。

火旗焰焰烧坤垠，蒺藜满道风扬尘。槁苗无花不作谷，老农扶杖田头哭。哭声不为填沟渠，室罄何以供官输。檄龙呗佛寂不应，蜥蜴那能擅权柄。泰霞真士鞭风霆，绿章叩天天亦惊。玄云沛雨起肤寸，点点都是盘中饭。须臾收敛归无声，翩然驾虬出山城。我闻调元功自古，亢为常旸伏常雨。庙堂有道司牧良，坐看玉烛开金穰。淮南捕蝗蝗更在，饥蛟啮人陆成海。肥羊日日供大官，论功乃使专黄冠。真士寸田无水旱，天机子夜交离坎。

铁虬偃蹇八尺强，云屋深深吹玉香。开遍枝南与枝北，顶顽不受春风德。悄如枯禅坐瞿昙，霓旌羽葆来毵毵。世情冷暖异荣朽，道眼看来两何有。炎州岭上识袒衣，参横月落皆玄机。老僧与客一笑顷，醉藉莓苔弄疏影。醒来忽忆孤山前，系舟老树飞雪天。翠羽无声江色冻，夜阑秉烛浑疑梦。贪嗔到此一一除，独有爱花痴自如。

棣陨双葩洒泪红，百年已短更匆匆。祇今风雪栖栖影，地老天荒一个鸿。

风尘何处托清魂，家世梅花水月村。旧箧已无封禅稿，独怜渴病似文园。

空遗破砚孤心苦，只博生绡两鬓华。小婢灯前泣秋雨，竹房不见夜呼茶。

溪冷浣花宗武哭，池荒梦草惠连愁。行人犹说春风夜，灯影书声共水楼。

伯兮癯似松间鹤，季也孤于云水僧。昨夜梦中闻笑语，觉来秋在影堂灯。

草枯霜白泣原鸰，五十三年老弟兄。风雨对床缘未了，荆花重合在来生。

偶伴孤云宿岭东，四山欲雪地炉红。何人一纸防秋疏，却与山窗障北风。

一闲每笑不如僧，及到僧门闲未能。昨夜褐袍风雪里，隔溪犬吠入林灯。

踆乌不停飞，敛景下蒙谷。征途险在前，而况车折轴。夸父追羲和，欲挽丹砂毂。意远力不任，化作邓林木。漫漫夜何如，长歌饭觳觫。

百感凑孤夜，江楼起呼月。秋虫声转悲，念此众芳歇。人生非金石，青鬓忽已雪。逾淮橘心移，出山泉性汩。猗兰抱孤芳，不受宿莽没。

老来屏人事，北窗寄高眠。飘飖御风远，银阙开九天。虎豹不见嗔，岂予有仙缘。玉座覆红云，香炉霏紫烟。黄冠立小兆，冉冉导我前。下土虮虱臣，微衷怀欲宣。兵戈幸休息，饥馑方连绵。洪惟大生德，寔制水旱权。愿言回哀眷，与世苏倒悬。皇灵闵臣请，曰其启丰年。再拜谢阙下，回飚堕林泉。夜雷声殷殷，甘泽朝盈田。沈思喜且惊，魂交非偶然。士抱当世忧，天犹为之怜。况此咎证臻，庸非燮理愆。贞观有房杜，斗米曾三钱。

凤德嗟已衰，宣尼欲浮海。赖有载道经，神功补元宰。删诗挽风变，系易忧世骇。春秋笔削严，西秦书乃采。微义将警周，逆悲大运改。悠悠千古心，后死文乃在。

子有忧世心，蒿然见眉睫。崇交拟昔人，西风寄三叠。作诗匪雕锼，要与六义涉。臣甫再拜鹃，高风或可蹑。肯作蟋蟀鸣，悲凉和秋叶。

青莲不堕劫，金鼎能回枯。吾道寄流水，此外何所须。岂不念百年，奄忽归丘墟。生死同昼夜，逆天讵敢居。异端纷溺人，微此吾其鱼。

沦恶易如坠，进善难如登。危哉方寸地，风雨吹冥冥。尺水增丈波，鳅鳝亦为鲸。海桑空变易，天地终清宁。感此坐中夕，疏林动秋声。

汉日落西崦，孤彗明中州。玄德负英猛，欲挽无万牛。龙凤一已逝，斯人复安求。区区守江左，老此以菟裘。大义固不识，卑哉孙仲谋。

垂垂大厦颠，一木支无力。精卫悲沧溟，铜驼化荆棘。英风傲几砧，滨死犹铁脊。血染沙场秋，寒日亦为碧。惟留吟啸编，千载光奕奕。

权臣坐偃月，弃官如飘蓬。及兹颠沛秋，翻然挺孤忠。一死未得所，网罗挂秋鸿。渡淮已不食，蜕槁夷齐风。何人续迁史，表为节义雄。

已无湖海梦，渐老足闲情。野杖日寻壑，家书时到城。开池纳天影，种竹引秋声。亦爱箪瓢乐，年来世味轻。

不入群芳谱，生机屑化工。十年多旷土，一种自春风。蛙吠残阳影，萤明细雨丛。令人怀洛艳，锦幄照帘栊。

澹然无一事，至乐在书床。老石栖云定，疏松过雨香。砧清秋巷迥，灯白夜堂凉。此意无人会，重城醉梦乡。

七十五松在，当年手植翁。龙髯云满壑，鹤唳月当空。三品非秦爵，诸郎有晋风。夜深清籁发，归珮玉丁东。

柳下一瓢酒，湖风散积阴。晴舒生物命，春酌化工心。鶑语调寒燠，花妆定浅深。悠然情性会，宇宙入孤吟。

俗驾不曾到，瘦筇时复携。肺肝清涧饮，鬓发老岩栖。野巷犹鸡犬，春城自鼓鞞。未应人世外，别有武陵溪。

江湖犹是客，岁月已成翁。仙路重云外，人家落木中。山痕经烧黑，土脉入泉红。又得春风信，孤花照驿东。

风雨知何夕，干戈寄此身。青灯少年梦，白发异乡春。水驿逢花使，丹田守谷神。行窝随处乐，聊自得吾真。

几夜高堂梦，不知山水长。西风归雁荡，落日过乌伤。断影云空白，孤心草欲黄。终怜负甘旨，泪洒蓼莪章。

此地同为客，当秋独送君。斜阳留薄醉，远道惜轻分。老泪遗陵木，乡山出海云。天南有回雁，音信倘相闻。

空明仙人朝帝所，跨鹤凌虚堕霜羽。洞中石髓流不干，圣泉写入君肺腑。潘江陆海一目尽，自提修绠汲千古。碧芹水冷涵夜灯，丹凤山空鸣晓鼓。有时白战风骚场，小巫见之缩双股。饭虽不足仁义腴，墙阴老荠羹春苦。丈夫出处各有道，天地纲常要撑拄。俗吏惟知骋刀笔，腐儒亦或拘训诂。云雾窗寒森宝书，广文袖有修月斧。离亭酒短秋帆开，雁荡峰前桂花雨。

海鲵吹腥浪千尺，野渡横舟人不识。春风未暖六经灰，闲抱黄庭煮白石。绿章夜彻九虎关，坐使业海生青莲。蟾蜍窟冷手自探，西湖一鹤梅花仙。四时茫茫行大块，君向何山飞羽佩。双袖携云发天台，孤竹骑龙穷地肺。瓣香持谒三茅君，上清秘笈开琼文。十月婴儿谁抱送，飞出泥丸跨丹凤。

琅邪台上晚云平，虎视眈眈隘八纮。万里不知人半死，三山空觅草长生。兆来鬼璧沙丘近，威动神鞭海石惊。书外有书焚不尽，一编圯上汉功名。

英雄盖世竟何为，故里凄凉越水涯。百二势倾争逐鹿，八千兵散独乘骓。计疏白璧孤臣去，泪落乌江后骑追。遗庙荒林人酹酒，至今春草舞虞姬。

宿雾沈城海日迟，十年冉冉镜中丝。江湖旧梦衣冠在，天地春风鼓角知。杜曲桑麻归已晚，尚平婚嫁毕何时。野人问我行藏事，自向庭前采柏枝。

旧梦仙山驾海鳌，飞梅如剪柳如缫。千门疑是繁星落，九陌不知明月高。零乱遗钿空宿草，升平叠鼓散春涛。寒灯寥落残书在，独抱荒愁寄浊醪。

寒芒曾动少微星，一水溶溶叠嶂横。落日渔舟吹远笛，断烟戍屋带荒城。沙鸥欲近如招隠，关树无多亦厌兵。却忆鶑花亭外路，太平箫鼓沸春声。

畎亩孤心老未衰，一篱瘦菊一瓢诗。黄埃赤日谩多事，苍狗白云能几时。山酒柏香春寿母，桉书芸冷夜呼儿。横琴妙在无弦处，何必知音有子期。

银桥疑驾海天长，丹粟离离照翠觞。影浸山河琼殿冷，舞深风露羽衣香。亦知广莫元无野，却笑温柔别有乡。手折一枝惊昨梦，素娥怜老授玄霜。

昭阳旧恨逐风飘，岁晚山中霜露饶。彭泽归来空自老，中原舞破为谁娇。返魂碧海熏初炷，宿酒沈香晕不消。亦是前身曾捧砚，品题因得入诗瓢。

冷云漠漠护篱阴，潇洒苔枝出竹林。影落寒矶和雪钓，香浮老瓦带春斟。几凭水驿传芳信，祇许沙鸥识素心。回首西湖千树远，扁舟寂寞梦中寻。

晴峰无数蘸清流，窈窕寒生六月秋。百炼不须欧冶剑，沼吴人在采莲舟。

巨犗长竿钓海波，空遗矶石卧荒坡。千年无此垂纶手，多少饥民向浙河。

流来一水截人寰，虹背秋寒十二阑。白鹤飞边人影绝，天风吹珮玉珊珊。

笑拂青萝问隠君，千岩秋色此平分。当时宴坐无人识，唯有松风共白云。

一室元无斧凿痕，闲云四壁守孤猿。空山静阅古今过，不老乾坤是此门。

玉笥孤帆唤不来，长风破浪忆江淮。不知海水何年陆，万斛龙骧寄断崖。

闻说东夷有圣人，历山何处此耕云。露苗犹洒当年泣，寂寞春风鸟自耘。

钧天梦破珊瑚枕，岩壑春供翡翠屏。一卷黄庭云半席，夜深读与岭猿听。

元非铸冶自成湾，乌兔烹煎那得闲。却问黄粮几番熟，不知沸鼎在人间。

洞霞疑接台峰近，石栈空歌蜀道难。一种灵苗人不识，半山霜露夜痕干。

入山采芝薇，豺虎据我丘。入海寻蓬莱，鲸鲵掀我舟。山海两有碍，独立凝远愁。美人渺天西，瑶音寄青羽。自言招客星，寒川钓烟雨。风雅一手提，学子屦满户。行行古台上，仰天哭所思。余哀散林木，此意谁能知。夜梦绕勾越，落日冬青枝。

闻君有奇气，千岩在胸中。岁晚携甘旨，归以献乃翁。乃翁松柏姿，深村侣樵农。风尘了不识，七十颜如童。举桉各华发，抱孙戏花丛。境闲意易足，食淡神常丰。乃知世网外，宇宙皆空同。仰山千岁酒，彩袖围春风。

名坊临野渡，曾此产魁豪。湖带诗书润，山增科第高。劫灰遗断础，鬼火出深蒿。东海扬尘久，无人钓六鳌。

雷电空山夜，髯蛟起石泉。乔阴无六月，老气欲千年。𣃁药人能寿，巢枝鸟亦仙。天风灵籁发，仿佛奏虞弦。

见说携琴去，西风半日程。云留秋渡冷，月过别峰明。落叶惊疏鬓，黄花照澹情。思君不能寐，一雁叫深更。

辟谷曾吞日月华，春风不老聚三花。玄关一窍通无极，白发余生笑有涯。野鹤相看盟秀竹，洞云何处食灵瓜。披图仿佛榴皮迹，珍重还如东老家。

文献凋零半垄云，荆花旧宅冷溪滨。欲知礼乐千年事，曾寄行藏八袠身。旌节自天惊隔世，衣冠入地见全人。鹄袍犹忆谈经处，风雨宫槐暗落薪。

化鹏有便风初积，栖𫛳无端日已斜。绝漠亦传垂死偈，故朝曾是劝忠家。层霄梦断关山笛，深雪魂归院落花。公论盖棺应自定，犹言遗德在东嘉。

漠漠江湖梦，萧萧禾黍秋。清笳吹落日，白发过西州。池涸神龙逝，山空老凤愁。惟余关外水，寂寞自东流。

惊风吹雨过，历历大槐踪。王气销南渡，僧坊聚北宗。烟深凝碧树，草没景阳钟。愁见花砖月，荒秋咽乱蛩。

冠带百年梦，昔游今重嗟。璧池春饮马，槐市暝藏鸦。堂鼓晨昏寂，廊碑风雨斜。石经虽不火，岁岁长苔花。

枫陛将亲策，兰宫此并驰。凡鳞风雨化，澹墨鬼神司。染柳春衣净，看花晓马迟。偶来追昨梦，戍屋草离离。

繁华已如梦，登览忽成尘。风物𪾸西子，笙歌醉北人。断猿三竺晓，残柳六桥春。太一今谁问，斜阳自水滨。

寥落一抔在，英雄万古冤。孤忠悬白日，遗恨寄中原。树老残霞澹，尘深断碣昏。东南天半壁，往事泣寒猿。

回首咸平梦，清风自满湖。乾坤一士隠，身世此山孤。鹤去空秋影，梅开尚旧株。耳孙今白发，持酒酹寒芜。

不读霍光传，炫然桃李门。湖山变朝市，烽火满乾坤。胆落冰天骑，魂飞瘴雨村。春风吹秀麦，误国竟何言。

何年移竺国，秀色发棱层。清极不知夏，虚中欲悟僧。树幽岚气重，泉落乳花凝。犹忆烹茶处，闲来话葛藤。

盍簪谭旧梦，持酒送余春。天地绿阴雨，江湖白发人。时平销剑气，客久积衣尘。又出重关北，斜阳独问津。

嘉禾古三辅，积水何苍茫。旧游梦历历，况此逢端阳。束艾肖人形，倾葵抱天常。萧萧老逢掖，得依夫子墙。鹓湖无五月，宿雨生微凉。客从东浦来，手持紫霞觞。采蒲泛纤玉，沃我书传香。殷勤两博士，杂出肴与浆。书囊谈未了，一醉齐彭殇。酒醒忽不乐，起看北斗芒。岁月感疏鬓，风烟渺殊方。明当理征棹，斜日鲈鱼乡。

风流怀二陆，才名动三吴。斯人不可作，千载空烟芜。当时骋俊笔，万象争先驱。有如明月璧，美价倾鸿都。世运有翻覆，韫匵真良图。惜哉去就乖，毁此千金躯。人生皆有死，百年同须臾。独遗文字芳，乃与天壤俱。凄凄昆山寒，冉冉谷水枯。白鹤久已寂，黄犬谁复呼。荒祠挂残阳，扁舟入菰蒲。采莼荐秋水，庶以明区区。

虎林一倾盖，草窗雪初残。酒酣夜剪烛，妙语铿琅玕。回首隔吴越，清风渺难攀。焉知白首余，远访沧波间。大鹏九万里，神骏十二闲。天风非不高，乃乐烟水宽。乾坤寄一斋，江湖浮九山。何当蹑飞珮，跨鹤青云端。

市槐梦忽醒，乔柯落风雨。何人斧为薪，遗根尚依土。缅怀赤炜初，郁若翠蛟舞。其下有桥门，雍雍冠带聚。万物递衰盛，千载一仰俯。射策君先登，气勇不再鼓。邅回三舍间，我亦跻寸武。云雷膏尚屯，有志良独苦。空山少芝薇，大泽多网罟。尔来涉长途，征衣拂天姥。遥泛松江舟，薰风采芳杜。故人隠云间，九山青照户。相逢各华颠，旧事不敢吐。悠哉抱玄同，高卧标枝古。

冰玉为骨秋为神，堂堂内相真天人。谏草数百垂清芬，仁义一洗功利尘。刳肝沥血空排云，白日不鉴吾忠勤。奉天诏下哀痛新，将士感泣天亦闻。皇威雷动清九垠，一纸可敌百万军。草茅学古期致君，以额扣阍九虎嗔。玉堂云雾当华津，耿耿何不批龙鳞。一尊酹古凄夕曛，鹓湖之水春复春。

薰风短棹水粼粼，老鹤疏林寂不闻。内史祠荒残碣雨，黄门书冷半堆云。猎场斜日分桑坞，驰道秋深走鹿群。寥落一觞谁吊古，渔乡烟景客平分。

碧落当年堕酒星，醉中万事一浮萍。亦知人世无穷事，一醉松根不肯醒。

筠筒音断水云村，吠入空林枸杞根。我亦天涯音信杳，卢令诗在为招魂。

歌扇风流忆旧家，一丘落月几啼鸦。芳魂不肯为黄土，犹幻燕支半树花。

泖口乘寒浪，湖心散积愁。菰蒲疑海接，凫雁与天浮。泽国无三伏，风颿又一州。平生谩为客，奇绝在兹游。

怀古心犹壮，临流影自孤。湖烟迷檇李，城木出姑苏。草暗春惊鹿，菰香秋试鲈。青楼旧时月，无复听吴歈。

突兀僧房倚翠微，金精幻虎霸图非。琼田万顷山如涌，铁壁千寻泉自飞。堂在经声通老石，楼开塔影落秋衣。千年幽独嗟谁氏，断刻苔深带夕晖。

凿开神斧是何年，珠雁金凫锁冷烟。薜荔带云悬古木，辘轳卷月出秋泉。岩前洗剑精疑伏，林下烹茶味亦禅。高倚石阑清啸发，恐惊池底老龙眠。

地坼东吴海脉连，画桥两道跨晴川。影翻河汉蛟龙国，势压江湖䗖蝀天。几处征帆浮日月，四洲谯角隔风烟。三高远矣荒祠在，一笛阑干夕照边。

苎罗山女入宫新，四壁黄金一笑春。步辇醉归香迳月，隔江还有卧薪人。

歌声舞影散春霞，月殉香魂几落花。休恨天家无分到，汉妃青冢落胡沙。

远望车尘汗雨流，自知覆水已难收。为君富贵妾羞死，富贵如君不自羞。

山风吹酒醒，秋入夜灯凉。万事已华发，百年多异乡。远城江气白，高树月痕苍。忽忆凭楼处，淮天雁叫霜。

读君丁卯集，想此建桥时。荒草一区宅，清风七字诗。吴云含静态，郢树寄余悲。落日空怀古，长歌知不知。

灰飞百尺景愁人，断础残芜但鹿群。对峙金焦两拳石，平分淮浙半江云。乾坤几沸萧公镬，风浪空藏郭氏坟。野衲不知兴废事，梵宫金碧自纷纷。

流水苍松石迳斜，瓮城城外梵王家。仙林不返云巢鹤，僧钵曾移海国花。剥落苔碑秋卧草，荒凉竹院午敲茶。当时一掷乾坤手，曾向山窗倚暮霞。

吴楚风烟画里看，中流树色拥禅关。一星化石江成陆，双塔摩空寺裹山。衲寄云林清海怪，泉移蛟窟照僧闲。千年天堑今如掌，寂寞寒潮自往还。

山裹中流小梵林，宝莲鳌背翠沈沈。半空但觉烟岚合，三面不知风浪深。仙井浴丹开晓日，海门浮玉澹秋阴。洞深瑶草无人采，瘗鹤残碑浸碧浔。

青衣梦破满林烟，一掷乾坤亦偶然。僧屋翠微看月上，江山犹似永初年。

蜀波万里与淮连，扬子江心浪拍天。陆羽当年亦奇士，骊龙蛰处识名泉。

金鳌背上汲清泠，僧说龙移远脉灵。若定此泉为第一，惠山未必服中{氵霝}。

第二名泉在，深云护石阑。九峰灵气泄，三伏细流寒。远脉松长润，余香茗欲残。荒祠怀陆羽，一掬酹空坛。

扬子江中{奭斗}夜月，慧山亭上漱朝烟。遥看丹气霏微里，二十泉中第四泉。

长飚卷炎埃，澄空出秋素。迢迢铁瓮城，回首隔苍雾。酒帘飏荒市，笳鼓发深戍。倚篷问舟人，云是新丰路。篱落鸡欲栖，野水牛半渡。不见抱琴人，斜阳在高树。

束艾楚俗愚，铸金秦民怖。何年斲云根，偶立此翁妪。千春衣莓苔，偕老食风露。世人轻结发，覆水或旦暮。乃习无情缘，永与天壤固。停舟一访古，久欲祛此锢。父老向我言，曾是梁朝墓。衣冠化黄土，古丘亦成路。当年殉金棺，兹物独如故。阅世如过客，兴亡了不悟。时借牛砺角，敲火戏童竖。

山风不动云四寂，万顷波涛生素壁。三峡夜怒摇星河，九溟昼沸卷霹雳。谁将江海一笔吞，华阳入砚玄波翻。灵鳌东转坤轴动，惊浪出没蛟与鼋。毫端分寸千万里，人心之险亦如此。老僧阅世如阅画，面壁凝然悟玄理。嗟余老作汗漫游，寒光飞动六月秋。乃知瞿塘在平陆，安得竹叶吹成舟。

村酒沽来浊可斟，扁舟过雨系枫林。午香吹稻海田熟，秋蔓引苽茅屋深。天地暗尘归客鬓，江湖斜日动乡心。衰年自笑为形役，空羡闲鸥卧水阴。

三峡无归梦，闲云澹石床。半生修白社，孤影寄朱方。觉路心如月，高年顶不霜。翻怜来往者，终日为谁忙。

客中还又客，回首忆并州。一枕江湖梦，五更风雨舟。水寒荷叶老，虫响豆花秋。几度看云坐，吾生亦觉浮。

一抔寂寞几秋风，云断洲空忆老龙。湖海刘郎诗骨冷，乾淳余响寄孤松。

回首前游梦未忘，江云漠漠树苍苍。客心空老鶑花月，诗貌不肥鱼稻乡。白虎气销遗瘦石，彩虹影冷卧斜阳。当时已叹来麋鹿，后二千年更断肠。

钓舟远隔菰蒲雨，酒幔轻飘菡萏风。仿佛层城鳌背上，万家帘幕水晶宫。

苍烟淡淡水蒙蒙，渔笛吹残夕照红。六客风流今已远，堂名空入酒名中。

曾来天上宿，梦不离寒矶。宇宙双台迥，烟波一客归。姓增江郡重，墓隔越山微。千古登临意，凄凉带夕晖。

寥落空江上，买鱼开酒尊。乱山含雪意，孤艇寄枫根。滩近不成梦，鸿飞欲断魂。偶呼黄帽语，一犬吠前村。

舣舟鸬鹚港，白云满高原。借问玄英居，遗构无复存。精灵几百载，山鬼凭幽昏。独遗文字香，隠隠草树根。转盼东山麓，仿佛见柴门。啼猿助凄恻，亦复销我魂。渔父促归桡，牛羊下前村。长揖者谁子，未识情已温。云十有六叶，咸通之耳孙。缅思幽人后，风雅天所敦。相携就茅屋，一笑酌瓦尊。

荥河通昆源，古出龙马瑞。包牺真天人，一见测其秘。八卦已支离，重为六十四。爻象互立名，系辞发洙泗。尽泄元气藏，柯叶布文字。有如木生瘿，笺注漫百氏。燋龟与揲草，何能解人意。及滋天下疑，反以二物具。方寸不自灵，柄为冥漠据。弧矢启战争，书契长奸伪。缅思未画前，标枝无一事。日月自循环，全易在天地。所以负苓人，因之发长喟。

文姬别胡地，一骑轻南驰。伤哉贤王北，一骑挟二儿。二儿抱父啼，问母何所之。停鞭屡回首，重会知无期。孰云天壤内，野心无人彝。凡物以类偶，湿化犹相随。穹庐况万里，日暮惊沙吹。惜哉辨琴智，不辨华与夷。纵怜形势迫，难掩节义亏。独有思汉心，写入哀弦知。一朝天使至，千金赎蛾眉。雨露洗腥瘢，阳和变愁姿。出关拜汉月，照妾心苦悲。妾心倘未白，何以觐彤墀。狐死尚首丘，越鸟终南枝。如何李都尉，没齿阴山陲。

久知拙无用，饰巧以相贤。而君独用拙，好古与世悬。不见百围栎，濩落终天年。岂其弃匠石，无用用乃全。孔门七十子，愚鲁承禅传。冲质抱元素，神工谢雕镌。续凫而刻马，适以戕其天。柳州正坐巧，望星犹乞怜。一堕叔文累，挽海不可湔。

形微意良苦，前身葬长鲸。天高不可诉，宿愤何时平。欲填东海深，能使西山倾。山倾海乃深，日夜空悲鸣。情知力不任，誓将毕此生。

出郭已虚旷，入门转萧森。筠栖无六月，聊以解我襟。红日不到地，白云时满林。坐久石根冷，酒醒荷气深。飘飘黄冠客，临流鼓瑶琴。一鼓洗我耳，再鼓空我心。山高水复迥，仿佛蓬莱音。兴尽拂衣去，城笳吹夕阴。

楼高不二寻，已作百尺想。中有湖海豪，开襟纳万象。颇延素心人，谈笑落清响。邻花吹午香，檐竹荐秋爽。于中了行藏，此外断俯仰。西楼富薰天，歌钟乐华敞。荒凉风雨余，山夔自来往。

我怀两山翁，夙抱经济略。曾驱部使车，所至问民瘼。昆阳斗大州，渔吏久竭泽。三尺行风霆，四知厉冰蘗。公余接寒士，促膝谈礼乐。以我独闭门，前茅访林壑。当途尽挟贵，此道可敦薄。浮云于我如，霖雨用汝作。如何岁龙蛇，斯人竟冥漠。平生诗万篇，耿耿志谁托。颇闻仲氏贤，风骨似其伯。尔来一披雾，月梁慰离索。纷纷鸡鹜中，夭矫见孤鹤。阳秋皮里鉴，太素指下脉。犹有刀圭功，可敌廊庙爵。四百有四病，如禽应弦落。真病在人心，问君有何药。

朔风号枯林，吹寒入肌髓。江湖客影孤，况复怀万里。白战不持铁，何以破愁垒。惟有无功乡，岁暮足可恃。良朋邀我游，瓦盘列山卉。轧轧鸣珠泉，滟滟浮翠蚁。初疑变气候，渐觉忘我尔。一觞复一觞，颓然两衰齿。桓桓诸少年，互爵方未已。虽醉不敢哗，谐谈亦书史。所以柴桑翁，浊醪有妙理。我渴梦西泠，攀条嚼冰蕊。醒来步虚廊，天空月在水。

古城仙鹿远，百感赴斜曛。海气千年聚，山形九斗分。神鸦饥啄藓，宰木蠹藏云。何处鸣钲发，春屯又易军。

春归不知处，溪楝日初长。旧箧题诗扇，疏帘读易香。田蛙占水旱，海燕语兴亡。复恐闲愁起，听泉过石梁。

驿路入芙蓉，秋高见早鸿。荡云飞作雨，海日射成虹。一水通龙穴，诸峰尽佛宫。如何灵运屐，不到此山中。

古迹微茫久，云深锁薜萝。洞前青壁坼，世外素书多。猿狎垂山木，龙灵起井波。相传通海眼，鱼网得金科。

万国曾朝会，群山尚郁盘。严祠镇玄璧，故代守黄冠。窆入云根古，梁归雨气寒。年年送春事，来拂藓碑看。

盈盈新叠碧，难借柳条穿。铸景菰蒲外，买邻鸥鹭边。炎官初掌柄，水国不书年。渐长薰风价，折筒供酒船。

沙井泉初试，石庵苔已荒。不知更宋代，犹自说钱王。古冢木根怪，春山云气香。诗成无纸笔，驻马语残阳。

闭门荒草合，宿雨掩春华。西海无回日，东风几落花。雾冥猿自啸，荡冷雁犹家。谁是补天手，空怀炼石娲。

照书双眼碧，天欲寿斯文。白发前朝士，青山半屋云。迟花春后见，远瀑夜深闻。回看重华梦，荒田自鹿麕。

独夜愁如此，殊乡老柰何。故人经乱少，归梦入秋多。衣敝邻砧动，书沈海雁过。灯前空拂剑，酒薄不成歌。

楚竹声何远，苍茫想钓舟。横当半篷月，吹破一江秋。落叶纷前浦，惊鸿过别洲。曲终枕蓑卧，无梦到凉州。

丰凶不可问，疑入瘴乡春。高汉枯无润，刚风吹作尘。园林霜后色，樵牧雾中身。四望荒荒白，谁为洗日人。

凋悴缘何事，青青忆旧丛。有枝撑夜月，无叶起秋风。暑路行人惜，寒巢宿鸟空。倘留心不死，嘘拂待春工。

为官转多事，行役到寒毡。落日邻州树，西风逆水船。饭牛怀白石，访鹤入青田。我欲看行卷，仙峰雪瀑边。

佛借龙宫五百年，平分城树与村烟。丛林忽涌中流地，双塔曾擎半壁天。石色带云笼客袖，磬声和月落渔船。袈袍不限侵门水，十载何人坐象筵。

观物闲中得化机，相随野鹤立多时。遗编蠹老芸空辟，旧念灰寒管不吹。夜气清明非药鼎，春风消息在梅枝。三杯美酒微微醉，细和尧夫击壤诗。

爆竹声残事事新，独怜临镜尚儒巾。寒窗琴册灯花晓，衰鬓江湖柏酒春。道在老天扶客健，书来稚子识家贫。旧山亦有闲风月，归与渔樵作主人。

花柳湖西别此翁，十年鬓雪忽重逢。唐陵愁问永和帖，楚水梦闻长乐钟。黄奶秋灯余旧癖，素侯野服拜新封。世情云雨何时了，千古青青太玉峰。

道人清事饭溪蔬，无酒闲愁已破除。五夜雪声梅角底，一春烟景竹筇初。园林芳信醒愁蝶，田野丰年入梦鱼。冰下流泉清老耳，东风先已到郊居。

十年疏鬓为谁斑，天借儒冠日月闲。欹枕寒生双瀑涧，开门春满七星山。鹤归尚觉辽城是，鹃老空闻蜀道难。欲觅九还凭寄语，青牛何日度函关。

露洗檀心迥绝尘，猩袍曾受百花臣。东风唤起清平曲，西洛移来富贵春。金缕杯深如劝客，香霞幄暖欲薰人。年年此地开芳席，看到儿孙色更新。

小池荷净雨初晴，世念消磨未到僧。衣带长江空北固，觚棱旧月隔西兴。一春空负花前酒，独夜相知竹下灯。自笑老来甘鹢退，少年云路健追鹏。

净根元不竞芳菲，万柄亭亭出碧漪。乘露醉肌浑欲洗，无风清气自相吹。制裳香冷微云护，倾盖盟深独月知。却笑满城纷绣縠，濂溪此意更同谁。

黄卷无端作睡媒，火云万朵郁崔嵬。暑如酷吏何当去，薰自重华知几来。脚踏层冰思远壑，手遮赤日厌飞埃。披襟坐石不能夜，忽听南山起怒雷。

龙迎葱珮出珠宫，镜水凉生碧树中。崖裂千寻根到海，剑悬七尺气横空。昼闲谩写琴三叠，晓发犹余鼓一通。猿鹤无期云自在，人间何更有空同。

城居苦热念林丘，偶向殊庭送羽流。双袖携云禹穴晓，一瓢分雨舜田秋。溪声冉冉来松壑，秋意萧萧满竹楼。我与蝇蚊争昼夜，梦中犹及赴清游。

物外高栖岂好奇，爱凉坐到雨来时。四愁岁月空平子，三乐乾坤自启期。晋代诸贤曲水会，镐京遗泽变风诗。世交翻覆如云雨，野鹤孤心老竹知。

玉佩珊珊不可招，眼空尘界等秋毫。山林贞白三层迥，湖海元龙百尺高。自笑行藏关气数，肯将歌舞换风骚。卷帘最爱南山近，坐听松声起碧涛。

临溪双石如层城，中有洞天门不扃。杖藜穿莎入微迳，古藤络树春冥冥。渴猿引子下饮涧，山瓢我亦分清泠。一重一掩翳复朗，朱门金榜开殊庭。众峰环拱受约束，何年神造驱五丁。缥缈楼台钟磬寂，薜荔纷披窗户青。黄冠羽服者谁子，琼台坐阅南华经。客来揖坐松下石，呼茶味瀹枸杞灵。笑遣青衣导予步，峰回路转银河倾。初看绝壁走云雾，倏听万壑驱风霆。不知何代擘青峡，明珠万斛皆龙腥。欲唤琴高借仙鲤，蒙蒙山雨吹孤亭。

霞衣葱珮来珊珊，水晶之宫绿玉盘。谁与冯夷作戏剧，贝阙驱入神瓢翻。又疑罢织蛟人泣，碧漥融作水银汁。圆或为璧方为珪，寒光滉漾不可拾。古来欹器戒覆倾，真宰之柄常恶盈。季伦买笑轻百斛，金谷转首迷榛荆。纷纷鱼目争贵惜，道眼独悬诸幻息。须臾海霁山日高，绿云万柄净如拭。

肥马轻裘到此难，名标九锁翠微间。天开洞府几千载，地隔风尘此一关。谢屐空怜迷雁荡，苏诗不是梦庐山。他生修得清缘在，拟扣金堂觅大还。

客杖偶逢山鹤引，儒冠幸免野猿嗔。吹来松气清人骨，为洗东华万斛尘。

日澹梧枝洞锁苔，人间矰缴几惊猜。九苞自是冲霄物，曾为箫韶一出来。

云湿林腥隠石扉，不知何代有龙归。却疑此洞元无底，下挟沧溟作雨飞。

百雷鬭我前，八溟覆我后。谁哉擘巨崖，纵此翠蛟走。又疑蜀川下，万骑赴峡口。凭阑神为摇，清寒逼两肘。久乃与之忘，一洗耳目垢。骨冷春木臞，魂惊夜猿吼。神仙亦爱奇，临流并琼玖。乘鲤琴高风，捉月太白手。跳入水晶宫，身世亦何有。缅怀玉局翁，不受荒幻诱。尔来谒空祠，采蘋奠玄酒。百年等一沤，道先天地寿。逝者固如斯，川上叹鲁叟。

洞天有别云，福地无凡土。嘉名此兼擅，灵气适专聚。峰峦互重掩，云雾自吞吐。飘然乘泠风，一瓣谒琼宇。住山老黄冠，迎客琪树午。鱼鱼美少年，华裾集斋鼓。往者修炼人，飞升接高武。尔来何寂寥，山川亦今古。甲第拟王侯，亿万富仓庾。所以气体移，学道不精苦。吾闻郭许俦，卓庵老林莽。终日对白云，餐松饮石乳。

九锁绝人寰，一嶂耸天柱。自从开辟来，著此洞天古。奇石千万姿，元不费神斧。帝𠡠守六丁，山夔孰敢侮。白昼中冥冥，游者必持炬。或绚若霞敷，或蹙若波诡。或竖若旌幢，或悬若钟鼓。或虎而爪踞，或凤而翅舞。异状纷献酬，清音起击拊。不知金堂仙，恍惚在何许。褰衣下侧迳，层岚结琼乳。迳极罅转深，幽潭蓄风雨。劣容童竖入，恐触蛟龙怒。凛乎不可留，长啸出岩户。

闻有真人白日升，洞天千古卓崚嶒。顶高绝似撑华盖，穴暝初疑入武陵。秋静石枰空晕藓，寒生泉缝忽悬冰。依依谷口斜阳在，已觉熏风湿杖藤。

谁卓孤峰紫翠巅，流泉一脉到宫前。却怜千尺擎天柱，不拄东南半壁天。

仙子浑无涉世劳，屐痕一尺寄孤高。几人失脚风波里，可是云根立得牢。

华表鹤归处，林深别有天。云阴生石壁，杉影落丹泉。宇宙名山在，神仙古洞悬。归来凡骨换，寂照起三田。

名山隔风雨，几度梦空驰。谷口重来路，云根旧别时。玄门尊老宿，白发长婴儿。欲问还丹事，林深鹤已知。

中岁修玄学，悬崖结屋危。幻身风露袭，浅户虎狼窥。九锁洞中志，一瓢身后诗。定知明月夜，双鹤影相随。

天地等蘧庐，结庐复何事。一间亦寄耳，况乃寄所寄。我身正似云，于此适相值。买邻不用钱，平分有余地。岂不爱专壑，孤立圣所惧。平生志八荒，泽物乃吾素。我行云不随，云行我复住。出处两何心，得非以时故。造物无全功，苍生竟谁吁。石床坐忘言，各分一半愧。

葵榴入眼明，得酒慰衰齿。胡为浪自悲，怀古泪纷委。湘江沈忠臣，越江沈孝子。沈骨不沈名，清风两江水。或云非正命，是昧舍生理。归全岂发肤，所惧本心毁。哭父天为惊，忧君国将毁。于焉偷吾生，何以立戴履。修短在百年，芳秽垂千纪。之人死犹生，滔滔真死矣。

老矣杜陵客，草堂倚江干。故人相幽筑，皇天愍生还。君家付楚炬，结构当时囏。谓得风雅力，竹木供大官。城边夜归鹤，杳杳发长叹。朱甍昔峨峨，碧草今曼曼。何如荫白茅，容膝有余安。我哀丧乱余，人烟半凋残。风凄狐兔警，露重星斗寒。丈夫坐一室，此念驰九寰。所以草堂人，安得千万间。

逢春感孤羁，抱古来众吠。如何陵谷迁，芳草亦萧艾。自怜岁月晚，复觉湖海隘。野鸥不受招，兴在万里外。

高人谢世纷，诛茅在绝壁。十年不下山，旧路掩深棘。出门复踟蹰，触步有崩石。下临千仞渊，毒鳞正纷籍。腥风鼓洪涛，石齿鸣咋咋。失势倘一落，万绠那可及。不如息我躯，猿鹤与朝夕。

岸陵几纷纷，岐路谁了了。中有定慧人，翛然坐深窈。山空诸念消，月堕孤禅悄。一室虚白生，天鸡弄清晓。

霏霏弄闲态，滟滟扬素纹。幽人不可即，但见水与云。苍狗纷世情，瞿塘在平地。所以盟白鸥，万荷最深处。

胡君白云心，乡梦搅幽夕。挑灯起我言，相对竟恻恻。问君何时归，心已寄飞翼。我归万山遥，君归一水直。十年湖海间，耕砚苦不穑。居然保章甫，晨省无愧色。高堂椿树苍，萱花在堂北。再拜捧寿卮，晴芳满瑶席。埙箎夜床温，冠盖春巷塞。万古天伦中，真乐非外借。明朝浙东西，片云渺何极。

桂死月亦灰，鹏枯海为陆。自我哭斯文，老泪几盈掬。故国忽春梦，故人复霜木。矫矫榆溆君，白首尚儒服。解后一写心，乾坤两眉蹙。无力能怒飞，有道欲私淑。忆游东浦云，马帐肯同宿。孤灯照寒雨，萧萧半窗竹。君器硕以方，有如舟万斛。敛华就本根，耆年谓可卜。昨别犹是人，今乃在鬼录。为善未必遐，呜呼真宰酷。往年海若怒，风涛卷人屋。脱身鲸鱼吻，长寐固应熟。寡妻泣帷荒，有子继经术。彼哉暴殄夫，食必馔金玉。一士苜蓿肠，夺之胡忍速。问天天梦梦，秋声满岩谷。

深林澹孤芳，一洗桃李姿。采采坡云暮，持之欲遗谁。故人青云端，或在江海涯。青云达者路，江海幽人期。有如一种兰，升沈亦殊岐。南宫香满握，谁使纫湘累。客笑试问君，君曰数所为。嗟予偶阅理，焚膏自童时。功名千载芬，白首心已违。富贵倘贻臭，不如贫贱怡。吾生吾自断，为谢君平帷。

开帘残酒醒，雪意尚垂垂。夜色沈奎久，春容变柳迟。寒塘鸥自聚，荒岁鹤同饥。便欲诛茅隠，何山有紫芝。

短策穿幽径，山樵半掩扉。月斜林影薄，石尽水声微。一犬隔篱吠，孤僧何处归。相逢松下立，风露满秋衣。

狺狺多楚狗，何处续离骚。草径无尘入，秋峰与节高。菰香清野饭，柳色老宫袍。笑问刘安鼎，相看已二毛。

野意云同散，闲门草自新。不知世网密，为谢客车频。风月兼忘我，山林亦恕人。咸阳叹黄犬，荣辱古为邻。

竹房分半席，流水白云间。丹灶余千载，青鞋第几山。有诗多解悟，无发得高闲。因笑尘中客，重逢改旧颜。

旧游浑似梦，短发不胜簪。风雨行金气，乾坤老铁心。舜田秋稗满，禹穴夕云深。正自登临懒，凄凉隔水砧。

青衫蕉鹿梦，江海一畸人。旧国愁生暮，衰年病过春。天垂湖色湛，雨洗月痕新。犹抱遗经在，心衔覆载仁。

清秋有余思，日暮尚溪亭。高树月初白，微风酒半醒。独行穿落叶，闲坐数流萤。何处渔歌起，孤灯隔远汀。

一剑挂寒壁，艰危气不衰。鬓痕朝镜觉，书味夜灯知。梦断潮生枕，愁新雁入诗。思君心欲折，又负菊花期。

乍逢还又别，龙竹葛陂阴。野水流春远，江云入暮深。新知满湖海，遗老在山林。解后如相问，凭君道素心。

客乡吊古重登临，隔水斜阳鸟语深。赐葛尚余唐阙梦，倾葵犹抱楚臣心。蒲边腊酿供华发，楝后春风在绿阴。桃印灵符何必佩，乾坤正气古犹今。

归鹤悠悠度海迟，闲来野寺看僧棋。乡心荔子薰风国，客路槐花细雨时。天地一身愁自语，江湖诸老澹相知。乌丝醉后淋漓墨，片月娟娟照砚池。

青眼重逢白发新，旧游却恐是前身。野鸠妒客招呼雨，江燕随人管领春。曾附仙舟追李郭，独提诗律继黄陈。镜中恨不移家住，山水苍苍老钓纶。

梅传春信菊延秋，万壑千岩引胜游。明月半船招贺监，清风满袖挹浮丘。意闲自得琴书乐，身隠犹怀畎亩忧。但得八荒皆寿域，饭疏饮水亦何求。

苦热如焚想雪山，清商一夕破愁颜。炎光断雨残虹外，凉意平芜远树间。忙踏槐花犹入梦，老催蒲扇共投闲。城头遥望累累冢，辽海荒寒鹤未还。

收拾山河片影圆，举杯笑酌结邻仙。万家弦管谁无月，一壑楼台别有天。丹桂梯寒醒旧梦，玄霜杵熟授长年。此秋此夜无清句，花亦笑人空醉眠。

雨余灯火坐茅斋，此夕田家有好怀。造物心终扶畎亩，苍生命已堕颠崖。燕山漕粟初航海，浙水移家半入淮。贞观三钱谁复识，拥衣数起望台阶。

禹穴风烟老尚游，青门回首忆瓜畴。海槎片影星河曙，城角一声天地秋。临水忽惊余鬓落，看云还悟此生浮。杖藜拟访神仙宅，中有长眉不挂愁。

耕隠山中久卜邻，爱奇不厌买山勤。重华事往人何在，万古春深鸟自耘。闲拂岩花问陵谷，独悬茅屋管烟云。满林剡竹供挥洒，天寿斯文正属君。

玄发相逢雪满颠，一番欲别一凄然。离亭落日马嘶渡，旧国西风人唤船。湖海已空弹铗梦，山林犹有著书年。蓬莱不隔青禽信，还折南枝寄老仙。

千载东篱有晋香，客床风雨梦浔阳。白头湖海孤心在，青眼诗书旧味长。哭兀已知懽此厦，温柔何必老为乡。殷勤还祝南山寿，岁岁梅花岁岁觞。

拂石题诗满袖岚，寻僧又过竹溪南。乾坤浩荡酒乡寄，山水苍寒琴意参。老燕未归同是客，孤云无住孰为庵。寂寥午夜松风响，疑是神仙接麈谈。

诗吞楚泽渺无边，不用神丹骨已仙。九万里程惊落羽，三千年事抚遗编。铜盘老泪胡笳里，金粟荒愁杜宇前。惟有双溪溪上月，清光照客尚依然。

余子纷纷气可吞，青霄万里合孤骞。藻芹池冷三年客，丝竹堂高几世孙。前辈修名似山斗，斯文清气在乾坤。故人要路如相问，为说苍苔独闭门。

独闭柴门木石亲，诗筒剥啄不妨频。青灯风雨多离梦，白发江湖少故人。谩读楚骚招太乙，谁听郢曲和阳春。书香剑气俱寥落，虚老乾坤父母身。

扣角歌残夜正长，懒将龟䇲卜行藏。风烟万里别离梦，草木一溪文字香。仙泣铜盘辞渭水，鹤归华表认辽阳。愁来偶上西楼立，耿耿寒奎色照霜。

亲携琴册出烟萝，海国儒风近若何。笔挟龙湫灵不尽，官邻雪窦冷偏多。诗书千载关经济，师友三年要琢磨。老去喜逢奎运转，送君犹拂旧冠峨。

琴床茶鼎澹相依，偶为寻僧出竹扉。风动松枝山鹊语，雪消菜甲野虫飞。看花春入桄榔杖，听瀑寒生薜荔衣。古寺无人云漠漠，溪行唤得小船归。

水村烟景隔晴霏，十二阑干在翠微。一壑暮年闲独倚，半檐秋影澹相依。柏炉贝叶香犹润，纸帐梅花梦不飞。会得此中无所住，来来去去总玄机。

参横月落几相思，第一春风向此期。乘兴竹筇霜后路，寄声篱落水边枝。禁中鼓绝花奴老，海上宫深鸟使迟。独抱素心谁是伴，罗浮仙梦隔天涯。

瓦瓯一醉万事了，醒来然竹清溪晓。半蓑烟雨披春寒，堤上落红已如扫。荒矶白鸟无离愁，明月清风满幽抱。却怜灞水长亭西，几树柔条不得老。汉槎丙穴今已非，网罟相寻纵鳞少。何如卷钓两忘机，鱼向树根吹絮饱。

天宝诗人诗有史，杜鹃再拜泪如水。龟堂一老旗鼓雄，劲气往往摩其垒。轻裘骏马成都花，冰瓯雪椀建溪茶。承平麾节半海宇，归来镜曲盟鸥沙。诗墨淋漓不负酒，但恨未饮月氏首。床头孤剑空有声，坐看中原落人手。青山一发愁蒙蒙，干戈况满天南东。来孙却见九州同，家祭如何告乃翁。

相逢湖海说医灵，学更参玄世味轻。蓟子他年游碧落，空留药市会稽城。

丰神闲整坐凝然，一笑聊凭笔意传。却有丹青难画处，独遗好丑在千年。

因形有像转支离，妙笔从君压画师。若向禅中参一指，写余父母未生时。

梦回荒馆月笼秋，何处砧声唤客愁。深夜无风莲叶响，水寒更有未眠鸥。

蜀魄声声诉绿阴，谁家门巷落花深。游丝不系春晖住，愁绝天涯寸草心。

翼绡微动自宫商，几曳残声送夕阳。唤得槐柯芳梦觉，薰风一曲换西凉。

近交纸薄云翻手，旧梦冠空雪满颠。却忆画船曾听处，夕阳高柳断桥边。

聚散云萍亦偶然，十年曾此系秋船。当时别意芙蓉老，不道相逢又十年。

年少同游古辟雍，文光万丈扫秋虹。不须旧事谈如梦，灯下相看亦梦中。

葵心恋日还终在，橘性逾淮已不同。谁识鲈江持钓手，曾搴月窟一枝红。

珠亡忽震蛟龙睡，轩敝宁忘犬马情。亲拾寒琼出幽草，四山风雨鬼神惊。

一抔自筑珠丘土，双匣犹传竺国经。独有春风知此意，年年杜宇泣冬青。

昭陵玉匣走天涯，金粟堆前几吠鸦。水到兰亭转呜咽，不知真帖落谁家。

珠凫玉雁又成埃，斑竹临江首重回。犹忆年时寒食祭，天家一骑捧香来。

冬青花，花时一日肠九折。隔江风雨清影空，五月深山护微雪。石根云气龙所藏，寻常蝼蚁不敢穴。移来此种非人间，曾识万年觞底月。蜀魂飞遶百鸟臣，夜半一声山竹裂。

沙鸥对立机外，胡蝶相逢梦中。帆去帆来野水，花开花落春风。

流水独吟花迳，好山重约云门。茶瓯疏竹孤寺，桐角斜阳远村。

黑风夜撼天柱折，万里飞尘九溟竭。谁欲抶之两腕绝，英泪浪浪满襟血。龙庭戈鋋烂如雪，孤臣生死早已决。纲常万古悬日月，百年身世轻一发。苦寒尚握苏武节，垂尽犹存杲卿舌。膝不可下头可截，白日不照吾忠切。哀鸿上诉天欲裂，一编千载虹光发。书生倚剑歌激烈，万壑松声助幽咽。世间泪洒儿女别，大丈夫心一寸铁。

锦障郁嵯峨，秀出城之西。直是神气积，宛若屏障开。苍翠接重壤，上与浮云齐。幽花被晴壁，古树欹层崖。下有张夫子，读书事幽栖。于今几百岁，衣冠世多才。伟哉据名胜，林泉足徘徊。兹晨幸休暇，杖屦同攀跻。和风袭轻裾，好鸟鸣喈喈。勇往遽忘疲，穷深陟崔嵬。极目万里外，顿觉群山低。长啸倚苍松，畅然舒我怀。

倚山宝阁照崔嵬，山鸟山云自去来。竹籁晓和幽梵合，藤花春入古松开。丹空遗灶形难蜕，草暗孤城首重回。处士凄凉犹是晋，庐山莲社许参陪。

书阅扬州贡，功观禹化覃。香包分橘柚，秋色动江潭。破暑花凝雪，凌寒叶染蓝。金衣爱日照，珠实碧波涵。未止诸侯计，曾闻四皓谈。颜欢陆绩母，业世李衡男。送客愈吟桂，书时坡韵儋。洞庭夸浙右，温郡冠江南。节物清霜重，家山绿蒂含。青黄出篱落，朱绿耀林岚。昔贡千金颗，遥驰万里函。新宜荐寝庙，香可供瞿昙。夔子那能比，罗浮未许参。何人传是陆，端类列非聃。在品宁为四，蒙恩或赐三。乡情寄初熟，旅况忆幽探。嘉拜亲开合，珍藏净洗甔。行将解印绶，归种当田蚕。根向横阳觅，泥寻斥卤担。荒芜耘径草，封植伴溪柟。不用千头富，聊资一饷湛。茅斋辟杜甫，仙井汲苏耽。佳境妙餐蔗，闲庭胜莳苷。雁行三峡荔，奴视四明蚶。欲继花为谱，应同柳驻骖。御偷篱著棘，愁冻灌添泔。掩映青云叶，光华碧玉𥮾。酿成浮瓮蚁，蒸辟蠹书蟫。护蒂期存乳，留皮欲去痰。恨无亲可遗，忪惨白岩庵。

君不记，犬之年，羊之月，辟历一声天地裂。

紫宸黄阁共楼船，海气昏昏日月偏。平地已无行在所，丹心犹数中兴年。生藏鱼腹不见水，死抱龙髯直上天。板荡纯臣有如此，流芳千古更无前。

南山有孤树，寒乌夜绕之。惊秋啼眇眇，风挠无宁枝。托身未得所，振羽将逝兹。高飞犯霜露，卑飞触茅茨。乾坤岂不容，顾影空自疑。徘徊向残月，欲堕已复支。

良人沧海上，孤帆渺何之。十年音信隔，安否不得知。长忆相送处，缺月随我归。月缺有圆夜，人去无回期。回期倘终有，白首宁怨迟。寒蛩苦相吊，青灯鉴孤帏。妾身不出帏，妾梦万里驰。

箧中出故衣，络纬声四壁。昔年慈母线，一一手所历。眷眷游子心，恻恻虚堂夕。逝水不返流，孤云杳无迹。空令揽衣人，一线泪一滴。衣弊柰有时，母恩无穷期。终怜寸草心，何以报春晖。朝寒纵砭骨，念此不忍披。且复返所藏，永寄霜露思。

尔禽畜于人，性巧作人语。家贫售千金，宁死不离主。桓桓李将军，甘作单于鬼。

绯衣受天恩，日瞻唐殿驾。朱三尔何为，欲使两膝下。皤皤长乐老，阅代如传舍。

独占宽闲地，不知摇落天。山林犹古色，风雪自穷年。龟伏灵根寿，禽巢绝顶仙。栋梁非所屑，几见海成田。

神斧何年凿，南山片石盘。玉藏仙笥古，翠落县门寒。老木天边瘦，归云雨外残。市尘吹不到，朝夕静相看。

挑灯怀旧梦，移席近春泉。共话忽深夜，相看非少年。斗垂天末树，粦出雨余田。亦有茅檐下，饭牛人未眠。

田家无律吕，声寄始华桐。碧卷春风老，清吹野水空。客心寒食后，牛背夕阳中。不惹梅花恨，年年送落红。

最爱林中过客稀，坐分片石澹忘归。僧闲时与云来往，鹤老不知城是非。潇洒山光秋入画，清寒花气晓侵衣。一溪截断红尘影，西有任公旧钓矶。

客鬓双蓬老拾遗，一灯明灭酒醒时。百年回首忽成梦，万窍有声皆是诗。残夜月枝乌未稳，故乡水草雁多饥。袷衣初试新霜冷，欲折黄花寄所思。

声断薰弦万壑幽，三千年事水空流。衮衣剥落星辰古，野庙凄凉鹿豕秋。孝友风微惟故井，神明胄冷尚荒州。九疑回首孤云远，老泪斑斑楚竹愁。

吴地繁华半劫灰，故山秋远梦频回。琵琶亭老春风棹，桑落洲寒夜雨杯。岁月悠悠人几换，关河渺渺雁空来。酒酣欲寄登临眼，黄叶斜阳满废台。

大雅凋零尚此翁，醉乡一笑寄无功。衣冠洛社浮云散，弓剑桥山落照空。东鲁有书藏古壁，西湖无树挽春风。巾车莫过青华北，城角吹愁送暮鸿。

一灯细语煮茶香，云影霏霏满石床。万里梦魂形独在，十年诗力鬓俱苍。山空络纬悲秋雨，水落蒹葭足夜霜。未会漆园观物意，酒阑犹发次公狂。

客星谪下桐江湄，傲睨烟雨何年归。空遗清气满林壑，草木不受春风肥。我来维舟奠椒醑，薜荔祠荒泣山鬼。乱峰欲雪江气严，老蜃吹云日色死。白水真人御绛衣，勋臣四七攀鳞飞。冥鸿遐举不可致，天地浩荡容渔矶。季年熏貂成党狱，阿瞒朵鼎终瑟缩。东都节义何为高，七尺之台一竿竹。

南海英魂叫不醒，旧题重展墨香凝。当时京洛花无主，犹有春风寄广陵。

持酒无因洒墓松，禽声花色惨东风。去年此日身为客，及到乡山又客中。

僧钟觉曙鸟，纷飞弄林光。宿云渐离石，我起开秋房。南山忽入几，相对各老苍。我老几何年，山曾见鸿荒。流泉送日月，危石支兴亡。问山山无言，啼猿起前冈。

冉冉海雾深，荒荒山日薄。登高集华裾，纵目天宇廓。落叶悲徂年，寒英照深酌。心醉乃文字，意行非涧壑。缅怀斜川游，此道久寂寞。胡为吹帽人，白首恋宾幕。穷途谬行藏，异代悬美恶。吾爱漉酒巾，西风不能落。

窈窕悬僧庐，空山断诸想。上邻境泬寥，下瞰色苍莽。猿鹤无宿期，今古契真赏。坐中风雅谈，林壑散清响。凉飚洒我发，白云随我杖。醉卧松下石，不知海月上。

人烟荒县少，澹澹隔秋阴。帆影分南北，潮声变古今。断峰僧塔远，初日海门深。小立芦风起，乘槎动客心。

程入江乡宿，新炊饭带沙。乱山愁外笛，孤驿梦中家。野水平菰叶，春风足楝花。西来三两客，闲说旧京华。

四邻井灶出荒墟，独鹤归来认旧庐。一迳苍苔供瘦策，半簪华发伴残书。斜阳巷陌语初燕，新水池塘生细鱼。小立春风怜寂寞，忽吹花片入襟裾。

乾坤万事上眉端，寂历东风独倚阑。白发余春能几醉，绿阴细雨不多寒。香飘苔迳花谁惜，影落沙泉鹤自看。碧眼野僧知我意，素琴携就竹西弹。

唤起离愁落木声，抱饥犹自向书耕。江湖有梦追前事，天地无根笑此生。岁晏断鸿羁客影，夜深残火故人情。幸来相就分岑寂，闲对梅花酌翠觥。

心事凄凉寄雁声，石田苔满未妨耕。西风戍角催年换，残夜江楼见日生。煮茗敲冰贫有味，看花隔雾老无情。湖山犹忆笙歌底，笑领春香绿满觥。

越山巉巉越台孤，井中双鲤曾走吴。满坡丛竹遗旧箭，回首霸业空烟芜。诗人访古凌绝壁，危栖竟欲老深碧。声摇孤枕海涛壮，影伴瘦筇山月白。了然道者亦离尘，一龛松下分秋云。祇今虎豹满平陆，炼骨谁与笺青旻。琴心剑气两寂寞，醉墨淋漓风雨落。九十九峰归梦寒，玉笙泠泠跨飞鹤。

柳花衮雪春冥冥，溪风一夜吹为萍。萍随风去渺流水，人生无根亦如此。故山入梦草芊芊，半窗疏雨寒食天。晓来白发稀可数，多少朱颜化黄土。高原冉冉青烟斜，麦饭洒松能几家。子规叫残金粟暮，茧纸兰亭已飞去。

紫霞之佩绿玉筇，鞭笞鸾凤八极空。碧泓照人悬万瞳，黄冠无数趋下风。自言试邑沧海东，飘忽风雨倾槐宫。湛卢夜吼将安从，尔来长啸招葛洪。丹气不死横为虹，全胎十月还倥侗。三花自聚天无功，笑我双鬓垂秋蓬。十年白石煮不红，安得四方上下如云龙。

片月相随过竹居，风生荷叶酒醒初。窗扉半掩秋虫急，犹有残灯守故书。

一声新雁荻花秋，片月吴松共客舟。却忆去年今夜月，思君独上越山楼。

盈盈梁家姝，奕奕晋朝使。斛珠不论赀，得备巾栉侍。一笑金谷春，列屋俱敛避。岂知锦步温，巳复为愁地。念主惠妾深，缘妾为主累。楼头风雨深，残花抱春坠。

繁华随逝水，日暮朱楼空。哀哀徐州妾，事主不及终。空房辍膏沐，明妆欲谁容。春风燕子来，秋风燕子去。去来影常双，孤鸾抱憔悴。回首醉娇时，百花不敢媚。

二八入宫掖，一笑空三千。云阶渺何许，步步生金莲。绣鸳不胜春，飘若凌波仙。荣华一回首，荆棘森我前。君恩花上露，妾心井中泉。井泉誓不波，下照青青天。

夫君仕虢州，不幸早岁折。负骸归青齐，道远囊复竭。投栖不见容，落日人烟绝。高义无展禽，辱身顾岂屑。野露杂涕洟，皇天鉴孤孽。肯惜一臂残，涴此全体洁。

陌上桑欲稀，室中蚕正饥。妾心知采桑，安知使君谁。结发为人妇，几年守空帏。妇义不移天，相邀何乃痴。老姑倚门久，不待盈筐归。为妾谢使君，风化关庭闱。

国难义当驰，送君远行役。黎明别江郊，更上北山脊。江云妾眼迷，江风妾衣坼。魂去形独留，兀然化为石。化石君倘知，勿复念衾席。愿持如石心，为国作坚壁。

云根藏海眼，灵物此中蟠。吐沫晴岩雨，飞阴夏木寒。何年化龙去，半日待潮看。消长从谁问，微吟倚石阑。

图上追三笑，诗中寄七哀。孤栖非绝物，多难亦成才。岁俭米生竹，春寒衣上苔。不知辽海客，化鹤几时回。

荒驿丹丘路，秋高酒易醒。霜增孤月白，江截乱峰青。旅雁如曾识，哀猿不可听。到家追此夕，三十五邮亭。

玄冥雨霜叶槁地，谁为乾坤挽仁气。苔枝老丑春力微，绡出蛟宫剪初试。芳信不消三两点，已压春风二十四。百花头上头更高，空谷天寒弄幽致。太素忽开浑沌苞，阳奇首泄河图秘。山林骨格知无双，冰雪精神真寡二。道人纸帐卧江月，却爱独清同此意。浅波照影自相耦，忆向孤山作春事。斜阳冻蝶愁未知，海上先锋青鸟使。

灵丹九转无仙授，槁色千林何可救。冻蛟出壑苍髯秀，劲气独与玄冥鬭。秦官五辈空遗臭，陶径单传无别胄。天寒落日啼猿狖，如见襄阳古耆旧。花开花谢当春昼，蒲柳迎秋唯恐后。此地不知黄落候，一盖高风撑宇宙。贞心耿耿神明佑，六阴虽朋不敢寇。朔风扬威雪贸贸，君子之伤君子守。明堂一柱难独构，青牛伏龟千岁寿。

江风吹梦到书楼，楼外新鸿数点秋。葛老巾山空落照，晋时带水尚东流。鱼虾市散荒烟合，鸟雀门深细草幽。何处一声长笛起，觉来独客在沧洲。

半壑松云识稚川，携琴曾此写风泉。日乌月兔神丹古，春蚓秋蛇醉墨鲜。世事荣枯成一笑，人生好丑在千年。下方城郭尘如海，输与山中枕石眠。

衡门愁绝坐诗穷，瘦策荒途况此翁。流水年华孤月在，黄花心事几人同。乡书杳杳迎江雁，客枕萧萧避井桐。昨夜莼鲈应入梦，扁舟归去及秋风。

诗兴翩翩度雪溪，岩云犹护旧留题。梦回残月苍梧晓，家在春风秀麦西。萱草堂深衣屡寄，桃花观冷酒重携。故山石镜无人问，空与寒猿照影啼。

镌石奇功席卷来，眼中沧海一琼杯。神山只在灵鳌背，徐福楼船不见回。

夜半追兵入楚营，鸿门玉碎卯金兴。江东父老犹羞见，地下如何见范增。

巀嶭镇九斗，赑屃挟五丁。飞霞适何来，缥缈开殊庭。永怀谢康乐，坐啸山水城。旷代得真契，登临有余情。松风洒六月，使我毛骨清。猿鸟亦仙意，人生胡营营。石麟卧荒麓，问此谁氏茔。野老向我言，其人昔公卿。珠玉照黄壤，送者冠盖倾。华朽变百年，所宝非修名。乃知钟鼎贵，不如芝薇馨。所以世外人，返老还吾婴。倚杖空叹息，洞口云冥冥。

彼美石氏姝，相逢绿阴早。借问此何时，清霜下百草。舞裙冷猩红，自作背时好。谁家返魂香，招以华素颢。水霞晚犹鲜，山日寒更杲。燕逝蝉无声，园林迹如扫。饰明以惊昏，岂昧出处道。飘零余寸丹，耿耿岁华老。

我心适无事，看云起南山。层檐接空影，而不碍往还。昔年凡鳞化，乘此青冥间。肤寸未膏物，黄埃满人寰。刚风忽吹断，小寄白石闲。岂不自怡悦，良田变茅菅。何当鞭丰隆，上扣虎豹关。

牛头一星化为石，千仞棱层垂铁脊。隆隆隠隠佳气藏，列峰环拱效圭璧。玉棺何代埋云根，三朝万乘子复孙。典册辉煌照九土，岁时园庙严骏奔。轮云自古几翻覆，山灵不守松柏秃。离离荒草鬼火青，麦饭无人洒林麓。我来吊古欲雪天，梵宫金碧栖寒烟。残僧相对语寂寞，苔梅隔岭春年年。

宿觉山中有双松，一朝劫烬鳞鬣空。端明堂前有双松，至今古色摩苍穹。此物受命本千岁，扶持若有神始终。天留贞质表文献，厖言幻学宁女容。昔贤种松如种德，柯叶余事根本丰。百年封植雨露饱，厥声大肆鸣笙镛。掀髯相视雪贸贸，拥盖对立云童童。不知天地有黄落，玄冥失柄春无功。闻孙峨冠立松下，典刑如侍乾淳翁。昂藏见谓廊庙具，夭矫亦有山林风。棱棱铁面不可犯，麾去秦爵如飞蓬。彩衣奉酒列清影，森森头角皆虬龙。

鱼头公子冰雪姿，根柢忠信华文辞。乃翁手植岂无意，贞固已作层霄期。气含芝术体松柏，容成山下神仙宅。清阴冉冉生庭除，绿雾纤纤护琴册。风檐对语如索诗，君家伯仲谐埙箎。养成材器丰且硕，蓄泄云雨蟠蛟螭。黄州谪臣坐诗累，杳杳蛰龙空九地。苍根留取千载芳，何物丑秦盗名字。

衰颜凭酒润，故国得春新。兵革儿童长，风霜天地仁。草心悬落日，柳眼看行人。扰扰红尘者，知谁效角巾。

独客无清伴，高僧住别村。空山卓锡影，断石系舟痕。风细松生籁，沙虚竹走根。小亭闲坐久，落日啸孤猿。

近种鹿葱碧，初抽鹄觜黄。千年入风雅，一草寄纲常。澹日空阶影，余春宫佩香。此时忧正切，对尔可能忘。

偶动乘桴兴，孤筇立海头。兵尘何处避，春色使人愁。腥浪翻蛟室，痴云结蜃楼。神山空缥缈，水弱不胜舟。

不踏红尘道，结庐依水乡。远峰开宿雨，高树表初阳。犊卧野门寂，雁飞秋稻香。午桥花竹地，回首已凄凉。

道出箫台北，青鞋第几山。看云生远思，临水觉衰颜。石室猿空老，花时燕独还。春光已愁寂，况复在兵间。

高名不与魄俱沈，鱼腹孤忠耿至今。翠碣已书身后谥，寒泉犹照死时心。神游旧月山河改，梦断疏槐风雨深。埋骨誓终从武穆，栖霞岭树隔秋阴。

野鹤松根认履声，梦中钧乐尚泠泠。南山老翠几千尺，北斗寒芒第一星。泉石好春归健笔，乾坤正气寄遗经。神功未展潜蛟在，还卷风雷付六丁。

滨死孤臣雪满颠，冰毡啮尽偶生全。衣冠万里风尘老，名节千年日月悬。清唳秋荒辽海鹤，古魂春冷蜀山鹃。归来亲旧惊相问，禾黍离离夕照边。

读史双眸夜烱然，一声江雁落灯前。马非汗血材终下，木或青黄性不全。风月未容诗入务，乾坤应许酒为年。寒城日出无穷事，老耳山中独听泉。

黄叶青苔昼掩关，无端两鬓为诗斑。胸吞云梦不知岸，堂在崆峒岂有山。卷道暮年荆璞在，传家遗墨浦珠还。王良去后盐车厄，老骥空怀十二闲。

相隔云江有梦寻，篇诗寄旧重兼金。山林未遂鹿麋性，风雨空愁葵藿心。老气十年看剑在，秋声一夜入灯深。铜槃消息无人问，寂寞西楼待雁音。

闲采秋荷自制衣，相逢旧雨语依依。学穷科斗心空老，梦跨蟾蜍肉不飞。几唤江帆和雁渡，长歌岩户见云归。何须化鹤千年后，城郭人民半已非。

春霖卷流芳，霁旭浮远野。白首贞元人，相期古松下。

试耕黄犊健，入社白鸥真。柳外呼舟去，水风吹葛巾。

半生书剑孤心老，万里山川两眼醒。空向西陵问佳气，舜田禹穴草青青。

夜阑深语剔寒缸，别意萧萧竹半窗。明日孤帆鸿影外，东风残雪过曹江。

万里参师最上关，五台高处雪花寒。出门有碍怜吾老，独枕残书梦杏坛。

飘飘孤锡度风沙，南北由来本一家。参透五台峰顶雪，却归大庾看梅花。

当年构华居，权焰倾卫霍。地力穷斧斤，天章焕丹雘。花石拟平泉，川途致兹壑。唯闻丞相嗔，肯后天下乐。我来陵谷余，山意已萧索。苍生堕颠崖，国破身孰托。空悲上蔡犬，不返华表鹤。丈夫保勋名，风采照麟阁。胡为一声钲，聚铁铸此错。回首耒草碑，荒烟掩余怍。

海桑变纷纷，秀色见孤屿。山林华发尊，党遂深衣古。独余钧天梦，翛然在岩户。翳翳桂魄灰，沈沈槐梦雨。江涛岂不深，修鳞挂网罟。不知义井船，秋风系何许。

人生重离别，况此双鬓蓬。亭柳非故色，昨夜吹霜风。临分复携手，野色犹蒙蒙。愁深转无语，写入潺湲中。一水分两支，来共高高峰。出山暂相失，到海终相逢。

风高余暑尽，独策兴悠然。野色延幽步，秋声入暮年。日斜禽影乱，水落树根悬。回首故人远，城笳吹夕烟。

古坛仙鹤杳，野鹿自成群。松气浮清晓，经声出白云。石穿僧屋过，水到寺门分。人世无穷事，山中了不闻。

