老子无家计，萧然屋数间。头边惟白发，眼底是青山。棋急鸟声散，琴低鹤睡闲。片云长似伴，朝去暮飞还。

欲谋归去计，归去更匆匆。王化何时北，江流日夜东。片帆山共水，竟夕雨和风。时事只如此，相催成老翁。

懒入城中去，来维柳下舟。空江明月上，残雨夕阳收。好景多归夜，他乡易得秋。倚梧吟不尽，樽酒更登楼。

老来无一事，僮与鹤相随。绕屋疏疏竹，编墙短短篱。起来花换影，知已睡多时。莫厌山居寂，山人祇自宜。

臣子狂愚献直言，圣明宽大度如天。十封应诏皆焚藁，一片忧时祇似弦。数象逢丁阳九厄，元龟为鉴后千年。今朝有旨从天下，不到长沙到席前。

落日寒城暮雨余，满斟离酒意何如。见妻还指张仪舌，痛国谁怜贾谊书。羸马病僮旋雇倩，寺禽山獠亦欷歔。长安可是深居处，更向深山深处居。

几年只向长安去，今日囊书被旨回。马首独行秋叶路，鲈鱼时共菊花杯。黄昏钟动雁初下，夜半月明潮正来。我自不归归便得，故园早晚早梅开。

十年为客上长安，人指冰山不会寒。开口尽言投老易，到头只是挂冠难。低栖屋宇居常稳，巧小园池坐尽宽。别有前溪鱼可钓，也须栽竹傍栏干。

不记钱王建国年，尚遗强弩射潮痕。地回王气归吴分，山挟潮声出海门。南渡几年犹昨日，西湖疏影自黄昏。客来独凭栏干处，时听渔歌过远村。

秦望山头自夕阳，伤心谁复赋凄凉。今人不见亡吴事，故墓犹传霸越乡。雨打乱花迷复道，鸟翻黄叶下宫墙。登临莫向高台望，烟树中原正渺茫。

一去山阴一冉溪，如何还只恁分携。雨无聊赖人无寐，水又潺湲鸟又啼。明日不知君上马，中宵谁与共闻鸡。去时应有兰亭句，为我临池援笔题。

苍树寒烟两渺茫，后来谁此吊兴亡。晋朝风物今流水，萧寺钟声几夕阳。话燕梁空春雨急，爱鹅人去暮山长。学书弟子知何在，风过池塘墨尚香。

故人书只问平安，已分还山岂愿官。猿鹤不惊松迳梦，貂蝉难换竹皮冠。长安落叶秋深见，故国斜阳雨后看。莫道剡中吟不尽，不成吟处亦停鞍。

荻花芦叶正珊珊，山在长江寺在山。门迳但从船出入，僧房多住水中间。江空落日斜犹照，夜半秋潮去复还。吟兴未阑天欲曙，一行斜雁起苍湾。

洒尽梧桐酒一杯，兴亡前事独徘徊。乌衣冉冉斜阳下，白鹭茫茫江水来。凤去不知经几载，客来惟只见高台。闲于登眺成孤啸，五百年间王气回。

怀乡吊古易伤心，绝顶危亭共客临。朝市曾经兵火后，山川转觉树云深。百年歌舞空台沼，六代豪华漫陆沉。惟有乱鸦归去晚，夕阳无限暮城阴。

早被垂杨系去舟，五更潮落大江头。关河北望几千里，淮海南来第一楼。昔日最多风景处，今人偏动黍离愁。烟沙澒洞翻蘋末，欲倚西风问仲谋。

寂寂山阴事已尘，至今亭址尚嶙峋。落花时节朝朝雨，插柳人家处处春。曲水自流寒食酒，茂林无复永和人。昭陵茧纸今何在，空有梅花点翠珉。

便未成名也自归，不应猿鹤更猜疑。冷看世事频移局，懒与仙人共弈棋。南渡只今惟有酒，西兴临别是谁诗。行藏正要知时节，却是时人未得知。

一片斜阳落渡头，青衫乌帽独登楼。江流建业三千里，山色淮南数百州。都督正开羊祜府，谁人得上李膺舟。此行不为扬州鹤，一字犹堪万户侯。

玉旨传宣夜直扉，制麻侵晓进呈归。三槐龙影连青琐，千柳鶑声度紫薇。袖惹炉香飘雾霭，砚传盘露映旌旗。承恩更赐金莲炬，犹胜清光太乙藜。

桑田何处海漫漫，耕垄传闻建武间。真主不缘符白水，先生安可饭青山。至今衰草遗寒烧，此日秋江起暮鹇。万里崎岖祠下路，不知行役几人闲。

归计年来付酒杯，任他猿鹤自相猜。东家种竹西邻看，前日移花昨夜开。钟送夕阳归草木，风吹凉月上楼台。老来懒听他家曲，惟看柴门长绿苔。

吴越山分两岸青，遥遥帆影是西兴。江花历乱如红雨，云树高低似画屏。钱氏古乡迷鸟道，越王芳草上诸陵。已知太乙临吴分，晓看祥乌夜看星。

近传丹诏下彤墀，夜鹤寒猿也自疑。江上晚风终自急，山中白石最相宜。潮生潮灭鸥先见，花落花开蝶未知。怀玉山人如问我，烂柯山下看围棋。

两年不作京华梦，重到湖山事已非。柳外晚风寒食节，花间天气雨晴时。阑干独凭鶑飞去，帘幕低垂燕未归。欲托焦桐理心事，满庭芳草又斜晖。

忆向西风折翅归，每忻黄菊满疏篱。十书诣阙无知己，千里离家有路歧。岁月易惊孤客梦，文章难比少年时。荻花芦叶休凄怨，自有新开窦桂枝。

此斋全占崧高胜，更尽楼前第一奇。芳草碧连天水处，数峰青断暮烟时。山川不逐阴晴换，宇宙闲看岁月移。琴已懒弹书懒读，一帘花影咏春迟。

才是青山便卜邻，世情那得较纷纭。露含远岫分为雨，烟起人家去作云。柳色晴光扶槛入，鶑声人语隔窗闻。高斋独卷重帘坐，花落棋床日未曛。

年年柳眼青归处，门外游人可自闲。天气又晴晴又雨，楼台依寺寺依山。酒边歌拍穿花外，船上箫声落水间。光景留连空自惜，鹧鸪啼罢暮城关。

离情先怯向边州，寒叶敲窗更报秋。几点搅残千里梦，一声滴作两乡愁。苦缘杨柳沾离席，偏傍梧桐溅小楼。惟有孤灯照明灭，夜深无语揽重裘。

寺比金焦彻夜开，一山恰似小蓬莱。塔分两岸波中影，潮长三门石上苔。遗老为言前日事，上皇曾渡此江来。中流滚滚英雄恨，输与高僧入定回。

自从崔颢题诗后，更有何人吊祢衡。芳草不知鹦鹉恨，晴天惟见汉阳城。楼头月落酒方醒，岸口风高雁正鸣。五百年前黄鹤去，闲寻鸥鹭订诗盟。

殿上传宣内引官，一封历历奏忠肝。八千里路先声至，百万都人夹道观。节度晋公先授钺，淮阴韩信旧登坛。擎天正要中流柱，莫拟人间蜀道难。

一番出处计何如，流泊中川不为渔。落日凄凉秋老矣，西风浩荡客归欤。吟成白发逢知己，费尽黄金买古书。明发灞桥桥上路，藉君帆力更吹嘘。

客中逢客上夷陵，辗转凄凉睡不成。无酒送君之远道，有谁吹角向江城。白发乱生人渐老，青灯相对雨无情。诘朝共发蕲州路，知到江山更几程。

北虏才闻郭子仪，上流决有退师期。诸公但酾临江酒，老子祇围别墅棋。露布夜传诛鞑靼，蜡丸便递破符离。书生已办平淮表，先寄鹡鸰原上诗。

澒洞风尘莽未明，天翻地覆劫将盈。翠华海上知何似，白首山中空自惊。哭向鶑花非世界，梦迷弓剑绕皇陵。谁知薇蕨同杯酒，为酹兴亡终古灵。

风沙万里梦堪惊，地老天荒只此情。世上但知王蠋义，人间惟有伯夷清。堂前归燕春何处，花外啼鹃月几更。莫话凄凉当日事，剑歌泪尽血霑缨。

待月南楼月不明，百年虚负此宵情。浮阴乱向空中起，圆影偏从塞外清。江国潇潇凄露气，山城处处动笳声。何人独抱琵琶坐，泪滴冰弦暗恨生。

傅说为霖寤寐中，高宗一念与天通。后来亦有君王梦，不是阳台便月宫。

十二金钗对对铺，三千粉黛腻如酥。君王莫道六宫丑，一个西施已坏吴。

五月菰蒲八月秋，年年清酒酹江头。伍胥忿怒三闾怨，争似鸱夷一钓舟。

漠漠沙场万里遥，千夫一日起临洮。若无道德为干橹，更是秦人筑欠高。

秦时日月汉山河，家计今谁与仲多。天子不知天下贵，酒中惟唱沛中歌。

纪生尚可称皇帝，韩信何妨作假王。今日伪游真是伪，只因一蹑误高皇。

武皇何事驾虚空，金阙求仙路未通。王母不来方士去，茂陵可是广寒宫。

十九年间不辱君，论功何独后诸臣。若教倒数凌烟像，也是当时第一人。

曾与刘郎共起居，如何不肯受除书。最怜人笑先生错，正好为官却钓鱼。

祸水流来汉火亡，白头宫女恨昭阳。至今人见飞来燕，犹为君王暗断肠。

想见西风对垒时，目中先已料安危。淮淝百万兵虽众，未抵东山一局棋。

青春无复驻年华，几度江梅暗忆家。惆怅新愁添白发，鬓边如雪映寒花。

世事篙人一叶舟，长歌短棹发中流。今朝正得东风便，才是西风便转头。

烂柯山下采樵民，尽日观棋局局新。黑白两般都著过，后来一着要高人。

江南江北路迢迢，往事东风恨未消。昨夜杜鹃啼不了，始知春在洛阳桥。

九陌红尘扑帽纱，囊书几度进官家。近来不甚知时事，只是栽桑不种花。

长安二月春正浓，长江二月风正急。城头杨柳雪絮飞，道傍黏雨沱潦湿。邯郸谁家侠少年，上马意气挥金鞭，下马扫笔大如椽。兴来一石未能醉，剧饮数斗口流涎。玉山跌倒扶未起，金鞭留当酒家里。隔楼仿佛画眉人，相邀夜宿鸳鸯被。睡魔不醒五更钟，笛声吹断相思泪。嘐嘐鸣鸡将度关，欲去未去踟蹰间。道逢项庄把剑舞，楼上美人歌玉环。划然掣电蛟龙怒，便指南楼问归路。二千三百里更长，尔备衣粮我屝屦。青衫著破不堪典，典到青衫共谁语。世上岂无虬髯汉，散财结客千千万。岂无燕昭万黄金，筑作高台礼瓌彦。秦坑汉骂不肯收，自是一番遭薄贱。唐人科举更糊名，天下英雄消沮尽。生儿不学去封侯，锥毛弄秃成霜鬓。世无荆轲樊於期，只今谁复是男儿。我闻兵凶战危事，愁杀天上蚩尤旗。人心承平易思乱，中原块土急驱汉。蔡城未下辟未诛，机来一发不容间。三边未即妖祲清，天河何时能洗兵。送君不作断肠客，三尺一骑君西征。临岐酌酒再三语，今日君王自神武。此行投笔事班超，不必区区问儿女。上流夜夜雨如箭，下流炮火惊淮甸。襄师重屯郢州北，淮师未解长江面。劝君莫赋横槊诗，楼头正要筹边算。军前一著天下奇，夜斩楼兰无人知。露布直到天子墀，六宫懽动龙颜怡。维清象武献太庙，未央前殿称玉卮。搴旗斩将不足道，运筹帷幄果谓谁，曰何功第一参次之。噫吁嘻，帝命我公归衮衣。

好山深处静开轩，目送孤云手弄泉。枕石堂无金玉富，濯缨家有子孙贤。初寻旧隠逢三伏，已发新吟仅百篇。闻说夜分烦暑散，凉飚浑似素秋天。

亭号休休古退藏，岂如溪上构虚堂。坐邀城市真潇洒，却谓江湖太渺茫。下笔新题无俗事，携筇野服是家常。临流最有清风快，未见古人心已凉。

治圃我依浮石滩，筑台君占白云山。三秋一日登临外，百里同风咫尺间。峰黛阴晴常黯黯，溜琴朝夕自潺潺。休官谁道何曾见，林下如今两处闲。

溪流回合逗方池，轩槛前临面翠微。紫陌红尘行不顾，白云青嶂坐忘归。方荣即隠谁能继，未老休官世所稀。我昔凌云登阁会，主翁留饮见蟾晖。

山山明月路，何处认梅花。石色冷如水，溪流白似沙。清吟幽客梦，华发故人家。相见即归去，已应河汉斜。

