夜来饮酒醉如何，酒醒方知事转多。赵国未衰廉蔺在，齐城将下郦韩过。鹊飞月树无依所，龙入风江漫作波。忽有好诗来眼底，画溪榔板唱渔歌。

渡头风起柳摇丝，丁卯桥边屋已稀。河草青青淮马健，江花冉冉海鸥肥。一樽酒对三人饮，八字帆分两岸飞。天末有人难问讯，仲连东去不须归。

小留甘露莫开船，我欲题诗寄佛轩。犬下修廊迎宿客，僧归曲巷背{木户睘}门。梅边拂石安棋局，竹外鸣琴荐酒尊。却忆市朝无事日，笙歌日日醉昏昏。

多景楼中昼掩扉，画梁不敢住乌衣。禅房花木兵烧杀，佛寺干戈僧怕归。山雨欲来淮树立，潮风初起海云飞。酒尊未尽登舟急，更过金焦看落晖。

杨柳堤边看渡船，金山山上访金仙。一江风起尘扬海，两岸潮来浪拍天。龙化老人频问法，狐为少妇窃听禅。此机何与书生事，且借方床熟昼眠。

焦山寺里白云堆，百尺危楼百尺台。持咒圣僧漂海去，寻诗闲客渡江来。雷轰古树蜈公出，日转虚檐燕子回。案上楞严都好在，昆明又见有新灰。

傍岸人家插酒旗，受降城下客行稀。南徐白昼虎成阵，北固黄昏鸦打围。乱后江山元历历，愁边杨柳极依依。櫂歌渔子无些事，网得时鱼换酒归。

扬子津头客子愁，孤舟欲渡意绸缪。蛟龙汹汹争新穴，鸥鹭轻轻下故洲。水卷岸沙连地去，风掀江浪接天流。试披陆羽图经看，洗鼎煎茶更少留。

江都王气逐浮沤，旧说维扬第一州。银烛夜攒喧凤吹，金鞍晓织卫龙舟。绿芜城上军声合，红药阶前客泪收。云散月明天在水，误疑身世落瀛洲。

薄暮舟维杨柳堤，手攀杨柳立多时。汉儿快意歌荷叶，越女含愁舞柘枝。月湿江花和露泫，潮摇淮树带风悲。长亭一夜浑无寐，与客传杯更和诗。

身如传舍任西东，夜榻荒邮四壁空。乡梦渐生灯影外，客愁多在雨声中。淮南火后居民少，河北兵前战鼓雄。万里别离心正苦，帛书何日寄归鸿。

白杨猎猎起悲风，满目黄埃涨太空。野壁山墙彭祖宅，塺花粪草项王宫。古今尽付三杯外，豪杰同归一梦中。更上城楼见城郭，乱鸦古木夕阳红。

台空马尽始知休，枳棘丛边鹿自游。泗水不关兴废事，佛峰空锁古今愁。风吹野甸稻花晚，雨暗山城枫叶秋。欲吊英灵何处在，髑髅无数满长洲。

楼颠瓦解草如鬣，燕子不来风猎猎。倚筇搔首重徘徊，野花丛里飞蝴蝶。

吕梁三十仞，县水莫知源。雨歇山如沃，波狂岸欲翻。黄云扑古塞，青草织平原。最是关情处，秋霜一夜猿。

百尺荒台禾黍悲，沈思往事似轮飞。洛中车驾秦皇去，沛上风云汉帝归。鹰入塞榆冲雁阵，鹘穿城树破鸦围。东徐多少英雄恨，留与行人歌是非。

高台留古迹，不见隠公游。白日悲风起，清河逆水流。潜鱼投别浦，狡兔据荒丘。应笑臧僖伯，何如谏得休。

晓鞭驿马入东州，瘦骨棱嶒怯素秋。天地不仁人去国，江山如待客登楼。市沽鲁酒难为醉，座咽胡笳易得愁。日暮凭阑穷目力，一行征雁塞边头。

一片秋云妒太虚，穷荒漠漠走群狐。西瓜黄处藤如织，北枣红时树若屠。雪塞捣砧人戍远，霜营吹角客愁孤。几回兀坐穹庐下，赖有葡萄酒熟初。

六花飞舞下天衢，万里羁人心正孤。收拾碎砖裨煖炕，掘穿平地结寒炉。行厨日给官中粟，递驿时供塞上酥。忽报传宣双敕使，王门今欲试齐竽。

把酒上金台，伤心泪落杯。君臣难再得，天地不重来。古木巢苍鹘，残碑枕碧苔。倚阑休北望，万里起黄埃。

汉儿辫髪笼毡笠，日暮黄金台上立。臂鹰解带忽放飞，一行塞雁南征急。

晓入重闱对冕旒，内家开宴拥歌讴。驼峰屡割分金碗，马奶时倾泛玉瓯。禁苑风生亭北角，寝园日转殿西头。山前山后花如锦，一朵红云侍辇游。

晓出城南信杖藜，江乡小圃百花开。侑尊妓女骑馿去，顶笠僧官跃马来。几架秋千红袅娜，数行箫管绿低徊。隔河小艇人歌舞，摇荡春光不肯回。

蓟门高处小凝眸，雨后林峦翠欲流。车笠自来还自去，笳箫如怨复如愁。珍珠络臂夸燕舞，纱帽蒙头笑楚囚。忽忆旧家行乐地，春风花柳十三楼。

万里关河道路迂，出门一笑意何如。来时雨雪侵驼褐，归日风云蔼驷车。玉座喜闻黄石策，金台荣拜紫泥书。野人无以效芹献，一斗酒边双鲤鱼。

诗人骑马接官回，解后居庸怀抱开。冷地不禁风聒聒，炎天长见雪堆堆。昨宵我梦中南去，今日君从直北来。说尽穷阴无限事，呼童携酒上金台。

新诗蒙远寄，客路不胜秋。同谷歌臣甫，新丰醉客周。君今嫌作吏，我已厌封侯。何日西湖曲，红船上下游。

瑶池宴罢夜何其，拂拭朱弦落指迟。弹到急时声不乱，曲当终处意尤奇。雪深沙碛王嫱怨，月满关山蔡琰悲。羁客相看默无语，一襟愁思自心知。

江南二月蕨笋肥，江北客行殊未归。怕上西楼洒乡泪，东风吹雨湿征衣。

北风刮地愁云彤，草木烂死黄尘蒙。挝鞞伐鼓声冬冬，金鞍铁马摇玲珑。将军浩气吞长虹，幽并健儿胆力雄。战车轧轧驰先锋，甲戈相拨声摩空。雁行鱼贯弯角弓，披霜踏雪渡海东。鬬血浸野吹腥风，捐躯报国效死忠。鼓衰矢竭谁收功，将军卸甲入九重。锦袍宣赐金团龙，天子锡宴葡萄宫。烹龙炰鸾割驼峰，紫霞潋滟琉璃锺。天颜有喜春融融，乞与窈窕双芙蓉。虎符腰佩官益穹，归来贺客皆王公。戟门和气春风中，美人左右如花红。朝歌夜舞何时穷，岂知沙场雨湿悲风急，冤魂战鬼成行泣。

愁到浓时酒自斟，挑灯看剑泪痕深。黄金台隗少知己，碧玉调湘空好音。万叶秋风孤馆梦，一灯夜雨故乡心。庭前昨夜梧桐语，劲气萧萧入短襟。

春事阑珊梦里休，他乡相见泪空流。柳摇楚馆牵新恨，花落吴宫忆旧游。渴想和羹梅已熟，饥思进饭麦初收。瀛洲归去琅玕长，月朗风熏十二楼。

九日凄凉戏马台，龙山高会亦尘埃。天翻地覆英雄尽，暑往寒来岁月催。人隔关河归未得，客逢时节转堪哀。十年旧梦风吹过，忍对黄花把酒杯。

寒雪初晴冷气清，地炉火活渐春生。懒骑□□□人户，满酌肥羔朝帝京。屋破玉川贫亦乐，□□□坞贵何荣。道心自得锺仪趣，一操南音□□□。

庭燎明如昼，金壶漏水平。炉烟摇晓色，櫩□□□声。三祝圣人寿，一忠臣子情。新元奏封事，□□□苍生。

妾初未嫁时，晨夕深闺中。年当十五余，颜色如花红。千里远结婚，出门山重重。与君盛容饰，一笑开芙蓉。君不顾妾色，剑气干长虹。耿耿丈夫□，□□天下雄。结髪未逾载，倏然各西东。妾独□□□，□养姑与翁。姑翁去年春，长梦随飘风。思君□□□，音信安可通。谅无双飞翼，焉得长相从。自服嫁时衣，荆钗淡为容。誓以守贞洁，与君生死同。君当立高节，杀身以为忠。岂无春秋笔，为君纪其功。

天目山前景老禅，长安传法旧沙门。十年不见身为累，万里相逢舌尚存。漠漠尘埃凝破衲，凄凄风露袭归辕。到家定有秋光在，报答黄花满故园。

燕市人争看秀才，团栾此日会金台。葡萄酒熟浇驼髓，萝卜羹甜煮鹿胎。砚笔寂寥空洒泪，管弦呜咽自生哀。雪寒门户宾朋少，且拨红炉守泰来。

释氏掀天官府，道家随世功名。俗子执鞭亦贵，书生无用分明。

黑风满天红日出，千里万里栖寒烟。快鹰已落蓟水畔，猎马更在燕山前。白旄黄钺左右绕，毡房殿帐东西旋。海青眇然从此去，天鹅正坠阴崖巅。

西湖月，光皎洁，曾照钱王九重阙。钱王歌舞恋春风，月亦有情光不歇。一朝歌舞成尘土，断础荒宫走狐兔。月亦伤心不肯明，人亦吞声泪如雨。西湖月，几度圆，几度缺。人生南北岐路多，几度相逢几度别。去年月圆时，我在西湖十里荷花香，□□月吞酒卮。今年月缺时，我在燕山万里来□□，□酒招月来。劝月酒一杯，我酒饮尽□□□□□□饮，胡为乎来哉。停杯问月月变色，嫌□□□□□窄。人生如白驹之过隙，若不痛饮真可惜。□□□物如流水，何如月照金樽里。首阳二子忍□□，□丘盗跖成蝼蚁。我有长鲸吸川口，倒挽银河添我酒。我酒千年饮不干，月光与我长相守。酒酣拔剑斫地歌，钱王宫阙生白波。西湖月，光更多，有酒不饮将如之何。

沟水泸边落木疏，旧家天远寄来书。秋风冷驿官行未，夜月虚窗客梦初。流雁断鸿飞旷野，舞鸾离鹤别穹庐。裘貂醉尽一樽酒，愁散方知独上车。

十年旅食在天涯，到处身安只是家。雪塞春回邹衍律，霜营寒入祢衡挝。壶倾卯酒杯浮粟，厨出辛盘饤簇花。奴仆不须喧鼓吹，恐惊枥马与林鸦。

关山月，关山月，东边来，西边没。夜夜照关山，□□多战骨。男儿莫去学弓刀，女儿莫嫁关山□。□□母啼送爷去当军，今年妻啼送夫去当□。□□□老妻年少，养子嫁夫不得力。关山月，关山月，□□见月圆，月月见月缺。万里征夫泪流血。将军□□大羽箭，沙场格鬬无休歇。谁最苦兮谁□□，□□出戍当门户。只今头白未还乡，母死妻亡业无主。关山月，关山月，生离别，死离别。爷娘妻子顾不得，努力戎行当报国。

平生爱读书，反被读书误。今辰出长城，未知死何处。下马古战场，荆榛莽回互。群狐正从横，野枭号古树。黑云满天飞，白日翳复吐。移时风扬沙，人马俱失路。踌躇默吞声，聊歌远游赋。

饮马长城窟，马繁水枯竭。水竭将奈何，马嘶不肯歇。君看长城中，尽是骷髅骨。骷髅几千年，犹且未灭没。空衔千年冤，此冤何时雪。祖龙去已远，长城久迸裂。叹息此骷髅，夜夜泣秋月。

穷荒六月天，地有一尺雪。孤儿可怜人，哀哀泪流血。书生不忍啼，尸坐愁欲绝。鼙鼓夜达明，角笳竞于邑。此时入骨寒，指堕肤亦裂。万里不同天，江南正炎热。

伊昔李少卿，筑台望汉月。月落泪纵横，凄然肠断裂。当时不受死，心怀归汉阙。岂谓壮士身，中道有摧折。我行到寰州，悠然见突兀。下马登斯台，台荒草如雪。妖氛霭冥蒙，六合何恍惚。伤彼古豪雄，清泪泫不歇。吟君五言诗，朔风共呜咽。

明发启账房，冷气迸将入。饥鹰傍人飞，瘦马对人立。御寒挟貂裘，蒙头帽毡笠。凄然绝火烟，阴云压身湿。赖有葡萄醅，借煖敌风急。

忆昔苏子卿，持节入异域。淹留十九年，风霜毒颜色。啮毡曾牧羝，跣足涉沙碛。日夕思汉君，恨不生羽翼。一朝天气清，持节入汉国。胤子生别离，回视如块砾。丈夫抱赤心，安肯泪沾臆。

一昔王昭君，远嫁单于去。上马出宫门，琵琶语如诉。昔为汉宫妃，今作胡虏妇。别来岁月深，竟入泉下路。还知身后名，青草覆孤墓。

雪霁山崔嵬，平荒绝人迹。猎猎大风寒，杳杳远天碧。腐儒策蹇馿，觅句绕沙碛。一吟三徘徊，日卓人影直。孤鸿云中来，对我声呖呖。迺知晴天好，物类各有适。顷刻片云生，雪花大如席。伟哉复伟哉，造物真戏剧。

北征已十年，抑郁悲局促。拄杖看天山，雪光皎如玉。满目鹯鹰飞，晴天猎鸿鹄。羁人灶无炊，竟夕枵其腹。美人塞边来，邀我分豆粥。手持并铁刀，欣然割驼肉。勿诮草堂翁，一饱死亦足。

龌龊复龌龊，昔闻今始见。一月不梳头，一月不洗面。饥则嚼干粮，渴则啖雪片。困来卧毡房，重裘颇相恋。故衣连百结，虮虱似珠串。平明猎阴山，鹰犬逐人转。呱呱冻欲僵，老娃泪如霰。忽有使臣来，宣赐尚方膳。

冷霰撒行车，呻吟独搔首。须臾大如席，风卷半空走。母子鼻酸辛，依依自相守。书生倒行囊，沽来一樽酒。暂时借温和，耳热岂长久。万木舞阴风，言语冰在口。毡房耿无眠，兀兀听刁斗。

少年读杜诗，颇厌其枯槁。斯时熟读之，始知句句好。书生挟蠹鱼，流行万里道。朱颜日以衰，玄髪日已老。耿耿不圆卿，宁方自为皂。举目无寸亲，忧伤入怀抱。炎天冷如冰，碛地不生草。我马跑沙石，我饥面苍昊。人马不相离，冻死俱未保。何当回白日，阴云尽一扫。

围猎看人放海青，黑山峡口路交横。飞鸿雨湿云天远，去马风寒雪塞平。归客北边关柝击，过军西畔寨灯明。巍巍殿帐毡房煖，衣铁冷深更鼓鸣。

凤衔紫诏下云端，千载明良际会难。金阙早朝天表近，玉堂夜直月光寒。宫衣屡赐恩荣重，御宴时开礼数宽。却忆玄都人去后，桃花零落倚阑干。

大笑出门去，谁能笔砚囚。十年浑不调，万里欲先侯。衰尔吾将老，飞扬子未休。他年身退遁，肯伴赤松游。

昔年变姓走淮滨，虎豹从横独怆神。青海茫茫迷故国，黄尘黯黯泣孤臣。魏雎张禄梦中梦，越蠡陶朱身后身。今日相看论往事，刘洙元是姓文人。

一朝禽瘴海，孤影落穷荒。恨极心难雪，愁浓鬓易霜。燕荆歌易水，苏李泣河梁。读到艰难际，梅花铁石肠。

燕玉成行把酒卮，酒卮未尽即言离。宾鸿冒雨回峰日，旅燕冲风过海时。棹拨蓼湾秋斫脍，剑飞梅岭夜吟诗。明年有约重来否，一骑红尘贡荔枝。

芦苇萧森古渡头，征鞍卸却上孤舟。烟笼古木猿啼夜，月印平沙雁叫秋。砧杵远闻添客泪，鼓鼙才动起人愁。当年击筑悲歌处，一片寒光凝不流。

万里溟蒙起战埃，翩翩勒马出金台。同君远使山头去，如朕亲行岳顶来。野庙横斜挨老树，古碑颠倒枕荒苔。瞻天只有丹心在，香篆炉熏达九垓。

华山山木乱纷纷，铁锁垂垂袅袅猿。石齿齿前光烁烁，壁岩岩后势奔奔。奇奇怪怪云根耸，郁郁葱葱雾气昏。上上上头仍上上，最高高处有乾坤。

蹇柏枯松枕庙门，独瞻遗像酹清尊。紫芝奕奕浮香气，碧草纤纤没烧痕。羽翼已成犹有说，腹心相视更何言。高歌一曲归来隠，静看山禽哺子孙。

寒芦风飒飒，时节近昏黄。木脱千山瘦，江空一水长。云高鹏北运，天阔雁南翔。读尽焚舟赋，持觞酹子桑。

岩岩路径入空蒙，中有幽人旧日宫。野草败垣供暮雨，断碑古木管秋风。山川融结千年秀，天地包笼一世雄。从此不须高索价，高名过眼总飘蓬。

我登天坛山，洒然清吟目。群峰如儿孙，罗列三十六。支藤陟曾巅，中有少室屋。山人化飞仙，庭除生苜蓿。古碑野火烧，剥落字难读。雏鹿卧幽岩，孤鸟响空谷。解鞍小迟留，偷闲半日足。长啸归去来，题诗纪幽独。

祖龙筑长城，雄关百二所。阿房高接天，六国收歌女。跨海觅仙方，蓬莱眇何许。欲为不死人，万代秦宫主。风吹鲍鱼腥，兹事竟虚语。乾坤反掌间，山河泪如雨。谁怜素车儿，奉玺纳季父。楚人斩关来，一炬成焦土。空余此余基，千秋泣禾黍。

日西来到洛阳城，下马桥边信步行。红紫已无花烂漫，青黄只有草从横。风吹渭水秋砧急，月满秦川夜柝清。我醉欲眠眠不得，更听人唱楚歌声。

霓裳惊破出宫门，马上香罗拭泪痕。到此竟为山下鬼，不堪鞞鼓似招魂。

芒芒北邙山，高坟尽无主。惟有石麒麟，相向立秋雨。

白杨猎猎柳青青，怒浪高低不肯平。一自尧夫分手后，更无人听杜鹃声。

一夜春寒事可知，海棠无地避风吹。温泉自向东流去，不管飞红出禁池。

夜凉金气转凄其，正是羁孤不寐时。千古伤心南渡曲，一襟清泪北征诗。霜凝鞞鼓星横剑，风卷旌旗月满卮。旅雁已离榆塞去，帛书摇曳过江迟。

西风吹我度函关，古壑泉声静自闲。老子骑牛沙上去，仙人化鹤苑中还。断崖木脱悬残日，绝域云横失好山。旧说度关珠履客，一声鸡唱翠微间。

蔽日乌云拨不开，昏昏勒马度关来。绿芜迳路人千里，黄叶邮亭酒一杯。事去空垂悲国泪，愁来莫上望乡台。桃林塞外秋风起，大漠天寒鬼哭哀。

峻岭登临最上层，飞埃漠漠草棱棱。百年世路多翻覆，千古河山几废兴。红树青烟秦祖陇，黄茅白苇汉家陵。因思马上昌黎伯，回首云横泪湿膺。

寒更客起卷花毡，又勒青骢过玉田。一匊归心千涧外，十分秋思两峰前。蓝关月冷猿啼木，秦岭风高雁贴天。北望茂陵应咫尺，髑髅沙白草芊芊。

客行天地中，嵩峰何突兀。鸟道阻且修，马烦行复歇。一入玉女窗，便觉幽兴发。好鸟鸣嘤嘤，细草乱如髪。石城荫青松，琼壁白喷雪。中有神圣居，飞甍半摧折。宝绘翳苔莓，古碑字亦灭。莫辩千载事，焉能踏仙辙。徒有感慨怀，脉脉泪不绝。

行行太室峰，秋声若鸣镝。流目瞩崎岖，蓬莱应咫尺。上有神仙区，下有穆王宅。徘徊复徘徊，泫然感畴昔。八骏不重来，秋山空月白。安得会璆韶，共作瑶池客。

长河界破东南天，怒涛日夜如奔川。此行适逢七月夕，妖氛散作空中烟。牛郎织女涉清浅，支机石上今何年。扬帆一纵万里目，身世恍若槎中仙。仰看银河忽倒泻，月明风露何娟娟。狂来拔剑斫河水，欲与祖逖争雄鞭。扣舷把酒酹河伯，低头细看河清涟。平生此怀具已久，到此欲说空回旋。嗟予不晓神灵意，咫尺雷雨心茫然。

寻僧入相国寺，领客过太师桥。行到汴堤西畔，柳阴阴处鱼跳。

楚狂醉歌歌正发，更上梁台望明月。朔风猎猎吹我衣，绝代佳人皎如雪。捶羯鼓，弹箜篌，烹羊宰牛坐糟丘，一笑再笑扬清讴。遥看汴水波声小，锦櫂忘还事多少。昨日金明池上来，艮岳凄凉麋鹿遶。麦青青，黍离离，万年枝上鸦乱啼。二龙北狩不复返，六龙南渡无还期。金铜泪迸露盘湿，画阑桂柱酸风急。鸠居鹊构苍隼入，蛇出燕巢白狐立。东南地陷妖氛黑，双凤高飞海南陌。吴山日落天沈沈，母子同行向天北。关河万里雨露深，小儒何必悲苦辛。归来耳热忘头白，买笑挥金莫相失。呼奚奴，吹觱篥，美人纵复横，今夕复何夕。楚狂醉歌歌欲辍，老猿为我啼竹裂。

呜呼再歌兮花满台，好月为我光徘徊。人生在世不满百，纷华过眼皆成灰。夷山青青汴水绿，西北高楼咽丝竹。美人十指纤如玉，为我行觞歌一曲。含宫嚼征当窗牖，露脚斜飞湿杨柳。就中有客话陈桥，如此山河落人手。客且住，听我语，楚汉中分两丘土。七雄争战总尘埃，三国鶑花浩无主。咸阳宫殿不复都，华清池沼温泉枯。世间兴废奔如电，沧海桑田几回变。人生得意且尽欢，何须苦苦为高官。人生有命且行乐，何必区区叹牢落。遮莫金章与玉珂，何如桐江披钓蓑。遮莫貂蝉贵此身，何如柴桑漉酒巾。君不见海上看羊手持节，饥来和雪和毡啮。又不见饭颗山头人见嗤，愁吟痛饮真吾师。美人美人劝我酒，有客有客听我歌。须臾客醉美人睡，我亦不知天与地。呜呼再歌兮无人听，月自落兮酒未醒。

玉简投潭洞，金樽出石隈。龙光蟠窟宅，蜃气结楼台。卷地风雷起，掀天雨雹来。人间为济渎，水底即蓬莱。

奉出天家一瓣香，着鞭东鲁谒灵光。堂堂圣像垂龙衮，济济贤生列雁行。屋壁诗书今绝响，衣冠人物只堪伤。可怜杏老空坛上，惟有寒鸦噪夕阳。

敕使联镳上翠岑，飞泉跃涧吼雷音。凌高一览知天远，迂曲千蹊觉洞深。龙蛰沧溟蛟舞壑，枭横碧落凤归林。山灵护得神祠在，苔蚀秦碑古树阴。

一从得玉旨，勒马幽燕起。河北与河南，一万五千里。

午夜红云满太清，晓来王母下瑶京。日从万岁山头出，人在九重天上行。

羯鼓喧吴越，伤心国破时。雨阑花洒泪，烟苑柳颦眉。事去千年速，愁来一死迟。旧臣相吊后，寒月堕燕支。

大漠阴风起，羁孤血泪县。忽闻天下母，已赴月中仙。哀乐浮云外，荣枯逝水前。遗书乞骸骨，归葬越山边。

提刑辞宋国，奉使到燕都。入贡能全璧，怀归不献图。看羊居北海，化鹤返西湖。楚客歌哀些，临棺奠酒壶。

吴国生如梦，幽州死未寒。金闺诗卷在，玉案道书闲。苦雾蒙丹旐，酸风射素棺。人间无葬地，海上有仙山。

大王无起日，草木尽伤悲。生在太平世，死当离乱时。南冠流远路，北面幸全尸。旧客行霜霰，呼天泪湿麾。

崖山禽得到燕山，此老从容就义难。生愧夷齐尚周粟，死同巡远只唐官。雪平绝塞魂何往，月满通衢骨未寒。一剑固知公所欠，要留青史与人看。

木老西天去，袈裟说梵文。生前从此别，去后不相闻。忍听北方雁，愁看西域云。永怀心未已，梁月白纷纷。

南国旧王母，西方新世尊。头颅归妙相，富贵悟空门。传法优婆域，诵经孤独园。夜阑清磬罢，趺坐雪花繁。

客路相逢在异乡，佐尊先得杜韦娘。舞回锦臂花争艳，醉吸金波月鬬光。他日未忘今日乐，老年须记少年狂。五陵游侠休相笑，归去奚奴有锦囊。

君把酒，听我歌。君不见陌上桑，鹑奔奔兮鹊疆疆。高堂今夕灯烛光，燕姝赵女吹笙簧。君把酒，听我歌。美人美人美如此，倾城倾国良有以。周惑褒姒烽火起，纣惑妲己贤人死。君把酒，听我歌。汉家之乱吕太后，唐家之乱武则天。魏公铜台化焦土，隋炀月殿成飞烟。君把酒，听我歌。美人美人色可食，美人美人笑可爱。美人命薄争奈何，美人色衰相弃背。美人一笑难再得，美人绝色今何在。君不见马嵬坡下杨太真，天生尤物不足珍。那及唐虞九妇人，千古万古名不湮。

我把酒，听君歌。美人娟娟花灼灼，月照金樽光绰约。有酒有歌君亦愁，把酒听歌君亦乐。我有鹦鹉杯，君有鸬鹚杓。一杯一杯复一杯，酒尽还沽共君酌。我把酒，听君歌。天不荒，地不老，人生百年休草草。对花对酒且高歌，盖世功名亦枯槁。满堂金玉守者谁，万事何如酒杯好。君不见巢父许由空洗耳，伯夷叔齐空饿死。范蠡扁舟挟西子，五湖风浪兼天起。又不见相如怀璧空归来，廉颇善饭何壮哉。谢安携妓入东山，苍生望望霖雨干。把酒劝君饮，请君为我歌。燕昭筑台金满地，郭隗登台多意气。刘琨梦里起听鸡，班超万里封侯归。君不见浣花溪头老翁哭，白首为儒守茅屋。

出自蓟门行，行行望天北。何处愁杀人，黑风走沙石。华裾者谁子，意气万人敌。金鞍鞁白马，奋飞虎生翼。书生尔何为，不草相如檄。徒有经济心，壮年已斑白。

泸沟桥下水泠泠，落木无边秋正清。牛马乱铺黄帝野，鹰鹯高摩涿州城。柳亭日射旌旗影，花馆风传鼓吹声。归客偶然舒望眼，酒边触景又诗成。

使君数问夜如何，灯烛高张照绮罗。白酒千杯浇客醉，红妆一面恼人多。风烟漠漠庭前树，霜月娟娟沼内荷。驿吏出门相语及，城南便是滹沱河。

荒亭驻马酌金罍，风卷黄埃丑上来。满地山河无汉业，赵州留得古云台。

卫州三十里，荒墩草无数。忽听路人言，此葬比干处。下马拊石碑，三叹不能去。斐然成歌章，聊书墓头树。我吊比干心，不吊比干墓。世间贤与愚，同尽成黄土。斯人亦人尔，千千万万古。

今夜宿封丘，明朝过汴州。云横遮远塞，水落见长洲。树折枣初剥，藤枯瓜未收。倾囊沽一斗，聊以慰羁愁。

假山虽假总非真，未必中间可隠身。若使此山身可隠，上皇不作远行人。

重到扬州十载余，画桥雨过月模糊。后皇庙里花何在，炀帝堤边柳亦枯。陂麦青青嘶乱马，城芜冉冉落群乌。人生聚散愁无尽，且小停鞭向酒罏。

只见空城不见台，客行搔首重徘徊。风云旧日龙南渡，宇宙新秋雁北来。三国衣冠同草莽，六朝宫殿总尘埃。交游相见休相问，把手江头且一杯。

草没高台凤不游，大江日夜自东流。齐梁地废鸦千树，王谢家空蚁一丘。骑马僧争淮口渡，捕鱼人据石头洲。玉箫声断悲风起，不见长安李白愁。

石头城上小徘徊，世换僧残寺已灰。地接汴淮山北去，江吞吴越水东来。健鱼奋鬣随蛟舞，快鹘翻身猎雁回。一片降旗千古泪，前人留与后人哀。

夜泊青山下，江空不受尘。只看波底月，便是谪仙人。

百尺凌歊事已非，古碑岩畔上苔衣。禁园风暖草争发，废殿雨寒花乱飞。海北天高鹏得运，江南春尽雁知归。三千歌舞今何处，惟有姑溪遶翠微。

平生英烈世无双，汉骑飞来肯受降。早与虞姬帐下死，不教战血到乌江。

博徒无计解其纷，夜半鸣钲溃万军。鲁港朔风掀恶浪，吴山寒日翳愁云。周褒媚己终亡国，孟德欺孤忍负君。大木已颠天柱折，钱塘江上雁成群。

星江彼此系行舟，我向南州君北州。彭泽初归元亮醉，沙场远使子卿愁。人生离合花间蝶，世事浮沉柳外鸥。明日沾襟各分手，相思何处倚高楼。

豫章门外尽青原，高阁临江喜尚存。鶑舌澜翻嘲鹤静，鸥心恬淡厌蛙喧。绿波淼淼投书渚，翠竹森森写韵轩。约客不来人已远，满天风雨又黄昏。

羊角山高锁战尘，春风吹草绿孤城。鹊巢逊与鸠夫妇，燕幕能容雁弟兄。今古废兴棋一著，萍蓬聚散酒三行。悲歌曲尽故人去，笛响长江月正明。

不弹长铗叹无车，独倚枯筇面碧虚。兵破乡村人住少，火烧桥道客行疏。云低天阔鹰呼隼，水落溪喧獭趁鱼。东骛西驰归未得，明朝又是岁将除。

十年牢落走穷荒，万里归来行路长。坐上佳宾能鼓瑟，窗前细雨好烧香。武淹某泽常思汉，甫寓鄜州只念唐。秉烛相看真梦寐，夜阑无语意茫茫。

滩沙叠叠是潮痕，古木苍然叫断猿。此老不干天子贵，故人方讶布衣尊。雨甜春水鱼龙动，风暖寒林鸟雀喧。我恰扁舟台下过，桐花香处月黄昏。

踯躅吞声泪暗倾，杖藜徐步浙江行。青芜古路人烟绝，绿树新墟鬼火明。事去玉环沈异域，愁来金碗出佳城。十年草木都糜烂，留得南枝照浅清。

朱甍突兀倚云寒，潮打孤城寂寞还。荒草断烟新驿路，夕阳古木旧江山。英雄聚散阑干外，今古兴亡欸乃间。一曲尊前空击剑，西风白髪泪斑斑。

偶携降帜立诗坛，剪烛西窗共笑欢。落魄苏秦今席煖，猖狂阮籍尚毡寒。山中客老干茎白，海上人归一寸丹。世事本来愁不得，乾坤只好醉时看。

湖上悲风舞白杨，英雄凋尽只堪伤。花飞废苑怜铜马，草没荒坟卧石羊。人在醉中春已晚，客于愁处日偏长。林西楼观青红湿，又逊僧官燕梵王。

高堂寂寞半开门，草没颓墙竹满园。雨过湖天笼白昼，云归山市锁黄昏。忘机今古鸥来往，说梦兴亡燕语言。行尽六桥吟更好，万松岭上一声猿。

十载高居白玉堂，陈情一表乞还乡。孤云落日渡辽水，匹马西风上太行。行橐尚留官里俸，赐衣犹带御前香。只今对客难为答，千古中原话柄长。

昔年同辇载花仙，此日登楼籍妓员。恩赐舞衣香未歇，御书歌扇墨犹鲜。碧云翼翼金钗滑，红雪翩翩玉珮圆。却把向来供奉曲，酒边对客续朱弦。

杜陵清瘦不禁寒，白髪萧萧强笑欢。阶下决明难独立，庭前甘菊好谁看。一钱留得囊羞涩，九日沽来酒带酸。却忆大明朝谒罢，紫萸擎出赐千官。

文江别后又三年，别后三年诗几篇。老去莫思身外事，命穷甘作饮中仙。天阴雨湿龙归海，云淡风轻鹤在田。回首西湖湖上路，新蒲细柳为谁妍。

南浦亭边话别时，扁舟东下浙江湄。遍将越国千年事，吟作钱塘百咏诗。无火可能烧莽卓，有刀恨不斩高斯。五陵佳气飞扬尽，泪洒西风两鬓丝。

白髪今如此，无依实可怜。圣恩空旧想，佛相又新圆。镜晓容颜别，钟昏梦寐悬。百年心上事，怀古泪涟涟。

万里远行役，十年良可哀。前辈古风在，故人今雨来。绝口不言事，挽须惟把杯。种得碧梧树，春风花自开。

抱琴曾北向，弹铗复南图。李泌游衡岳，知章赐鉴湖。柱头仙是鹤，濠上子非鱼。此夜同联鼎，他年莫寄书。

老貌不随俗，固穷而隠居。一坞百竿竹，八窗千卷书。酌以旋𥬠酒，荐之新网鱼。兴尽出门去，晚凉山雨余。

十年南北竞，故旧几人存。兵后谁知我，城中独见君。东湖徐孺宅，北海孔融樽。宛转留春意，吟诗到夜分。

北行十三载，痴懒身羁孤。勒马向天山，咄咄空踟蹰。穷阴六月内，白雪飞穹庐。冷气刺骨髓，寒风割肌肤。饥餐枣与栗，渴饮酪与酥。弃置勿复言，言之则成迂。前年走河北，荆榛郁丘墟。夜宿古战场，鬼物声呜呜。去年及淮南，黄尘翳行裾。长流漂白骨，满目皆畏途。今年归湖山，乔木依故居。堂前双老亲，粲粲色敷腴。壁间岂无琴，床头亦有书。友朋日过从，可嬉仍可娱。开轩耿晴色，梅花绕庭除。呼儿斫海鲸，新𥬠酒盈壶。偶尔得生还，相对真梦如。万事一画餠，百年捋髭须。向来误儒冠，今也无壮图。且愿休王师，努力加饭蔬。

丙子正月十有三，挝鞞伐鼓下江南。皋亭山上青烟起，宰执相看似醉酣。

万马如云在外间，玉阶仙仗罢趋班。三宫北面议方定，遣使皋亭慰伯颜。

殿上群臣默不言，伯颜丞相趣降笺。三宫共在珠帘下，万骑虬须遶殿前。

谢了天恩出内门，驾前喝道上将军。白旄黄钺分行立，一点猩红似幼君。

一匊吴山在眼中，楼台累累间青红。锦颿后夜烟江上，手抱琵琶忆故宫。

北望燕云不尽头，大江东去水悠悠。夕阳一片寒鸦外，目断东西四百州。

十数年来国事乖，大臣无计逐时挨。三宫今日燕山去，春草萋萋上玉阶。

锦颿高揭绣帘开，鼍鼓声悲凤管哀。月子纤纤云里见，吴江不尽暮潮来。

一出宫门上画船，红红白白艳神仙。山长水远愁无那，又见江南月上弦。

太湖风起浪头高，锦柁摇摇坐不牢。靠着篷窗垂两目，船头船尾烂弓刀。

昨夜三更泪湿腮，伍胥何事梦中来。三宫从此相分别，自勒潮头白马回。

受降城下草离离，寒食清明只自悲。汉寝秦陵何处在，鶑花无主雨如丝。

金陵昨夜有降书，更说扬州一战输。淮北淮南清未了，又添军马下东吴。

铁瓮城头马乱嘶，金陵城下炮如飞。黑风卷地鼓鼙急，昨夜常州又受围。

晓来宫櫂去如飞，掠削鬟云浅画眉。风雨凄凄能自遣，三三五五坐弹棋。

暮雨潇潇酒力微，江头杨柳正依依。宫娥抱膝船窗坐，红泪千行湿绣衣。

晓鬓鬅松懒不梳，忽听人说是南徐。手中明镜抛船上，半揭篷窗看打鱼。

京口沿河卖酒家，东边杨柳北边花。柳摇花谢人分散，一向天涯一海涯。

满船明月夜鸣榔，船上宫人烧夜香。好是烧香得神力，片帆稳送到渔阳。

一片淮山落照中，开船忽遇打头风。行军元帅传言语，别拨官军下浙东。

扬子江头潮退迟，三宫船傍钓鱼矶。须臾风定过江去，不奈林间杜宇啼。

一半淮江半浙江，怒潮日夜自相撞。扬州昨夜军书至，说道淮安未肯降。

晓来潮信暂相留，满耳惊涛愁复愁。月殿不知何处在，锦帆摇曳到扬州。

金屋煌煌丽九天，朝歌夜舞艳神仙。寻常只道西湖好，不识淮南是极边。

风雨声中听櫂歌，山炰野馔奈愁何。雪花淮白甜如蜜，不减江珧滋味多。

九出琼花一夜开，无双亭曲小徘徊。可怜后土空祠宇，望断韦郎不见来。

两淮战鼓不停挝，万骑精兵赛夜叉。破阵焚舟弹指顷，汉人犹悮夏爷爷。

官军两岸护龙舟，麦饭鱼羹进不休。宫女垂头空作恶，暗抛珠泪落船头。

都人不识有干戈，罗绮丛中乐事多。一夜月明天漠漠，汉人歌罢楚人歌。

太皇太后过江都，遥指淮山似画图。抛却故家风雨外，夜来归梦绕西湖。

万骑横江泣鼓鞞，千枝画角一行吹。淮南今夜好明月，船上美人空泪垂。

芦荻飕飕风乱吹，战场白骨暴沙泥。淮南兵后人烟绝，新鬼啾啾旧鬼啼。

不堪回首泪盈盈，万里淮河听雨声。莫问萍虀并豆粥，且餐麦饭与鱼羹。

宰执连镳向北行，淮南夜夜鬼灯青。虽然适意无南北，生死难逃筛下星。

更阑炙烛绣檐遮，卸却金钿与翠花。心似乱丝眠不得，江楼中夜咽悲笳。

两淮极目草芊芊，野渡灰余屋数椽。兵马渡江人走尽，民船拘敛作官船。

宫人清夜按瑶琴，不识明妃出塞心。十八拍中无限恨，转弦又奏广陵音。

青天澹澹月荒荒，两岸淮田尽战场。宫女不眠开眼坐，更听人唱哭襄阳。

翠鬟半亸倦梳妆，杨柳风前阵阵凉。弦索懒拈缩纤手，龙涎犹嚼口脂香。

凤管龙笙处处吹，都民欣乐太平时。宫娥不识兴亡事，犹唱宣和御制词。

可怜河畔草青青，锦缆牵江且缓行。爱此淮南山水好，问天乞得片时晴。

丞相催人急放舟，舟中儿女泪交流。淮南渐远波声小，犹见扬州望火楼。

拨尽琵琶意欲悲，新愁旧梦两依依。江楼吹笛三更后，细雨灯前醉玉妃。

篷窗倚坐酒微酣，淮水无波似蔚蓝。双橹咿哑摇不住，望中犹自是江南。

销金帐下忽天明，梦里无情亦有情。何处乱山可埋骨，暂时相对坐调笙。

宫人夜泊近人家，瞥见红榴三四丫。犹说初离行在所，玉阑无数牡丹花。

丝雨绵云五月寒，淮堧遗老笑儒冠。行军元帅来相探，折送驼峰炙一盘。

江头杨柳舞婆娑，万马成群啮短莎。北客醉中齐拍手，隔船又唱采茶歌。

长淮风定浪涛宽，锦櫂摇摇上下湾。兵后人烟绝稀少，可胜战骨白如山。

使臣开闸过高邮，杨柳丝丝拂去舟。宫女开篷犹自笑，闲抛金弹打沙鸥。

邵伯津头闸未开，山城鼓角不胜哀。一川霞锦供行客，且掬荷香进酒杯。

北风吹雨入篷间，宫女腰肢瘦怯寒。阿监隔船相借问，计程今日到淮安。

宝应城南柳数枝，葭墙艾席是民居。眼前境逆没诗兴，忽有小舟来卖鱼。

船泊邳州古岸傍，斜风细雨送昏黄。美人十二船中坐，犹把金猊炷好香。

徐州城上觅黄楼，四壁诗章读不休。更欲登台看戏马，州官携酒共嬉游。

歌风台畔水沄沄，地面官人馈酒荤。宫女上船嬉一霎，不禁尘土污衣裙。

新济州来旧济州，柳门西畔两三鸥。酒边笑谑消长日，弄竹弹丝尽胜流。

一更船泊郓州城，城外巡军夜柝鸣。如此月圆如此客，犹能把酒到天明。

琵琶切切更嘈嘈，高柳群蝉遂不号。一片夕阳无限好，汶河西上酒楼高。

锦帆百幅碍斜阳，遥望陵州里许长。车马争驰迎把盏，走来船上看花娘。

兀兀篷窗坐似禅，景州城外更凄然。官河宛转无风力，马曳馿拖鼓子船。

灌州河水曲如弓，青草坪边路向东。船过州南忽奇绝，一如湖上藕花风。

船到沧州且少留，客来同上酒家楼。沿河树折枣初剥，满地藤枯瓜未收。

牙樯暂住献州城，鹭去鸥来管送迎。卧笑宫人掷骰子，金钱痴咒卜输赢。

日中转柁到河间，万里羁人强自宽。此夜此歌如此酒，长安月色好谁看。

长芦转柁是通津，尽是东西南北人。日暮烟花箫鼓闹，红楼烂醉楚州春。

恰到杨村旧马头，北风吹雨便成秋。呜呜鬼物败人兴，掩却篷窗且睡休。

满朝宰相出通州，迎接三宫晏不休。六十里天围锦帐，素车白马月中游。

会同馆里紫蒙茸，兰麝飘来阵阵风。箫鼓沸天回雁舞，黄罗帐幔燕三宫。

皇帝初开第一筵，天颜问劳思绵绵。大元皇后同茶饭，宴罢归来月满天。

第二筵开入九重，君王把酒劝三宫。驼峰割罢行酥酪，又进雕盘嫩韭葱。

第三筵开在蓬莱，丞相行杯不放杯。割马烧羊熬解粥，三宫宴罢谢恩回。

第四排筵在广寒，葡萄酒酿色如丹。并刀细割天鸡肉，宴罢归来月满鞍。

第五华筵正大宫，辘轳引酒吸长虹。金盘堆起胡羊肉，御指三千响碧空。

第六筵开在禁庭，蒸麋烧鹿荐杯行。三宫满饮天颜喜，月下笙歌入旧城。

第七筵排极整齐，三宫游处软舆提。杏浆新沃烧熊肉，更进鹌鹑野雉鸡。

第八筵开在北亭，三宫丰燕已恩荣。诸行百戏都呈艺，乐局伶官叫点名。

第九筵开尽帝妃，三宫端坐受金卮。须臾殿上都酣醉，拍手高歌舞雁儿。

第十琼筵敞禁庭，两厢丞相把壶瓶。君王自劝三宫酒，更送天香近玉屏。

一人不杀谢乾坤，万里来来谒帝阍。高下受官随品从，九流艺术亦沾恩。

僧道恩荣已受封，上庠儒者亦恩隆。福王又拜平原郡，幼主新封瀛国公。

金屋妆成物色新，三宫日用御厨珍。其余宫女千余个，分嫁幽州老斵轮。

每月支粮万石钧，日支羊肉六千斤。御厨请给葡萄酒，别赐天鹅与野麕。

三宫寝室异香飘，貂鼠毡帘锦绣标。花毯褥裀三万件，织金凤被八千条。

客中忽忽又重阳，满酌葡萄当菊觞。谢后已叨新圣旨，谢家田土免输粮。

雪里天家赐炕羊，两壶九酝紫霞觞。三宫夜给千条烛，更赐高丽黑玉香。

三殿加餐强自宽，内家日日问平安。大元皇后来相探，特赐丝䌷二百单。

万里修途似梦中，天家赐予意无穷。昭仪别馆香云煖，自把诗书授国公。

万里羁孤夜忆家，边城吹角更吹笳。须臾敕使传言语，今日天庭赏雪花。

雪子飞飞塞面寒，地炉石炭共团栾。天家赐酒十银瓮，熊掌天鹅三玉盘。

江南郡守列金阶，内里华筵日日排。文武官僚多二品，还乡尽带虎头牌。

四川昝帅尚麤豪，万马来燕贡一遭。奏授虎符三百面，内家更赐织金袍。

九重蕡烛照帘栊，三殿乘舆去贺冬。金面垂慈多喜色，史官书瑞奏年丰。

晓望燕云正雪天，闭门毡帐恣高眠。内家遗钞三千锭，添赐三宫日用钱。

东宫雪里燕三宫，妃子殷勤把酒锺。百十箜篌弹玉指，两行珠翠击金镛。

夜来酒醒四更过，渐觉衾裯冷气多。踏雪敲门双敕使，传言太子送天鹅。

两下金幱障御阶，异香缥缈五门开。都人罢市从容立，迎接南朝驸马来。

杭州万里到幽州，百咏歌成意未休。燕玉偶然通一笑，歌喉宛转作吴讴。

淮南西畔草离离，万檝千艘水上飞。旗帜蔽江金鼓震，伯颜丞相过江时。

东南半壁日昏昏，万骑临轩趣幼君。三十六宫随辇去，不堪回首望吴云。

一阵西风满地烟，千军万马浙江边。官司把断西兴渡，要夺渔船作战船。

两峰云锁几时开，昨夜京城战鼓哀。渔父生来载歌舞，满头白髪见兵来。

秋风吹雨暗天涯，越鸟巢翻何以家。岭上万松都斫尽，西湖新路欲排叉。

师相平章误我朝，千秋万古恨难销。萧墙祸起非今日，不赏军功在断桥。

苍生恸哭入云霄，内苑琼林已作樵。打断六更天未晓，禁庭两桁籸盘烧。

鲁港当年傀儡场，六军尽笑贾平章。三声锣响三更后，不见人呼大魏王。

脱却黄袍心莫欺，魏王事业止于斯。孤舟走过扬州去，表奏朝廷乞太师。

贾庙巍巍尽敕封，秦齐两国受恩同。木棉庵下无依鬼，合策麒麟第一功。

集芳园里策奇功，丞相南行面发红。留得紫绵三百曲，风吹雨打并成空。

群臣上疏纳忠言，国害分明在目前。只论平章行不法，公田之后又私田。

甲子初秋柳宿乖，皇天无雨只空雷。正当七月初三夜，帝劝长星酒一杯。

丝风毛雨共凄凉，燕子楼空恨恨长。今日客逢新酒熟，夜来春去落花忙。

月夜湖歌歌正长，船来船去水茫茫。上塘歌了下塘唱，更唱吴王与越王。

昨梦吴山阆苑开，风吹仙乐下瑶台。翠围红阵知多少，半揭珠帘看驾来。

鳌山灯月照人嬉，宣德门前万玉姬。记得那年三五夜，快行擎驾倒行归。

内湖三月赏新荷，锦缆龙舟缓缓拖。醉里君王宣乐部，隔花教唱采莲歌。

年年宫柳好春光，百啭黄鹂绕建章。冶杏夭桃红胜锦，牡丹屏里燕诸王。

昔梦吴山列御筵，三千宫女烛金莲。而今莫说梦中梦，梦里吴山只自怜。

奏罢出师表，翻然辞庙堂。千艘空宝玉，万马下钱塘。□许命真主，欺孤欲假王。可能清海岱，宗社再昌唐。

我宋麒麟阁，公当向上名。出师休背主，誓死莫偷生。社稷逢今日，英雄在此行。忽为儿女态，一笑欲倾城。

夜半槌金鼓，南边事已休。三军坑鲁港，一舸走扬州。星殒天应泣，江喧地欲流。欺孤生异志，回首愧巢由。

钱塘江上雨初干，风入端门阵阵酸。万马乱嘶临警跸，三宫垂泪湿铃鸾。童儿空想追徐福，疠鬼终朝灭贺兰。苦议和亲休练卒，婵娟剩遣嫁呼韩。

皎皎千婵娟，盈盈翠红围。辇来路迢递，梳鬟理征衣。复采鸳鸯花，缀之连理枝。忧愁忽已失，欢乐当自兹。君王不重色，安肯留金闺。再令出宫掖，相看泪交垂。分配老斵轮，强颜相追随。旧恩弃如土，新宠岂所宜。谁谓事当尔，苦乐心自知。含情理金徽，烦声乱朱丝。一弹丹凤离，再弹黄鹄飞。已恨听者少，更伤知音稀。吞声不忍哭，寄曲宣余悲。可怜薄命身，万里荣华衰。江南天一涯，流落将安归。向来承恩地，月落夜乌啼。

北风吹我上金台，忍见蛾眉堕马嵬。宴罢蟠桃王母去，江南肠断贺方回。

燕姬压酒春宵永，列炬摇光拂红影。银鸭香烘云母屏，绮窗绣阁流芳馨。脆管声含兰气娇，凤钗拖颈乌云飘。锦瑟无端促弦急，纤蛾敛翠翻成泣。雕笼啁哳鸡鸣早，一笑红颜镜中老。

万里阴寒泪欲流，暂时欢笑且忘忧。已呼赤脚来烹雁，更遣苍头为割牛。燕伎女来情不恶，鲁男子在话难投。却怜半夜朝天去，霜瓦差差十二楼。

天子出猎山之东，臂鹰健卒豪且雄。我欲从之出云中，坐看万马如游龙。

月到荆江上，轻帆莫远扬。水摇龙影动，风送雁声长。北斗回秋柄，南辰耿夜光。徘徊舒一啸，诗兴落潇湘。

重到巴陵秋正清，岳阳城下系孤舲。江湖万里水云阔，天地一凉河汉明。月出洞庭鱼婢舞，气蒸云梦雁奴腥。篙工又鼓潇湘柁，渔笛渔榔上下鸣。

蜀道难行高接天，秦关勒马望西川。峨眉崒嵂知何处，剑阁崔巍若个边。

洞庭过了浪犹高，河伯欣然止怒涛。傍岸买鱼仍问米，登楼呼酒更持螯。湘汀暮雨幽兰湿，野渡寒风古树号。诗到巴陵吟不得，屈原千古有离骚。

锦城满目是烟花，处处红楼卖酒家。坐看浮云横玉垒，行观流水荡金沙。巴童栈道骑高马，蜀卒城门射老鸦。见说近来多盗跖，夜深战鼓不停挝。

昔闻天兵入西蜀，鞞鼓乱挝裂岩谷。金鞍战马踏云梯，日射旌旗红{敕}{敕}。黑雾压城尘涨天，西方杀气成愁烟。钓鱼台畔古战场，六军战血平三川。天寒日落愁无色，将军一剑万人敌。妇女多在官军中，兵气不扬长太息。

燕云远使栈云间，便遣郫筒助客欢。闪闪白鱼来丙穴，绵绵紫鹤出巴山。神仙缥缈艳金屋，城郭繁华号锦官。万里桥西一回首，黑云遮断剑门关。

益州歌妓许冬冬，客里相逢似燕鸿。醉拥蜀琴抽白雪，舞回班扇割西风。山炰野馔荒山里，浪蘂浮花古寺中。偶尔留连借余景，出门一笑夕阳红。

歇马隆州借夕凉，壶中薄酒似酸汤。城濠寨屋偏栽柳，市井人家却种桑。官逼税粮多作孽，民穷田土尽抛荒。年来士子多差役，隶籍盐场与锦坊。

我到彭州酒一觞，遗儒相与话凄凉。渡江九庙归尘土，出塞三宫坐雪霜。岐路茫茫空望眼，兴亡滚滚入愁肠。此行历尽艰难处，明日繁华是锦乡。

彭州昔号小成都，城市繁华锦不如。尚有遗儒头雪白，见人犹自问诗书。

彭州又曰牡丹乡，花月人称小雒阳。自笑我来逢八月，手攀枯干举清觞。

马踏巉岩缓着鞭，汉州城外看青天。云横叠嶂吞残日，风卷崇冈起晓烟。地拔翠峰森似笋，溪明锦石小如钱。官邮睡足出门去，信口语言诗未圆。

绵州八月秋气深，芙蓉溪上花阴阴。使君唤船复载酒，书生快意仍长吟。击鼓吹笙欢客饮，脱巾露髪看日沈。归来不知其所往，但见月高松树林。

锦城飞马过青城，无奈风声更雨声。一夜不眠何似者，筹花赌酒到天明。

槎牙鸟道没人烟，狼虎交横马不前。回首青山藏白跖，万州城下草连天。

铁作篙师铁作舟，风撞浪涌可无忧。林间麋鹿遥相望，峡里蛟龙横不休。目断吊桥空悄悄，头昏伏枕自悠悠。锦城秋色追随尽，好处山川更一游。

晓立验樯乌，时闻鸟兽呼。斯须风力健，遮莫水程迂。赤岸石稠叠，白盐山独孤。眼前犹有险，不尽更危途。

复作泸州去，轻舟疾复徐。峡深藏虎豹，谷暗隠樵渔。西望青羌远，南瞻白帝迂。晴岚侵簟枕，寒露湿衣裾。野沼荷将尽，山园荔已疏。长官相见后，置酒斫鲸鱼。

醉倚高楼上，裁诗得五言。蚕丛云羃羃，鸟道月昏昏。妓女吹金管，庖丁洗玉盆。客痴浑不寐，府主更开樽。

豪士家园为我开，树头树底锦堆堆。书生大嚼真快意，不枉戎州走一回。

锦荔戎州第一奇，大如鸡子压枝垂。金刀剪下三千颗，对客从容把酒卮。

害马劳人事已灰，长安无复使臣来。满园蓊蔚千千树，尽是杨妃死后栽。

锦树高枝种万窠，岁收百斛足生涯。八钱买得一斤重，鲁直诗中特地夸。

锦壳中间玉一团，树高数丈实难攀。泸戎颗颗甜如蜜，夔梓累累味薄酸。

潼江待我洗吟眸，如此江山是胜游。红袖鬬歌才拍手，绿鬟对舞尽缠头。箜篌急撚风生座，鼙鼓连挝月上楼。一夜不眠鸡戒晓，又骑铺马过绵州。

秋风吹我入兴元，下马荒邮倚竹门。诗句未成云渡水，酒杯方举月临轩。山川寂寞非常态，市井萧条似破村。官吏不仁多酷虐，逃民饿死弃儿孙。

云栈遥遥马不前，风吹红树带青烟。城因兵破悭歌舞，民为官差失井田。岩谷搜罗追猎户，江湖刻剥及渔船。酒边父老犹能说，五十年前好四川。

雁山突兀插青天，剑阁西来接剑泉。如此江山快人意，满船载酒下潼川。

阆州城南海棠溪，客子不可无新诗。正嫌风搅浪花碎，更被雨冲云叶垂。野鸥出没底心性，山禽飞舞犹威仪。江南或问阆州景，锦屏山水天下奇。

凤州山馆有清辉，古木扶疏散陆离。红尾锦鸡鸣古埭，绿头花鸭荡幽池。荷声策策秋来后，桂影团团月上时。病马啮荄思故枥，惊乌绕树宿何枝。三分割据人如梦，满目兴亡客自痴。走笔成诗聊纪实，岷峨风土出蹲鸱。

凤州南去是南岐，大散横盘势更危。跃马紫金河畔路，万株杨柳撒金丝。

去路迢迢入两当，三千三百到华阳。黄花川上黄花驿，千百猿声断客肠。

莲府公卿拜后尘，手持优诏挂朱轮。从军幕下三千客，闻礼庭中七十人。饰帐丽词推北巷，画堂清乐掩南邻。岂同王谢山阴会，空叙流杯醉暮春。

燕台同看雪花天，别后音书雁不传。紫阁笑谈为职长，彤闱朝谒在班前。挥毫屡扫三千字，把酒时呼十四弦。闻已挂冠归故里，尚方宣赐钞成船。

久谓儒冠误，穷愁方弃书。十年心不展，万里意何如。司马归无屋，冯驩出有车。吾曹犹未化，烂醉且穹庐。

食既弹长铗，囊悬少错刀。功名须汝辈，诗酒且吾曹。强项贫而乐，扬眉气自豪。北来鱼字密，南去雁书高。拟折渊明柳，重寻梦得桃。明珠忽委赠，价重九方皋。

庐山五老，招我此行。我琴不鼓，无亏无成。

两鬓萧萧不耐秋，兴来今日谒公侯。舞余燕玉锦缠头，又著红靴踢绣球。

秦淮浪白蒋山青，西望神州草木腥。江左夷吾甘半壁，只缘无泪洒新亭。

有客有客浮丘翁，一生能事今日终。啮毡雪窖身不容，寸心耿耿摩苍空。睢阳临难气塞充，大呼南八男儿忠。我公就义何从容，名垂竹帛生英雄。呜呼一歌兮歌无穷，魂招不来何所从。

有母有母死南国，天气黯淡杀气黑。忍埋玉骨崖山侧，蓼莪劬劳泪沾臆。孤儿以忠报罔极，拔舌剖心命何惜。地结苌弘血成碧，九泉见母无言责。呜呼二歌兮歌复忆，魂招不来长叹息。

有弟有弟隔风雪，音信不通雁飞绝。独处空庐坐缧绁，短衣冻指不能结。天生男儿硬如铁，白刃飞空肢体裂。此时与汝成永诀，汝于何处收兄骨。呜呼三歌兮歌声咽，魂招不来泪流血。

有妹有妹天一方，良人去后逢此殃。黄尘暗天道路长，男呻女吟不得将。汝母已死埋炎荒，汝兄跣足行雪霜。万里相逢泪滂滂，惊定拭泪还悲伤。呜呼四歌兮歌欲狂，魂招不来归故乡。

有妻有妻不得顾，饥走荒山汗如雨。一朝中道逢狼虎，不肯偷生作人妇。左掖虞姬右陵母，一剑捐身刚自许。天上地下吾与汝，夫为忠臣妻烈女。呜呼五歌兮歌声苦，魂招不来在何所。

有子有子衣裳单，皮肉冻死伤其寒。蓬空煨烬不得安，叫怒索饭饥无餐。乱离走窜千里山，荆棘蹲坐肤不完。失身被系泪不干，父闻此语摧心肝。呜呼六歌兮歌欲残，魂招不来心鼻酸。

有女有女清且淑，学母晓妆颜如玉。忆昔狼狈走空谷，不得还家收骨肉。关河丧乱多杀戮，白日驱人夜烧屋。一双白璧委沟渎，日暮潜行向天哭。呜呼七歌兮歌不足，魂招不来泪盈掬。

有诗有诗吟啸集，纸上飞蛇歕香汁。杜陵宝唾手亲拾，沧海月明老珠泣。天地长留国风什，鬼神护呵六丁立。我公笔势人莫及，每一呻吟泪痕湿。呜呼八歌兮歌转急，魂招不来风习习。

有官有官位卿相，一代儒宗一敬让。家亡国破身漂荡，铁汉生擒今北向。忠肝义胆不可状，要与人间留好样。惜哉斯文天已丧，我作哀章泪凄怆。呜呼九歌兮歌始放，魂招不来默惆怅。

灵岩寺古树森罗，满目兴亡落逝波。越相舟中西子去，楚王宫里北人过。歌台日暖游麋鹿，禁苑风高走骆驼。却羡老僧无一事，自携瓶锡入烟萝。

斧柯片石伴幽闲，堪与遗民共号顽。试忆当时承赐事，墨痕如泪尽成斑。

清时难再得，离别安可留。出门望西北，欲往还绸缪。俯视长河奔，方舟激中流。惊波一何骇，返顾令人忧。天风吹枯桑，日暮寒飕飕。何当从此别，送子狐白裘。

嘉会不可再，聚散空彷徨。临流歌长吟，送子游远方。悲风来天末，圆月流景光。行人驾言迈，令我结中肠。岂无一尊酒，与子发慨慷。

河梁日将暮，游子安所从。执手古路侧，征裾飘长风。行行忽已远，眇若孤飞鸿。人生非松乔，代谢自有终。长当崇令名，赤心以为忠。

越王台上我同游，越女楼中君独留。燕子日长宜把酒，鲤鱼风起莫行舟。江山有待伟人出，天地不仁前辈休。何处如今觅巢许，欲将心事与渠谋。

我忆西湖断桥路，雨色晴光自朝暮。燕去鸿来今几度，梅花万里水云隔。日夜思家归不得，偶然醉归文姬侧。

冻木号风雪满天，平章犹放下湖船。兽炉金帐羔儿美，不念襄阳已六年。

南高峰对北高峰，十里荷花九里松。烟雨楼台僧占了，西湖风月属吾侬。

如此湖山正好嬉，游人船上醉如泥。黄鶑不入垂杨柳，却立海棠花上啼。

红桡绿舫荡清波，露脚斜飞湿芰荷。回首涌金门外望，里河犹自沸笙歌。

嵯峨云髻簇金钿，血色罗裙湿晓烟。陌上相逢通一笑，第三桥下是奴船。

溶溶漾漾碧粼粼，船去船来不碍人。日午中官传上旨，内家宣赐玉堂春。

月香水影逋梅白，雨色晴光坡柳青。一个销金锅子里，舞裙歌扇不曾停。

帝城官妓出湖边，尽作军装鬬画船。夺得锦标权遗喜，金银关会赏婵娟。

王孙挟弹打鸳鸯，红藕花前世界凉。揭起蓬窗弄湖水，潜螭双眼射金光。

芙蓉照水桂香飘，车马纷纷度六桥。锦幔笼船人似玉，隔花相对学吹箫。

六花飞舞似鹅毛，丞相身穿御赐袍。不念长安有贫者，下湖打鼓饮羊羔。

联骑来登卯酉山，老君玉局护阑干。步虚殿上香云绕，空翠萧森北斗寒。

蜀都府主迎宾客，赠我蜀锦三百尺。美人{艹敕}{艹敕}弄金梭，鸳鸯机上初成疋。繁花乱蘂皆同心，艳枿中含杜鹃血。玉妃如霜姑射仙，金刀剪破云霞缬。为我裁成合欢被，细意密缝无线迹。道人把玩色相射，银海光摇泪珠滴。却忆故家初破时，绣龙画雉如砂石。绮窗窈窕花离离，红妆万镜娇无力。百幅锦帆风不动，绿湿红鲜荡春碧。纷华过眼一梦如，蜀锦吴绫复何益。白茅安用红锦包，虎皮难以裹羊质。只今卷锦还府主，心地了然无得失。铜壶漏断银缸灭，昆仑影转初三月。道人坐久闻妙香，纸帐蒲团自清绝。

年登敛牲钱，日吉视牢䇲。烹庖香满村，未觉膰脤窄。馂余裹青蒻，篱落笑言哑。咄哉陈孺子，乃有天下责。

南泉多载夜光还，健步移梅种玉山。八十二翁犹矍铄，苦吟不放此心闲。

六馆风流不可寻，形骸土木泪痕深。有时咄咄空书字，俗子宁知我辈心。

短褐离披紫凤图，非扬非墨亦非儒。独怜后辈欺前辈，自笑今吾即故吾。

聚嘲丛谤腐儒痴，江海漂零酒一卮。闲把至音调绿绮，朗吟新句写乌丝。

谢傅东山喜劫棋，刘生南岳怕联诗。君侯自有通身胆，用舍行藏且顺时。

西兴渡口乱啼鸦，锦缆牵江目力赊。六馆衣冠沦道路，三宫珠玉走风砂。山川不尽心难老，岁月忧煎髪渐华。行到湘南归不得，倚门应是望天涯。

黄帽催人急放舟，荻花枫叶共飕飕。天公作恶云翻手，河伯为妖风打头。接翅野鸦围古堞，断行孤雁落中州。吴山只隔淮山路，江北江南处处愁。

燕山只在乱云边，过了黄河便豁然。鼠帽蒙头车上坐，貂裘拥鼻草间眠。秋砧𢭏落千营月，晓寨炊残万灶烟。说与奚奴休笑我，诗人要看好山川。

锦帆浩荡湿龙鸾，乐指三千粉泪寒。万里远行看日近，一人不杀见天宽。玉关屡沐军罗拜，金殿时蒙上问安。宴罢御香携满袖，醉归环珮月中看。

昔年去国大苍黄，同舍诸生半死亡。春别浙江花似雾，秋行碛地草如霜。时沽市酒借余景，屡宿官邮悲故乡。满目故人皆厚禄，吾侪添得两奚囊。

抱琴挟策马萧萧，北望燕云道路遥。紫塞晓行闻雁叫，黄河夜渡见鱼跳。周回四蜀愁双剑，浩荡三湘梦六桥。踏遍乾坤犹是客，小山丛桂不能招。

夜来梦里到吾庐，梦破潸然泪似珠。吴女北游簪素柰，湘娥南望泣苍梧。风吹远浦秋鸿杳，月出空山夜鹤孤。忽忆西湖梅与柳，梦随云水度西湖。

南岳诸峰处处嘉，麻鞋竹杖蹑青霞。山前已见九杈□，洞里不逢三朵花。岩瀑垂垂腾晓蜃，野田渺渺落寒鸦。衡阳鼓角风悲咽，游子斯时正忆家。

愁来不可更禁当，望鬼门关断尽肠。无处告诉只欲死，有时颠倒忽成狂。三湘风雨失舟檝，万里路岐多雪霜。遥忆武林社中友，下湖箫鼓醉红装。

自笑儒衣世法疏，穷愁何日得伸舒。一从挟策来燕地，几拟陈情乞鉴湖。风雨凄凄鸿雁瘦，雪霜凛凛鹡鸰孤。湘江楼上无憀甚，不见吴山似画图。

回雁峰前问讯，楚江几度兰香。望美人兮何许，水云隔断潇湘。

如此良夜，秋空月圆。君弹山鬼，我拊水仙。

徐卿寒夜弹玉琴，冻云妒月波澄阴。海上神峰削幽翠，十二楼前玉妃坠。湘娥素女相对泣，翠竹苍梧泪痕湿。幽兰不香蕙花死，千愁万怨青枫里。风敲叶脱雨如啸，百鸟喧啾孤凤叫。老龙吐珠赤洒洒，山鬼摇{木户睘}走堂下。徐卿徐卿且停手，呼儿割鸡酌春酒。曲高调古人不识，侧耳西楼咽筝笛。

舍人与客放船开，网得鲸鱼饷酒杯。西川锦雀甜如蜜，录事相分二百枚。

行都元帅千蹄马，腰佩角弓箭盈把。浣花溪头具小舟，击鼓吹箫行酒斝。舞腰袅娜锦缠头，风吹金缕随东流。公孙弟子背面笑，拔剑一击蛟龙愁。万里桥西有茅屋，杜子当年来卜筑。湘江一醉不复归，四松寂寞擎寒玉。

麻姑飘飘出烟雾，红尾凤飞骑不住。青城山高风露寒，珮环挂着山花树。花雾蒙蒙香湿衣，一点柔红泻香露。群仙行酒擘麒麟，玉碗金盘间犀箸。琼璈铁笛含氤氲，二十三弦语幽素。琼台宴罢醉不归，月出昆仑天未曙。青衣结束金丝蘂，鹤扇双行引归路。白云叠叠水潺潺，神仙窟宅知何处。

西蜀风烟天一方，蚕丛古庙枕斜阳。茫然开国人天主，仿佛鸿荒盘古王。

野庙凄凉向峡中，断崖无路一从容。楚王神女知何在，云锁巫山十二峰。

舟维古渡小从容，二女含嚬媚晚风。野庙半间蒙薜荔，湘江两岸泣芙蓉。玉台有镜蝌铭古，锦瑟无弦雁柱空。行近祠南默惆怅，倚筇江上数青峰。

三郎幸蜀大琅珰，夜雨闻铃欲断肠。遗庙至今香火闹，女巫调笑舞霓裳。

国破人何在，宫名喜尚存。虽云蜀先主，犹是汉诸孙。吴魏不相下，关张岂少恩。崩年在三峡，遗恨满乾坤。

汉贼不两立，英雄恨不平。孔明劳已死，仲达走还生。双剑鹰鹯急，三秦虎豹横。东南无霸气，恢复恐难行。

夔门春水拍天流，人日倾城踏碛游。古庙虫蛇穿画壁，竹风溪雨共啾啾。

我谒武侯祠，阴廊草凄凄。当时南阳结庐学龙卧，深山大泽无人知。胡为蜀先主，三顾前致辞。欲烦恢复天下计，先生筹策天下奇。浩然出山来，凛凛虎豹姿。乘时既得人，上曰真吾师。已晓关与张，二子不复疑。孤有孔明在军中，如龙有水相因依。历数既有归，破贼当自兹。可怜复汉社稷心未已，当时三峡图垒空巍巍。先生有才过曹丕，中原恢复未可知。惜哉军务劳，一心死无私。出师一表如皎日，千古万古鸿名垂。

郡楼着眼蜀天宽，分得巴江水一湾。大小峨眉相对立，梨花山接海棠山。

田文夜半至函关，鸡未鸣时去路难。不是三千珠履客，如何秦地得生还。

南岳阴阴松道凉，又骑站马望荆襄。山中老柏滴寒翠，江上危峰撑夕阳。昔往不堪经滟滪，此行重得看潇湘。三宫万里知安否，何日檀栾把寿觞。

夜来大醉别衡阳，今日长吟下楚湘。翠藻青苹鱼市井，白蘋红蓼雁家乡。江云起处蒙蒙湿，山雨来时陈陈凉。欹枕不禁肝肺热，汪然流涕惜兴亡。

锦沟引水入觞池，两两金船上下驰。春季夫人扶辇疾，玉堂学士带花迟。当时行乐虽然秘，此日遗踪自可悲。回首支郎新栋宇，浮屠千尺白差差。

幽州城南花满溪，秋千摇飏高复低。吹笙击鼓园之西，金鞍马踏芳草堤。花娘满眼歌声齐，今日烂醉归去兮。

海枯龙去雨淋淋，羯鼓喧哗山禁林。虎士堕弢兵力倦，鸡人罢箭漏声沈。鶑摇御柳春犹闹，燕蹴宫花雾转深。肠断木绵庵里客，可怜郿坞筑黄金。

敕使穿云破湿苔，水边坐石更行杯。翩翩野鹤飞如舞，冉冉岩花笑不来。乱木交柯盘圣井，数峰削玉并仙台。平明绝顶穷幽讨，更上青城望一回。

黄州渡口，赤壁矶头。冷风凄雨，一叶扁舟。

巴□鼓櫂兴悠悠，野鹿衔花出峡头。网得巨鱼堪切脍，携觞重上荔枝楼。

唐不过李仙，宋不过苏子。此泉来高处，亦复聊尔耳。

成都五月，家家列药于市，以为盛事。

蜀乡人是大医王，一道长街尽药香。天下苍生正狼狈，愿分良剂救膏肓。

芙蓉城上草萋萋，吊古徘徊日欲西。帝子不来花蘂去，荒宫无主乱鸦啼。

长平山上紫云封，蜀老相传隠者宫。高树蔽天三十里，开花十丈舞春风。

万里扬鞭到益州，旌旗小队锦江头。红船载酒环歌女，摇荡百花潭水秋。

成都美女白如霜，结伴携筐去采桑。一岁蚕苗凡七出，寸丝那得做衣裳。

西园兵后草茫茫，亭北犹存御爱黄。晴日暖风生百媚，不知作意为谁香。

九重羯鼓声动地，万年枝上回春意。天遣姮娥散一枝，一枝先到山人家。焚香再拜皋国色，雨露沾濡知帝力。我愿人间春不老，长对此花颜色好。

我到昌州看海棠，恰逢时节近重阳。人言好种亦难得，只有州衙一树香。

香霏堂上树婆娑，不见嫣然亦可嘉。且向秋风一杯酒，枝头的的两三花。夜梦花仙索我诗，他山别种世间稀。一年四季花如锦，莫把娇姿比贵妃。

锦城海棠妙无比，秋光染出胭脂蘂。日照殷红如血鲜，箭砂妆粒真珠子。玉环著酒睡初觉，脸薄粉香泪如洗。绛纱穿露水晶圆，笑杀荷花守红死。蜀乡海棠根本别，有色有香成二美。春花开残秋复花，簸弄东君权不已。锦袍公子汗血驹，宾客喧哗间朱紫。有酒如池肉如山，银烛千条照罗绮。萧娘十八青丝髪，手把金锺歌皓齿。神仙艳骨世所无，歌声直入青云里。江南倦客惨不乐，鸣笛哀筝乱人耳。干戈满地行路难，屏里吴山数千里。遥怜花国化青芜，浪蘂浮花敢欣喜。草堂无诗花无德，窃号花仙宁不耻。春花撩乱亦可怜，秋花烂熳何为尔。花前妙舞曲未终，红雪纷纷落流水。薄命佳人只土尘，抛杯拔剑长歌起。

天平山木似花开，青女裁成锦绣堆。暂借秋光作春色，白衣解遣麹生来。

凤凰山上少人家，红叶漫山映落霞。却笑陶潜归栗里，东篱寂寞对黄花。

云安风景愚能说，苍峡风掀浪如雪。杜鹃叫得口流血，染遍山花归不得。臣甫再拜哦新诗，诗成甫也成愁绝。都人重是古帝魂，敬重此鸟心不辍。不知此鸟知不知，四时叫得巴山裂。却忆群姬左右趋，三十六宫醉花月。

眉州城外小桃源，行入三岩涧水喧。人近碧潭才抚掌，唤鱼出洞跳龙门。

蜀主遗宫有古槐，颓墙古木鸟喈喈。金舆罢幸荒金屋，玉仗休班废玉阶。三峡浪舂红日碎，两崖风振黑云霾。孔明图垒仍登览，野寺残僧拾堕柴。

巍亭借景引壶觞，元祐诗人翰墨香。苍峡雷霆龙意气，碧崖烟雨豹文章。隔邻修竹娟娟静，夹道枯桑冉冉黄。水泛帘栊檐影倒，风吹城堞角声长。巴童结束歌仍俊，蜀女腰肢舞亦狂。千古相望翁季在，眉山草木有辉光。

赤甲山连白帝山，三巴三峡百牢关。孤舟行客愁无那，十二峰前十二滩。

宿酲未解据胡床，亭午披衣望麝香。三峡夜来天似水，百蛮秋后月如霜。洲前橘柚垂垂实，石上藤萝细细长。又欲拏舟过滟滪，黄牛白狗接高唐。

子美西来筑此堂，浣花春水共凄凉。鸣鸠乳燕归何处，野草闲花护短墙。英雄去矣柴门闭，邻里伤哉竹径荒。安得山缾盛乳酒，送分渔父濯沧浪。

白髪遨游梓阆间，中原戎马未平安。粗饭浊醪常欠缺，老妻稚子半饥寒。扁舟出峡风涛壮，短褐行湘天地宽。侨寓耒阳牛酒饱，不知曾忆使君滩。

剑门崔嵬若相抗，云栈萦回千百丈。石角钩连皆北向，失势一落心胆丧。侧身西望不可傍，猛虎毒蛇相下上。安得朱亥袖椎来，为我碎打双叠嶂。

文园多病厌文君，恨入金徽不忍闻。寂寞高台留古迹，来牛去马自成群。

蜀山突兀接青天，郑公故宅城相连。深深古木哀黄鸟，漠漠荒烟哭杜鹃。舞罢遗钿流水外，战余折戟落花前。将军好武通文墨，割据操心未必然。

千古风流一梦中，江山阅尽几英雄。芙蓉城里家何在，花蘂夫人宅已空。

宅前宅后好青山，零落重门半掩关。玉貌久归天上去，宫词百首落人间。

放櫂花谿去，重来访草堂。菰蒲依静渚，杨柳遶回塘。野堑棨高下，山墙竹短长。槁梧含古色，瘦菊减清香。鼙鼓檛三叠，旌旗列两行。花娘纷舞袖，座客竞飞觞。醤蘸生葱白，虀浇熟韭黄。洪炉催卷餠，匕首割烧羊。大笑诸公醉，高谈小子狂。城关犹未掩，冠盖已飞扬。鸟语青松里，人行锦树傍。杜陵轻出峡，千古隔潇湘。

竟日扬鞭不暂闲，畏途叠叠是青山。西风吹落忠州去，锦绣窠中屋万间。

峨眉县西四十里，峭壁悬崖削寒翠。崎岖栈道动摇摇，矮石支撑同赑屃。忽窥万仞黑无底，下有龙渊七十二。攀扪步步足难移，大盘小盘八十四。行行更入娑罗平，侧立长嗟心胆碎。洗脚溪头登土峰，板屋数间光相寺。寺中萧然无个僧，普贤小殿生阴气。天仙桥上光明岩，银色光中世界异。须臾风雨洗天来，兜罗绵云塞天地。虚空现出大圆光，五色晕中瞻大士。日暮云收山寂然，乙夜灯分百千计。别有草庵三四僧，花木满轩颇清致。有时云起自雷岩，两道金光出岩际。有时云散光独明，犹见光中回象辔。僧云又有清现光，白日无云光更丽。奇花异草吹香风，怪兽珍禽左右至。善财童子何许来，五十三参见真谛。神通变化无了时，如幻如梦复如戏。胡为狡狯弄精魂，机事机心极无谓。儒生持此问山僧，僧曰如是观如是。若言有相更有光，灵化千千诚小技。何如无光复无相，湛寂名为第一义。菩萨空中数点头，收敛圆光无一事。雪山万点白差差，初日照之光毳毳。遥瞻天竺立绵延，我欲游观足如系。平生兹游真冠绝，走笔成诗图快意。

寺近阴崖多雾雨，峡边灵窦忽风雷。松间白足携诗板，石上苍头把酒杯。

棠棣本同根，芳葩亦相联。谁谓忽远役，怀抱无由宣。况我骨肉亲，与子枝叶连。昔为双飞凫，今为孤飞鸢。徘徊复彷徨，感激涕泗涟。道路阻且远，四海霏尘烟。鹡鸰恐失群，遶树何翩翩。我有一斗酒，可以同笑言。去去从此辞，努力云中鞭。

黄鹤一远举，千年方始归。众鸟念其群，哀鸣亦相依。彼美双鸳鸯，一旦生乖离。幸有盈尊酒，聊以与子违。请歌远游吟，慷慨声以悲。清商咽丝竹，激烈怆复凄。行人不可留，万里将何之。念子日已远，会念未有期。俛首长叹息，泪下沾我衣。安得生羽翰，与子成双飞。

结髪为新婚，恩爱相匹俦。欢乐殊未已，征夫忽西游。中夜起彷徨，仰视天汉流。众星正纵横，皓月澄中州。明发临古道，古道何悠悠。生死从此辞，握手泪不收。勉哉惜芳姿，毋使怀百忧。丈夫抱赤心，妇女安可留。

皎皎云间月，灼灼我室闾。酣歌美长夜，清辉丽高隅。征夫许报国，将使万里途。是时吹寒风，晨起驱行车。仰视天文乖，俯视长江殊。良友惜远别，执手相踟蹰。清时不屡好，嘉会难再娱。万里一失所，中道将何如。愿子着明誓，善保千金躯。

快风吹我入三巴，桂櫂兰桡倚暮花。一道月明天似水，湘灵鼓瑟下长沙。

贾谊祠前酹酒尊，汨罗江上吊骚魂。耒阳更有一抔土，行路人传是假坟。

黄陵庙前枫叶丹，黄陵渡头烟水寒。美人万里不相见，月子弯弯只自看。

柘枝舞罢竹枝歌，风烛须臾奈尔何。马玉池中鸿雁密，定王台上骆驼多。

落木萧萧风怒号，平沙漠漠雁腥臊。湘江秋水澄如练，山鬼嚣时山月高。

湘江日落乱帆飞，不向东归便北归。杨柳渡头村店里，青裙女子卖乌柙。

湘南湘北蕙花开，树头树底猿乱哀。云巢九疑虞帝庙，雨昏三峡楚王台。

白头渔父白头妻，网得鱼多夜不归。生怕渡官搜著税，巴东转柁向巴西。

弄玉吹箫过洞庭，烟波渺渺接巴陵。朗吟仙子来何处，飞上君山玩月明。

天上人间一梦过，春来秋去奈愁何。铜仙有泪如铅水，不似湘妃竹上多。

腰宝剑，背瑶琴，燕云万里金门深。斩邪诛佞拱北极，阜财解愠歌南音。驾骅骝，御狐貉。度关山，望河洛。况是东南宇宙窄，桑田变海风涛恶。劝君一醉千日醒，世事花开又花落。

西南多胜概，挟策缓周旋。笛弄五溪月，櫂摇三峡天。楚江萍似斗，太华藕如船。归橐应无价，人争秀句传。

□□□□□□□，□□□□□□□。□□□□□地动，兵前草木挟风寒。计穷但觉归降易，事定方知进退难。献宅乞为祈请使，酣歌食肉愧田单。

万里起青烟，旌旗若涌泉。国家开气数，陵谷见推迁。避难浑无地，偷生赖有天。夜来闻大母，已自纳降笺。

原缺三十八字。

卮江海蛟□□□母子悲□□□□□□□□征诗。

风吹腥气满楼台，独倚阑干十二回。天入越江龙逝去，雨昏吴市燕飞来。旌旗闪闪千帆过，帘幕重重一笛哀。惆怅玉环何处在，海棠犹自向人开。

城南城北草芊芊，满地干戈已惘然。燕燕鶑鶑随战马，风风雨雨渡江船。小儒愁剧吟如哭，老子歌阑醉欲眠。一夜春寒花命薄，乱飘红紫下平川。

钱塘门外看新晴，舞蝶游蜂没一星。风挟断云横北𪩘，烟随飞雨度南屏。苏堤柳树照波绿，吴苑麦苗连地青。邂逅寻诗过岭去，鼓鞞声震浙江亭。

细柳和烟舞湿云，落花随水送归春。门东□□□应噪，江上白鸥谁肯驯。朱子不仁唐逆贼，□□□□诳汉忠。离亭一笛悲风急，君赋秦州□□□。

翠华扶辇出彤庭，蜜炬星繁天未明。鹓鹭分行江上别，熊罴从驾雨中行。绿波淼淼浮三殿，紫禁沈沈断六更。惟有周遭山似洛，不堪回首泪纵横。

钱塘江上龙光死，钱王宫阙今如此。白髪宫娃作远游，漠漠平沙千万里。西北高楼白云齐，欲落未落日已低。古人不见今人去，江水东流乌夜啼。

去去马空冀北，行行鹤度辽东。弹铗三千客里，囊锥十九人中。杜子肯依严武，孔融不下曹公。南八男儿如此，杀身方是英雄。

避难不知寒食，和愁又过清明。都下纷纷跃马，湖边恰恰啼鶑。

饿死首阳二子，偷生商岭四翁。刘项称王称霸，关张无命无功。

王侯多第宅，草满玉阑干。纵有春光在，人谁看牡丹。

越女为驱虏，朝来揽镜慵。欲梳新堕马，忍□□□□。

粲粲芙蓉阁，我登双眼明。手拊沈香阑，美人已东征。美人未去时，朝理绿云鬟，暮吹紫鸾笙。美人既去时，阁下麋鹿走，阁上鸱枭鸣。江山咫尺生烟雾，万年枝上悲风生。空有遗钿碎珥狼籍堆玉案，空有金莲宝炬错落悬珠楹。杨柳兮青青，芙蓉兮冥冥。美人不见空泪零，锦梁双燕来又去，夜夜蟾蜍窥玉屏。

吕将军在守襄阳，十载襄阳铁脊梁。望断援兵无信息，声声骂杀贾平章。

援兵不遣事堪哀，食肉权臣大不才。见说襄樊投拜了，千军万马过江来。

淮襄州郡尽归降，鞞鼓喧天入古杭。国母已无心听政，书生空有泪成行。

六宫宫女泪涟涟，事主谁知不尽年。太后传宣许降国，伯颜丞相到帘前。

乱点连声杀六更，荧荧庭燎待天明。侍臣已写归降表，臣妾佥名谢道清。

衣冠不改只如先，关会通行满市廛。北客南人成买卖，京师依旧使铜钱。

北师要讨撒花银，官府行移逼市民。丞相伯颜犹有语，学中要拣秀才人。

涌金门外雨晴初，多少红船上下趋。龙管凤笙无韵调，却挝战鼓下西湖。

南苑西宫棘露芽，万年枝上乱啼鸦。北人环立阑干曲，手指红梅作杏花。

伯颜丞相吕将军，收了江南不杀人。昨日太皇请茶饭，满朝朱紫尽降臣。

葛岭当年宰相家，游人不敢此行过。柳阴夹道鶑成市，花影压阑蜂闹衙。六载襄阳围已解，三更鲁港事如何。栋梁今日皆焦土，新有园丁种火麻。

重门犹钉旧桃牌，惆怅行人去不回。万种好花环曲径，一泓流水遶香阶。高台已见胡羊走，乔木惟闻蜀鸟哀。檐外竹梅森似束，邻翁时剪作烧柴。

湖边不见碾香车，断珥遗钿满路涂。门迳风轻飞野马，亭台火尽及池鱼。海棠花下生青杞，石竹丛边出紫苏。却忆相公游赏日，三千卫士立阶除。

石田林处士，吟境静无尘。乱后长如醉，愁来不为贫。饭蔬留好客，笔砚老斯人。近法秦州体，篇篇妙入神。

先生忘富贵，久客幸平安。髪已千茎白，心犹一寸丹。衣冠前进士，家世旧郎官。醉入乌程里，吟登李杜坛。

逃难藏深隠，重逢出近诗。乾坤一反掌，今古两愁眉。我作新亭泣，君生旧国悲。向来行乐地，夜雨走狐狸。

蠋也吞声哭，潜行到水头。人谁包马革，子独衣羊裘。水面生何益，南冠死则休。百年如过翼，抚掌笑孙刘。

一春云羃羃，三月雨淋淋。鱼菜不归市，鶑花空满林。人行官巷口，军簇御街心。老子猖狂甚，犹歌梁甫吟。

烽火来千里，狼烟度六桥。岭寒苍兕叫，江晓白鱼跳。壮士披金甲，佳人弄玉箫。偶余尊酒在，聊以永今朝。

有客肠回九，无人髪握三。关中新约法，江左旧清谈。铁骑来天北，楼船过海南。一枝巢越鸟，八茧熟吴蚕。

蹑足封韩信，剖心嗔比干。河山千古泪，风雨一番寒。世指鹿为马，人呼鸟作鸾。江头潮汹汹，城脚水漫漫。

吟身春共瘦，独立望江亭。越水荒荒白，吴山了了青。军降欣解甲，民喜罢抽丁。拍碎阑干曲，吞声血泪零。

天也今如此，人乎可奈何。台边西子去，宫里北人过。玉树歌方息，金铜泪已多。旌旗遮御路，舟楫满官河。

此夕知何夕，游船杂战船。山河空百二，宫阙漫三千。雨歇云垂地，潮平水接天。惜哉无祖逖，谁肯著先鞭。

陵庙成焦土，宫墙没野蒿。亡秦皆赵李，佐汉独萧曹。国子乘黄贵，山人着白高。飞埃犹黯黯，逝水正滔滔。

静看从衡士，番成买卖儿。禁中惊战鼓，城上出降旗。魏操非无汉，唐渊不有隋。从兹更革后，宁复太平期。

偶出西湖上，新蒲绿未齐。携来鳊缩项，买得蟹团脐。问酒入新店，唤船行旧堤。乱离多杀戮，水畔几人啼。

天目丝丝雨，江头翦翦风。鼓鞞千艇合，刁斗万家同。金马怜焦土，铜驼压草丛。杞天愁欲堕，黑入太阴中。

日月往来毂，乾坤生杀机。江春蛟妾舞，塞暖雁奴归。逆旅诗添债，愁城酒破围。如何秦相国，昨夜𤆡韩非。

如此只如此，无聊酒一樽。江山犹昨日，笳鼓又新元。黑潦迷行路，黄埃入禁门。皋亭山顶上，百万汉军屯。

世变长椎髻，时更短后衣。魏庭翁仲泣，唐殿子孙非。树秃鸦争集，梁空燕自归。断桥春已暮，无赖柳花飞。

春去雨方歇，水流花自飞。人生蝼蚁梦，世道犬羊衣。日月东西驿，乾坤阖辟扉。斯令无二子，空有首阳薇。

假途虞灭虢，尝胆越吞吴。黑白一棋局，方圆八阵图。是翁犹矍铄，诸老自揶揄。喟叹投麟笔，悲歌击唾壶。

竟夕柴门掩，无心接缙绅。山中多乐事，世上少全人。诸吕几亡汉，商翁不仕秦。柴桑深僻处，亦有晋遗民。

天下愁无尽，生前乐有涯。文章一小技，富贵总虚花。尘入金张宅，草生王谢家。可怜三月火，不见八姨车。

休休休休休，干戈尽白头。诸公云北去，万事水东流。春雨不知止，晚山相对愁。呼童携斗酒，我欲一登楼。

西塞山前日落处，北关门外雨来天。南人堕泪北人笑，臣甫头低拜杜鹃。

五里十里亭长短，千帆万帆船去来。请君收泪向前去，要看幽州金筑台。

苏子瞻吃惠州饭，黄鲁直度鬼门关。今日君行清泪落，他年勋业勒燕山。

玉貌儿童泪盈把，辫髪垂肩行酒斚。将军又去打苏州，出门指使教牵马。

南朝千古伤心事，每阅陈编泪满襟。我更伤心成野史，人看野史更伤心。

诸公来此欲凭阑，秃树粘云湿不干。小燕正嫌三月雨，老鶑又受一春寒。楼头呼酒尽情饮，江上遇花随意看。莫怨人生有离别，人生到此别离难。

太学诸斋拣秀才，出门何处是金台。楝花风紧子规急，杨柳烟昏黄鸟哀。潮落潮生天外去，人歌人哭水边来。推篷坐对吴山月，几度关门击柝回。

痴坐书窗待晓钟，背灯无语意无穷。一家骨肉正愁绝，四海弟兄如梦同。西舍东邻今日别，北鱼南雁几时通。行行忍见御沟水，流出满江花片红。

北师有严程，挽我投燕京。挟此万卷书，明发万里行。出门隔山岳，未知死与生。三宫锦帆张，粉阵吹鸾笙。遗氓拜路傍，号哭皆失声。吴山何青青，吴水何泠泠。山水岂有极，天地终无情。回首叫重华，苍梧云正横。

吴江潮水化虫沙，两岸垂杨噪乱鸦。舟子鱼羹分宰相，路人麦饭进官家。莫思后事悲前事，且向天涯到海涯。回首尚怜西去路，临平山下有荷花。

阖闾门外草如霜，到此踌躇欲断肠。红阵教成人已去，黄池会罢事堪伤。将雏野鹿衔枯荠，挟子宫乌噪夕阳。越蠡扁舟漭无所，五湖风浪白茫茫。

维舟与客访兴亡，寺有残僧说故王。宝物已销龙虎气，奎章犹射斗牛光。为妖真女花藏墓，说法生公月满堂。邂逅一樽归路远，樵歌牧笛送斜阳。

惠山寺里北人过，古柏茎茎伐尽柯。三世佛身犹破相，一泓泉水亦生波。山林虽乐元非乐，尘世多魔未是魔。举似于人何以故，坐檐闲看雨霶{雨/沱}。

