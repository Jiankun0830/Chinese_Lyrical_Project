圣君垂拱殿，游豫及时和。辇驻花边静，舟攒柳外多。泛遥齐解缆，载重密垂河。傅楫轻篙手，夔韶谱棹歌。鱼方充镐沼，禽亦感殷罗。唼藻翎频刷，看云首屡峨。大疑鹏与似，瑞比凤来过。鹓鹭欣相狎，凫鹥许继哦。微臣亦□幸，共尔沐恩波。

嗜幽猎奇閟，身忘落天涯。光吸泛霞濑，清弄浸月陂。襟怀屡荡涤，性情渐愉怡。孱颜谢往惑，晃朗还澄思。

故邱堕苍茫，得兹赖居人。竹氛净媚晓，藓绩绿染春。藤萝设野幕，猿鸟卜近邻。岂不惬吾愚，弥使怀所亲。

撞玉锵断石，溅珠悬穉松。色资耳目净，声碎尘土空。静窥发奇趣，饱饮生异容。讵知愚所乐，适与智者同。

何以施吾愚，沟泉甃苔石。涡溢分冷光，池呀注晴碧。箕颍计已失，沧浪远难即。敢慕洗耳翁，聊为濯缨客。

愚泉我所爱，规此须其来。但因坳窐势，不以智巧开。鸥驯如故知，鱼浮了无猜。感激平生怀，与尔同徘徊。

海仙怜憨痴，相嬉幻蓬岛。池悬孤影直，云增危势好。鹤盘意欲下，树滋色难老。春风慎披拂，勿俾生凡草。

晨兴气澄穆，池影涵幽堂。泉从松下来，漱齿生微香。内揣澹无得，外检倏已忘。即此冥其愚，乐如还故乡。

拂翳藤袅风，洒澡松助雨。幽抱逼池光，妙趣味禽语。愚岂异曩日，优惟绝浮慕。当有来者知，泉石良可抚。

刊除浮习语丁宁，洙泗余风刮地清。孔李通家争几许，当时独未作门生。

久远知谁更解珍，即今犹见墨如新。难怀白璧归秦国，尚喜乌嗥属楚人。

待制诗章雕玉雪，郎中笔阵布云霞。独于妙迹留遗恨，涧石嵯峨叠藓花。

寥寥空谷嘘紫霞，谁知此有幽人家。洞门深锁苍藓滑，风藤{敕}{敕}吹残花。

东林笋蕨香更肥，西林鹁姑鸣复飞。厨烟渐冷饭已过，骤雨欲作翁未归。

树借看书影，蝉供隠几声。人稀忘屋小，地净觉凉生。

遥望石耳山嶙峋，咆哮虎豹林涧深。山屏倚翠障残日，石剑攒锋锼太阴。岂有渔人可问讯，苦怜木客长哀吟。似闻更欲住绝顶，他日瘦筇何处寻。

剧暑逢添闰，微凉忽值秋。年争飞鸟疾，云共此生浮。多难仍怀古，他乡独倚楼。可能天下虑，政有一身忧。

干瓦鸣疏雨，虚棂受远风。平生负奇志，此地托微躬。人笑书成癖，吾疑道未穷。数峰青入眼，天际失孤鸿。

撼竹露喧余滴，度荷风挟微香。醉袂拂开云影，钓丝牵动潭光。

暮雨带云凄涩，归时不脱渔蓑。邻犬误疑客至，数声吠出烟萝。

荦确疲幽迳，扶持仗瘦筇。断崖何处路，细雨隔山钟。猿窃垂帘果，僧樵卧涧松。人言深僻处，别更有灵踪。

花阴匝地鸟声闲，睡起柴扉断往还。意定忽如千古上，欲寻已堕渺茫间。

寒荫竹梢云，清分稻畦水。无令鸥鹭知，惊散菰蒲雨。

拂云何日种，萧洒傍茅堂。翠重烟分渭，痕干泪染湘。堑鞭枝倒发，径筿笋斜行。地紧根相络，茎高箨渐长。山僧冬觅种，邻叟夏偷凉。泛户阴开阖，掀风势簸扬。杖侵铿瘦玉，爪刮聚浮霜。禽踏枝毵屋，松添影压墙。箾韶如不弃，或可佐宫商。

小雨清初夏，榴花着意红。短篁齐远树，轻燕接飞虫。睡眼云招去，余寒酒扫空。苦无羁思迫，端与故园同。

齿应宜脱落，鬓已旧苍浪。肉食定无分，茹蔬犹见妨。动疑难再稳，痛似忽微长。舌在吾何患，休看肘后方。

疗法人争授，奇功竟未遭。嚼侵惊已折，漱撼喜犹牢。幸不妨黄奶，惟当釂浊醪。子荆泉石约，一笑我将逃。

强把残编阅，支颐坐北堂。味从中夜永，痛偶暂时忘。意外逢奇药，人间欠此方。仓公如欲觅，寄语不珍藏。

见说他州旱，孤怀尚惨然。泉浤分脉细，稻垅㔉泥坚。墟落才连壤，阴晴若异天。苍茫千里隔，甘泽固应怜。

窗竹敛晚影，云起天冥冥。一雨输微凉，收尽蚊蚋声。生意落原野，焦黄返新青。滂沱更三日，端可□年登。呼儿具樽酒，喜剧不暇倾。长风卷归云，隙月忽微明。叶端留余滴，不满一饷听。

昨暮北窗雨，未辨欹枕声。今晨东郊日，依作□炎□。神龙伏窟宅，独忍遗吾民。却恐空山雷，散入饥肠鸣。皇天亦何意，水旱频相仍。疲羸易凋瘵，可使失岁登。忧民岂吾责，畎亩心未宁。

老松叶闲风所藏，露气引风风正狂。吹云去作何处雨，余力犹能为此凉。来从月里觉愈爽，助以谿声听更长。椎床抚几喜欲绝，赤日杲杲升扶桑。

半山松菊黯风烟，犹有新词世共传。暗叶宫商那有韵，绝无脂粉却成妍。趋朝玉佩行行整，入手骊珠颗颗圆。老子平生端崛强，可能著句独浑然。

又是江南烟雨时，黄梅正解蹙人眉。平生谩说和羹事，一骑红尘属荔枝。

客程不遑息，犯暑凌嵚崟。微风不足凉，汗流被衣襟。忙行趁云影，已过他山阴。疲极觉更高，攀跻力不任。幽蝉若相劳，屡作凄楚吟。

宣平隠处今始过，烟霞城郭路几何。野渡谁浮夕阳艇，空山尚响樵人歌。石坛荒凉叠苔藓，谷鸟啁哳深松萝。何当更值买酒至，一笑使我朱颜酡。

木末孤蝉鸣不休，客子正倦还登楼。断虹阁尽芳草雨，孤雁点破南云秋。城头笳声撼落叶，渡口霞影摇轻舟。浮生扰扰事无限，搔首坐看斜阳收。

屈指惊前辈，春来倍感伤。斯文虽未坠，此老复云亡。更觉新诗重，逾思别话长。相知谁遣晚，旧约堕苍茫。

出郭未云远，野趣觉已深。溪声洗尘梦，树影凉𫄨襟。师模炯连璧，士价逾兼金。杯行孰为侑，间关爱幽禽。

午热蒸崖嶂，晡时骤雨来。仍年频见雹，中夏始闻雷。地撼山疑压，林昏鸟误回。吾宁识天意，吟苦自生哀。

云深行欲迷，但逐樵夫去。遥闻鸡犬声，人家在何处。

断石倚枯柳，古色凝空青。落日借猿坐，清晨同鹤登。

入谷但杳冥，欲忘人寰近。烟霞谁与娱，烦君赋招隠。

青冥风露凄，玉笙浮缥缈。石藓蚀秋花，萝月淡清晓。

雪瀑下平地，便作人间去。石潭如有情，少遣潺湲住。

昭崖泫泉液，勃勃上云气。未遂朝宗愿，先有为霖意。

苍然隔尘世，正对幽人家。绝宜疏雨余，斜阳点寒鸦。

割云石棱铦，缠藤松骨槁。少华且未登，昌黎应绝倒。

山鸟戛曙烟，扶桑挂初日。岩栖学仙侣，应试餐霞术。

前浮芙蓉翠，后泛石耳云。君欲竟幽讨，绝壁更一扪。

清冷石泉飞，萧瑟松风到。虽未叶宫商，总是冲陶操。

石壁倚苍峭，香荪湿蒙茸。闻名九歌里，识面此山中。

看云已堪眠，待月兼宜坐。谁令作棋局，却使苍苔破。

以我鼻端气，观此石间风。理固未易辨，妙处要相同。

数点庐峰雪，吹入冲陶云。山灵定惊怪，佳景被子分。

人世纷喧嚣，空山自茅栋。烦君固扃𫔎，保此曲肱梦。

高人厌尘纷，不肯栖平地。木末敞轩窗，托此超然意。

朅来雪矼头，眼随林麓转。意定众境生，一笑前峰远。

窈窕东北峰，到眼佳有余。行人日攀缘，岂知供我娱。

截断浙东云，朝昏变奇状。平生采芝心，复此一惆怅。

久矣刘郎怯画眉，锦{衤朋}今始见娇儿。真成令气何妨少，犹及中年未是迟。应笑雍端惟觅果，定传江鲍总能诗。人言释氏亲携送，问取论功属阿谁。

淮县当年逼塞垣，乃翁采棒此悬门。余威尚可消奸猾，故老应思识子孙。几岁荒邱埋月冷，九秋丹旐逆风翻。访求合有遗文在，归与乡闾共讨论。

复有忧民意未忘，欲从分省拜封章。马周笔下文章妙，贾谊书中太息长。治世可能无利病，吾徒自此卜行藏。亦知自系苍生福，聊复临风倍激昂。

草草欢娱共一觞，葭灰昨夜煦初阳。民贫绝喜冬犹煖，客倦翻嫌日渐长。造化不停聊阖辟，人情自此隔炎凉。欲占岁稔浑无雪，儿诧晴云晓色黄。

山家律琯在寒梅，香袭幽窗报乍开。客梦并随残夜尽，乡心潜傍一阳回。幡垂稍喜春当近，竹爆先惊腊又催。从此东风无限绿，不妨吹上鬒毛来。

两鬓宁逃雪色明，何须种种即关情。故应弱质生来早，未信穷愁染得成。偶脱乱离真已幸，更添憔悴亦休惊。镜中幸有朱颜在，尚用孤怀起不平。

娱亲何烦羡三釜，种松筑亭真自贤。昔人固愿甘旨具，有子正须名节全。月摹碎影当奇画，风送寒声供醉眠。庭前雨露挟和气，明年定有枝相连。

九州落编简，愁来得眺望。古人果有无，名存实全丧。去古日已邈，来期方浩荡。

古圣道虽周，莫能保兴废。鼎中著乾坤，堂上纳边鄙。万古递相扇，征伐与侈靡。

铿锵国风始，孰云堕微茫。祇今寂寥中，满耳犹洋洋。聋俗自无闻，此音初不亡。

地卑山故崇，河黄济故清。彼岂超世才，但愧吾无能。我家壁中书，不如相牛经。

众心异向背，如口纷嗜好。竞守一隅僻，不悟竟至老。何由破其惑，所贵皆为宝。

气节固难量，出处已可视。一挽即致之，定非栋梁器。文王不亲屈，渔竿老于渭。

愚夫恬其愚，智者役于智。宁为坎井蛙，勿作盐车骥。扰扰夸健捷，才堪一噱耳。

寒士励苦行，不能动邻里。彼或外貌饰，即与时髦齿。激奖道已微，孰振颓波起。

桃李贵以色，兰蕙贵以香。蚌胎秘奇彩，萤火耀寸光。中心固了了，竟莫辨否臧。

兀兀守陋说，依依望奇功。适秦辙东首，欲至当何从。为谋止一身，茫然如捕风。

佐时犹幸识斯人，不尔终身憾不禁。诗里重逢神骨峭，老来更觉语言深。鬼吟似有声堪听，风过浑无迹可寻。死去岂余毫髪恨，生前亲获遇知音。

使幕须材掾，君今有此行。蛮烟山树远，驿雨海蝉鸣。持赠端何有，愚言慎勿轻。奋飞无异术，惟在保清贞。

莫叹才为掾，云霄自此初。会能舒所蕴，且复试其余。黄叶山村雨，青灯竹几书。平时学经济，谁不笑迂疏。

山人新覆草堂成，便觉烟霞别有情。凿牖先思当瀑布，看云旋拟著桃笙。庞公隠处携妻子，匡氏同来有弟兄。鹤背仙人应错愕，世间亦自有蓬瀛。

荒村犬吠人犹行，惊乌乱啼山月明。南邻捣砧适复罢，何处吹笛秋更清。疑含白龙堆外怨，恨不黄鹤楼中听。萤飞露下百草湿，倚风激烈思平生。

游戏壶天岁月深，人间又见谪仙人。镜中商岭飘萧髪，物外箕山自在身。安石少徒轻冕绂，伏波老未厌风尘。输君物外全双美，洛社耆英汉逸民。

西山入拄颊，终带板绶累。悠悠轩中人，心闲得真趣。

老韩妙笔见无由，一马长鸣塞草秋。败素烟昏谁解惜，盐车犹自困骅骝。

依旧苍苔小径斜，当时从此入山家。心疑谬误还疑是，雨湿棠梨一树花。

达人忧乐但随时，往事犹须入梦思。实行难磨姑致力，空言无补莫耽诗。水终易起渹风浪，松暂微低偃雪枝。李在道傍遭众弃，兰生谷底有人知。

湿带烟霏绿乍芒，不经烟火韵尤长。铜瓶雪滚伤真味，石硙尘飞泄嫩香。

卢仝陆羽事煎烹，谩自夸张立户庭。别向人间传一法，吾诗便把当茶经。

漠漠阴云匝地垂，年年怯过禁烟时。晓风幸自浑无力，柳外微微弄酒旗。

事往孰非梦，岂必梦见之。安知非携手，胜处真哦诗。而子以为梦，确固不可移。竟亦莫能辨，鸦影横空陂。

青莲界敞白云巅，乘兴难追雪夜船。孰肯忘怀当闹处，人当慕道向中年。即翻贝叶吾犹倦，更策筇枝子亦贤。可是此生凡骨重，丹梯无计一攀缘。

道人结庐青山巅，如望蓬莱无渡船。石栈天梯欲千仞，流水桃花知几年。辟佛谁持退之论，入社岂废渊明贤。亦闻曾破虎溪界，暂往勿谓吾无缘。

挺植今几世，追数邈不逮。盘古始分画，已见数抱大。繁荄茁朽壤，力窃孕贞外。灵椿尔何知，诧阅寒暑代。深根谢撼拔，毅色支挫败。心坚素蕴直，貌古自类怪。梢优轴厚地，皮是船下濑。五岳空峥嵘，可纳枯窍内。绿狞攒磔髯，纹皴蹙腥背。萝茑获引援，萧艾藉覆盖。枝抽尚未已，著恐宇宙隘。余韵落尘寰，海涛让砰{石拜}。此岂臃肿贱，莫肯发众快。材大固难容，不伐岂怜爱。阿房得附枝，岂见亟圯坏。卑魏若遁藏，丑惰事恬退。枯柏不自量，小器竞衒卖。负荷力不给，摧折自贾害。造化久培植，亦以邦国赖。山灵慎爱惜，勿使妄剪拜。大物不虚生，天意终有在。赋才巧尔殊，落落出行辈。所希亟遭逢，叶卷云影碎。

钜帙赋新篇，语鬬冰玉洁。未用咀根茎，固已骇枝叶。渊源二罗间，风雅未沦歇。手弄紫阳云，齿漱石梁月。陈腐痛刮磨，巧丽工采撷。郡有桐庐侯，毋辞迂步屧。

萧瑟连朝暮，凄凉抵客居。疏渠防更骤，绽屋趁微疏。润起荒厨醭，腥传僻巷淤。遣愁吾有策，闭户卧看书。

竹阴清入骨，消得此闲行。不待锄苍藓，频来径自成。

山人旧隠南山南，家具惟存赋诗笔。瓮浮清酝夜□云，菊泛寒香秋满室。模放已逼东篱真，经营况似南村宅。懒从干藓洒窗户，豪厌湿云黏几席。铜鞭敲□秋韵铿，蕙帐围寒晓光寂。张公十策未风云，周家六典姑泉石此与渊明亦何似，似处难将语凡客。世间尘土涴人衣，明日云深惆怅极。

牵牛织女定虚传，快意惟须向目前。仰腹晒书真自苦，挂裈随俗底须然。长生殿冷新蛩咽，乞巧楼空破月悬。何不昨宵来就我，嫩凉恰与醉相便。

便觉尘嚣隔，烟霞宁几深。树招怜翠眼，水发嗜清心。石晕团枯靥，崖芳簇碎金。知非樽酒聚，宠我以幽寻。

弟兄落落峙雄名，字落青珉定有灵。地下可能□□剑，人间喜似出兰亭。

物殊寿夭故难知，谁欲宽为久远期。尘土未能昏故楮，泥沙先已蚀残碑。

几钱典质乐毅论，十鼓尚阙周宣诗。响急黄楼须彻夜，碑埋岘首岂无时。

起晚寒犹力，衣棱刮肉铦。吟豪须火逼，汲瓮被冰粘。犬卧贪依灶，乌窥欲下檐。遥峰惊变状，琢玉闯疏帘。

一抔早已瞰陬隅，君子从渠自犬乌。谁泄天机似文展，争持地券与尧夫。新阡竞夺前人陇，高冢多逾旧日模。随分安排吾事了，咄哉俗子谩狂图。

醉吟且傍钓矶楸，坟上何曾酒到刘。从古英雄皆地下，几家扫拜尚原头。光阴且靳私颜子，蝼蚁那知圣孔丘。名在丹台公勿虑，会嗤蓬颗露漙秋。

百年孰不寄荒隅，蝼螘欢欣怅野乌。畏死固知非达士，轻生断亦是狂夫。乐天陶令词堪续，荷锸刘伶迹易模。石椁同知罪司马，茶毗乃至羡浮图。

何遽卜茔兼树楸，寿如黄绮阅炎刘。九州骨岂皆黄壤，百岁人谁尽白头。贵贱一时膏野草，贤愚后代指荒丘。因公重慨浮生事，落叶寒云渺渺秋。

奥学深探本，亨衢早着鞭。浮云时事改，皦日大名全。馥荦霜篱菊，清瓢雪窦泉。善人终不起，犹谓有苍天。

极穷如自虑，笃养有余欢。动以古为法，事皆人所难。凶奸多上寿，庸鄙或高官。为喜才堪恃，丛深谢砌兰。

原自风骚濬，根从李杜寻。烟云裁体制，月露洗胸襟。所施殊高下，论功系浅深。尽饶材力赡，政要苦留心。

蒲团与檀版，拈著足家风。性觉随资近，人难尽己同。奇非居正外，易正在难中。意近语须远，形离神暗通。

城头钟断漏初长，布被寒生一夜霜。已剧凄凉犹似较，后来风色更凄凉。

峰峦秋翠秾，禾黍晚露湿。虽然诗兴多，其奈归情急。清逼蓼花风，热薄桐阴日。社酒欲娱亲，岂不怀宴集。

人事正难料，天时仍可猜。仲冬连日雨，中夜数声雷。穷谷无薪卖，深村有虎来。疲民饥馑极，逃徙哭声哀。

老氏无为宗，高人养心妙。寂寞味无味，寡欲近道要。嚣静两皆然，任物曾无矫。蠹简五千言，以约揪汗渺。爰用得其微，一言讵为少。深功何从验，治民以无扰。更能极异效，迥立西京表。靖汉皮肤掇，谧齐土莫剽。

到门忽怪不相迎，堂上惊闻有哭声。始悟已非生死隔，几年来往弟兼兄。

今人万事欲心灰，忧患君曾遍历来。亲戚送将山下去，归来一饷哭声哀。

足茧问津路，肩才息奚跛。醉乡托一廛，学海浮单舸。观心竦前瑕，敛躁入危坐。犹欣未穷极，早获挫刚果。愚徒巧掩拙，语每泄魇卧。所须补罅隙，亦才废星琐。智不给筹运，力难任败裸。汲汲欲为谋，政恐无时可。

僻郡鲜夷旷，人稠厥壤墝。艺才谋黍稷，缉欲待菅茅。赋重已前代，政宽犹乐郊。茧丝嚣驲骑，杼轴罥蟏蛸。君子谋斯达，邦人睫始交。霑恩陋河海，履坦失函崤。事匪壑邻国，慈惟恋故巢。枌榆叨密荫，棠棣挺新梢。已喜疽初决，宁容祸有苞。简书贻远则，永赖脱鞭敲。

伟甚衣冠貌特奇，数声清越弄瑶徽。尚求人世知音听，地下锺期可亦稀。

早已逃俗类，从今始清绝。皎皎不可侵，如看海□月。

与易俱遁无何乡，紫阳风采犹堂堂。伊洛诸老前慷慨，字落琬琰嗅有香。余或闯首藩篱傍，占辞象例终茫洋。公剪蓁棘披羊肠，后顾万世不能忘。攘却异论拓我疆，片言只字挥琳琅。安定嗣法兀老苍，渔猎四裔搜中央。蹴孔跞郑倾文场，霜刀与劂玉版方。姓名无翼已四翔，锵然孤凤鸣朝阳。不忝考亭斯故邦，再□足慰公所望。笋鞋踏穿山雨凉，九曲烟霞落锦囊。曩吾有易腾青箱，乍惊幽渺出炜煌。湛弼愧遁遗赍装，子云未许窥邻墙。不独暗陋分余光，后来企慕心徬徨。

乃□蓦跃玻璃寒，体被顽甲流腥涎。苏槁为穰功莫论，帝曰报汝后嗣蕃。或居渭水或淇园，一派逃入荒矶湾。厥后生子子生孙，头角崭然闯吾藩。拂云力郁数寸间，精液不泄真味全。祝融玄冥效骏奔，茭心芦芽{面见}以惭。竹叶与汝本同根，以胶投漆无间言。当家清风洒乾坤，不敢涴以荤与膻。

画角声中意欲迷，酒阑客思晚凄凄。恍然生我红尘外，满眼沧洲白鹭栖。

云影天光匝钓矶，毰毸微展雪毛衣。不知妙得天然趣，只道惊人意欲飞。

遥空几见落斜行，多在蘋汀蓼岸傍。认得耸身烟雨态，数声相伴戛斜阳。

联拳一足傍菰蒲，照影秋波雪点孤。荷响滴残篷外雨，远应有梦落江湖。

荷叶浦寒烟漠漠，芦花洲晚雨疏疏。虽然亦有鱼虾志，难把鸬鹚比并渠。

绕墙烟树色茏葱，燕入鶑过路不通。客子归来误惊喜，移家别住绿阴中。

腊瓮香浓未遣开，琴书先自扑尘埃。偶然俗事都忘却，似有微凉拂面来。

残雪浮光莹晓枝，肯随红紫鬬妍姿。年年寒食风和雨，天遣开花值此时。

锵然新诗堕崖谷，一片寒光浮越罗。字搜珠玑竭贝阙，笔卷波浪干银河。未能力学自知愧，正使工诗奚足多。矧兹小技尚未至，议论我私当如何。

踏雪相过似语离，岁俄在巳可胜悲。买臣富贵天悭与，贾谊才名众误期。奉养慈闱才有弟，流传家学更无儿。羸骖偶跨身为累，稳骤雕鞍竟是谁。

广厦或不足，陋巷乃有余。毫牟惴螫手，脔嘬疑灾肤。华裾制大布，盛馔庖荒蔬。先圣遗礼法，甚能闲腐儒。

孔道贵平治，藜羹厄于陈。回也得其术，回也亦最贫。微言坠编简，又以诒我人。徒能相困悴，未能泽斯民。

痴尝泥编简，谓世无难为。家国共条贯，圣贤类我欺。鬓彩斑断雨，灯影清凉飔。吾道适自尔，贫贱岂所期。

四载即五十，无闻了可知。身有俯仰责，书无毫髪裨。痴犹未能弃，嗜若可疗饥。彼哉一何智，莫或效我为。

树崩崖更豁，涧曲路增长。片雨暝遥壑，疏蝉凄夕阳。竹潭初月影，萝谷稍秋光。适叹炎蒸剧，𫄨衣已怯凉。

苔深行爱软，藤曲挽惊长。松健根挐石，花繁树向阳。屦香霑药气，衣腻染岚光。病骨凛清意，无风亦自凉。

本不为幽寻，松边世外心。翠明山欲近，碧暗水疑深。鸟触岚光破，鱼惊屐响沈。输他茅舍好，径转绿萝岑。

疑有沮溺辈，耦耕尚依依。倘遂一晤语，足慰千载思。散策靡所值，田间步委蛇。草露裛棕履，荇风凄葛衣。遥空已新月，高原尚斜晖。

淅淅复淅淅，雨微声不休。蛩长远村夜，风早疏棂秋。委蛇世路窄，隠忍吾道羞。时逢一笑适，岂足偿多忧。

土底寻鞭剖茁来，花敲社雨乍闻雷。髯奴功过难相掩，夭阏中郎笛管胎。

涉世才知命，菱花鬓尚青。天如憎善类，君又促余龄。病以忧虞积，和因学力形。奚从觇慎密，闾里涕交零。

我方缠世故，而已返于真。亦岂异流俗，自难逢若人。病多犹嗜学，客至不知贫。毫髪犹无愧，情钟骨肉亲。

追随从早岁，终始只真情。责善古朋友，恤灾亲弟兄。靡酬亏大义，重聚倘来生。泪尽哭吾父，情伤忽屡倾。

子豪于诗我所畏，发兴况逢金叵罗。势侔疾雷驱猛雨，思涌巨浪输长河。自藏珠玑箧笥媚，未报璚玖忧虞多。别离已久未遽叹，少须相与游无何。

山色花香总是愁，当年此地几同游。偶来恍似君犹在，足拟过门却复休。

天灾集午未，岂意非虚传。忽从坦夷中，如堕崔嵬巅。年年稻半获，间日民一𫗞。性命毫毛轻，骨肉草芥捐。惟类偶遗脱，此君所安全。春花簇坠露，夏实攒荒烟。陟危虎豹怒，缒峻萝葛缠。采揉簸壳净，蒸曝舂粒坚。捉筐儿裸股，力杵妇耸肩。功与稻粱并，状如牟麦然。俚语漫纪实，敢希辑为编。

术乃轰雷电，时方切禜雩。感通渠自诿，造化本无拘。翻想匙明雪，量同斛粜珠。天公应有语，尔力不关吾。

欲雨天如惜，先为数日阴。碎声才满树，残照已穿林。暂喜还成闷，因嗟已作吟。固应私此壤，潜洒待更深。

一身兼百虑，旱暵最关心。稻获饥逾甚，民贫祸转深。偷生庸可必，此咎杳难寻。苦被浮云恼，时时谩作阴。

豪右方怀惧，疲羸岂易禁。力田逢屡歉，祷雨得微阴。气运宁无复，天灾匪独今。居然怀抱恶，满耳是呻吟。

龛晕描轻藓，檐阴幂翠藤。追凉时有客，避难昼无僧。法界魔为祟，宗风冷欲冰。不知缘底事，还复有传灯。

莫道山家浑索寞，化工原不鄙山家。却须豫作秋光地，自向窗前种蓼花。

买得轻盈一树春，画堂歌舞又翻新。慈乌哺母情兼洽，彩凤将雏色总珍。{髟妥}鬌应梳云作髻，婵娟想琢玉为人。素知静婉矜佳丽，肯向罗敷意独亲。

香风轻漠绣帘春，乐事从来不厌新。已有昭华君未惬，若逢嫫母我犹珍。虚烦设醴长为客，幸不闻歌足恼人。欲赋高唐追宋玉，终嫌想像未如亲。

饥疫灾方息，飞蝗又作群。搅空吹密雪，障日度轻云。濒死欣才脱，偷生骇乍闻。分官严捕瘗，吏卒日纷纷。

一日二子各两屐，踏碎一径松花黄。人好禽鱼亦光耀，山空水石逾荒凉。胸次似涤冰雪莹，笑语欲染烟霞香。痴绝犹嫌不联袂，此已天幸宽愁肠。

世网无端巧见遮，路岐何处出褒斜。游山断合先庐阜，筑室宁当舍若耶。此事岂难吾未遂，中年渐近累仍加。还应倏尔貌如雪，病眼新来似有花。

满壁蚕丛墨未昏，牵情一夜役吟魂。舟掀波浪经巫峡，袖扑云烟度剑门。九折乍惊身出险，三声犹似耳闻猿。无端一事留遗恨，欠觅浣花溪上村。

鬼斧淬霜劂嵚洞，石璺津□□清湩。一潭绀影浸秋寒，云染龙腥罥枝重。镌瑶□□四巑岏，雄压坤维妥以巩。人言曾见华阳儿，突□□蒙珠尚捧。云璈丁当杂梵呗，悯涸忧枯乞灵宠。虚无怪电摇青光，谷搅崖搜雷雨□。地储精英固如是，岂必盘涡龙所拥。石藓镀绿欹风磴，跼步下窥毛髪疏。蟠鳞潜角见无由，鱼弄戏腮微浪涌。

拂衣何必归沧洲，黟水不减沧江流。本有渔矶带苍藓，且无叠鼓惊眠鸥。风漾霞光笛声晚，云压雁影芦花秋。客子还能念乡土，今年更作新安游。

佐郡清声播，巡台应辟除。施为多近古，恬澹不渝初。政每寻无迹，□□□□余。抚摩殊搏击，去蠹肯踌躇。

林磴诘曲萝茑缠，苍翠逼人诗思鲜。烟云改变异状出，草树点缀疏花妍。景好初疑未经涉，路熟忽记曾攀缘。杖藜兴来不可御，前有百尺风崖泉。

白露洗空河汉湿，耳目莹净无纤埃。秋声溢出涧谷外，野色迸入轩窗来。多感间吟亦凄婉，自谋有策常迂回。傲然高视万物表，黄花浊酒聊一咍。

雨余露双角，戴角缘欹危。吾疑甚为累，失此将何依。荒凉一亩宫，晨出暮来归。虽不着我体，为累岂异兹。应有露卧翁，窃视复见嗤。

名著虽已古，形模绝丑怪。应视坎井卑，不啻河海大。时作高雄声，如泄肝肠快。欲逃鼎俎烹，绝技惟一□。何劳努两目，怒气常不杀。

群动各矜奋，尔独聊优游。引颈欲出穴，忽缩寻无由。物资爪牙利，一饱才能谋。尔形独何殊，宜有馁死忧。乃能乐清夜，和我商声讴。

杖藜下入空谷暝，仰从树罅窥危矼。风叶吹满樵客径，石泉洒到幽人窗。旧且疑无颍川许，今兼信有襄阳庞。况是清风接襟袂，政使异世心已降。

泗水没宝鼎，此岂其云仍。煅顽炼钝凝，赤精小瓠断。疐枵以盛篆，细丹霞疑古。铭如虫啮余，渗枯青石液。迸云吸绀清，溉我毛颖波。陶浤豕腹仰，呀外膨亨{奭斗}。而不注闻戛，羹量函合龠。三趾狞入屡，出继常如盈。

母老妻单妾稚年，一朝无主泪潺湲。终身在困庸非命，遗腹承家尚系天。门户故应终有托，琴书可得遂无传。不知造物端何意，祸惨吾徒不少怜。

闭门读书非俗人，政使未见犹倾心。斑窥已骇文彩异，流长要自根源深。松比灵椿健霜骨，草连玉树辉庭阴。岐山紫阳近相接，逸响流入花间琴。

乃翁读书功未收，大儿收功才□流。三年刻楮岂无用，一鸣惊人姑少留。大伸纡郁数应值，但力根本吾何求。书声夜杂岭猿苦，想见灯火虚堂秋。

韦偃工古松，与可善枯竹。岂如君家素壁上，有此天然画两幅。一株古木欹墙东，状如峨嵋山巅千岁万岁之枯松。旁有笛材拔孤玉，扶疏枝叶带露而筛风。天知君爱画，欲为发一哂。呼取羲娥作画师，借此二物为画本。戏从君家壁间摹写之，一枝一叶俱无遗。傍人来见道是画，问如何画无能之。元来画时不用诸葛笔、梁杲墨，别有妙法匿形迹。偷儿虽甚爱，看得卷不得。或全浏亮或模糊，随时明暗有卷舒。报君若欲观此画，请跨金乌玉兔来其下。

山如斵新棱，泉如注新碧。醉卧便妥帖，似换松根石。混俗悼昔遗，嗜静竦今获。吸鲸涤烦想，饫奇苏惫力。追往忽悟咎，持虑日增惕。

时时溪上行，或与幽人遇。手把一编书，共倚崖边树。鹭近始𫏐飞，鱼惊却重聚。佳景不待求，足熟自知处。稚子爱相随，似亦耽幽趣。

兴逼不暇卧，蹑屐鸣鸡先。裛袂碧氛润，袭襟爽概繁。噫馁出故气，咽甘漱新泉。骨瘦易酸楚，体虚觉轻便。樵子隔岭见，宁谓吾非仙。手持白羽扇，笑坐青崖巅。

积阴敛荒霾，崖崿诡秘阐。泼光润绿漾，错彩岚翠闪。藓槎惊鹘巢，露扑裹虫茧。布棋出田庐，洒墨凝鸦点。每恨前山逼，遐眺不得展。意才豁危陟，日车已欹转。畏与俗人逢，归途取迂远。

臞仙非臞惟少肥，风骨耸峭无妍姿。有口不餐世上味，颇黎琢碗盛珠玑。手挼脚踏思烂熳，笔头芳香撷江蓠。出古彝鼎或莫识，欲为平淡愈崛奇。论攒众口每如此，近日始读阅古诗。瘦劲老硬铁诘曲，龃龉不棘险不巇。此天与才未易学，太白吻喉贺肝脾。我喜欲绝彼乃怪，颈被惊缩牢如龟。深閟龙宫足瑰诡，犀燃惜仅一二窥。咏歌盛功代有作，吉甫宗元愈奚斯。铿轰炳耀震宇宙，荡涤万世清风吹。先生笔力妙如许，模云绘月岂所宜。何不飞霞缀为佩，驷以玉虬翼两螭。直从昆仑阆风苑，横绝四海窥荒维。左拔太华取巉绝，右抉星宿分芒辉。一跳突入东壁府，涤砚倒泻银河漪。咀盘嚼诰继雅颂，音被箫韶记之夔。与仪鸾凤舞百兽，垂亿万载无穷期。夜梦群仙领此语，曰不如此材无施。先生首涂定何日，愿执鞭弭长相随。

三峡啼猿恨满编，乐于此外本来全。累虽犹泥调兼操，高在已忘徽与弦。纸上陈言奚足恃，指间妙趣不容传。须知自有天然韵，寄在风泉与露蝉。

镌琼镂玉缀为编，积雪涵秋调总全。听处孰忘身有耳，弹时自以意为弦。大音不泄琴何预，至妙无形操岂传。忽触悠扬徽外趣，冷风凄雨滋孤蝉。

竞夸珠贝溢吟编，豹管微窥惜未全。月莹寒光磨晓镜，风铿逸调脆秋弦。才惟渐少逾堪爱，诗不须多贵可传。囊里新篇还有几，不妨容我嘒蜩蝉。

风中雾屦拂银湾，满贮烟霞洞府宽。物外山供情宛转，吟边海让思弥漫。岫云影压龙湫暝，涧瀑声吹鹤梦寒。唤醒海棠花畔约，不堪饶舌有丰干。

小试登临脚，岚光饰嫩情。跨虚桥缓渡，避险路迂行。端被狂为累，虚将饮得名。醉乡前日近，才稍认途程。

雪涛奔两涧，毛髪竖清寒。鼻裂花香劲，衣牵棘刺攒。步崖青壁滑，憩树绿阴团。莫忘兹游好，题诗后日看。

玉屑辉群彦，衣冠俨数翁。礼严推让际，情洽笑谈中。物外来真趣，樽前□古风。无端狂态发，从此忆新丰。

咀霞嚼云香满髯，魏公之孙颜朱觇。岚光染秋迸疏帘，哦诗屡秃霜毫尖。岷峨清风飒帷幨，刮磨幽翳辉银蟾。剖析不郁雁鹜钳，或马骤畈迂衔箝。鹿门烟萝扃𫔎严，猿鸟未许逃幽潜。劲翮刷云不可淹，情曷能忘波涛渐。

我谩怀清赏，君夸是胜游。倦犹攀鸟道，渴欲饮龙湫。墨客工传信，山灵觊阐幽。敢云希作者，强把记文修。

记语简以遒，饶舌泄幽秘。洗尽阛阓腥，阐此林壑气。曰予炯灵台，颇已窥仿佛。声利汹金鼓，耳目易烽燧。未用死灰渠，我道故自异。耿耿终莫易，当如浊时水。浊匪却而澄，浊自靡所寄。子本不避俗，而俗若子避。共袖剥啄手，为子成僻邃。任物解外梏，冥心蕴真诣。亦不谢尘嚣，亦不胶吾意。岂但静所守，经世可如是。

天澄灏气辉银湾，惊鸿未阵点绀寒。毕逋之孙嗜秽腐，为梁岂无鹓与鸾。暂抛机梭息鞅靷，别久未惬须臾懽。聚落扰扰集蠛蠓，小智未易镌孱顽。蓬颗牛羊半馁饫，云路险涩托足艰。增亏益庳祷乃遂，未见仁悯遗私干。经纬森罗蕴精耀，宁论匹偶腾欺谩。帝降厥孙责礼币，曷自贷予期追还。辎𫐌沓飒倡河鼓，虽异临邛亦疵瘢。政使流光夜奔迸，寸心尚在狐疑间。如何东西两相望，躔次不动光芒攒。

心亲迹难前，视曩勇不逮。梦往谓知路，佶屈迷晻暧。俄锵涧中作，如爪痒爬背。语抵珠颗圆，落祇賸磊磊。岂去陶韦遥，一切铲华彩。宁辞咏情性，责有庭帏在。寸禄足为娱，迟子董晁配。磨礲蓄精锐，坚忍勿少退。济时我所懵，有{面见}类沈晦。孤怀郁不平，倾写尚子待。三山讵云遥，风帆渺云海。

自停伶伦双凤鸣，阴分嶰谷凉幽庭。淫哇不能屈其贞，睨霜节坚挺疏茎。骨含五音堪九成，欲泄未得郁不平。峄阳孙枝感精诚，檿丝与俱徽玉明。为引虞薰发其声，却寄猗兰和{轻车=音}韺。陶弦在趣非耳听，韩腹曾思披以呈。厥妙可蕴求无形，必与俱传物斯荣。张公之孙余典刑，所宝不忝贻嘉名。彼局耳目尘满缨，泥琴琅玕挹余清。

莫是阿罗汉，前身住化城。梦犹形法相，业未刬诗情。矧复论修短，真当外死生。世人宽作计，端欲俟河清。

片片绿剪湘潭烟，点点露滴秋凉天。正厌堆阜矻太华，欲避娇吭哑孤蝉。卷曲离奇且朽老，余习蟠错未铲扫。梦寐不忘我湔祓，谓曷一语能近道。

贡以土作，法奠于禹。篚纩与丝，青兖暨豫。制有常经，无斯焉取。世降土蹙，德不远柔。或九州赋，萃于一州。贸无为有，薄人于尤。维皇启运，蠲我疾苦。视青兖豫，不物而估。上便下安，踵以为故。虺蜮肆欺，蒙人了己。几创茧丝，涂我赤子。我侯曰嘻，害无我始。蕴隆挥汗，义动省闱。万钧回斡，民以恬熙。匪人实难，孰心疲羸。维此陋邦，桑稀田瘠。苟重以此，其何能息。自今寸缕，皆服侯德。弭蝗固德，今兹之康。此而非侯，篚贡是常。吏因以蝗，厥祸弥长。

