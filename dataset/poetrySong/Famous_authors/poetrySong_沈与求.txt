山西徤儿好身手，气如车轮胆如斗。十五射猎少年场，戏格黄罴同拉朽。二十窜名尺籍中，铁马追风快驰走。臂弓腰箭了一生，只喜论攻不论守。兵符夜半出辕门，将军令肃谁敢后。自夸豪健天下无，誓为官家扫群丑。蛮夷共事古来危，监军巧落他人机。黑山未靖黄河沸，邉尘倏忽连紫微。长驱中州斥候绝，已闻饮马金明池。种家猛将忠贯日，发上冲冠颐指挥。主辱偷生事不武，壮士裂眦争相随。东跨潼关达上国，城头夜插将军旗。诸军下马拜吾父，请成退舍才有期。肉食谋国帝子质，勒兵不动护送之。壮士束手猛将死，敌来侮人犹小儿。明明二圣尧舜主，天翻地坼徒尔为。天翻地坼徒尔为，北望血泪滂两颐。真人中兴似光武，赤眉青犊折棰笞。一呼奋击肯效死，风鹤尚信惊王师。呜呼何为背征讨，红帕兜鍪半为盗。东家昨夜虏小姑，西妇朝逢握刀笑。锦衣玉食事奢侈，翠眉红颊资彊暴。黄屋今怀旰食忧，忍与豺狼活蓬藋。时危宜尔悍且骄，侧耳试听哀痛诏。五陵佳气自葱葱，为雪大雠安九庙。

少日从畦丁，颇悟园官理。菘韭记春秋，蔬食聊尔耳。十年困尘埃，幽事同脱屣。一饱不可谋，清痩只如此。仰止长城翁，趣尚两奇伟。弱冠事笔耕，俛仰行六纪。晚以圃自娱，扶锄寄深喜。柔风蔬甲怒，细雨兰芽美。小摘定可供，余事不挂齿。那复肯着屐，而一到城市。为计一何疏，行须传高士。木茹忌太洁，肉食忌太鄙。安得从公游，远傲于陵子。

平生丘壑心，余事不挂目。藜杖南山来，要使富幽瞩。异哉小玲珑，蟠峙苍弁腹。修藤结悬崖，飞溜响空曲。伏石卧虎状，腾拏杂奔鹿。砑然互吞吐，侧路劣容足。拂拭古藓纹，字刻翳新绿。标榜玲珑名，奇怪殆天属。扪萝上绝顶，坦坦类平陆。俯首瞰来踪，穹然在幽谷。传闻昔逋客，诛茅此营屋。清魂不可招，千载想遗躅。我思造物巧，妙供幽人禄。挥斤役山祗，斵此一拳玉。云窗与雾阁，一一相亘属。岂无部曲众，猿鹤即更仆。岂无节旄贵，松桧自张纛。此事久弃置，蛛丝网岩麓。翩翩佳公子，心古韵不俗。驾言脱华簪，兹焉卜幽筑。终日面巑岏，世故岂容触。指点空洞姿，喜气政堪掬。挟策校昔游，健步念须续。亦有招隐诗，薄暮不可读。

江南多佳山，骈首闯城郭。缅怀在坦夷，要使一见廓。邦侯王事余，幽致到丘壑。散策占城阴，含睇及民瘼。爱此郊原平，膴膴富耕获。飞观儵下临，丹碧荡霄堮。野色四座浮，胸次潜领略。千畦云弄黄，岁事初不恶。斗酒行劳农，欢谣入酺醵。胜地恶发挥，波神覆为虐。萧辰谁与娱，一笑寄华酌。落日耀旍旗，轻飇漾帘幕。卷白起寿公，歌声渺林薄。老农止勿狂，嗣岁有真约。

暗雨垂垂梅欲黄，春山吐源春涨狂。雪鳞頳尾溯流上，吹涛喷浪能奔忙。鱼师布网名白大，万目井井连重纲。联艘绝流势甚武，遮罗初若无留藏。大鱼巳得小鱼弃，要使遗育充陂塘。鳏鲕安用误回避，𫚥蟹亦复虚跳梁。宁知不比纶索手，欲以巧饵空沧浪。

簿书日在手，佳思挽不留。而能痛拨置，时来访清幽。古木占城阴，一曲萦寒流。落影插清泚，绿荫亦巳稠。结亭坐蟠石，傲兀忘拘囚。雄谈功名外，俊气横九州。事故未应尔，长恐坐阻修。造物小儿相，妒我得暂休。河鱼竟中溃，午枕犹扶头。双凫飞舄声，历历过墙陬。此兴岂复浅，何当起从游。试令开丈室，子能问疾不。

深林艺松柏，不数栎与樗。坐待十亩阴，等为匠氏储。宁复知种德，责报不厌徐。名令后必大，善积庆有余。于焉望丰屋，政可增修闾。王孙世东州，奕奕盈簪裾。金埒通里巷，珠树连堦除。贤哉景发甫，爽爽众莫如。直气薄霄汉，妙语锵琼琚。定知磊落人，一见怀抱摅。谓我架华堂，映发先人庐。掲名取肯构，盖念经营初。堂前植桃李，堂上罗诗书。桃李意取适，诗书计非疏。诸郎自兰玉，舌耕起菑畬。吾诗以为箴，会见联高车。

峩弁千峰倚天碧，上有修筠材可篴。月明三弄面巉岩，惊起哀猿啼峭壁。儿童斵石攅青瑶，寒林萧萧吹堕樵。坐令结习落幽梦，芒鞋竹杖归路遥。觉来只影徒相守，哦子清诗笔如口。眼中何必小玲珑，仿像九疑当户牖。神丹已失大江漘，谁与安期追后尘。分天隔日不可到，使我目断苍梧云。

平生一字不疗饥，谁云穅核能瓠肥。牙签玉箸五鼎食，是中有趣非钱痴。万事颠倒绝可嗤，此腹却受将军讥。吾宗酷似骑曹掾，俗物纷纭那复看。眼中但有潇洒侯，高节亭亭真老伴。山泽形容坐一癯，相要检校还丹书。食薇饮水笑多事，知君此计诚非疏。

文章偏忌声名早，富贵政须门第好。了知二物不相关，风月膏粱兼者少。刘郎天韵真不凡，飞腾宜在蓬莱岛。年来穷愁已到骨，只有珠玑落残稿。纷纷余子何能追，定向诗坛分六纛。造物小儿亦薄相，浪付繁华给挥扫。却令径坐诗人穷，只与清冷消热恼。向来狗监非同邑，渇尽文园尚佣保。九原千古忽可作，如君自是不枯槁。茅斋夜诵谁得闻，咄咄空能诉穹昊。请君更作升天行，勿使贫胡彊知宝。

我生本吴侬，搦笔追楚些。佳人脱尘屣，幽韵耻独和。君家楚江湄，词语亦顿挫。学海富探讨，渠数百纸过。春风归凤城，櫑具恰解駄。此地初识君，细语辄三贺。冉冉岁巳遒，云山忆高卧。翩然理归装，余事等弃唾。文围久坚壁，定恐一战破。行矣傥复来，凭将楚词课。

泉石有膏肓，料理费和缓。风埃客子游，梦想略相半。端如餍羊酪，投匕念乡馔。怀哉小玲珑，旧赏记酣宴。玉女下云窗，轻我年未冠。诛茅老三间，此意已悬断。少须草堂资，两足那可绊。谢公爱东山，自结寻幽伴。诗筒忽相先，纸价岂容贱。流传从使君，感此归思乱。撷兰蹑危根，漱石俯长磵。野性等麋鹿，百嗜宁食荐。揽衣中夜兴，测漏疾流盼。扃步愧驽筋，卑飞伤短翰。正使屐齿折，未救斧柯烂。时节脱复徂，迟莫空浩叹。何当脂下泽，去路郁交贯。

幻境如群狙，喜怒眩名实。怜渠千劫迷，堕此一念失。世路波涛翻，时事风雨疾。胡为随物迁，坐此方寸窒。使君超世姿，轩裳起儒术。神交赤城仙，妙解穷隐密。向来心泰然，初不计升黜。危堂榜新颜，要以名自律。窗扉敞深明，空华乱初日。变灭惊须臾，蔽亏隔纤悉。了知内观融，天光发虚室。山林猿鹤俦，廊庙鹓鸾匹。静躁涂或殊，出处心本一。清都五城开，真仙罗辅弼。行矣朝紫皇，启沃造前膝。功名戏剧成，志愿谈笑毕。它年容买邻，傥不傲蓬荜。

轻衫骏马导弹丸，上林花开纷绣团。御厨赐笋未解箨，山樱亦复登金盘。宗庙荐新勤玉路，凡果纷纷不论数。风清日美雨丝收，朱实烘春燃绿树。筠笼采撷价万钱，北人羊酪雅所便。自从燕罢曲江曲，五湖十载身回旋。已作孤蓬任流转，万颗徒劳野人献。故无清梦大明宫，醉倚酡颜浮玉碗。

日月双高悬，朝昏自升沈。有如转辘轳，引𫄠环相寻。而我生其间，所阅几古今。尔来三十年，又作裘氏吟。眠饭寄编简，此身疑白蟫。皇皇走四方，谁是真知音。语欲离舌本，退缩翻如喑。涉世聊尔耳，依阿亦何心。托质既巳迂，自谓百炼金。耻作渭水钩，宁为太阿镡。用舍安所之，齿髪忽已侵。日月不我留，潸然涕盈襟。

先生早年忘扫白，懒饭青精借颜色。独余驩伯为友朋，熟不暇𥬠巾自沥。何须引泉连百井，饮若长虹太豪猛。细斟玉箸滑无声，酌我应怜官独泠。奇篇更写陟厘黄，逼人心地生清凉。了知二事尽家法，眼馋径索银瓶尝。我老华池少滋液，年来爱酒如偷蜜。陶然一醉乐未央，此外要知俱长物。相期径造君勿违，坐得名胜从忘归。公侯似闻倦设醴，穆生正恐同分携。

李侯少年真自喜，收名拟擅东南美。大科异等不作难，堂堂奏赋明光里。眼看斗粟饱侏儒，空肠殷雷归著书。胸中未减食牛气，出手一掷当成卢。只今聊问复何如，要辨蟫蠧资轩渠。刺头文字亦琐碎，泽吻快意回焦枯。

大雅寂寥谁发喜，逆折波澜须子美。晚分一派大江西，约束曹刘归句里。武安耳孙有臞儒，载行无多一束书。蹇驴破帽踏城市，腰间蒯维鸣湛卢。叫阍自荐久未偶，淮南丛桂犹关渠。雕𫔔戏出乡学余，掩面笑余诗井枯。

长年赋子虚，狗监绝同里。杯水聊自酬，博此一笑喜。副墨粲我前，顿使百废起。朱弦渺遗音，慎勿娱俗耳。论交傥自今，相从期暮齿。

疾风吹雨回江城，𫇛牙呕哑潮欲平。客居喜无人事撄，相与环坐临前楹。眼中水怪状莫名，出没沙觜如浮罂。复如缁笠绝两缨，浑沌七窍俱未形。块然背负群𫚥行，嗟其巧以怪自呈。凝目愯视相将迎，老渔旁睨笑发声。曰此水母官何惊，江流如奔绝沧瀛。潮汐往来月为程，藏纳众污无满盈。浮埃沈滓溷九清，结成此物宜昏盲。使𫚥导迷作双睛，乃能接迹蚌与蛏。亦犹巨蛩二体并，离则无目为光精。江天八月霜叶鸣，罟师得𫚥供水征。水母弃掷罗纵横，试令收拾输庖丁。绛矾收涎体纡萦，飞刀镂切武火烹。花甆饤饾粲白英，不殊冰盘堆水晶。稻酰韲寒芼香橙，入齿已复能解酲。遣渔止矣勿复评，嗟哉此性愚不更。定矜故态招三彭，且摩枵腹甘藜羹。

艇子掠岸行，水痩不濡尾。狂飇振疏篷，猎猎鸣两耳。十篙八九褪，逆势何乃尔。野芡伺吾间，回梢哆利觜。亦有芰浮角，一一肆轻鄙。初欲事幽寻，解缆出疏苇。乘流觅清浅，濯缨助深喜。事有大不然，移顷未离咫。安得望蓬莱，巨舰破潮起。征帆驾长风，一日三万里。

沈沈夜气归，虚堂闭深寂。孤灯灺余花，寒霤韵残滴。酝酿万斛愁，感槩一人敌。何当弃短檠，阴山叱鸣镝。

去年十月冬犹温，单衣晓出钱塘门。携孥仅脱饿虎口，更吟楚些招惊魂。儿女争从乱离苦，咿哑遶膝多语言。舟行畏涂侵夜泊，孤灯明灭何处村。萧萧细雨疏苇响，风力渐摇枯柳根。失声号寒泣龙具，促櫂傍险争前奔。还家依然四壁立，故衾败絮那忍论。无衣岂暇具裘褐，海图坼裂波涛翻。天公戏人亦太虐，雪花径尺连上元。今年十月事羁宦，两脚如旧身大存。纸窗寂历风竹啸，古木中夜号空园。旅人不眠毛骨冷，抚事念往多烦冤。吾侪小人不论数，豺狼满目哀王孙。似闻易水寒堕指，北望大漠烟云昏。安得壮士驭八骏，沙虫猿鹤俱腾骞。归欤莫如中土乐，天子孝友朝廷尊。坐令铁衣扫虮虱，四海挟纩怀君恩。

巨灵手擘青瑶璞，平削无痕看斧凿。六丁取将天路遥，雷电收威半空落。至今崒嵂横道旁，绝壁万仞青茫茫。倚天屹立不可近，下视培𪣻如群羊。藓花斓斑风雨溃，藤梢夭矫蛟龙戏。中开微窦走鸣泉，白虹吞吐涵秋气。泉流万古潭水深，山寒无风郁沈沈。下田纳纳禾稼茂，发源沾溉初何心。峭直谁令据当路，松柏萧森半烟雾。犹恐夜深魑魅惊，更遣山灵谨呵护。

天寒夜向阑，月出山更静。风露摇青空，万象光耿耿。啼螀泣幽草，宾鸿度前岭。归来坐孤窗，松竹舞清影。

青嶂插天堑，白水翻地轴。回环壮哉县，不许飞鸟触。往年羽书驰，盗发清溪曲。先声杂妖幻，余党萃符祝。控攘最旁近，被害良惨毒。聚落烬烟空，生齿涂炭酷。岂无山川险，会有法令束。百年不用武，骈领甘此辱。至今风雨夜，犹闻鬼群哭。遗俗感旧愤，御盗勇气足。大儿佩刀剑，小儿利锋镞。老翁筋力衰，奋挺怒张目。营寨人自戍，不待官期促。矧今杀气横，洒涕国步蹙。豺狼据道路，虎兕出林谷。傥持复雠心，公战图报国。

绿林煽余习，无乃国计左。诲盗爵秩崇，纳叛金缯伙。戢奸在斧钺，赏诱讵云可。萌芽缓诛锄，猖披费结裹。战多数招安，奚用腰箭笴。悍兵昔已然，黠将近亦颇。昌言假报国，涅面刺投火。豺狼奋哮噬，蜂虿利掀簸。横行入通邑，焚掠穷委琐。况闻南陵寇，执事初意惰。出没势已张，翦灭计未果。宣城俯百里，千室尽奔亸。王事吾有程，马头戴印颗。叱驭疾其驱，语言纷炙輠。何当说罴貅，一洗根本祸。

山石荦确行路难，山风萧萧吹早寒。十步九歇仆马瘁，兔蹊鸟道穷跻攀。崖谷空笼瀑泉走，碎玉零乱飞前滩。石堤捍水几百级，落处疑有蛟龙盘。两山之间开畎亩，石罅著锄那得寛。前村后村烟火冷，土墙茅盖常掩关。我行不知记近远，官游岁晚良自叹。岂如家家一饱外，鸡豚社酒相追欢。那知亦有简书畏，里胥剥啄惊衰颜。

阴壑来悲风，薄莫吹急雨。冥冥揽寒色，咫尺暗山路。茅檐两三家，曲涧萦竹坞。停车且问讯，欲止此何许。老翁行步弱，扶杖倚门户。问我官何忙，野宿今无所。向夜号狐狸，深林啸豺虎。甘心在择肉，闯首辄凭怒。驾言往何之，一榻翁敢拒。延我傍中堂，殷勤慰良苦。解衣土锉旁，支枕憩行旅。昏然饱安眼，境寂绝猜怖。鸡声报明发，征车犯寒去。呼灯别老翁，鼻息方栩栩。

晴溪涨渌如阴苔，晴山插影相低回。画船叠鼓顺流下，波光浩荡征帆开。滩萦岸缭柂牙转，水石相激如奔雷。须臾已复过绝壁，归路渐近严陵台。山重溪复境弥迥，暗香忽自空中来。日斜正见丛棘外，炯炯疏片飘寒梅。槎牙一种独愁绝，含情不语明岩隈。凌波疑是水仙出，缟衣素质行徘徊。下窥清浅一笑粲，坐使凡卉俱尘埃。山谷之儒已臞甚，龟肠鹤骨世所咍。相逢顿觉百忧释，不嫁春风谁与媒。舟行易远空回首，角声吹梦心悠哉。

诸侯救周衰，能事存笔削。后学竞专门，肤引迷注脚。宁知惧贼乱，诛意未为虐。上皇志包荒，大度示恢廓。误堕虏计中，九庙施箭凿。将臣拥彊兵，首鼠事前却。专雄怀顾望，散党失归着。坐令两宫车，北辕狩沙漠。天王绍绝统，愤此国势弱。尝胆复大雠，此意良不薄。向来督真奸，国典犹阔略。群公争护前，循习久弥确。黄屋泛沧溟，黔首寄矰缴。世无管夷吾，老眼双泪阁。何当诛赏行，浩叹成嗢噱。曜灵还中天，冰雪自销铄。

秋鸿度寥廓，天远劳目送。燕雀各有谋，堕此朝𫗦供。平生江海游，往事恍如梦。簪裳彊结裹，翰墨困嘲弄。一官冗不治，匹马旁无从。迷行落小劫，直意识大洞。似闻脯麒麟，颇欲翳鸾凤。眼无行秘书，此语谁与共。贫知世路艰，老觉交情重。功名等戏剧，射覆偶微中。龙媒驾鼓车，款段朱丝鞚。南游探禹穴，聊得登覧纵。时危要奇策，涂穷勿长恸。相期论少卑，材大古难用。

穷居不厌车马绝，委巷衡门常昼闭。朝来剥啄谁过予，倒屣逢迎走惊蹶。里中胜士真可人，为忆寒梅耿残雪。招呼闻早探幽芳，平溪径遣扁舟截。西山佳处云坞深，松竹萧森迷洞穴。上方小阁鏁空明，开窗下见千山列。画手无人貌平远，野阔天多供一瞥。冰花只作小寒枝，拄杖不辞穿巀嶭。野僧省事畏客狂，攀援自向南枝折。疏香低入坐中来，骨冷肌清伴高洁。襟期况有公子贤，伯也雄豪负奇节。手拈冻蘂荐深杯，妙语琅琅契禅悦。人间此会不多有，忍放杯空成小别。归来怀抱与谁论，一櫂翻然载明月。

黄昏雪打窗，夜雨破幽梦。晨光逗檐花，霁色晃池冻。老木惊向荣，好鸟发微哢。草根露纤芒，虫声试群哄。空畦土匀酥，侧涧泉流湩。腊尽杀气衰，春归生理共。人情自多端，天意皆曲中。悬知造物公，未厌萌区众。艰难重时节，俯仰疲迎送。心闲数造化，骨寒遭鬼弄。那惊梅柳新，但饱藜藿供。行须过田家，泥饮空社瓮。

八驺尽屏如萦策，微步招寻老宾客。离离草色乱沟塍，脚底春风随蜡屐。蛰龙昨夜起洄潭，忽雷闪电飞千岩。朝来遗珠落怀袖，复见国风歌二南。公洗膏肓砭传癖，词伯儒宗蚤扬历。诗成聊复贮锦囊，副在久应藏石室。只今漂泊客烟村，高哦七字哀王孙。有如此言公不食，东山那得留安石。

君侯胸次多筹策，岁晚翻为江海客。小隐方营一把茅，幽寻定费几两屐。公心落月印寒潭，出济巨川归筑岩。追还正始游戏事，聊为风骚作指南。我有幽忧如酒癖，起诵君诗春寂历。天公下取气凌云，神物护持光满室。老矣怀归葑上村，倚公佳句谱桐孙。须公拯危纾旰食，快写车攻刊乐石。

上谒军门宜杖策，谁为兵家分主客。猛将翻乘下濑船，幽人退整登山屐。山泉闻似百花潭，山曲盘回十里岩。丘壑夔龙人太息，那将捷径比终南。吾邦旧事论三癖，佳处还堪记游历。深讥表饵误朝廷，急赞烝尝安庙室。避地来居水遶村，凫鹥哺子竹生孙。苜蓿堆盘从野食，人爱当年二千石。

平生自愧无奇策，魔去径须呼逐客。兀身聊欲避风尘，作意何能分履屐。惊鱼畏网伏深潭，穷猿失木号重岩。杀气涨天消息断，但想沧海浮东南。囊无一钱诮钱癖，鲑菜醒人今齿历。忍言走马过章台，空骇祝鸡余土室。伧父嗔侬语带村，锦心绣口拜天孙。端为远谋箴肉食，谁能饶舌攻牢石。

闻公卜居问龟策，隐屏畏人呼重客。闲招溪友铁头航，戏蹑邻娃金齿屐。舍旁修木荫风潭，坐有郎君掣电岩。已将此段慰偪仄，更为岑参来巷南。细说当年陈类癖，伏合忿争书日历。国医袖手药笼空，挂壁犹余弓矢室。吾州万落与千村，以葛名儿浸及孙。刲羊击豕作寒食，定恐酌公忘斗石。

小槛观鱼呼策策，来伴渔蛮作逋客。风回别浦有飞帆，雨湿断堤无响屐。梦回春到放龟潭，潭上杂花开石岩。十椽老屋烟烬灭，越鸟无日忘巢南。空说花骢酬马癖，岂有过都如块历。出门咫尺行路难，只办苍黄问家室。鼓鼙声动何处村，争挽神器归王孙。今者不乐愤忘食，奋臂拟关弓五石。

上人游四方，云水渺长道。一言契深心，百法从此了。十年归故山，不踏山前草。经营妙峰堂，想像德云老。闭关习跏趺，宴坐兀枯槁。混迹虽寰中，寄意已尘表。深枝姹岩花，雅音喧谷鸟。翠竹伴幽禅，白莲敷众好。山空有云归，地净无尘扫。回观第一义，湛湛孤月皎。法门有等差，问讯今谁晓。跃身宝楼阁，此堂终褊小。

诸豪雄夸剑芒铦，毛锥敛避收余尖。椟间黯黮渇铜雀，案上爬沙枯玉蟾。学堂山人有遗裔，笔力大可千人兼。掉头不肯书柿叶，酒酣起舞怒奋髯。十年归坐溪口屋，傲视冠冕犹髠箝。草玄草圣聊戏耳，如医识药信手拈。迩来直笔到三国，去取法度何森严。眼中青白世矜异，皮里阳秋谁顾瞻。更怜中书今且老，鸡毛苇管争出奁。悬知入手便狞劣，那复助子穷幽潜。我持妙颖急送似，标题珍重存华签。势如执法贵心正，俗病要以此语砭。挥扫定见龙蛇走，䌷绎何惮岁月淹。须知笔意似人意，柔顺未必非凶𪫺。

老眼纷世故，百嗜了若遗。忽闻佳山水，未到神已驰。迢迢古长乐，山水天下奇。中有隐君子，少读升天词。兹游不可遂，楼居在厜{厂义}。要欲尽一覧，吞灭海峤姿。想当宴坐久，远意渺莫追。定见月岭堕，洪澜浴朝曦。蓬莱蔚相向，拍手招安期。秀色故可餐，却粒到玉芝。何当往从游，下视培𪣻卑。

我家洄潭上，卜邻左顾龟。中有隐君子，孤风邈难追。玩世逐虎鬼，祈年讯蛇医。篱根县瓠壶，蔓野纷翠帷。客至勿遽迎，借问来者谁。

穷巷车马绝，杖屦得往来。老侬起招呼，情话真乐哉。意行忘早宴，佳处首重回。月出一犬吠，柴门风为开。收还四方事，老子良足哀。

谁为双眼青，自失两鬓黑。溪山招客子，占胜清凉国。古人如可作，晚岁意何及。是中但可饮，慎勿忘酒德。酒酣动长忿，惊问兵谁勒。

往年城下盟，杀气横九有。脱身敌中来，亲戚惊老丑。抗言半渡击，失计推祸首。谁能返秦璧，争欲仇鲁酒。着鞭空浪忙，好语得鸡口。

有弟在一方，丹臆危涕横。念言还乡梦，遥夜怀紫荆。忽兴揽衣坐，孤灯耿青荧。雁奴信何功，扪心愧鸿冥。弃置复弃置，终寻白鸥盟。

幽人卧南窗，支床伏穹龟。白堕意冥契，黄庭心暗追。身闲有余适，国病何当医。此事姑弃置，溪光挂屏帷。顾影或自笑，问言子从谁。

少日功名心，偃蹇挽不来。雄豪本戏耳，静乐真贤哉。畏事口三缄，忧时肠九回。无客榻长挂，有怀尊自开。酒酣气如云，高哦追八哀。

胸中饱世故，了了分白黑。十年客异县，中夜梦乡国。买邻枕寒溪，此计吾犹及。大恐岁星恶，翻令销福德。不如早移文，径效山庭勒。

浮名等浮云，过眼亦何有。谁能学东邻，深颦不知丑。朔风吹飞霜，素色侵皓首。幽忧无与娱，万事付杯酒。客来勿多谈，要使耳如口。

江涛故汹涌，胡马犹纵横。健儿委戌甲，老农持棘荆。去年拒胡地，白骨堆晶荧。机权失犹豫，理数归杳冥。谁如管夷吾，九合先同盟。

先生少英发，身为国元龟。玉堂动敏翰，诸老叹莫追。向来三折肱，举世推良医。小试经纶才，艰难佐筹帷。忧时傥失声，舍我今其谁。

岩栖分麾去，鼎食羞嗟来。忧乐有大者，得丧良小哉。𫕥心惊地坼，揽涕祈天回。愿言国步肃，追理边隙开。洁身未足道，王孙真可哀。

幻缘东即西，妄境白成黑。那于土偶间，平地见佛国。云山乐未央，岁月嗟何及。恩雠一快意，声利多惭德。名成复逃名，翻恐锺鼎勒。

胸中浩无垠，富贵公自有。厌居廊庙荣，戏习村野丑。荒山披石林，它年齐岘首。杀鸡侑晨炊，炰羔行社酒。此乐应独知，世味难可口。

仗马失刍豆，那顾一榻横。小儿衣挟楮，老妻钗堕荆。心事独炯炯，眼力双荧荧。君恩未报偿，浩歌托沈冥。上天不难知，谁能讯背盟。

刘侯磊落人中杰，半生尘土略如我。酒酣气与天低昻，长笑拘儒费膏火。虺隤一马上高岗，怪来喜色犹扬扬。探得骊珠携满袖，明月挂空无价偿。

摇摇儿女花，挺挺君子操。一见适相逢，绸缪结深好。妾容似桃萼，郎心如竹枝。桃花有时谢，竹枝无时衰。春园灼灼自颜色，愿言岁晚长相随。

吴桑成绿阴，吴蚕盈翠箔。阖门障风雨，荒祠动村落。千丝为衣被，一茧自纒缚。杀身以成仁，此计殊不恶。

佳哉十八公，凛凛廊庙具。大匠偶未收，苍髯郁如许。根盘曲磵幽，势宅层崖阻。清风自扫门，当伏不受暑。顾我萧散姿，本是山中侣。出逢畏日长，只影无地去。偷闲萧寺游，清阴直修庑。神交先浩茫，径造不我拒。斗酒起自行，开怀为延伫。寒绿浸杯盘，劲气逼牙辅。语已心地凉，外热宁足御。公家绿骨蛇，千岁穴深土。何当供晨餐，散我腰脚偻。它年听飕飗，危冠挂神虎。此意亦大奇，勿与夏虫语。

饥来驱我出蓬蒿，鬓影𩭹𩭹舞二毛。黄甲浮名夸俗子，白丁结习数吾曹。老盆贮酒心犹健，懒架抛书趣亦高。万事含糊自堪乐，不须持板念徒劳。

无地诛锄一束茅，清吟端作反离骚。奔波且复同香尉，萧散还须似马曹。名下迹公初定价，暗中索我便矜豪。文章论世宁论晚，肯慕群飞辄仰高。

小雨廉纤未肯晴，勒回花信待清明。冷官何预芳菲事，空听春禽作意鸣。

正好园林藉落英，细风吹雨湿清明。墙阴旱渴休无赖，自有鸣鸠解唤晴。

野航春入荻芽塘，远意相传接渺茫。落日一篙桃叶浪，薫风十里藕花香。河回遽失青山曲，菱老难容碧草芳。村北村南歌自答，悬知岁事到金穰。

洗竹明新牖，疏泉理废池。破砻炊玉粒，钓鲫鲙银丝。假寐抛书帙，蠲烦泥酒卮。空余八角扇，懒惰不能持。

西风摵摵舞庭槐，沈李浮瓜事益乖。不饮竟逃官长骂，长年唯厌太常斋。已看帘幕辞归燕，犹讶池塘沸乱蛙。坐想臞仙遥集处，应颓醉玉泥金钗。

荷锸相随死便埋，达人于世岂长乖。囊钱拟定文章价，瓢饮聊甘祭祀斋。儿辈那知群野鹤，我曹宁复问官蛙。何如细瀹烹茶鼎，日向松阴𦶟乱钗。

骨寒宜伴列仙臞，欲喜依刘计未疏。自昔暗中人易记，到今名下士非虚。欲从给事论奇字，拟向中郎得异书。愿借牙签三万轴，为公一一辨蟫鱼。

只着南冠不着缨，掉头防我问功名。数椽茅屋有时漏，一墢野田无具耕。酒地定能容胜践，墨畦终拟过平生。扣舷归去蒹葭闹，后夜相思看月明。

行尽郊原指掌平，乱峰争耸髻鬟青。山家不识高轩过，惊走儿童户半扃。

瓦鼓喧喧𣨼土龙，纸钱零乱野祠中。谁能向此分余沥，润泽焦枯不计功。

出郭有余适，到山无限清。野泉依井落，古刹并湖成。水鸟闲中趣，风松意外声。问僧知此观，身世若为轻。

风埃满眼作凄凉，招隐空山此计长。祇恐误随云出岫，不如专以醉为乡。

仙去遗踪亦漫留，羽旗那复肯来游。欲知洞府烟霞邃，漠漠苍崖面橘州。

闻道藤萝一一攀，要穷佳处识湖山。青琳宫阙当西崦，应费巾车数往还。

山脊层坛古，松根曲径微。衣冠久已化，殿阁自相辉。乔木交加合，闲云自在飞。无端雪髯老，犹效鹤重归。

我欲款玄关，谁能供逋客。相将持彩囊，珠露满苍柏。

林梢眇眇堕斜晖，剥啄还来扣隐扉。门巷劣容居士𪨗，尘埃不到野人衣。恰当夜甑黄粱熟，盛供春山紫蕨肥。侍坐无人只山月，两翁相对自忘机。

三载故乡别，归帆恰到吴。食寒新火换，天阔断云孤。酒市仍依岸，渔村远带湖。碧山千万叠，翻忆梦崎岖。

鬓毛端欲改，岁月竟相侵。薄宦颜难彊，穷涂感易深。旧交多得路，古道罕知音。吾事政如此，飘零违寸心。

紫箫吹梦断，起视斗阑干。痩马踏残月，单衣中薄寒。锦囊那复佩，革带顿成寛。浪逐官曹底，更题敢自安。

旍斾传呼起伏龙，雨翻枯泽已全通。招呼急吹添秋思，袪逐骄阳助岁功。蝝子有知先避境，葑根无着尽浮空。老农自笑豚蹄祝，惠政流行盍屡丰。

狂风初作恶，小雨似知时。破睡心长折，呼愁眼易饥。勃姑穿渡急，鸦舅出林迟。春事今如此，幽寻有底期。

已看城郭半浮楂，水戽联翩接渚涯。天意若知民意切，停鞭且止阿香车。

早岁惊逢上苑春，蹇驴朝踏落花尘。只今懒问芳菲事，桞眼相看也笑人。

少陵花恼便颠狂，天与多情付此郎。宿露园林莺舌乱，暖风庭院蜜脾香。闲愁几欲萦春事，幽怨还能入醉乡。应断玉楼双望眼，便须催促理归樯。

杏火烧空泼眼明，游人荡桨渌芜城。山歌惯习吴歈调，水戏终含楚些声。草满池塘春涨浅，燕归帘幕午风轻。踏青旧约谁能问，已喜年来粥有饧。

中都如海士如鳞，乘雁双凫亦见驯。林下已无长往客，江头谁伴独醒人。因循傥使能成事，彊健何须便乞身。但喜高风激颓俗，要令钟漏一番新。

可奈风埃老客游，故山归思日悠悠。轩裳结裹非吾事，野性从来在一丘。

冠卷尘埃亦漫弹，勒移终复愧家山。它年猿鹤应相笑，倦羽卑飞久未还。

黄垄初看卷麦禾，老农还复厌晴多。四郊戽尾开新渎，一雨苗根长旧科。已发政声归召杜，更惊诗律鬬阴何。王孙欲识田家乐，水乱沟塍涉可过。

续经无复补嘉禾，老去忘怀及见多。摘尾簿书宁问署，点头章句仅成科。求田下泽吾行且，招隐空山子谓何。千万买邻真左计，一丘端约老相过。

王维买宅先成画，申子寻山亦载图。它日真能营小筑，此山佳处着侬无。

故国山川真可老，十年尘土负归期。而今更笑申夫子，似我平生费梦思。

三九家风故自寒，朝来馔客到豚肝。不须凖拟供涂灶，口腹那能累长官。

伯也吾宗秀，心期万里侯。燕民方筑郡，汉使果鸣驺。更借牙筹计，聊寛玉座忧。平生挥翰手，此意莫淹留。

中年情绪恶，远别信音疏。闻道阴山路，贪迎使者车。骑羊厌鸣镝，佩犊欲扶锄。愿上螭头奏，烦苛一切除。

大艑轲{车我}许暂留，一樽相属话牢愁。封胡羯末名终在，许史金张迹浪投。遵陆渐看鸿雁集，在原当记鹡鸰求。它年会有相从乐，泛宅浮家万事休。

独坐苦无赖，开轩怀抱空。徘徊帘上月，淅沥竹间风。清影迷篝火，哀音咽砌虫。怪来寒次骨，霜气已冥蒙。

千里风雷起放臣，反骚端欲陋灵均。宦情遽逐鹏程远，喜气犹惊鹊语新。它日锺鱼应落梦，半生尘土未酬身。会须更整青云步，往事当令问水滨。

此族知何族，生涯一废池。似能矜喜怒，那复辨官私。暑雨浮萍闹，秋风牡菊迟。肯嫌同腊鼠，小嚼为纷披。

老觉交情重，贫知世路高。相看心已折，此别梦应劳。未用脂长毂，须听咏大刀。平生故人意，能费几绨袍。

雨余千里见秋毫，绿涨西陂涌浪涛。桂楫兰舟惊送别，鸾篦象齿记分曹。官游莫漫嗟流落，人事方将困驿骚。亦欲江湖理烟艇，不知何处可容篙。

自许论交绝比周，向来倾盖喜同流。俗间久矣无青白，客里终然有去留。能事要须槃礴裸，廋词何必畔牢愁。看君跃马章台道，肯为沧波梦棹讴。

竹户连村闭，官何此榜舟。蒿莱半残垄，风露溢清愁。试为歌田畯，那知饯蓐收。老盆如见领，应作小迟留。

小轩岩桂露香干，秋蘂扶疏碧玉寒。章句那能如许样，夜深浑作月中看。

东观无人数伏虔，一臞尘土独凄然。高情自欲侵天半，清梦何由到日边。顾我书空嗟咄咄，知君扪腹笑便便。登高怀远无穷意，故合春容赋大篇。

奠币儒宫已告虔，城楼远想独悠然。阴阴古木回潭外，渺渺平芜落照边。野色向人聊妩媚，笻枝入手自轻便。兴来不暇寻思懒，酒后狂歌定几篇。

当年蜡凤识僧虔，晚岁相从意惘然。更笑竖儒多败事，稍闻上郡已开边。酒醪穷巷谁能载，简牍平生自不便。风月两溪真可老，待收功业付诗篇。

词语平生故自芜，登高重愧赋成初。诸君此处识老子，右卫向来烦长舆。波上旌旗飞退鹢，楼前歌管出金鱼。回栏后夜同延月，直下方池可更疏。

娟娟微月小窗东，竹里寒声啸夕风。孤客坐来惊岁晚，推愁不去酒杯空。

虚堂夜寂自神清，更仆无端倦触屏。多谢短檠随我老，更温檀火校黄庭。

闻道牙签检校频，昏花错莫乱惊尘。未须止酒妨投辖，便可捐书当徙薪。肘后有方余几所，眼中无障更何人。须公旧观神明复，凖拟花前一笑春。

泽国春归早，连门竞筑台。夜来风力峭，疏片半飘梅。

晓冻穿流急，晨光照火新。四郊和气合，歌吹待班春。

花光浮翦胜，酒色动雕觞。欲识邦侯喜，眉间照席黄。

跨腊才更岁，经宵并是春。黄堂清讼缿，欲助发生仁。

日应东风转，春随北斗回。不须邹子律，余暖到寒荄。

晓卜农祥正，遥知岁事丰。小桃如有意，欲吐故时红。

曲席纷罗绮，中腔度管丝。欢声连万井，一一拥春祺。

突兀晴楼压郡城，楼前波面縠纹生。何人合作佳从事，来伴胡床看月明。

柳株高下隔桃蹊，万顷烟波似渼陂。画手无人貌平远，小亭风冷立移时。

双瞳炯炯四筵倾，少日才堪赋两京。花县署曹聊试可，鳣堂传德尚流清。横琴勿写峩峩志，引水当令{氵虢}{氵虢}鸣。后夜扁舟同泛月，野田端见绿芜平。

小雨经旬户不开，隔墙青子满江梅。幽禽叶底如相识，睥睨空庭欲下来。

三楚浮魂不可招，梦游赤壁夜停桡。朝来快读黄州赋，犹喜周郎得小乔。

微官似有不如无，老去因循负壮图。但得诛茅三亩宅，世缘端欲付轩渠。

未用欣然念可人，世间那有白头新。出门更复推葱麦，笑杀扶风井大春。

俗间忘胜践，客里度春愁。拄颊真狂计，焦头乏远谋。刚疏徒自许，德怨浪相求。奏乏三千牍，诗惭一百筹。岂能资宦达，端合办归休。遣兴鹅儿酒，销魂燕子楼。枯笻青草渡，老屋白蘋洲。此意无穷乐，今怀未满忧。转喉宁问讳，绕指叵思柔。二妙看腾踏，频年叹滞留。花时闭深院，云际渺轻舟。应念骑曹掾，平生信谬悠。

客里思家且罢休，无聊怀抱不禁愁。鲥鱼苦笋过百六，又到一年春尽头。

肠断故园春到时，浇花日日遶芳蹊。而今梦逐东风去，小榼深杯手自携。

两溪以南无数山，兴来径造无时阑。空余日蜡几两屐，日暮云深天小寒。

隔溪花柳自无赖，烟淡风微恼杀人。走向西家觅酒伴，芒鞋竹杖去寻春。

墙根啁啾百鸟闹，最爱乳鸠来唤晴。日永春闲深院落，渠能便当管弦声。

扬舲送子下苕霅，系缆沙头多柳株。十载风埃老行客，不知鸥鸟记人无。

前溪溪头玉色鱼，羊酪岂可比鲜腴。江黄会中有胜处，健步走置烦长须。

野店山茶亦可口，试敲松火煮石泉。相逢故人如问讯，但道老去多烦煎。

翰林胸中浩千古，笔头戏作江海潮。子行造膝可问法，门前烟浪拍溪桥。

邦侯言语妙天下，学海故自吞百川。传杯击钵尽具眼，醉中莫漫思逃禅。

逗帆风借力，入坐水浮光。村落知多少，邮亭自短长。跳鱼吹暗浪，浴鹭耿残阳。又是吾庐远，相看思渺茫。

袅袅轻飔动，娟娟佳月升。岸回双树暗，村远一灯明。过雁参差影，跳鱼拨刺声。停桡且勿去，吾意不胜清。

富贵因人德未酬，绣衣归去竟何求。荒坟三尺斜阳里，千古徒增女子羞。

棹发鲈乡晚，频经桂子秋。懒投青玉案，政敝黑貂裘。水落喧渔市，云微辨橘洲。五湖烟浪静，谁复泛扁舟。

花鸭呼群自拍浮，何人蓑笠在孤舟。半生已负江湖约，不为经行肯𫏐留。

蒙蒙小雨麦秋天，江上人家欲暮烟。行客未能忘胜处，系舡来伴白鸥眠。

我本三生一散人，翩然小棹五湖春。何从便结沧浪伴，缨上而今有宿尘。

道人小室要观身，兀坐蒲团莫欠伸。纵有诸天来应供，灵龟纳息自为真。

客行终日厌区区，𫏐借晴光照坐隅。水漾龙鳞浮窣堵，莼开雉尾供伊蒲。欲随渔子飞双桨，似与仙翁在一壶。目乱风埃知有几，肯来幽处濯缨无。

翰林发策冠诸儒，再世重归汗血驹。醉后挥毫凌月窟，梦中插翼上天衢。半生怀抱吞余子，一日声名振八区。归去玉堂清夜直，也应怜我老江湖。

招手湖山初识君，眼中已复见轮囷。清言自是一时杰，豪气欲无千载人。客路临分随梦远，老怀论旧觉情亲。心期不免功名逼，傥记江南草树春。

羊酪莼羹本异区，江湖随俗语娵隅。紫鳞拨刺冲文荇，翠羽翩翾过绿蒲。舴艋兴饶青络马，笭箵自当紫微壶。丛书校罢频搔首，天末孤帆去欲无。

西风江面荻花秋，鲙玉频年念昔游。客帽只今无地落，黄花满眼漫供愁。

登高虚欲夸能赋，乐事何曾副赏心。斜日孤云两愁绝，一觞聊为盍朋簪。

浊醪自称和山药，小令新能坼水花。况有阿戎供细雨，岂知秋思满天涯。

木末孤烟起夕炊，茅檐直下钓鱼矶。苍茫远水连天碧，一叶短篷何处归。

投晓平安使，仓皇扣倚庐。修涂幸及此，细语问何如。云自三关道，曾持一纸书。崎岖经寇难，只影到乡闾。

勇往都忘去路难，胸吞螭虎气桓桓。吴头楚尾三年梦，塞北江南五月寒。痩马系门留我别，明珠携袖许谁看。书生自有西江量，何止能濡舌本干。

上相平胡不作难，已开亭障彻乌桓。公朝问罪知谁敌，穷虏要盟故自寒。烽燧报安千徼肃，羽书飞捷万人看。书生梦想从军乐，隽语铭功墨未干。

湖阴旧雨记重来，小阁深明傍水开。䗖蝀横空桥倒影，琉璃拍岸浪成堆。胜游君复羹鱼婢，幽屏予方饭芋魁。遥想经行断堤曲，野花漂尽雪玫瑰。

云疏日薄九秋深，故国悬知咏稿砧。试拂青萍怜气在，更携绿绮觉尘侵。浮家泛宅三年梦，临水登山万里心。小骑羡君盘谷去，肯如思越费清吟。

一区无地可经营，宦牒东西寄此行。问舍它时聊尔耳，浮家今日太劳生。肯将口腹累安邑，正欲弦歌闻武城。为我三间卜茅屋，夜深来听读书声。

柯田一曲抱清湾，两角孤云拥髻鬟。猿鹤惊心招旧隐，桑麻掠眼接通阛。似闻小筑终年就，应是幽扉尽日关。为报添丁护鸦觜，夜寒归梦遶家山。

岩谷何人叹久幽，纻袍一一赴兼收。衔枚尽欲成坚敌，怀璧浑疑忌暗投。独讶终篇惜鸡肋，更须添烛校蝇头。文章到此无殊律，共赋菁莪泛泛舟。

探帘山鸟一声幽，斗觉晴光烂不收。好梦已寻江上去，清篇更许坐中投。欣逢阮籍开青眼，肯学虞卿赋白头。闻道月波春色满，好携行客住行舟。

行尽江山不记村，却随花信到重门。也知春色娇无赖，取次先来绿草根。

一尊相属语黄昏，密雪飘零正满门。记得江桥回马处，冷香应断玉梅魂。

要知春色到池塘，深院无人午梦长。已觉此身便静乐，自温檀火炷炉香。

豆蔻梢头春意浓，轻狂无奈赚花风。今年拼却寻芳晚，凖拟残枝占晚红。

云根𣃁翠接山椒，小筑初营一束茅。未放野泉萦曲磵，旋移寒绿引春梢。

望断南岗远水通，客樯来往酒旗风。画桥依约垂杨外，映带残霞一抹红。

山萦细路走修蛇，峭壁连云只藓花。木末忽看幡影乱，马头初见殿阴斜。回廊迤迤穿危峤，侧涧娟娟露浅沙。秀色可餐吾事办，粥鱼茶板莫相夸。

𫔔磨文律似攻驹，十载相从亦数予。卷白欲倾东海酒，闭门贪钞北堂书。风烟入眼山围座，鸥鹭惊心水满渠。此乐定非公所有，为闻鳌禁席频虚。

平生狗曲视骊驹，妙语琅琅独起予。酒面那能伴从事，笔头翻欲戏中书。官曹似是惊莲幕，问讯何如念石渠。只恐浮名不论数，要须人识士非虚。

岁月如驰鬬隙驹，星星著鬓故欺予。身宜丘壑长经梦，语到轩裳辄废书。扃步共嗟妨远趾，清沟自觉映污渠。黄麻白简公心事，此去声名定不虚。

曲涧潺潺隐石堤，玉虬双引戏晴漪。相思后夜添清绝，木落山空月半规。

环珮琮琤落断崖，水清石痩没平沙。幽人散策经过地，草阁柴扉趁水斜。

昔年寻贺老，同泛越溪航。雨发千岩秀，风供五月凉。目因秦望断，心为禹祠伤。闻道东湖地，新来足稻粱。

庭柯脱翳叶，归翼断经过。水槛清渔罟，风棂响药罗。傲霜荷柄少，团露橘丛多。秋色遂如此，愁成今几何。

林梢吐寒月，清绝不胜任。蛮榼凭谁共，胡笳只自吟。探帘风似翦，切户斗如斟。何处行舟动，澄波自委金。

卯酒賸浇胸礧磈，晨梳聊理髪鬅鬙。方床自岸乌巾坐，欲校黄庭懒未能。

茅屋秋风斗破除，萧骚浑似浣溪居。青山侍坐从吾好，黄帽笼头与俗疏。赖有园官能送菜，可无溪友解留鱼。从今辄莫惭枵腹，一饱须烦插架书。

胸中渺渺九梦泽，笔底滔滔三峡流。自合勋盟真易与，漫回诗律付冥捜。平生所慕李君御，今日聊登郭泰舟。去矣相望重搔首，百年心事小迟留。

野外罕人事，虽贫心自寛。霜蔬供绿节，社酒泛黄团。日落归牛近，风微宿鸟安。展书遮老眼，灯火砌儒酸。

百折清湾抱野田，竹西风物故依然。归牛更背斜阳去，牧笛一声吹暮天。

霜根刺刺猬圆颅，犹倚禅床听木鱼。底事世缘能老我，到头尘事不关渠。磨砖几日能成鉴，闭户何人欲造车。若有小参重问讯，试寻消息向真如。

硬黄亲校大还书，岩石相看已甚臞。会遣五丁供给使，聊烦六甲奉庖厨。仙风自昔人何有，灵气于今子岂无。知得茅卿近消息，应骖白鹄到清都。

雪舞白衣朝扣门，一车送酒借春温。寒威任减东阳带，和气全归北海尊。应为半生怜麹糵，更留它日燕鸡豚。是中可饮公须记，报字如鸦醉眼昏。

娟娟佳月挂南楼，萧寺真成秉烛游。火树忽惊新节物，春衫不趁旧风流。公方高卧追三已，我亦狂歌发四愁。为报襟期得名胜，何妨着处一开眸。

灯市烧春接郡楼，岁丰人乐事遨游。繁弦急管方连夕，痛饮高谈自一流。短帽纵堪陪胜赏，长檠那解照牢愁。归来卧对西窗月，独想清光烛电眸。

十里笙箫沸市楼，已占风物两优游。人从月窟开青嶂，灯挟星河映碧流。曲席深杯成径醉，长廊古寺溢清愁。暗中我亦知公在，彊对兰膏为举眸。

谁能延月倚危楼，细履相将偶当游。倦听山歌怀旧俗，闲看水戏溅寒流。灯光竞作千门晓，酒力微寛一掬愁。明日八分疲阿买，诗馋元只在清眸。

夹道缯山耸蜃楼，小轩终忆数条游。月将人意十分满，雨入溪光一派流。静听屐声喧夜市，旋挑灯灺酝春愁。闭关不问阴晴事，时怪玄花掠病眸。

十年劳远梦，今日又征鞍。雨入花梢困，风生麦浪寒。飘零逢酒怯，老大别家难。去矣功名事，终须把镜看。

呼声渐逐潮头远，帆影低随日脚斜。已喜扁舟近瓜步，江鸥无数立寒沙。

潮落江城暮，帆开一苇轻。云屯六龙驻，天近五星明。率土朝方岳，何年洗甲兵。君王似光武，折棰看升平。

勇退曾无屋数椽，挂冠神武便飘然。陶潜去家一百里，张翰收名四十年。平世深知还有几，少时健决已无前。侏儒饱食堪羞死，莫浪狂言为着鞭。

西风江上荻花秋，鲙玉频年念昔逰。世事真成一可恸，身名那问二宜休。公卿礼饯何为者，僮仆欢迎有此不。鬓影毵毵纷翠葆，晚来钟漏亦怀羞。

国步犹艰棘，不堪频问家。霜毛失翠葆，蒿目乱玄花。孤客知时节，殊方度岁华。干戈就休息，归理邵平瓜。

千里随河走浊流，樯乌东下指迷楼。春风帘幕今何在，只有琼花伴客愁。

曈昽晓日上帘旌，帘外幽禽作意鸣。呼断故乡千里梦，起来搔首问归程。

造物劳人亦懵哉，又驱疲马上崔嵬。经从野店初尝笋，行尽江村始见梅。千里短书先梦寐，半生多难足风埃。桔橰俯仰成何事，已念渔蓑归去来。

决决溪流不满滩，独怜舟子上风湾。日斜指点西村渡，竹户茅墙趁碧山。

吏鞅萦人未许闲，当游聊复到春山。倡条冶叶无风味，赖有寒梅醒病颜。

首路潜溪驿，鸡声欲曙天。篮舆冲宿雾，栈阁寄层巅。高下林端屋，横斜石罅田。野泉随处有，草木尽苍然。

马蹄随意到，回首隔南岗。日落鸟犹语，春归花自香。长红媚幽谷，新绿涨回塘。假榻知何地，昏钟出上方。

渡涧穿林夕未休，野人篝火引前驺。惊从略彴滩声急，喜见廜{广稣}草盖修。云卧自惊魂梦冷，星驰先恼肺肝愁。乞身老我双溪上，记取端能赋远游。

云气昏昏雨脚垂，客行终日倦奔驰。竹间小阁临清濑，俯槛观鱼立许时。

了事痴人有底忙，箯舆勃窣到南冈。樵风槭槭群狙喜，山雨萧萧万木僵。谷底暗分冰涧落，舍旁时度野梅香。殊方岁晚多悲感，归老丘园此计长。

湓浦维舟访梵宫，香炉峰下暂从容。重来不为二林景，永远禅师有旧踪。

在昔得名齐，连墙亦共蹊。修篁同碧嶂，寒溜合清溪。阁影高低并，钟声左右迷。游人俄省悟，东即是林西。

游人多入东林寺，将谓西林景不如。我策短笻行半日，水声松韵更清虚。

山河四塞限中原，篱落而今不复存。豺虎昼行何日息，但余征戍满荒村。

吴越江南绝壁间，可怜争国似蜗蛮。百年父老陶王化，尚记流传一醉颜。

国难更频岁，邉尘动四溟。豺狼饱吞噬，天地失清寜。黄屋无安所，霜笳不忍听。使臣归路阻，恸绝鬓星星。

朝廷归叛将，关塞失签军。铜马犹逋命，沙虫亦占群。上心存庙略，兵气乱天文。谁挽斜河水，通宵洗赤氛。

血战遮东道，今谁庙食双。无人捍彊敌，纵马饮长江。寇掠元干纪，兵临反诱降。将军自不武，惭色上旌幢。

穷途厌迁次，岁晚惜分携。茅舍荒村北，柴门曲港西。鸡豚𫏐同社，桃李旧成蹊。那得干戈定，浮家著两溪。

宦游成屡却，戎垒怅频遭。闻诏趋吴会，经途事董逃。心期纾国难，力欲挽人豪。漂泊多危涕，真成失木猱。

杖藜寻胜款禅扃，归去扁舟伴月明。卧树低摧山脚转，跳鱼拨刺𫇛牙惊。烟埋桥影双霓断，风熨溪光一镜平。聚落半空无市井，在亡灯火短长更。

曲槛飞甍界碧空，尽供胜覧属禅翁。苍藤翠木四围外，远水平芜一望中。幽鸟林梢鸣不断，乱云天末去无穷。素娥青女今何在，归步聊乘两腋风。

打窗悉窣连江雨，吹柁呕哑拍岸风。篷底醉眼那得隐，时闻鸡唱梦魂中。

法驾亲巡海上还，钩陈万骑列江干。潮生风熟楼船过，雨助洪涛失故滩。

未办扁舟挂绿蓑，人间何处不风波。终须径为鲈鱼去，笠钓归寻张志和。

水阔风豪浪拍天，鱼龙戏舞堕馋涎。寻常行处多翻覆，看我孤舟得隐眠。

小邑萧条兵火余，狐狸入市自相呼。茅墙竹户斜阳里，十室生涯久已无。

宦学差池已倦游，一犁真欲老西畴。天公为作丰年信，更喜将军入蔡州。

遥想燕山落大花，更堪直北渡龙沙。六师挟纩怀轻煖，取日谁能反翠华。

脱叶惊飞海角秋，君王虚伫急良筹。列仙山泽底无用，孺子沧浪渠不忧。百鸷可能如一鹗，二江知复带双流。渺然相望暮云碧，兀坐蒲团搔白头。

一言初欲寤明君，去矣终缘丞相嗔。凫雁江湖真我辈，龙蛇山泽定何人。市中未识冯延寿，门外已呼祁孔宾。尚有忧时心未歇，西风吹泪湿纶巾。

沙觜波生柁脚开，扁舟老去许归来。风帆一点日边下，雪浪千堆天际回。城郭荒芜迷旧隐，江山寂寞写余哀。此心元自无机事，寄语轻鸥莫见猜。

严陵滩下鸬鹚谷，闻道元英旧隐庐。鼻祖名高诗格在，耳孙才杰宦情疏。漫山松桂雁行立，入坞茅茨星散居。知为刘郎赋招隐，莫教花落到通渠。

少日长怀社稷忧，怪来饶舌漫多仇。风尘冉冉百年老，霜雪萧萧两鬓秋。不办痴床供一笑，方营隐谷赋三休。添丁护得金鸦觜，佳处端能着我不。

官仪全复汉，盟会竞尊周。郊野多戎垒，衣冠半客游。地偏朋旧鲜，人老岁时遒。莫厌经过数，相看又麦秋。

朝廷策数马，寇盗谷量牛。世乱思奇画，身闲喜胜流。鹓鸾霄汉侣，凫雁稻粱谋。得趣皆为达，那能陆荡舟。

闻道津亭集，青灯夜色浮。鹳鸣惊独鹤，鱼伏避群鹙。月澹帆归浦，风腥网挂洲。语深投匕立，此意得无忧。

虏帐师频衄，民穷粟屡捜。会须夷丧乱，宁敢厌征求。黄屋中天立，彤弓几日酬。寸心终耿耿，不独为春愁。

心事空牢落，身名盍罢休。得闲羞彊聒，避谤巧淹留。老矣嗟如此，谁欤问以不。傥容亲杖履，不拟向丹丘。

大艑浮溪曲，华旌暎道周。劳农才彻警，问俗偶成游。王事今云棘，官称古号遒。正须哀疾苦，辄莫诧防秋。

随处喧铜马，何人炫木牛。轻捐小山句，急捍大江流。行迈心疑醉，周爰事喜谋。招呼隐君子，高浪兀虚舟。

故国真如寄，余生宛若浮。巢鸠不护鹊，池凤肯容鹙。老木低春水，孤花带晚洲。杯行应酹我，知复念幽忧。

山林怀独往，图史纵旁捜。此士俗间忌，吾侪句里求。大篇终寡和，小酌漫相酬。脚踏溪流乱，端能醒客愁。

大邦通间道，小县得中休。交分伤离合，王程惜去留。索居垂老矣，剧饮尚能不。倦夜评今古，谁怜貉一丘。

客里伤为别，相望岁一周。冕旒存异顾，丘壑老英游。忧国心长折，惊人语太遒。年来有公事，合眼注春秋。

小窗眼蝎虎，败壁上蜗牛。老树阴垂合，前山翠欲流。狂言违世用，彊饭了身谋。不谓轻千里，能迂访戴舟。

此客今那有，迎门喜气浮。心闲清似鹄，眼浄凛如鹙。尘榻开蓬室，风帆卷橘洲。襟期适相契，一笑发群忧。

宝历方重启，英才必尽捜。题舆偶淹泊，榜道会营求。浪漫贫逾适，经纶老未酬。云林得携手，切勿志穷愁。

暮云凝远碧，觅句拟汤休。不分千山隔，才为十日留。高风谁继者，清梦自惊不。闻说星躔动，何人识太丘。

自称居士拟香山，只影江湖得暂闲。大隐可能追褦襶，小亭聊欲对孱颜。持杯有月同歌舞，策杖无人共往还。闻道修篁解新箨，密遮门迳不须删。

尘土败名如败敌，云山招隐似招降。漫倾鲁酒醒犹独，聊发吴讴调本双。谁念佳人在空谷，自同渔父老清江。它年对榻分余地，风雨萧萧夜打窗。

故国风烟素已谙，结茅端欲占重岚。聚蚊那肯追金谷，号虎真成赋石龛。厄运经过度阳九，幻生颠倒识朝三。它年自有鸡豚约，小阮新居卜道南。

葱麦推还井大春，拂衣归伴卧云人。胸中历历蟠三略，肘后时时校六淳。已作移文排俗士，更将要术混齐民。知闲聊复求闲地，岁晚功名恐逼身。

应羡扁舟泛五湖，随缘卜筑伴樵苏。青山衮衮成嘉遁，华髪萧萧负壮图。松桧鶱腾元自植，鱼龙吟啸巧相娱。清宵背立岩前月，大叫三高更疾呼。

凭虚公子骑鲸后，乌有先生控鲤初。可是凡鱼亦仙去，空余一纸腹中书。

先生远饷锦鳞鲜，剥啄扣门惊阿连。只有珠玑落窗几，空教口角堕馋涎。

尚方小凤睗精芽，戏比琼瑶报木瓜。梦境纷纷非实相，往烦钩起睡中蛇。

推枕梦初断，篮舆踏露行。岁登人意乐，风急雁行惊。曲涧哀湍泻，危桥独木横。清霜莫欺客，云日自晶明。

鹊噪空庭晓，霜明百尺楼。连耞响晴日，遗穗落平畴。黄菊疏篱晚，丹枫别岸秋。怡情有底计，开瓮玉蛆浮。

竹树参差合，溪流半隐扉。雨昏鸠妇闹，风急雁奴归。策杖循沙步，褰裳到石矶。游鱼吾共乐，身世自依违。

舍南舍北花无数，眼看游蜂上下狂。风信晚来帘额动，黄庭相对一炉香。

泛爱何人枉素书，银钩奕奕到田庐。朋游久许贫方耐，宦学空怜老更疏。回雁峰前应梦到，放龟池上也斋居。相期保社同香火，口祷功名乞与渠。

不从吏议污丹书，恩许怀章返故庐。投老有缘知分溢，排奸无术愧才疏。胜流踊跃闻归櫂，妙语吹嘘慰索居。怀望北辕心已折，忍将时事付轩渠。

应俗由来懒，谋身尚敢先。栖栖从见嫉，仆仆岂能贤。骏马常追日，方舟可济川。人生各有趣，心目慎相怜。

暗中人易记，名下士非虚。此道凭谁办，它时或自如。真能食万户，定复愧三闾。富贵虽吾有，当令功可书。

事业贵不苟，声名难预期。功非宜食肉，道岂忘羹藜。政恐仪无舌，那论纬有髭。汉庭今用少，览镜独何为。

偪仄风尘际，分携岁月赊。向来闻避地，胜处偶为家。对客谈锋锐，忧时酒量加。中觞莫辞醉，回首又天涯。

小别千山隔，相看一笑温。丹心猎风斾，华髪粲霜根。鸭鸭争呼伴，鸦鸦自识村。更须判剧饮，落月倒洼尊。

相逢无日不怀归，又是春山听子规。休叹豺狼迷道路，似闻貔虎仆旍旗。那从薄俗求青眼，还向高堂念白眉。南望孤云应目断，殊方岁月易推移。

山北山南雪意忙，梅花未肯鬬寒芳。悬知小圃争前发，为折疏枝分外香。故国年华惊晼晚，老人心事伴摧藏。更看陌上传春信，倚杖空怀迟暮伤。

木落空山不着行，寒梅长是占年芳。未容霜女窥孤艳，定恐花神啬旧香。竹杖穿林聊问讯，槿篱萦路巧遮藏。谁能折寄江南恨，北客相看摠可伤。

闻道年时醉一觞，野梅飘几荐余芳。兵尘不碍含生意，花骨犹存底死香。入夜从教月浮动，争春空被雪埋藏。凭君妙句先催发，调护高枝莫中伤。

岐亭幽梦堕微茫，百草先春自不芳。山雨压低临涧影，天风吹下满林香。梨花少韵非俦匹，竹叶多情故敛藏。长记江桥闲立马，落英谁扫重情伤。

粲粲疏梅短短墙，骚人长恨失遗芳。低徊草棘精神透，仿佛关山魂梦香。月淡乍看清影乱，春深终恐绿阴藏。岁寒为尔添愁绝，倚树微吟亦自伤。

野花飘尽江梅发，为报先春一信芳。近水疏林风格老，故山归路梦魂香。雪霜贸贸添愁绝，蜂蝶纷纷预屏藏。折寄凭君呼健步，生枝莫放手痕伤。

门对青山水缭墙，隔畦花卉尽流芳。浇胸快泻鹅儿酒，袭鼻长闻柏子香。夜雨对床成契阔，晚云归岫识行藏。抽身未试平戎略，空为忧时倍感伤。

巉巉老气郁青霞，过我依然醉帽斜。为说惊魂招楚些，忍闻悲曲动胡笳。扁舟犯雪来何许，健笔凌云语益嘉。莫笑海山风引去，要寻源上问桃花。

仙衣曳紫练裙黄，天遣清臞胜国香。月上小窗寒影动，不禁风味恼刚肠。

剪成香蜜缀疏枝，度腊争春已恨迟。清夜无人花睡去，小园风露更相宜。

紫箫吹断玉梅魂，梦入江南几处村。半夜落英飞不定，旋添清绝到柴门。

娟娟微月小庭西，月下幽人影自随。赖有寒梅伴愁绝，一枝清艳耿疏篱。

此身传马与时移，过尽三余又一归。野炬占风迷夜色，村肴宿岁待晨晞。鬓华老去能余几，心赏春来转觉非。惭愧君恩许闲佚，食蔬那比首阳薇。

饯岁邻翁席屡移，拍歌犹听夜深归。尊浮冻螘霜逾重，林噪寒鸦日未晞。剰叹飞腾怜杜老，过为孤愤陋韩非。干戈满眼伤时节，遣戍长闻赋采薇。

岁晚嘉蔬已向萎，独余芦菔老霜畦。收随芧栗供山谷，赠比蘋蘩撷涧溪。葅乱金钗入珍馔，羹融玉糁脱污泥。程春定觉人彊饭，功校蹲鸱自不齐。

嘉蔬灵卉两纷纷，小摘山花自出群。芽茁短根红玉卷，叶敷疏节翠旟分。细看药谱镌遗录，终拟骚经补缺文。堪笑饥鼯穿败箧，宁知野彘力跑云。

惯看留客费瓜茶，政羡多藏不示夸。要使睡魔能偃草，肯惭懽伯解迷花。一旗但觉烹殊品，双凤何须觅瑞芽。待摘家山供茗饮，与君盟约去骄奢。

怅望扬州千朵盛，数枝聊足慰淹留。相逢月下陪真赏，一醉花前得胜游。凿落细斟金晕侧，盘盂斜飐玉光浮。春衫并色浑无赖，映带霜毛笑隐侯。

波面摇风暑气微，秃巾来坐钓鱼矶。相看月堕行人尽，只有流萤上下飞。

联络樛枝架短檐，苍髯绿骨尚依然。袪除畏日心三伏，领略清风直四筵。好在老龙蟠夭矫，悮来孤鹤舞蹁跹。那堪侧雨敲窗夜，贪听飕飕自不眠。

老人明处识斜河，曾占充闾爽气多。蚤以才名凌屈宋，戏将诗律鬬阴何。丹台旧缀神仙籍，黄屋仍垂将相科。礼绝座间公未晚，且提鸿笔上銮坡。

英气超超不可亲，温然笑语便生春。绛帷久属宗师任，紫橐方参侍从臣。八面文章宁有敌，一门忠孝信无伦。山东出相公家事，只拟尊前咏大椿。

宿岁雕盘供五辛，充闾佳气已生春。俊游自合陪金马，英骨人犹记石麟。别乘重分千里政，五湖追数十年身。知公隐德宜难老，鸠杖看扶法从臣。

骨相自清臞，居然澹满躯。高文凌鲍谢，胜略本孙吴。鸑鷟期千仞，骅骝殒半途。伤心九泉恨，那忍奠生刍。

插架遗编满，依然手自临。瓌辞宁世用，高调罕知音。白髪浮湘意，青衫忌𫛳吟。些招空往事，魂断旧家林。

法驾天临五学初，曾闻重席绝诸儒。雍容久载从臣橐，晼晚犹分刺史符。不使高材陪鼎鼐，却收清节傲江湖。贱生无地从巾屦，独对遗篇想步趋。

召节西来属老成，乞身终欲返岩扃。新书未奏三千牍，旧说曾翻十二经。汉室首推施氏易，卫人端识孔悝铭。儒宗学府今谁辈，空使诸生记典刑。

落落江湖一伟人，当年玉立映簪绅。四朝耆旧推先达，三国英雄出后尘。金板袐谋空淟汨，土门奇祸足悲辛。悬知精爽犹堪畏，嚼齿传闻不满龈。

惊闻义骨殒狐狸，怅失中朝一吏师。广汉威名由擿伏，寛饶直气不容欺。丹心共愤时多难，白首相期论少卑。满眼西风空溅泪，何心忍读蔡邕碑。

都门惜别泪沾巾，回首孤城草木春。封豕遥闻食上国，疾风悬料识忠臣。程婴已死终存赵，扬子虽生辄美新。青史高名知不朽，遗荣犹贲土中身。

晓殿传催玉笋班，东风小立照衰颜。临分愧我江湖上，伏节悲君矢石间。往事凄凉千古恨，旧交零落几人还。殊方更致生刍奠，目断高丘涕泪潸。

国耻忍言城下盟，忽惊河洛失清寜。心摧宝仗离宸极，血溅辕门落将星。请死自缘鸣越甲，乞师谁为哭秦庭。高名会与丘山重，一诵遗箴一涕零。

志士长悲处死难，唯公勇决一言间。结缨季路空遗迹，投阁扬雄亦厚颜。义烈峥嵘昭国史，忠魂寂寞閟家山。只鸡已负它年约，下客伤心两鬓斑。

职为蘋蘩谨，门推黻冕华。茕嫠初鞠幼，寿考竟肥家。玉暗传经简，金余赐诰花。斑衣无复戏，遗恨彻天涯。

耄期何所乐，有子使三吴。方享千锺洎，俄成五鼎逾。构堂遗素幔，祔域閟黄垆。欲拜临终像，它年记结趺。

寿富居然五福先，簪缨况复世蝉联。断机志节酬平日，举案风流记昔年。上郡方蒙汤沐地，诸郎应废蓼莪篇。送车千乘松门道，会有双飞鹤戾天。

欲识枢星纪诞弥，天人端命抚昌期。声函万岁腾欢颂，节应千秋举庆仪。金箧赐龄辉碧简，珠囊荐寿肃丹墀。何须更效南山祝，艮岳连云自不移。

仙槎渺渺出鸡林，路指神京岁奉琛。四海已同朝禹志，万年宜罄祝尧心。仪参大客恩方茂，位亚群公泽更深。况有王人宣德义，经涂莫惜费登临。

三吴分野直中台，一目惊传二相来。桃李蹊间分组绶，湖山影里炫尊罍。清谈道旧真难继，浅笑追欢许易陪。须为故人成径醉，已闻双旌下银台。

熊罴千骑驻南州，谋帅来宽旰饭忧。草木也应思润泽，湖山正恐费遨游。旌旗耀日催前导，樽俎浮春许暂留。剧饮不须辞径醉，诏环闻已戒鸣驺。

一麾相望继芳尘，召杜风流主与宾。芸阁去方思就日，竹符来及趁班春。清谈款密看论旧，善政从容许告新。早晚银台双诏下，共期持橐侍严宸。

全家高隐白云关，事不萦怀梦亦闲。欸乃交歌渔市散，隔江城郭是人间。

仙翁五十鬓犹青，高卧柴门昼亦扃。茅舍已忘钟鼎梦，蒲轮休过薜萝亭。阴森门巷先生柳，寂寞江天处士星。晚岁田家农事了，闲抄宁戚相牛经。

穷巷归来已白头，结茅何必榜休休。好山当户碧云晚，明月满溪寒苇秋。诗社纵添新句法，醉乡难觅旧交游。平生幸自无机械，一棹夷犹去狎鸥。

地控三州界，池开十丈莲。桑麻无杜曲，松菊有斜川。别浦归帆远，他山晚照妍。江湖春水阔，容与白鸥前。

山遶湖塘寺遶山，平生愿向此中闲。青云白水相浮荡，野客高僧独往还。少壮无嫌轩冕累，因循将恐鬓须斑。南漪最是逍遥地，且挹清波濯愧颜。

