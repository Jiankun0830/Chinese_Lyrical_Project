莲峰耸崔巍，在眼昔未到。发兴空盘纡，舒写属吟啸。五老如有情，遥岑动清眺。新篇下紫霄，语我游历妙。物景会相忘，烟霞领其要。坐石掬清流，缘云睨奔峭。悠然俛仰间，无心乃同调。偕游会有期，山灵勿腾笑。

吾闻石门山，对峙俨天辟。林茂山自青，草香涧长碧。中有古招提，柱栱焕青赤。惟昔马大士，方坟耸遗迹。龙象仰慈颜，马驹谶前识。香火有因缘，窗户坐幽阒。瓶锡想异时，云水饱游历。饮波浥曹溪，法雨被江国。大阐选佛场，法战无兼敌。我非山中人，𫏐著登山屐。东阁嘲书淫，净境酬诗癖。朝涉潺湲溪，暮陟崔嵬石。敷床听犍椎，钵饭分香积。山高日易斜，梦短夜分寂。神心颇灵明，俗虑讵充斥。归欤得短章，投笔疥其壁。政如抱布鼓，岂能飞霹雳。径须倩阿香，轰然听霆击。忽传汤休篇，风骚共推激。何当从君游，愿飞恨无翼。

斯文不可见，犹欣识之子。端如逃虚空，而闻跫音喜。历历海南事，细话倾我耳。悠悠世上情，毁誉私彼己。是事姑置之，斯文长已矣。风味契渊明，流落逾子美。从来直如弦，多作道边死。寄声柳柳州，未用斩曲几。

翩翩云中鹤，来自华亭滨。徘回久乃集，伫立江之𣸣。高步整霜羽，只影翔秋旻。岂无鸿鹄侣，俛仰鸡鹜群。啄腥细流中，汝食得无贫。况有缯缴虞，惊顾何逡巡。珠庭响清唳，胎仙舞祥云。胡不矫翮去，来仪瑞吾君。饥食玉山禾，渴饮瑶池津。无言九皋远，鸣阴谁不闻。

古人憩息地，不种凡草木。数竿何必多，可以慰幽独。忘忧玩芳草，怡颜眄庭柯。岂无艳阳节，摇落将如何。彼美轩中人，澹然对浮云。此君有佳处，心期暗相亲。萧萧四时色，目击道逾妙。君看竹得风，天然向人笑。

皎皎蟾桂明，耿耿星斗烂。清梦时时惊，零露滴霄汉。伟哉仙人骑，从来知夜半。

举趾一何高，修颈宛回顾。只影踉蹡行，眷然慕俦侣。岂忘赤霄上，盘桓此池籞。

飘飘青田质，敛翼在亭皋。回此碧玉喙，刷我白雪毛。顾影矜羽仪，孔翠非其曹。

清唳九皋内，抗音薄层云。戛然时一鸣，流响惊人群。嗟哉陆内史，华亭无复闻。

归来丁令威，暂别已千年。抽琴奏清角，婆娑舞胎仙。何必拊节和，御风自泠然。

昂昂兀兀姿，朱冠垂素翎。首下尻益高，徘回我中庭。俯仰鸡鹜群，啄腐复吞腥。

多书唐邺侯，蔼蔼盛云来。髯公颇好事，相过必迟回。结构平湖阴，清绝无纤埃。数到不知远，君家宽酒杯。遶水信杖屦，披靡蓬蒿开。遗基访孺子，荒坟吊澹台。诛茅卜邻并，兹愿何当谐。七松未暇种，五柳径须栽。

深树鸣𫛴{圭鸟}，红紫春事休。临川贤假守，只今陈太丘。驾言出远郊，班春临道周。亦招素冠士，来从朱轓游。晨兴惬胜引，适此夜雨收。原隰乱高下，意行逐前俦。荒荒白水满，郁郁稻秧抽。旧闻明水寺，宛在岩之幽。石门本无关，鸣禽自相求。不有省耕役，俗驾来何由。老屋隠乔木，野僧事良畴。松径深窈窕，轩车纷少留。迟回动归兴，冲雨戒摧辀。危情极冰渊，细路遵塍沟。深泥艰涉足，竹鸡为我愁。岂惮来往频，清与耳目谋。回首谢青山，寻盟亦悠悠。

君从淮上来，手持阿髯诗。尘埃欣拂拭，得此带经倪。珠璧岂投暗，按剑有余悲。愿保青云姿，勿叹黄绶卑。太山驻翠辇，行草封禅仪。汉皇傥借问，润色非君谁。我非国侨贤，惭负延陵知。缟带敢虚辱，赠言当纻衣。

荒涂负崇冈，君居在其麓。下与佛界连，一径通刍牧。高情慕天随，枵腹茹杞菊。数椽负郭居，窈窕凿空谷。忆昨步过君，窘步侵两足。听君亹亹谈，霏屑落锯木。相依方在兹，凉飙荡烦燠。

我来北斗南，两见回东柄。万斛开府愁，四壁文园病。谁知深巷中，卉木颇幽夐。大梁贤公子，携酒宾亦命。红蕤已飘零，绿绮方辉映。岂惟追寻迟，亦苦风雨横。主宾混谁何，谈笑杂嘲评。讵知时雨灵，但觉中酒圣。年丰乐崇宁，诗敌蹑长庆。况有雷陈交，何必宛洛盛。律管承飞灰，羲和驻春令。日月曾几何，佳辰我所竟。芍药殿余春，想见晨妆靓。一醉欢有余，此集君其更。

云巢一上十五里，中有今世巢居子。鸡鸣犬吠白云里，不知天际去此几。平生深契鸟巢禅，翦茅盖头万事已。宴坐经行飞鸟上，人间荣辱不到耳。蜗牛两角竟何为，鹪鹩一枝端自喜。我有一廛落城市，章服裹狙聊复尔。武溪未访桃花源，修江傥问桃花水。会取樱桃洞前路，藜杖扶衰从此始。

金华牧羊儿，稳坐思悠哉。谁人得似张公子，鞭笞鸾凤终日相追陪。长夏无所为，垒麹便筑糟邱台。古今同一体，吾人甘作心似灰。南方瘴疠地，郁蒸何由开。永日不可暮，渴心归去生尘埃。人生会合安可常，如何不饮令心哀。张公子，时相见，我能拔尔抑塞磊落之奇才。只愿无事常相见，有底忙时不肯来。

南山落落千尺松，干云蔽日摇青葱。盘根错节岁月古，龙吟虎啸号悲风。北山文杏中梁栋，我材臃肿非世用。修枝细叶幸有余，頳肩大束那辞送。承以高竹青扶疏，置君宽闲之玉除。倏如乱云驻车盖，恍似广庭张拂庐。垂头塌翼下孔翠，张鳞摆鬣来鲸鱼。穿空入隙清飙吹，疑有万壑哀声随。羲和按辔不驰骋，炎官火伞将安施。朅来投荒近循海，日坐板屋如蒸炊。南山苍官怜我热，遗我七鬣千孙枝。但令修干青青多，温风烈日如予何。

黄子厌喧求避俗，直上孤峰结茅屋。欲期汗漫游九垓，俯视尘寰战蛮触。小山招隠唤不回，旧时从事有边幅。不能投笔学文鸳，底用决科似张鷟。自赋云巢自高唱，手握灵蛇嗤鱼目。由来江夏多可人，蓝田片片生美玉。要须青山顶上行，去伴白云檐下宿。西湖窟穴对华榱，肯把兰亭比金谷。

西戎板屋诗所录，瓯闽万里同风俗，风吟日暴雨所沐。巧匠引绳如解玉，谿民得之亟乘屋。既轻且坚尺度足，可怜童我南山木。君不见曹瞒邺下铜雀台，陶土作瓦何壮哉。台倾基平瓦尚在，凿为大研奇且瑰。君不见黄州使君夸竹楼，剖竹俛仰相绸缪。琮琤最宜雨中听，击考有类鸣琳球。铜雀幺麽何足摹，箨龙燥轻易焚如。不如杉屋寿且姝，风雨不动何渠渠。嗟予抱衅谪蛮夷，如人体瓌欣解衣。数椽破屋亦不恶，仰见星宿相参差。鸱鸮作室庇风雨，鹪鹩巢林安一枝。凌云大厦鬼所窥，衡门之下可栖迟。

一水萦回橐驼项，百丈遥牵如簸掌。鸬鹚捕鱼没复出，鹭鸶行沙俯还仰。白云思我白头亲，双足未到心先往。黄昏系缆危台边，饭糗羹藜莫惆怅。

春风杨柳岸，寒食杏花村。对月惊生魄，思人暗断魂。我闲无吏考，君治有司存。又作匆匆别，相逢席未温。

五言聊赠别，二妙送将归。立马然萁敏，争锋啮镞机。日将秋共晚，人与雁俱飞。去住加餐饭，新霜点客衣。

与君城北寺，取次对床眠。坐即棋中隠，时逃醉里禅。相招从白社，不拟问青天。但有加餐饭，无田亦愿年。

卧疴非傲世，背俗信畸人。无复少年事，偶随肥马尘。静便门扫轨，懒任草如茵。迹滞江山胜，心将鱼鸟亲。

君虽四禅侣，自是一诗家。白足濯蛟井，清风振龙沙。虚室无长物，多文富生涯。怀人有新作，粲粲菖蒲花。

青镜磨秋水，红衣退藕花。朅来寻五柳，端欲问三车。浊酒休论限，浮生定有涯。比封千户竹，鼓吹一湖蛙。

高文肠是锦，妙句笔生花。松菊开三径，诗书载五车。曲湖邻贺监，复壁笑王涯。海若应怜我，贻书问井蛙。

我来占食指，客至卜灯花。但祝加餐饭，何劳问颊车。交情真莫逆，秋兴浩无涯。姑置人间事，纷纷祇鬭蛙。

日日望南山，朝隮解我颜。云垂四天外，雨洒一林间。枯沼微澜动，旱苗生意还。殷勤祝屏翳，莫为远人悭。

绿塘深涨雨，红芰静舒花。卧上三竿日，晴喧两部蛙。老饕犹善饭，水厄怯逢茶。拟到新池畔，来寻谢客家。

登高能共赋，好雨故催诗。阶草卧青软，畦苗垂绿滋。夏深飞燕静，秋近候虫知。寄语耽吟客，可无新句为。

官闲发兴清，水远觉空明。玉局思无限，青蘋风自生。鱼荷翻暮色，蝉树带秋声。云黑斜阳外，遥知雨又晴。

水槛凉秋好，风林初日明。屏间青嶂合，镜里白云生。茶试旗枪色，蛙添鼓吹声。瘦筇聊复倚，遶水步新晴。

幽谷双林寺，荒郊得远寻。银钩遗墨在，笔谏慕贤深。徙倚千山晚，坐愁三日霖。枯棋围白黑，聊复费光阴。

肥遁攀巢许，幽光烛斗牛。长公辞汉世，孺子隠南州。闭户荒三径，䌷书综九流。欲寻高士传，端向古人求。

湖海沙鸥性，山林雾豹文。龙蛇争起陆，羔雁看成群。玉石无缁磷，芝兰自苾芬。韩康不二价，女子会知君。

乌隼经行处，蜗牛窈窕深。会稽虽奉计，彭泽自无心。禅寄跏趺坐，风披徙倚襟。莫言容膝地，不废掉头吟。

自昔张平子，愁来赋四愁。行看车马客，坐觉岁时流。明月江山夜，候虫天地秋。怪君有底急，不肯少迟留。

长卿惟有壁，囊橐自无钱。金尽何劳攫，墉疏岂待穿。未能抛鼎禄，犹复恋青毡。梁上休惊坠，饥寒亦可怜。

北阙书休上，南窗膝易安。道肥知战胜，归约已盟寒。委吏无麟笔，迂儒置虱官。所须升斗水，肯沃鲋鱼干。

鹿苑江南寺，龙沙城北游。修椽云自宿，返照雨还收。禅麈寻支遁，棋枰对弈秋。还家真复乐，何必远封侯。

兴发寻荒径，途穷见宝坊。随宜聊复饱，触处得追凉。取友真濠上，怀人向渭阳。不嫌茶七碗，殊胜酒千觞。

何郎闽越英，畴昔昧平生。邂逅同衾宿，夷犹共舸行。繁台半床梦，颍水一篙清。俄顷胶投漆，难忘此日情。

诛茅迟竹君，拂匣见桐孙。囊箧深倾倒，钟彝细讨论。只今仙李后，好事阿髯存。不厌敲门客，时开炙背轩。

平生麋鹿性，名山恣幽寻。历尽岩壑奥，始闻钟梵音。中多不凋木，上有自呼禽。许税俗士驾，兹焉聊洗心。

石门久寒盟，兹游得重寻。静契祖师妙，清闻山水音。长闲羡老衲，幽思愧鸣禽。可怕移文劾，沙鸥知我心。

天幕垂云合，山屏拥雪飞。杨公田种玉，渊客泪成玑。点缀添梅萼，飘零乱羽衣。清溪横一叶，并载月明归。

萧洒宣城守，挥毫雪共飞。山川映重璧，咳唾鬭明玑。佳气笼寒谷，欢声抵袭衣。霜台如不践，粉省定须归。

敷床初屑屑，入夜故飞飞。拭处浑抛粉，揉来乱掷玑。银蟾分玉照，云絮借天衣。地席横陈处，晨曦未得归。

容膝柴门觉易安，数椽喜枕寺东山。雁飞不到吾来此，燕亦知归客未还。梦断霜钟年欲晏，愁听蛮鼓鬓先班。自公退食门长掩，未必邻僧似我闲。

触藩大笋闯猫头，窃屦真成从者廋。山鹿恰看逢角解，箨龙端有剖胎忧。因供蒲塞桑门馔，殊胜渭川千户侯。翻恐痴儿痴黠半，为君浄尽破除休。

冲雨穿云愁去路，归云阁雨路还通。七层涌塔瞻天际，三径吾庐在眼中。港转黄栀横野艇，里空白社漫春风。青山送我宁辞远，流水随人亦欲东。

妙峰宛在水中央，上有庄严清浄坊。坏衣盘礴蜗牛角，法窟窈冥师子床。万象森罗一拳石，千顷汪洋百谷王。不减乘槎到牛女，拟取支机问下方。

宝石峥嵘佛所庐，经宿何年下清都。海市楼台涌金碧，木落牖户明江湖。千波舂撞有崩态，万栋凌压无完肤。巨鳌冠山勿惊走，欲寻高处垂明珠。

晓露无尘夜雨收，日光穿漏趁公游。烟花淡荡连三里，云树低迷羃一州。冈转卧龙春色老，气横野马夕阳愁。林间新火明双炬，歌舞南山最上头。

杜郎得饱肥如瓠，怪我秋来太瘦生。时辈不应推翰墨，论文时许过柴荆。朋交结绶非能事，身世灵丹岂易成。幽径新凉约微步，晚风含树有蝉声。

一日思君剧九秋，平生问事贾长头。邮传颇怪诗来晚，技痒遥怜笔不休。王孙莫问投书渚，芳草空迷谷鹿洲。望断西山山尽处，云居何处只空愁。

独来深树初啼鸟，几处高枝已嘒蝉。坐久每将棋作隠，昼长还觉日如年。醉乡彭泽陶元亮，句法襄阳孟浩然。聚散悲欢皆梦幻，南柯同寄曲肱眠。

邂逅何曾十日饮，乖离细数七年迟。酂侯庙下相逢处，扬子桥头握别时。犹喜夫君诵新作，自怜衰病岂能诗。平生流水高山意，绿绮朱弦付子期。

紫芝眉宇久不见，朅来老眼快双明。春光骀荡遽如许，诗骨峥嵘太瘦生。书蠹研埃无复理，鸟啼花落亦关情。客儿起我风骚兴，敢与羊何并得名。

幕府优游兼吏隠，华阳真逸讵应惭。定知爽气供行路，怪有新诗成立谈。晚日碧云人未至，西风红树我何堪。幽怀疏豁凭佳咏，饫德餐和饱且酣。

康乐风流鸿雁行，眼中文物敢雌黄。相逢草草来何暮，索去匆匆作底忙。尚卧东山高谢傅，亦怜白首老冯唐。只应饮酒称名士，不用离骚咏九章。

燕贺翚飞称虎符，银钩虿尾映金铺。讼亭留得棠阴在，月窟遥怜桂影孤。故郡每悬高士榻，新居兼爱丈人乌。雕磨才思无佳语，可许江山借助无。

卖马得钱买舟去，抛掷红尘泛绿波。梨栗登盘黄菊晚，江淮放艇白鸥多。霜飞鸿雁有底急，月明乌鹊奈愁何。女儿浦口渺何处，且向女郎台下过。

香城高绝剩春寒，桃李青青一破颜。俗子车尘随水远，野僧心事与云闲。花从风雨飘零去，寺在烟霄缥缈间。往日寻源到幽处，至今犹复梦潺潺。

沙白澄江江上山，带青百里染层峦。欲寻邱壑何当往，拟挂尘冠不复弹。邂逅三春还径去，轩渠一笑有余欢。郢人妙质应犹在，政尔挥斤斲鼻端。

五里来寻祇树园，寒蝉嘒嘒叶纷纷。田间坏衲僧收稻，天外奇峰山作云。半榻华胥聊共寄，一盂香积许同分。迎人返照不无意，送客残钟犹自闻。

闻说岩隈閟宝坊，后车无客自徜徉。人如冬日熏肌暖，句与官梅触鼻香。随蝶未容寻枕上，观鱼且喜得濠梁。梦魂飞过水东去，落日寒山一带长。

野迥亭高眼倍明，悠悠芳草古今情。酒兼贤圣醒还醉，风有雌雄雨复晴。嫩绿连天谁与染，残红掷地自无声。冈回溪转藏岩寺，归路萧萧听马鸣。

晖晖丽日旆悠悠，千骑班春古寺幽。篆破高青知野火，点残横绿掠沙鸥。微行曲折如羊坂，乱石峥嵘似虎丘。暮霭余霞趣归兴，溪鱼林鸟自迟留。

城里芳菲尽破除，更携宾从出东郛。桃凭苦雨收红糁，李借风光耀雪珠。碧水横堤春澹沲，石门弭盖步踟蹰。细看名字苍崖畔，点检而今半在无。

越犬旧闻冬吠雪，闽天今见雪中梅。朔风扫荡宿霾尽，苦雾驱除霁色开。情共酒杯浑欲浅，心随炉炭欲成灰。我来正落黄茅后，茅未黄时傥得回。

万里空悲赤壁秋，九原遽有白杨愁。凤毛并作人间瑞，玉润俱从地下游。已跃龙津随化剑，难凭夜壑觅藏舟。遥知会葬车千两，苦雨萧萧迸泪流。

山围水遶思悠哉，𫏐向登临胜处来。密坐已霑神女雨，归轩更借阿香雷。笙歌入耳眉还舞，乡县牵情首重回。敏捷随时岂无兴，君贤扬子我惭枚。

隔年𫏐到鶑将老，此日重陪燕始来。云傍熊轩飞好雨，山移鼍鼓作轻雷。踏青女伴春衫湿，浮白宾筵舞袖回。可是玄晖方在郡，尊前能赋愧邹枚。

高楼杰阁对岧峣，滴露流萤夜寂寥。剥啄叩门知有兴，从容拂榻慰无聊。殿藏北斗惟看柄，松碍南山不见椒。乘月傥能同步履，杖藜逐我莫辞遥。

抖擞三年异域尘，还将衰鬓照湖沦。田田乱叶如迎客，泼泼跳鱼似畏人。机事已忘来白鸟，雄风𫏐起在青蘋。九原埋玉虽千载，追想高怀迹未陈。

灊岳西山各滞留，江头相遇话神州。送君归去还为客，破涕成欢转复愁。明日东湖人已散，朝云南浦水空流。郎官好在能乘兴，准拟归骢踏素秋。

宾客愿见韩荆州，部曲犹思郭细侯。可是孔鸾垂塌翼，行看骐骥踏长楸。谢公已蜡登山屐，范蠡难维泛海舟。当复睽离还惜别，山中犹得从公游。

杀鸡为黍见交情，步屦扶藜向此行。剖竹取泉来滴沥，疏岩剔薮到峥嵘。一纶涵碧磻溪钓，千穗垂黄谷口耕。白水青山应笑我，抗尘走俗愧平生。

攀跻来借一枝筇，幽讨深行极半峰。路侧似逢居士𪨗，岁寒空老大夫松。林间突兀森蹲虎，门外坡陀偃卧龙。引水作帘真酷似，涓涓初不异秋冬。

剥啄扣门惊昼梦，迳知酒客寄新诗。官醅浓泼鸭头绿，雕俎香蒸牛尾狸。黄雀披绵为谁好，青州从事与君期。真成烂醉颓然卧，兔走乌飞了不知。

江南暮春鶑乱飞，平章风物忆丘迟。苍苔寂历荒三径，绿树扶疏又一时。汉阴丈人少机事，草堂先生能寄诗。交亲咫尺不相见，汗漫九垓那可期。

闻说新楼冠旧名，国人纵观一城倾。层甍迥出晴空外，美景还将乐事并。潭底鱼龙惊倒影，梁间燕雀贺前楹。他年秋夜堪乘兴，小坐匡床待月生。

异域三秋百感生，愁肠一日九回萦。每听足音聊粲笑，𫏐教觅句解忧酲。从来鲁卫如兄弟，颇觉何刘谩舅甥。胜处欣然真得计，文穷诗瘦祇空名。

谪去𫏐经牛斗分，归来重赋豫章行。鸰原凄断手足戚，陇水悲伤甥舅情。半世问津今老大，一丘散发得生平。长卿句法锋难犯，隠若蒙公万里城。

卧龙山下阿兰若，漠漠烟城楚水西。肯共扶筇同散步，来寻负郭慰卑栖。曲肱睡稳门常掩，促膝谈深日已低。他日相过如卜昼，南窗就我共羹藜。

山城腊月盛江梅，底用花奴羯鼓催。密炬暗随残漏尽，冰肌巧鬭一枝开。已闻珠贯停檀板，未许葱根近玉杯。多谢主人能卜昼，幽花未落更重来。

重九遥思杨执戟，菊花满地漫龙沙。欲作山中醉千日，不送蒲州酒一车。秋至苦吟如促织，书成满纸似昏鸦。蜀江傥有南来鲤，莫寄卢仝七椀茶。

不到翠岩如许久，朅来聊复破春愁。已闻高士徐孺子，更约平生马少游。梦里钟声惊客枕，静中玉子落纹楸。非关风雨留连我，要作山间十日留。

夹道苍官似异时，峨峨冠剑想秦仪。云垂车盖寻前路，风作涛声入旧枝。故作虬龙惊俗眼，不妨霜雪弄妍姿。难追急景辽天鹤，无复当年校尉诗。

五贤祠下古城隅，一昔来游俨画图。传道荷花映荷叶，只今东湖连北湖。想见波间浮属玉，谁撑艇子入菰蒲。欲将鼻观偷香去，火伞炎官不贷吾。

太学何蕃久不归，十年甘旨误庭闱。休辞客路三千远，须念人生七十稀。腰下虽无苏子印，箧中幸有老莱衣。归期定约春前后，免使高堂赋式微。

只今天下张公子，邂逅论文得琢磨。顾我笔端无绮丽，爱君胸次粲星罗。嗫嚅元白何劳压，卓荦曹刘不啻过。鱼目碔砆空自愧，敢将光价敌隋和。

双涧远输功德水，四山深閟法王家。曲肱聊寄吉祥卧，缓带来尝安乐茶。亦有同行木上座，初无引路鹿衔花。孤峰顶上却归去，回首冥冥云雾遮。

楚俗禨祥古所尤，迎神箫鼓沸香湫。真成娶妇谀河伯，亦有韩生笑沐猴。毁校可无东里子，斩巫谁是左黄州。讵知恤纬非嫠事，白屋何妨肉食谋。

一宿层城饭香积，六年清镜改朱颜。陈陶仙去书堂坏，罗幕尘生春昼闲。每向山头望城里，直疑天上非人间。可能分我寻常地，抹月批风想不悭。

泠泠野水翛翛寺，矗矗高峰叠叠峦。闲伴禽鱼宜石友，静闻山水奏清弹。难招灵观追陈迹，好在汤休接古欢。开士未应文士后，病夫端欲避三端。

黑头异日挂冠归，亲植杉松见百围。闲过一生从古少，兼全五福似公稀。手抄万卷笔犹健，身倚孤筇行若飞。寄语轻鸥莫惊顾，南州高士已忘机。

塞翁失马吾何有，濠上观鱼每自惭。探袖空漫祢衡刺，叩门径就阿戎谈。但思浊酒同元亮，底用清谈学仲堪。回首世间皆苦累，蚁封蜗角战方酣。

鸟啼花落奈春何，谩道春光特地多。不见饧箫寒食后，暂陪觞咏惠风和。竹衫争醉丰年日，瓦鼓仍闻载路歌。五马来嘶莫愁雨，满堂冠弁共峨峨。

抱关击柝何为哉，田园将芜归去来。雄辩接公如豁雾，清狂诮我作颠雷。朋欢已许胶投漆，光价无容赐望回。欲整羸师聊一战，知君岂复事邹枚。

花尽红销子结房，并垂荷叶是何祥。风吹袅袅能浮盖，雨打田田更发香。荡桨可无双舴艋，照波不羡两鸳鸯。怪来下客诗涛涌，知有骚人为滥觞。

避暑追凉许近寻，君家池阁爽烦襟。密云不雨龙挂尾，落叶辞风蝉噪林。许远清湾浄如拭，没多红芰意能深。围棋争道未得去，遮莫城头西日沉。

地偏袖舞长沙窄，心远胸通梦泽宽。遽失比邻秋屋静，稍亲灯火夜窗寒。乘云妙在思黄鹤，写韵遥知有彩鸾。四海弟兄倾意气，鸿妻莱妇有余欢。

曲江忠荩蔼前修，晚岁差池恨未休。鼻祖声名高岭海，耳孙诗礼尚风流。眼中韶石还家梦，客里西山脱叶秋。示我开元余翰墨，怀贤抚事却成愁。

阑暑追凉得佳处，笋舆乘兴入蒿蓬。乍停西岭三秋雨，得借东湖一曲风。江上帆樯来雉堞，波间荷芰没凫翁。后车孺子贤孙在，吊古徘徊返照红。

偶逢人日强裁诗，身在异乡多所思。天气暖如寒食后，桃花酷似暮春时。溪毛入馔光浮箸，云子新炊滑溜匙。斗酒百钱能得醉，傥寻佳处一伸眉。

可到羲皇上，不离方丈间。初无盈把菊，尽日对南山。

岘台着色山水，南湖罨画池塘。欲买浮家泛宅，个中端坐迷藏。

觅句翻经灵运，临池学书右军。谁知麻源三谷，顿有一双玉人。

庙有鲁公遗像，堂余玉茗高华。零落银钩欲折，摩挲螭首兴嗟。

酿雨浓云郁不开，绛英素蘂半苍苔。不因皂盖班春去，谁唤青衫老吏来。

循吏三年借寇君，宾筵春事一番新。中山自可销千日，河朔宁须泥十旬。

暖日和风似酒醺，提壶鸟语苦淹人。传闻已有瓜时代，谁与东山管辖春。

五日尘沙十日泥，杜鹃苦劝不如归。𫏐来还去云相似，我亦无心出岫飞。

十年不踏关山道，千里来寻长短亭。烟水照人头欲白，云峰见我眼犹青。

兜罗输柳几多绵，独茧抽丝飏远天。买断残春是榆荚，乱抛无数沈郎钱。

笋舆沙路袷衣轻，小雨斑斑落又晴。三月尽头穿岭去，万松阴里踏莎行。

春风岭上春风颠，杜鹃花下啼杜鹃。花开花落春事晚，归欤当及秋风前。

万里将雏西北飞，江淮倒景弄差池。云天空阔稻粱少，却羡鹪鹩巢一枝。

穿云高入双峰寺，投壁难追四祖禅。香积喜逢蒲塞馔，拂床聊寄吉祥眠。

三月东风池上头，鱼龙漫没戏仙舟。我来税驾亦未晚，后乘傥追公子游。

翻经灵运推不去，爱酒渊明挽不来。无复种莲人作社，空余写影佛成台。

吏部瓮间应烂醉，渊明篱下祗空杯。径须道士常持满，拉取青州从事来。

北山石窦冽寒泉，森木清阴拱外堧。试酌祇园八功德，醍醐灌顶想欣然。

水之美者三危露，邂逅清甘一勺同。两客携茶煮汤鼎，归来应御玉川风。

山色何如水色幽，棋声不乱叶声愁。斧柯未烂君归去，白日桑榆不我谋。

折轴南来书五车，韦编贝叶映窗纱。老禅不用钻故纸，借与书生遮眼花。

苏州句法追彭泽，九日题诗兴有余。可是门生藏橘帖，不劳博物见新书。

右军一字价连城，断简残章尚典型。坐获骊珠三十九，绝胜辛苦赚兰亭。

十年不见君如许，一日相逢我便倾。结绶合为金马客，裁诗已至玉谿生。

贾谊洛阳推最少，相如蜀郡更多才。异书且觅金楼子，俊采空归玉镜台。

皂盖朱轓驻水滨，芳菲虽晚景犹新。何妨绮席三千履，不负阳春十二旬。

鶑歌蝶舞更红裙，端与东山作主人。竹马儿童扶杖老，争随千骑去行春。

先人手种一川松，为栋为梁似未中。只合茅斋听驱使，为公六月唤清风。

似与风光殿后尘，亭亭红艳远看人。既能障下嫣然笑，移取雷塘十里春。

可堪春恨似悲秋，把酒驱愁转益愁。飞尽柳花怜逐客，始知春色到汀洲。

子猷爱竹真成癖，爱菊渊明懒是真。篱下想通三径入，林间谁许七贤亲。

临池端欲写黄庭，笼赠鹅群重有情。我亦年来无复杀，不应怪我太憎生。

南国佳人翠自颦，西山爽气我相亲。只应此夜团团月，偏照寒窗独宿人。

万卉千葩画不如，芬芳合比白云腴。应凭巧绝传神笔，幻出江南没骨图。

老屋疏窗窈窕深，铺松缚竹作清阴。数竿风筿天然笑，惟有此君知我心。

无人尽日鸟关关，只许清风伴我闲。纵复思归归未得，婆娑诗酒破愁颜。

门换桃符官落拓，酒传婪尾岁侵寻。朱颜已逐年华改，祇有胸中不动心。

学诗未后高常侍，献赋犹先杜拾遗。摘句搜章终底用，求田问舍悔全迟。

梅生养性来关市，贾傅隳官吊汨罗。敢过雷门夸布鼓，辄将鱼目换隋和。

月旦平生精藻鉴，短章七字粲星罗。银钩虿尾争辉媚，岂减兰亭叙永和。

紫微光焰垂星斗，内相词华丽蜀罗。愿乞金丹换凡骨，坐令文物压元和。

李膺此世龙门坂，得士初非一目罗。牛铎黄锺或同调，岂无宫征配鸾和。

世味着人浓似酒，交情向我薄于罗。古今混混东流水，听取踏歌蓝采和。

深深浅浅小桃枝，苦被蛮风瘴雨欺。莫恨春工开最晚，却应孤艳落还迟。

东风不识桃花面，惆怅多愁足病身。青帝也应怜逐客，小窗故剩一枝春。

海棠红映梨花白，拄杖芒鞋遶屋檐。深树提壶空好语，无人沽酒送陶潜。

风枝雨叶春无赖，石径芳茨昼不开。绿竹笋高人未觉，紫荆花谢我重来。

崇台面空阔，远眺真高明。一水来朝宗，湾环抱荒城。连山颇偃蹇，却略倚翠屏。缅怀青溪上，兴与岘山并。客从豫章来，及此春服成。公子有好怀，良人及兹登。初筵挹溪光，中觞闻雨声。翠幄列茂树，金沙涨回汀。鸥鸟舞不下，渔舟纵复横。尚恨夜气敛，不见白月生。信美非吾土，少留空复情。

朝踏红尘暮宿云，往来车马漫纷纷。猴溪桥下潺湲水，惟有峰头石耳闻。

蚕老桑柔戴胜鸣，翻阶芍药占春荣。牵风孙寿愁眉破，带雨骊姬泪眼横。

仙果移从海上山，露华供夜鹤分丹。光射腰金陵宝印，影回殿砌拂猗兰。朱砂芒刺羞红颗，龙目团圆避赤丸。

公子青衫得意朝，闺门异事喜成谣。星河牛女支机石，泉室鲛人暗织绡。园客凭虚夸独茧，冰蚕志怪岂同条。细看霞绮惊群眼，讵减云裳下九霄。

动物类含血，虾蟆独无之。双目但瞠也，一腹亦皤其。龙变或托体，鱼腹睹幽姿。罕见三足蟾，讵减六眸龟。向来奏赝瑞，背负轮囷芝。坐谩皆下吏，胶车等儿嬉。虽蒙黄金掷，荆卿空尔为。或以白玉琢，形模妙工倕。咄尔百丑质，讵辱五鼎脂。浪号土底牺，雄夸水中鸡。何足污帝箸，但可充蛇饥。作意一池鸣，和我五字诗。

子墨客卿妙一世，怀玉山中五大夫。峨眉老仙与推毂，谷量牛马斗量珠。

鸠妇勃谿农荷锄，身披袯襫头茅蒲。雨不破块田坼图，稊稗青青佳谷枯。大妇碓舂头鬓疏，小妇拾穗行饷姑。四时作苦无袴襦，门前叫嗔官索租。

槐下枣花纂纂，麦秋葚子离离。不沽十千美酒，难消三百枯棋。

两部池蛙当妓，千山飞鸟催沽。引睡直须黄你，曲肱正要青奴。

沙觜弯环转柁牙，一衣带水遶城斜。飞廉解使冯夷怒，渡口风吹荞麦花。

宝历中兴业，于今六十年。洗光旸谷日，炼补女娲天。大业超东汉，皇恩畅北燕。圣谟谁可颂，会有笔如椽。

往在艰难际，乾坤震扰中。京华原有主，赵魏翦为戎。整顿须神武，扶持立隽功。配天还祀夏，真与少康同。

紫塞连沙漠，天亲堕杳冥。竟能襄水祏，复见养慈宁。孝道光千古，精神格上灵。典谟垂不尽，赫赫照丹青。

盛德如何说，由来只是仁。推心无尔界，摩手为吾民。广大天同道，高明圣与邻。欲知恩普处，海岳但微尘。

祸转妖氛灭，天催五鼎烹。只知江饮马，岂料观封鲸。士感亲征诏，神扶义战兵。干戈俄载戢，遗恨不收京。

翼善能传圣，巍巍又见尧。才逾知命岁，已禅拱辰朝。玉册三加峻，琼宫十闰超。大章传懿铄，稽古耀宗祧。

圣学由天纵，煌煌翰墨场。臣中羞瓘靖，户外立锺王。飞动鸾窥藻，昭回斗避芒。焕文瞻仰处，杰阁在西厢。

北内神灵地，期期亿万年。岩廊明圣日，宇宙戴尧天。乐事湖山在，英徽雅颂传。那知开玉锁，不恋地行仙。

鹤驭临丹极，龙髯堕玉宸。炉烟犹泛夜，宫蕊已迷春。梦断无寻处，神游不见人。伤心天壤内，血泪染车尘。

仙仗葳蕤去，行行浙水东。稽山元禹穴，吴岫见尧宫。帐殿凄寒露，笳城起暝风。霓旌不可望，应在彩毫中。

块视落星石，杯观彭蠡湖。荒哉秦汉君，抗旌上崎岖。永怀太史公，九江观禹摹。

吾庐逼沮洳，蛙蛤宗生之。委委见蝌蚪，阁阁已在兹。夜声一何喧，达旦乃寖微。月令纪蝼蝈，语默亦有时。岂伊不平鸣，沓沓竟何为。那复当鼓吹，安能问官私。吾闻昆仑下，厥大数十围。蟾蜍窟望舒，色胜金袅蹄。痴𫘤反食月，吞吐谁能知。坎井我自足，跳梁而持颐。鳖笑色无愠，鹑化理莫推。疥体不自惜，或以调盐酰。柳州味南烹，下箸甘若饴。在昔荐宗庙，乃与羔兔齐。擅减几被坐，巨细不可遗。莫以腥臊弃，终将瑚琏期。

虾蟆何为者，痱磊盎于背。人言怀土虫，弃去俄复在。昔有系青缯，酉阳志其怪。尝观三物图，副以蝍蛆带。相持莫先动，含毒相屠脍。端欲兄龟龙，未肯弟孔翠。俳语解人颐，子阳妄尊大。慎勿离窟穴，旁午元五辈。东行犯日忌，束缚非其罪。倘有切玉刀，甘心脂鼎鼐。平生不下箸，实惮背脊疥。何必食马肝，前修有明戒。愿君勿嘲诮，微命其可贷。

撩人縢六索题诗，赖有支郎为解围。永夜祇宜燋兔好，彤云不见织乌飞。少林未许齐腰立，青女无端接手归。想得庐山幽绝处，洒林压竹更增辉。

父耕原上田，子𣃁山下荒。六月一禾生，官家一开仓。

壮哉文殊台，俯瞰落星湾。双剑倚天外，一柱切云端。未穷黄石岩，但逢赤眼禅。

大孤山下两牛鸣，女儿浦口一苇横。已隔云烟五老面，犹梦雷霆三峡声。

高台梯空上云烟，宴坐城郭窥山川。凫汀鹤渚江在前，青原入望山苍然，蓦波轻泛一叶船。

蒌蒿短短狄芽肥，正是河豚欲上时。甘美远胜西子乳，吴王当日未曾知。

眼中人物东西尽，肺病京华故倦游。

鹿场兔径白昼静，稻垄松竹青嶂深。

关山不隔还乡梦，风月犹随过海身。

何如唤取陆鸿渐，石鼎风炉来试茶。

谁折可怜花，置我经行处。

但使添丁长，终兴谢客家。

爰有福地直斗牛，厥名合皂形色收。

清都琼叶霏霏下，净界空花种种开。

偏随江月横陈夜，未放官梅独自春。

霜后木奴香噀手，秋来云子滑流匙。

题诗未有随州句，敢唤阮郎为老兵。

龙沙依旧抱城流。

庐山排闼参差见，湓水萦城屈曲来。

晋代衣冠复谁在，虎溪长有白莲风。

摩挲道傍醉石，定是天边酒星。

秀水一篙通。

花辞好树犹啼雨，竹喜嘉宾亦叹风。

深秋转觉山形瘦，新雨能添水面肥。

