猗若人兮葛巾，渡柴桑兮水泠泠，稚子髧两髦兮从而后。东家有酒兮，绿参天其荫柳。山风凉兮月瞑，枕白石兮未醒。漭无极兮天游，不知干之为马兮坤之为牛。

猗若人兮锦袍，屏九叠兮紫云高。骑云气兮超遥，汗漫下上兮昌羊以遨。左手兮提北斗之杓，右手兮挈东海之鳌。摩两耳兮酣热，眇八荒兮秋毫。

猗若人兮草堂，谷帘夕阴兮香炉朝阳。表溟涬以为门兮，架虚空以为屋。四海非无友兮，邀白云而同宿。风露澹兮我琴，舞玄鹤兮龙吟。与太古兮同音，尚灵修兮知心。

猗若人兮黄犊，春风荡兮瑶草绿。犊护草兮行复止，隔林呼兮老觳{觳殳=束}。眠犊背兮闲闲，仰看青天兮飞鸟还。恍梦游兮何所，箕山颍水兮匪巢伊许。

猗若人兮深衣，万锺不为泰兮一箪而遁肥。溪之清兮不受淄，月离离兮风披披。芙蓉兮涉采，欲淡兮心夷。驾言兮何之，羲文兮与归。

春落平芜外，舟行白雨边。鸠譍山尔汝，橹画水之玄。官冷谁能吏，身闲便是仙。康庐真个去，信有夙生缘。

子规声里半晴阴，百丈牵行岸草深。挟雨倒回风有力，避山横转水无心。人于熟处难为别，酒到离边不柰斟。渔叟底知如许事，櫂歌穿入暮烟林。

分席眠鸥渚，庐山梦已通。蓬声疏密雨，灯影往来风。我正思吾母，儿应说乃翁。拥衾天未晓，此味与谁同。

人远鹭孤立，湖平天四垂。柂移舡解语，帘舞酒求知。望眼倾三笑，骚吟寄九思。今宵吾计得，解鳖荐鸱夷。

长红送酒出江城，樯燕喃喃第二程。风色似知攀卧意，打头未肯放舡行。

倚风晴缆着烟莎，一抹斜阳白鸟过。脱手簿书无半点，细翻黄卷课龟罗。

迟速乘除转晚飚，布帆快意定明朝。庐山试问高多少，欲望西川万里桥。

山为飞沙白，江缘涨潦黄。古今双去鹜，天地一轻航。隽永还欹枕，牢愁忍别觞。晴云横不度，何处是柴桑。

春秋陨石于宋五，分作金焦与星渚。大圆镜里八窗开，面面鱼龙听人语。瀑垂一线吹不动，山拥万骑明可数。嗟哉蓄眼无此奇，欲倒银河卷归去。

箯舆轧幽径，乔松矫疏花。好鸟媚嘉荫，圆吭咽清笳。膏畦走秧马，茅檐嘶茧车。谁知天下乐，尽属山人家。桥横涧水断，寺古林屋斜。铭架镇法鼓，诗碑记煎茶。尊者俨如故，天奎失龙蛇。划然小窗开，五蕊撑谽谺。斗酒软两脚，捷步穷烟霞。

太行擘破黄河出，赑屃翻身沧海立。老龙抱宝正鼾睡，地底黑风吹霹雳。挹之以北斗之柄，瀹之以明月之璧。啜之以太白东坡两谪仙，尚不负乎此山之泉石。

苍杉拱立万夫长，破衲素封千户侯。昨夜金仙失璎珞，寒光满地不曾收。

青壁双尖长剑倚，博山突兀晴烟紫。槐里先生醉欲醒，丫山道人定初起。摩挲两眼看飞虹，猛悟此身如此水。昆仑绝顶有真瀑，倒泻生肥玉池里。淙淙夜半漱白石，十二琼楼浸清泚。是中有味人不知，白练银河较形似。

水绕江南阿李家，满空飞雪响雷车。流将采石矶头去，坐看浮梁压浪花。

汹长江其迅流，岿杰石乎中峙。送两目兮双帆，有美人兮千里。

远永两尊宿，未了人我心。相距才百武，割据东西林。渊明游其间，买酒时共斟。虎溪醉来往，同是庐山阴。清溜转幽港，断云度巍岑。等作如是观，炉香对森森。

山谷人家避李成，谁知劫数莫逃兵。到今鬼燐青无数，认作文殊佛火明。

湓城陶庾共功名，庙食楼居孰重轻。衮衮长江流不尽，淮山青处夕阳明。

山椒飞派落寒空，鬭水曾收第一功。万马铁衣行夜雪，六虬银甲动秋风。分甘晚到玉川子，知味早输桑苎翁。手弄潺湲坐盘石，苍凉新月上孤桐。

雨引莓苔上短垣，流泉无恙自涓涓。不如归去来兮好，百世闻风只杜鹃。

水府燃犀处，扶桑浴日时。能观雷复地，始信坎生离。浄垢元无着，温凉祇自知。骊山殷鉴在，莫受阿环缁。

龙跳虎跃入昭陵，墨汁空留一段冰。散作淋漓元气湿，屋头老木挂疏藤。

捉月仙人不到处，骑鹄凌风高着步。巃嵷翠壁插天开，天上飞来素涛怒。玻瓈琢出莲花漏，激电吸蜍高下注。布帆危挂八节滩，饱风吹上龙门路。冰丝细织无幅绡，雪花乱卷有声絮。蔚然而龙锵然韶，大者如珠小者雾。解衣盘礴踞虎豹，遥送空蒙湿巾屦。金铺玉户蔡家姝，拍手招人笑相顾。麻姑老矣不解事，指点五云推使去。

缺唇丹井应千尺，秃顶灵杉恰百围。鹤去不闻人下子，黄蜂无数采花归。

八万猊床方丈室，九千书卷半边窗。儋翁句子无人问，流水泠泠度石矼。

风标劲似聂政姊，笔力健如曹大家。此手始能为此竹，对渠枯木老槎牙。

岸曲频移柂，巾欹独倚樯。月分云外影，风进水边凉。宿鸟树三匝，佳人天一方。清斯缨可濯，谁为赋沧浪。

官事何时了，抽身朱墨丛。未霜乌桕赤，得日紫薇红。山势西南缺，湖光左右通。引将丝竹却，洗耳听松风。

巡檐索笑为疏花，便未开花亦自佳。带月折归香在手，闹观塞破路三丫。

暮雨才收未炙灯，苍鹥掠破岸阴澄。须臾认得舡头竹，始信渔人挂起罾。

一蝗东方来，孕子九十九。未出婪酣肚，已办馋{饣崇}口。漫天自成幕，扫地不用帚。一朝霜风寒，何处弄百丑。

六月冷官还解热，解衣盘礴坐苍苔。微风只在松梢顶，着意招呼不下来。

平湖水则减三分，尚欠红蕖一段云。万斛波光自吞吐，月明亦足张吾军。

江天云作黑山颓，上到楼头手决开。水墨枕屏三百里，斜阳属玉一双来。

草树成行整复斜，江头白处定芦花。夜深更着无边月，好个楼居处士家。

探得行春第一筹，南梢花事半将休。断云不碍远山碧，新月自随江水流。金谷主人真已矣，玉堂老子尚来不。丁宁留取蒲城酒，更约东风汗漫游。

西北有高楼，长眺起我思。我思非今人，古人莫见之。孟轲尊仁义，妾妇秦与仪。孔明抱礼乐，鬼蜮操及丕。己物孰重轻，徇道不徇时。富贵一饷乐，名节百世师。居今而行古，岂无若人斯。溯洄从之游，洧盘濯双緌。

涉江采芙蓉，露华不盈筐。杂之兰为佩，申之蕙为纕。持此孰与赠，美人天一方。驷虬乘苍鹥，御风朝虚皇。袖中治安书，琅琅奏明光。探囊出刀圭，为民起膏肓。临流不可渡，与世为津梁。玉池浸鸡舌，薰作青史香。

河水清兮有县特，东方作矣未解襦。寄声卿自用卿法，我独举酒留诗臞。

我虽不饱尚二簋，人则何辜无一襦。官侬早下减租笔，天下可肥身宁臞。

泊然无营如子云，挠之不浊如黄宪。清静勿扰如曹参，躬行不言如石建。古人与稽今人居，外若不足中有余。治中别驾寄途耳，用则天下皆华胥。东风昨夜收雨脚，杨柳亭前小盘礴。楚江君去定思君，有酒一杯须满酌。

劝农冠盖出江干，马上东风觱栗寒。珍重春衫唾花碧，画眉狼籍道傍看。

山青未了晓光开，鸠唤鸠譍雨又催。消得犊车泥滑滑，此行不为杏花来。

茅屋人家蓐食烟，相呼趁雨好翻田。去年下麦泥如铁，一寸春膏直几钱。

争问官侬子谓谁，看来似不是农师。向人羞道闲陪涉，说与豳风七月诗。

炼丹人去屋萧萧，脚底群山走翠蛟。长啸一声空响答，砉然只鹤起松梢。

半落梅花雪透明，不妨把酒当春行。光风有意相料理，杨柳青边约略晴。

敛卷惊嗟语幻哤，搔头危坐对明缸。梧桐细语秋传信，络纬长鸣月上窗。浊酒不多双耳热，妙香无尽寸心降。家山未得平安报，飞梦东归拜老庞。

一日一番雨，三更三昧凉。桐边青弄影，荷底静留香。俗物刺人眼，世情冰我肠。关山何处笛，落月照胡床。

萧骚两岸落秋蓬，楚水西流不肯东。好酒但须知妇有，新凉莫问与谁同。片心置向嚚尘外，万事留将醉眼中。喜得建安标格在，何曾诗解使人穷。

西风一笑话绸缪，白露横江滴滴秋。天没遮栏金餠上，水无边际玉绳收。扶将太白酣方适，唤起冯夷舞未休。今夕明年应更好，夜潮来处倚危楼。

春风花事数河阳，又见玲珑糁缀黄。万斛香添秋酝藉，十分凉借月容光。熏奁拾取留长挹，汤鼎煎来得细尝。须信小山标致别，从渠涂额学宫妆。

宁饮三斗水，不揖褦襶子。宁食三斗葱，不踏龙断市。伯夷圣之清，饿死不受滓。死犹清可为，况乃未必死。几人浊恶海，鸡鸣为利起。魏其武安门，洒削胃脯氏。揶揄首阳山，自伐我计是。使清能死人，浊者亦死耳。官居寂寞滨，不堕阛阓里。嚚尘一关隔，宛在水中沚。楼居得未有，鉴影时自喜。天空塔戴角，湖敛沙脱觜。乌桕生晴阴，芙蕖淡秋蘂。鹭点横烟稠，雁掠断云驶。山缺女墙转，林斜僧屋倚。江流在何许，危樯出半指。长堤苔痕平，尽日无步屣。有人为我来，寒冰照人只。鸥盟以要之，相对弄清泚。明月不满掬，一漱霜入齿。葹菉薋盈室，为君种兰茝。户服艾盈腰，为君揽荃芷。吾非好独清，浊亦君所耻。千丈一寸浑，清恐不如此。出门歌濯缨，声节中宫征。西风骑两鹄，碧落绝万里。

凌寒峭立向庭除，晋宋渊明汉二疏。面冷不堪相娬媚，心清聊为一轩渠。月来月去香仍在，春少春多意自如。皎洁孤芳谁与共，作诗我欲寄东徐。

胜里春来早，迟君秉烛游。煖如三月暮，香老百花头。心事付桑落，风光催栗留。人生行乐耳，任命不须求。

草色半有无，梅花间开落。还家正自好，柰此抱离索。

送君一程归，别我数里隔。定非爱鸡黍，前例无此客。

大儿长如竹，小儿秀如柳。迎爷拜新年，颔髭白八九。

客里有底忙，申旦不成梦。远归胜新昏，还君春睡重。

万绿团阴町疃场，倚凉弦诵玉琅琅。溪山涵毓中和气，草木薰蒸正大香。陋巷颜渊何所乐，舞雩曾点若为狂。懦夫百世闻风起，此去濂溪更有庄。

月暗云迷竹外枝，寒香未动便能奇。面如坡老南归后，骨似温公独乐时。

六月夜窗留取看，霜风萧飒堕林端。问渠底事青青晚，耻上寻常桃李盘。

大都春色三分耳，能得眉头几度开。见说东家酒初熟，不论今雨也须来。

似无细雨还应有，欲落余花更复留。草际水边青未了，可禁杯酒为扶头。

突兀谁家楼，风雨岁薄之。大梁危欲压，小柱亦半欹。匠斧睨其旁，搏手难独支。南山有奇材，细钜不可遗。

拒霜著秋红，夸诩颜色好。五更青女劲，憔悴一何早。深林兰自芳，寒节耿独抱。识此知见香，鼻观不草草。

山深閴无人，夜半迷黑月。魑魅乘其昏，光怪互出没。独行欲何之，十步八九兀。隔林炬火明，命向虎口脱。

汾阴有古鼎，金景歊浮云。斡弃不知爱，瓦豆荐苾芬。提携向中庭，拂拭苍藓纹。虽非大籀篆，仿佛犹八分。

攕攕儿女手，申旦轧机杼。织成遍地锦，翠凤湿花露。三年卷箧中，背立泣不遇。持归付刀尺，昼线金针度。

江头客子舡，尽日卧沙尾。维楫非不具，潮弱未能跬。秋风雪浪高，长年绝叫起。舡行莫倚柁，难得此汛水。

梧桐生高冈，上有朝阳枝。凤从南方来，览𪸩而下之。一鸣寒暑平，再鸣风雨时。啾啾百鸟群，振翼长追随。

以君一年长，为我异姓兄。衡从玄圃玉，出入武库兵。急手搏苍兕，隽气鞭长鲸。议论到千古，慷慨吐不平。汉以初元衰，唐以天宝倾。附势妾媚妩，避事儿嚘嘤。颓靡寖成俗，忠良竟吞声。自谓倚南山，不知坏长城。君子勇于义，小人罔而生。傥不饿采薇，远可死结缨。每闻壮其语，亦尝用吾情。有余不必尽，尺浑胜丈清。六经源岷嶓，百家派渭泾。归求性内学，莫计身外名。春风两鬓绿，秋月双眼明。通德拥高髻，勤勤剔寒檠。

江上送行潮汛小，舡头回首夕阳多。人生有几柳如此，客思不禁花柰何。

半江云湿欲成雨，两岸水浑初退潮。短短竹篱花朵压，深深麦坞雉媒娇。

玄英范老闻风起，俱为羊裘一钓丝。堂扁三贤非本意，何如只号子陵祠。

石坛千尺薜萝古，沙径百盘苔藓香。不是先生求矫世，懒将日月趁人忙。

闯巢抟黍待晨饷，投岸舂鉏寻暮栖。总是心为形所役，搔头独立渡桥西。

高高下下客行路，整整斜斜人住家。端的今年蚕较晚，石榴花下响缫车。

细草护沙连不断，疏风略雨散还收。山田麦熟不归去，三百里江都是愁。

云山幸不求吾是，鱼鸟依然笑我顽。自欲入城持钵去，扣门可煞老僧闲。

渴乌滴尽三更雨，铁凤敲寒六月风。汤餠困来茶未熟，为师摇梦作丁东。

红嫣翠湿平阳里，𫐆辘游车汛流水。苍头拥骑知谓谁，草草人家寄生子。君王神武重边功，不爱秾华胜桃李。青鸾扶下五云车，颠倒衣裳冠荐履。赏功未了说和亲，又堕蛾眉芳梦里。平章三十六宫春，遣似天骄买驩喜。朔风吹雪胡马嘶，猎归月淡龙城西。重旃穹窿压斗帐，泛盎快搅金留犂。细调弦索为郎鼓，手未推却眉先低。林深人静孤啄木，春尽树暗双黄鹂。大居次吹梅花老，小居次舞杨花迷。屠牙勃窣起为寿，一粲相对酣如泥。子卿海上亦良苦，牧羝未乳儿先乳。信道天涯共此情，谁谓姬姜必齐鲁。妾身不为汉婕妤，下嫁犹获当单于。从来蕃汉等昆弟，得婿渠不如家奴。君不见冢象庐山谁比数，青冢名传千万古。

一晴一雨柳添碧，半落半开梅著酸。不被东风相鼓弄，春山只有老苍官。

两点眼光牛背上，一窝春色落花边。世缘不到山深处，只恐深山起世缘。

器重千钧鼎，胸涵万斛舟。文章欧六一，政事富青州。偃月知谁在，灵光独我留。貂蝉虽未着，不作汗青羞。

铨省承新渥，词垣访旧阴。颓波回万折，断岸立千寻。祇谓人犹己，那思昔异今。时清犹愤死，天地是知心。

汗漫骑鲸去，西风发半簪。安心元是药，得趣不妨琴。人静蛩鸣夜，天寒月出林。为君重洗耳，别酒不须斟。

箕斗光移析木津，踏霜扶醉不惊尘。夜寒应是梅花觉，半敛愁容婉待春。

客窗翻遍竹炉香，楼外更声作许长。解事灯花相报似，拥炉儿女说荒唐。

归鸿只影宿汀洲，梦绕芦花不柰愁。颍谷杯羹无日遗，翳桑橐饭有时酬。功名旷世来斯受，议论惊人合则留。此事大关天下望，殷勤为报古杨州。

买田招隠落星湾，采尽诗材始放还。逆境自安天理顺，闹篮谁识道心闲。两穷觌面尘埃里，一笑论情醉梦间。为说斯文有宗主，春风杨柳满平山。

岭右山川间出贤，开元宰相最居先。中间不数余安道，恰到于今五百年。

连蜷雌霓堕晴空，光照书楼卷纸红。天为斯文开瑞应，海南海北一宗工。

塞下人家盎盎春，又推余泽及流民。庆州小范青州富，合作先生社稷身。

弄兵澒洞射阳秋，一纸招呼杀气收。十万苍生惊魄定，活人阴德过宾州。

夕烽旁午彻甘泉，独有淮东一臂全。若使尽从持重计，庙谟底用更忧边。

纷纷传檄方言战，猝猝囊金又说和。谁信规摹须早定，计然半策不须多。

垂弧节过便春风，入侍猩袍一点红。殿上兽樽谁得饮，汉廷诸老定输公。

太白过午芒角狞，蚩尤亘天钩尾赪。淮东千里正齁寝，夜半汹涌传边声。王师北渡衄泗口，胡马南牧摇青平。拥城败将死蜗缩，护堡羸卒飞猱惊。诗书元帅戒夙驾，往试百万胸中兵。几人险语挽衣断，甚至涕泗交纵横。李晟为国不虚出，裴度与贼难俱生。两军相持以气胜，督战火急开行营。长江涨绿冯夷舞，击楫东来亲一鼓。威灵闪闪动牛斗，精采轩轩起貔虎。金牌银牌胆为冷，千户万户色如土。尺兵寸镞不待施，已觉目中无此虏。四旬颉颃鬭困兽，一夕仓皇窜饥鼠。不闻令狐戛刁斗，但见龟山撑窣堵。麦畦黄里栗留风，秧甽青边勃姑雨。老农想见太平年，买酒煮茶相劳苦。黄旗紫盖祥光开，宫柳飞絮公归来。平淮勒碑字如斗，铙歌奏曲声如雷。奉觞再拜白寿母，儿辈破贼边州回。欢然一笑春满面，婆娑起舞斑衣莱。还观先正绍兴日，立朝清节高崔嵬。独于和议植赤帜，坐令火德然寒灰。家传此意石不转，事业自许图云台。从今着手快经理，一洗河洛无纤埃。君不见武侯用西蜀，诛赏大明人自服。又不见叔子镇襄阳，恩信一孚江汉皆金汤。

泛观天地间，一气如爨鼎。半鼎沸正急，半岂独尔静。从旁更益薪，既往漫不省。畴当起沃之，辘轳转修绠。长空堕旄头，胡命悬漏顷。不戢方自焚，余焰燎吾境。俶从淮汉扰，驯至褒斜警。势欲合南北，事须得要领。和固不可为，战亦未易逞。中兴关人谋，而可倚天幸。君侯富经纶，颇牧在禁省。忧国如忧家，申旦抱耿耿。袖中平戎策，直欲系其颈。王斧下青冥，上游建巨屏。秋高马正肥，慨慷溯巴郢。鏠旗凛太一，福星映参井。蜀从更化来，旧痛甫苏醒。风寒不善护，遂与劳复等。内势既{炙}盭，外兵且赘瘿。但嗟车辚辚，未见旗整整。胸中百万兵，气压貔虎猛。凉飚送先声，鬼蜮已匿影。自昔树勋业，莫先拔翘颖。共功非众材，殆类无面餠。孔明驻汉中，欲翦汉贼梗。委心任费袆，屈膝拜许靖。笑谈扼奸雄，老死不得骋。至今出师表，日月光烱烱。惜哉会潼关，不从魏延请。公才几倍亮，谋略济忠鲠。机会有可乘，临事勿吹冷。秦陇咳唾定，归衮颛国秉。颂磨浯水滨，铭勒燕然顶。诸生笔如椽，须公一笑肯。

天骄运去如隤堤，横决燕涿流青齐。斩竿揭旗扣并塞，被发左祍称遗黎。脍肝山前走肉语，碓骨寨里饥魂啼。尽笼虎兕淮南北，期猎狐兔山东西。常人喜功首例肯，智士察变眉先低。危言不顾犯众忌，设难直欲开群迷。近嗟唐祸兆回纥，远述晋乱基羌氐。积薪未然不着手，曲突已验空噬脐。贼帆方落射湖去，胡骑已闯滁山嘶。正须筹幄坐月观，却卷郡绂寻黟谿。带泥烧笋荐晨饷，踏雨剪韭供春虀。心安便是上池药，眼浄何用黄金篦。蜀公早尝着野服，君实晚始持桓圭。方来事业推不去，还踏晓鼓听朝鸡。穷边杀气贯矛戟，严城酸风吹鼓鼙。化云相随不可得，矫望玉宇横苍鹥。

美官谁不爱，所贵以道得。道足以得之，有底去尤力。祥麟快掣锁，玄鹤不受弋。此意关重轻，当有识者识。

钦永早患失，光禹晚志得。飘风一鸿毛，何能益人国。己重物乃轻，此理要深识。方寸浩然气，天地吾其塞。

富贵纷探骊，功名竞骑虎。眉端万国愁，公意良独苦。五年安边功，绝口不自语。仙帆去蓬莱，急浪一砥柱。

出江梅未花，过岭青着枝。解装书满床，自课应门儿。独乐非不好，民瘼将畴医。诏来不俟驾，世事犹可为。

杨州倾城出，作远事追送。诸生更依依，瘦马踏朝冻。冥鸿去何许，水落霜宇空。鬓短心绪长，危樯曳清梦。

放脚氛埃表，搔头广莫间。淮分三代水，江护六朝山。落日苍烟起，秋风白鸟还。欧韩呼不起，髀满鬓毛斑。

劭耕好语落西畴，父老逢迎笑点头。销甲事农官有术，卖薪沽酒我何忧。黄金深椀频倾倒，白布长衫迭献酬。飒飒雨华随后乘，安排麦陇十分秋。

南楼健目略江皋，淅蔌风沙响鬓毛。草色不随壕岸断，柳梢恰与女墙高。碧幢红旆三边帅，羽扇纶巾一世豪。坐上捷书来猎猎，官军破贼战方鏖。

文妙生花笔，名成映雪书。处家贫似富，应物密如疏。荐墨交黄绶，荣光照板舆。出门车折轴，天理竟何如。

日月无多子，乡邦失两贤。直为吾党恸，不作世情怜。握手春风醉，论心夜雨眠。耳言犹历历，何忍表君阡。

心绪千丝结，年华一鸟过。可人元自少，知己不须多。咄咄君休怪，呜呜我亦歌。将军浑健在，醉尉莫谁何。

窗暖杨花扑，庭空燕子过。年侵欢易减，春恼病宜多。搅涕论兵事，扶头读凯歌。日来能饮未，正好醉亡何。

牢落淮南赋小山，霜风容易老人颜。扬澜左蠡天垂碧，梦与盟鸥共往还。

玉立金闺客，家人亦许清。共听秋塞柝，细剔夜窗檠。娣袂从渠好，儿襦得我平。西风吹落叶，不尽夕阳明。

有子何蕃似，悬知母训贤。市赊留客酒，邻贷买书钱。苦过莲心后，甜回蔗境边。一朝风木憾，谁与问苍天。

日与夫人子，相随若弟兄。羡渠犹有母，使我欲无生。未病思求药，方餐念遗羹。此情今已矣，泪雨待同倾。

鹤唳风声淝水捷，马腾士饱蔡州平。笑谈定取中兴策，莫道司存只饷兵。

霜迟断陇荞花白，水足平田稻子红。剩把丰年供祖帐，送将玉节过江东。

百寻浮玉三更月，万里长江一色秋。照映此心须此水，不妨小泊读书舟。

白发儿随母，苍颜弟对兄。四休元易足，一笑更何营。论事丝弦直，存心镜面平。德人今已矣，谁与嗣乡评。

忆作行边别，相期到鹤州。秋风惊过眼，落日懒回头。华屋空遗憾，佳城足远谋。无从扶柩哭，挥泪寄江流。

汴都黍离迷宫堧，金铺兽面秋风寒。百年大义冷于铁，西湖走马狨丝鞍。亡秦定必三户楚，况今南北皆王土。紫髯青鬓祖豫州，威如迅霆惠如雨。山东井落回生意，收召惊魂高枕睡。中有虓将来青州，马蹄欲踏狼胥碎。邦人聚观哄塞涂，和气酿雪苏焦枯。银城万里轧坤轴，烛龙一色𪸩天衢。殷殷好语传田间，雪晴又雨直几钱。翠麰涨天士宿饱，踊跃一鼓空两甄。中原宿愁无地愬，欢呼从此归王度。更烦老笔为草檄，读之会使头风愈。

翰墨多推毂，功名早着鞭。风行青草外，春到白盐边。老去心犹壮，归来意正便。如何天不憗，烟雨閟新阡。

百折溪山里，佳哉有此翁。名方随政起，命已坐文穷。满眼棠阴在，回头橘隠空。诗髯无复磔，万象自春风。

塞垣拥雪髑髅寒，多少将军博美官。莫恨知心今世鲜，须知行道古来难。时穷地狭何能舞，命好天高亦可钻。此理乘除应会得，梅边索酒笑相看。

和月梅花共一寒，兜牟未必尽粗官。醉来抱膝吟梁父，睡起搔头著说难。富贵冰山何用倚，功名盘石自须钻。朔风衰草腥狐兔，猎火归鞭夹市看。

罨画春树碧，逢迎系行舟。酒尽可以起，更作须臾留。我方鹤投笼，君已鹰脱韝。相期在岁晏，赠之珊瑚钩。

杨柳青已絮，芍药红方葩。诗随去帆东，春风属谁家。音疏日月𫘝，目短天宇赊。小德最怜渠，丹颊三髻丫。

莫恃青春两颊红，年来我已鬓如蓬。盘洲野处源流在，早挹文名尉若翁。

楼倚晴空月满湖，一尘飞不到庭除。虞初九百浑高阁，且读人间本分书。

秋风已飒梧犹碧，宿雨才收稗亦花。天着工夫供醉眼，东邻有酒不堪赊。

猿臂老不侯，鸢肩腾上速。娄罗千丈长，不博一寸福。

艺祖立鳌极，腹心赵书记。披图指幽燕，翰死谁可继。异时拾空城，中国坐自弊。伊吾纷抵掌，须作根本计。仁皇柔北夷，富公效表饵。终身耻言功，力辞枢密使。况今百年间，未洗新亭泪。平凉急寻盟，正恐废大义。中朝两说分，各植汉赵帜。诏书趣公归，渴欲断群议。矫矫鸾凤姿，鼎鼎廊庙器。持心水镜平，料事蓍蔡智。天道方好还，上策先自治。折衷和战间，守乃万全利。西关碎其有，东垒掇所弃。证状朝暮殊，守亦岂易事。医国得和扁，神圣工巧备。囊中黄昏汤，着手须早试。外御几边将，中权一阃制。当思择时髦，不在变局势。忠贤乃命脉，公道实元气。精神以此彊，可却十万骑。淮南畏汲黯，奉天倚陆贽。中兴在公手，一语泽百世。太山重名节，鸿毛等富贵。不惟天下望，是亦文定志。紫枢摩斗极，青藜照中秘。江风驾樯乌，天阔秋雨霁。诸生笑牵衣，狂语出半醉。勿作醉语看，嚼蜡或有味。

秋风俱白发，万里锦城官。箭贯双雕易，琴随一鹤难。国宽同是福，民病独何安。前见乖崖老，烦君举似看。

留滞周南命使然，莫疑上水逆风舡。乡山故故随人后，客月依依堕我前。半夜索樽同决计，五更回柂不成眠。笋舆吹面新凉入，须信封姨正自贤。

塞尘没没马萧萧，世事今朝异昨朝。为羡白鸥何浩荡，却思斥𫛩亦逍遥。平沙露碛江波敛，远树明堤野雾销。快着扁舟归教子，胜渠满屋贮胡椒。

凉边未放菊花斑，莫作重阳节物看。就网买鱼风露重，推篷举酒水天宽。箭头岁月离弦易，局面功名下着难。惭愧竟陵江上叟，采菰捣黍鬓毛寒。

客程欠舞彩衣斑，懒把茱萸对酒看。凉思着人穷脚健，丰年到手老怀宽。有风不怕江流逆，无愧何忧蜀道难。但愿浣花花好在，免教杜曲眼长寒。

手遮西日望褒斜，百折舟行尚玉沙。风趁港回帆落柱，草迷路断牵收车。长烟漠漠非吾土，老树离离似我家。今夜宿头应更好，月明四面尽芦花。

万里西风雁影斜，平安书到鲁家沙。遣愁白堕须行瓮，报喜乌邪又满车。老屋打头思钓隠，健舻衔尾认诗家。道旁啁哳儿童说，有脚阳春向浣花。

我祖当家始，零丁只影存。根芽惟大母，枝叶又曾孙。触少心犹惕，慈多语易温。德尊年亦称，消得诰花恩。

叠彩春风里，含饴爱独深。卷卷行己训，历历读书箴。长忆违离语，难酬侍养心。微官稽执绋，东望泪盈襟。

甥馆刘郎舅仲谋，并缘瓜葛借荆州。人生一藉裙襦力，卒世如何得举头。

平生意气压曹瞒，却为夫人鬓作斑。堂上横刀何足问，五兵只在画屏间。

山远江平眼为开，楚楼西畔即阳台。金钗短笠风声接，蒸裹燋糟节物来。鸡唤客程三老起，雁将归梦五更回。白云飞处西湖近，应买霜螯试泼醅。

谁把银河彻底倾，倒翻星斗著行明。又疑笼道红栀子，隠隠鸣鞘出五更。

三海先声壮，重城大势连。竹为人世界，灯结水因缘。风物诗囊里，英雄泪眼边。江平洲露碧，沙市稳开舡。

孤城铜斗匝，枉渚玉环连。柳老虫穿蚀，花残蝶扑缘。功名棋腹角，势利蜜中边。落日兴亡里，谁同药玉舡。

南楼风物远，西郭市声连。蝇虎寒窗搏，蜗牛败壁缘。怀人乔木外，吊古折荷边。富贵今安在，樵归唤渡舡。

地与人相习，天于水欲连。柂迎斜岸转，笪避断崖缘。龟壳蹒跚底，羊肠诘曲边。几年西蜀路，无此鹤琴舡。

万里西征路，同君汗漫期。吴歈花里曲，楚些菊边词。问学千鸡跖，功名五羖皮。目前姑置此，多办峡江诗。

锺离权约同烧汞，吕洞宾呼共屑琼。便合身随笙鹤去，底须冠剑葬空茔。

墓前苍干直能奇，勾引先生读断碑。见说嘉禾曾有颂，平生行止不须疑。

霜勒衾如水，寒于客有期。不成神女梦，空赋外孙词。瓮暖宜桑落，冠凉怯竹皮。悬知鄱水上，冷落扊扅诗。

水赢牵路漫，水缩滩碛多。涉世正如许，忠信平风波。寒肩拥榾柮，灰里寻阴何。举头见南山，白云生薜萝。

乾马坤牛放手骑，纵横上下尽通逵。杖头挑起东风海，挂向东边若木枝。

山隘留天少，江迂占地多。风梢猿自挂，露草虎曾过。坐客犹吴语，行人尽楚歌。川妃澜浪甚，着语试谁何。

舍车不涉猢狲愁，行舟未过虾蟆培。咸池乐部十二锺，六丁挈置巫山背。鳌头赑屃方壶裂，鲸腹膨脝海门碎。凿开混沌尸者谁，事逐浮云堕茫昧。

水风静处抛舡易，山雨晴时着句难。便向个中占好谶，一程平善过云安。

巴峡头边第一州，竹枝歌里水东流。盖亭老柳今如此，六一先生几系舟。

寥阳殿古琼关启，祇树园深宝盖张。长啸一声空响答，只疑惊起橘中商。

披苔觅字双明健，倚树商诗两鬓皤。地划天开今几世，往来人物尽消磨。

刀耕火种皆丘甲，背负腰缠尽算缗。独有石翁鱼得计，至今疑是避秦人。

丹墀万字中兴策，西蜀人材待细抡。好把玉蜍留水去，直言莫问近前嗔。

蜀在八极间，卦位西南坤。万里溯天险，三峡为坤门。巨灵擘太华，飞出黄河源。余刃落巴山，巉绝雷斧痕。众崖束长江，水石相吐吞。轰豗九鳌战，汹涌万马奔。高低建瓴峻，上下竹节繁。操舟失毫厘，虀粉千丈浑。滩名鼎无义，造物疑少恩。黄牛压其漘，坐睨惊涛翻。入门两石马，耳缺蹄噭存。行人纷乞灵，熏燎迷旗旛。摩挲几丰碑，飒沓箎应埙。醉翁事巳怪，无尽语不根。黄能羽渊魄，苍牛离堆魂。逞奇角异说，终莫探厥原。或指峡名揭，或取山形蹲。狼头与鹿角，胡不登脤膰。五行土胜水，似识丁壬婚。尔牛何来思，此义欠讨论。黄裳正坤色，为牛亦坤元。坤维闯其户，职之庙貌尊。叱咤遁蛟蜃，麾诃走鼍鼋。𫘝湍危就夷，怒石厉即温。神以顺治险，抑以静制喧。万命脱谽谺，神手司平反。长年送迎神，性瘠漓酒酸。归舡诧灵赐，意气殊轩轩。心安画鹢稳，目送征鸿骞。哦诗纪行役，霜风耿黄昏。

束发读连山，端倪识乾坤。欲辨南北戒，须窥越胡门。藏书探禹穴，乘槎穷灵源。平生蓬矢志，到处屐齿痕。脚方西湖脱，眼已青丘吞。长风一苇航，急浪万里奔。易艬溯月峡，讯程指新繁。江行大玉篆，星垂小铜浑。风俗异东吴，气候如南恩。青壁拔地起，黄流从天翻。身随五两动，命恃百丈存。山灵迎我来，林影罗旌旛。川妃导我去，涛声合钟埙。蛟龙蛰渊底，虎豹潜崖根。间逢偓期语，尽辟夔魍魂。有祠扁汶川，倚山坐平原。已绝白狗渡，尚望黄牛蹲。要神楚怀糈，赉福鲁致糈。力护重险济，兆应匪寇婚。欧以异梦纪，苏以定分论。君诗班其间，压倒白与元。短窗箬叶蓬，浊酒椰子尊。肯来共吸鲸，有味过解鼋。磴藓挹晓润，岩葩借春温。郊丁趁虚集，滩户射利喧。巢云屋鳞鳞，鉏月坡反反。棕花荐甘芳，竹枝写辛酸。是中有佳趣，所在留行轩。胸次饫壮观，笔端快孤骞。一朝簿书来，能令目眵昏。

云汉应地纪，尾艮首起坤。直坤导岷江，略艮赴海门。我家海之角，我行江之源。秋月几改弦，落涨频移痕。金山手可挈，牛渚气欲吞。追前趣倍道，殿后虞策奔。主宾会面适，儿女问事繁。舡灯半悲喜，村醪杂清浑。王阳正怀亲，石洪未报恩。飚帆鹏翼饱，浪柂鹰尾翻。姑熟人物远，秋浦风景存。彭郎饫牲酒，小姑艳幢幡。两矶峭植柱，万壑哗吹埙。浔阳荡波光，赤壁盘云根。莫追白傅梦，空招老坡魂。黄鹤矗河汉，南楼𫖯川原。刘郎别浦横，孙媛荒台蹲。雄心漫衷甲，馁魄谁荐膰。吊古君雅志，怀人儿新婚。等为身名谋，难以世俗论。沌口出百盘，水府迷三元。沙市俗更凋，渚宫名徒尊。楼舰却长鲸，艬舟进伏鼋。夷陵晓未霜，秭归冬犹温。玉虚想奇崛，莲碚辞嚣喧。楚些风骨变，巴歌舌腭反。屈平坐落寞，昭君苦悲酸。悬知凤铩翮，不如鹤乘轩。巫峰又郁起，赤甲方横骞。直登黄牛堡，极目秦关昏。

巫峡逢初度，平生一段奇。江山襟抱写，岁月鬓毛知。神女翻旗下，冯夷叠鼓随。直须豪举酒，捩柂不妨迟。

客里年华老，舡头日色曛。天寒催雨雪，地远隔飞云。为吏徒三尺，于民未一分。重惭豪杰士，度外立奇勋。

清猿遗响落三巴，树老霜迟叶未霞。大抵近南春易早，梅花开尽又桃花。

负卦龟藏尾，鸣皋鹤引吭。纵横中左右，奇正锐圆方。石挟孤忠在，江输宿恨长。无人同领会，搔首立斜阳。

浯水欲磨元结颂，聊城未下鲁连书。静中好与高抬眼，恐有英豪在草庐。

掎角中原二百州，熟知彼己是良筹。时贤所及都能几，清渭黄河祗自流。

朝气风生暮气归，将材零落事功微。酸风斜谷祁山路，眼底何人插羽飞。

幕下精神清似水，门前责望重于山。君家文伟规摹在，事业全归静定间。

快须涤砚入承明，烂熳飞章拂太清。富贵功名元素定，莫随人后颂升平。

风度崔秋浦，声名郑子真。为便官事少，不厌客来频。竹里觥筹密，花边屐齿新。拍栏谁得句，唤起主林神。

驿奴莫问客为谁，但报房湖水石知。象鼻卷筒和月吸，凤膺横玉倚风吹。江淮消息愁端压，关洛功名老色欺。陶写此情须会得，行厨催唤莫教迟。

百工聚一车，百行根一诚。反身物皆备，动与诚俱行。勤如毂下转，谨如轼前横。和缓以将之，辔舞钖鸾鸣。廉者欲之轸，公者事之衡。更当主忠信，轴正箱自平。是理谁独无，旦昼昏其明。不诚故无物，器窳辙易倾。公材如大车，致远不计程。八物攻且良，悉由一诚生。玉节天西南，三峨轧峥嵘。志虽屈乎位，身已荣于名。绍兴博士翁，四十辞簪缨。庆锺侍御史，勇与雷霆争。清风激百世，须公亢家声。挟此八字箴，东归侍延英。

题遍慈恩最上层，青云涂辙几人升。一经秋雨禾方穟，未到春风海亦冰。闹里功名多目论，淡中气味独心朋。苍苔不扫芙蓉老，有客敲门自出譍。

遨头不管菊花寒，簇队晨登上将坛。戏马台前千古事，筹边楼下万人看。弓声浏亮秋风劲，旗采精明宿雨干。后部铙歌归较晚，雪西烽火报平安。

六花结阵护轻寒，缓带西风夹谷坛。破竹正期多算胜，把萸何暇半酣看。声驱黑祲千山卷，气摄黄河一夜干。识得天津裴度面，人心已作太山安。

同社纷纷早上坡，一麾独爱晚婆娑。矜春桃李好能几，饱雨稻粱收更多。管摄三才还正大，陶镕万象是中和。西风未用轻分手，尚欲从君细切磋。

岷峨凄怆未全苏，急要诸公着力扶。政似刈葵难放手，民如种树莫搔肤。雪山西去三边静，沬水东来万井腴。小队还家聊上冢，天寒早与问无襦。

崇兰生深林，澹泊一点芳。江梅倚修竹，酝藉万斛香。气骨抱金玉，精神贮冰霜。若以色见我，照红还海棠。

万卉浄如扫，风霜犹典刑。睟容闲整整，姱节矫亭亭。几滑铜熏鼎，窗明石砚屏。窈深人不到，香触梦魂醒。

判取琅珰醉，赢教糊涂眠。参横梅下客，月淡菊中仙。舌在君何患，尻高我自怜。岷峨如许碧，强欲为人妍。

有口只饮酒，有眼只看书。看书知古今，治乱能愁予。不如一味饮，醉眼昏蘧蘧。

玉佩琼裾萼绿华，铜瓶清浸广寒家。客怀无着春风处，醉向梢头嚼尽花。

苍枝老去藓痕干，唤起东风点暮寒。会得生生无尽意，雪花零乱月栏干。

刮霜面目澹无华，落落孤山处士家。若使世间蜂蝶觉，光风纵好不成花。

瓶笙吹彻砚蜍干，独有梅花伴夜寒。万境空明香一点，世尘元自不相干。

竹光水色近宣华，仿佛江南万里家。可是老谙春寂寞，夜深无梦到梅花。

角声凄惋笛声干，独立黄昏不柰寒。未省半山梅在否，东风归路忆长干。

紫岩护川陕，号令贼胆寒。客有屏山刘，万甲胸中蟠。石湖牧参井，遨头黄金鞍。亦有山阴陆，春风迸诗肝。主翁西清老，羽扇元戎坛。莫府若而人，眼底缺未完。顾予书生耳，外强苦中干。从军十年事，未有半策干。征笳芦叶脆，戍角梅花残。凄凉郾城月，想像李与韩。独鹤发深省，连鸡激长叹。中原气犹怆，眉作醉里攒。君诗远寄似，语出秀可餐。论事极痛快，得之梦魂安。御蜀知有法，水曲鸣和鸾。

众水东瞿峡，连山北剑门。地非甘习坎，天欲护全坤。直上云千尺，中间月一痕。客怀无柰恶，索酒自招魂。

一段清冰浸月华，短篱疏竹是谁家。春光元不分吴蜀，惊见江南半树花。

春阴欲雪冻云干，索笑疏枝共一寒。静里闻香祗自觉，怕人饶舌似丰干。

霜晓沧江路，梅花对此君。清明涵止水，变灭送浮云。论事强人意，挥毫张我军。雍公衣钵在，好策后来勋。

岁月双蓬鬓，风沙一老兵。气惟凭义养，命不与穷争。鼎正中边沸，舡须左右平。半筹无可画，空赋洗兵行。

顽民迁洛风随改，佞士归唐操立更。勿怪训狐知气转，铜丸落落便春声。

千骑行春雪未消，早乘羊角问逍遥。明年好与供春帖，淑景祥飚近九霄。

长恨诗人挽不来，东风无赖又帆开。城南城北佳山水，多少甘棠手自栽。

墨云吹雨落霜空，满地珊瑚树树红。老磨踏烟霏淅蔌，钝铛奏火沸蒙茸。寒江浪起雪飞外，古嶂风鸣云搅中。识破太官羊气味，故山好处梦先通。

晓云三素过天东，早送韶华入万红。枍诣霜寒迟景转，昆明太液薄澌融。憨痴官事龟生手，泰定天光漆点瞳。柏叶更须随酒进，醉乡有地爵无功。

宝峰翠压小房栊，帘映平安候火红。寒送落梅吹雪外，春随细柳入云中。人情郁处多思治，天道还时只愿丰。賸办从军诗几解，为君管勾杏花风。

淡黄巴月护帘栊，随分芙蓉数点红。茶鼎擅场文武火，酒杯争道圣贤中。小游退舍三边静，甲子占晴二麦丰。乐事赏心无过此，不关花信几番风。

杨柳黄黄燕子来，梅花落尽已青梅。一年春事闭门过，万里客怀呼酒开。西土逖哉鸿雁断，东方明矣子规催。海棠多买燕宫本，归去家山手自栽。

黄奶扶春梦觉来，禅心已堕老黄梅。沾沾桃叶相先发，寂寂梨花未肯开。抱案并无钳纸请，索书时有打门催。人生消得韶华几，两鬓霜根不待栽。

野荼{艹縻}发牡丹开，蔌蔌杨花堕酒杯。过尽韶华才一出，祗应唤作探春来。

汗血嘶风草正青，眼中万马敛春坰。檄书纵不烦师鲁，荐藁犹当出古灵。杜若扶疏明远渚，荼{艹縻}猗靡馥中庭。天梯行遍乌奴去，到手深杯莫暂停。

安西老元戎，再出护全蜀。槃槃大幕府，宾从如立竹。狷者多调娱，狂者间枨触。谁与得中行，有美万里独。正大一根气，义利两孰复。信人乐正子，君子蘧伯玉。春风半萧艾，秋雨几薋菉。划然心眼明，见此霜晓菊。何人诵子虚，燕说得举烛。平沙起孤鸿，太液下黄鹄。云深阊阖启，天近觚棱矗。牖明易纳约，井渫终受福。杨柳细吹絮，海棠艳成屋。买酒鏖东风，嘉陵江水绿。

步障晴丝夹道青，土桥石磴向西坰。李乌奴宅空怀古，武阿婆祠懒乞灵。杜宇一声犹客路，白云万里是亲庭。只应江水知人意，东下何曾半息停。

严武能诗甫亦诗，诗名相轧便相疑。思量世上交游事，大似诗名更可知。

风落虚檐燕子声，屋头屋尾菜花明。炉熏燕坐参消息，理本无亏莫望盈。

丙中甲上奇章石，水底山巅杜预碑。矻矻一生图不朽，光风好处几曾知。

衾寒更着痴儿踏，背痒时令丑妇搔。骨肉团栾穷亦好，谁能膏火自煎熬。

急雨萧萧撼瓦沟，梦随潮落浙江头。倚门白发迟归信，不为莼丝烂熳秋。

梅桃结子绿阴浓，饶与葵榴自在红。只有道根须猛进，未甘四下二之中。

凤凰知细德，鸥鸟识机心。物理固如此，世情非特今。足缨清与浊，厉揭浅和深。觉破从前梦，长歌月满襟。

孤松郁涧底，老柏生石罅。斗州汉水曲，着此健别驾。审固外体直，为仁正如射。万事春冰融，所贵过者化。雷园阳关酒，葵药纷娅姹。加餐时寄书，相望无几舍。

褵褷瘦鹤耻乘轩，踏遍莓苔十亩园。欲下横塘还决去，涨痕一尺晚来浑。

藉地残花五色茵，东风来去寂无痕。余香不肯污尘土，留得蜂房活计温。

一帘风雨搅黄昏，归思无边客倚门。乌贼江鱼潮后市，龙山渔浦渡头村。

雨过桃花尽处源，庭前新绿长芳荪。目前点检燕支篆，手汲清泉洗着樽。

屋角春声几样翻，勾牵春梦遶丘樊。三桃二李成阴早，恨不安仁老灌园。

濡需附势几崩奔，独抱离骚细讨论。万事只凭方寸去，刚风元不隔天关。

近山气候易凉温，云为阴晴半吐吞。草木趋新千万态，芸芸何者是归根。

绿阴羃定蔚蓝天，庭户萧然有漏仙。麦饭熟时蚕百箔，山中啼鸟识丰年。

燕子将雏鹿养茸，年华冉冉鬓成翁。拂开万古瞢腾眼，多少英豪老彀中。

潼关杀气渺春阴，渭水泱泱柳色深。为问草庐人起否，汉家遗老尚讴吟。

天上何人修月斧，巧将余刃斲巴山。玉蜍清浸婆娑影，正在微云点缀间。

首鼠年来困两端，石屏空照鬓丝斑。归舟莫道全无物，分得蓬婆小雪山。

玉版横陈醉眼边，尚余金鸭水沉烟。客窗寂寂那消得，祗有南丰一瓣缘。

竹风吹酒未全醒，梦入香炉五老云。好句得君青玉案，起来盥手炷清熏。

扶持吾党谁为地，保护斯文赖有天。鼎欲大亨须玉铉，井于冽食定寒泉。

治国宜将治圃看，垦除容易整齐难。沼泉莫放源头浊，种竹先教地步宽。

破舰已风方汹汹，积薪未火又悠悠。天公解管人间事，甲子占晴稳有秋。

狂蝶正便春从臾，好花犹怯冷禁持。从渠歌彻铁如意，输我兴来金屈卮。

办得萧萧水竹居，闭门足了一生娱。坐忘老子慵开眼，强聒痴儿任挽须。

食肉玉关徒自苦，然脐郿坞太生痴。人心溪壑元无底，富贵功名十二时。

院落深沉燕子归，应时纳祜试春衣。海棠过雨精神索，杨柳无风力气微。

大渡画河余玉斧，祁山破贼只纶巾。圣贤深意谁能会，满径桃梅又着人。

孔明遁世吟梁甫，范蠡遭时策计然。锺鼎山林非二物，莫随穷达较蚩妍。

露下三更月满林，鹤眠未警独长吟。芭蕉身世都来几，天地中间要立心。

古人轻国重一士，士皆大吕黄锺器。道于天运主消长，身为民生管荣悴。五羊老仙用心古，清不受尘如止水。一肩直欲荷斯文，两眼从前识英伟。欢然得士如得金，甚矣爱贤犹爱己。高山流水甫点头，急电惊雷即烧尾。天南天西各一握，未见名流早倾意。声光蔚起摩日月，气类相求如鉴燧。春风娅姹吹笔端，毛嫱西施无粉腻。咄哉婢子磨青铜，双颊晞红欠才思。珊瑚琢钩珠结网，锦署玉堂相望咫。崔群美庄居第一，推毂好言良有味。乐莫乐乎遇合新，忧莫忧乎𫐖轕始。拄撑大厦必众木，扶植太平须善类。君不见黄河以北函关东，无数赤子号悲风。

无肠公子醉乡徒，风味元来蜀似吴。便好挂门驱疟鬼，不须诗咏血模糊。

蒲筥新芽补骨脂，雨痕照眼碧离离。功于枸杞庵藦似，不是山人底得知。

烟波只艇着吾徒，莼鲙秋风早忆吴。左蟹右杯东计决，醉来万事付含糊。

脆胜芎苗软胜脂，雅宜碧椀贮流离。渠渠地主恩何在，骨里黄金祗自知。

谁家柳系夜郎舟，半月风颠估客愁。起候五更风脚定，安排篙楫放中流。

断烟落日护林丘，三数人家屋打头。见说春来寒更甚，补窗塞户胜防秋。

巴山深处一江流，好着藏书百尺楼。椳{门果}栌栌浑易得，杏梁桂柱若为求。

去年灶妇饱而腴，今岁啼饥眼欲枯。麦饭熟时犹远在，不多元气急须扶。

夔人壁栅未曾修，好事痴儿只浪游。草树低迷风淅沥，於菟又在屋山头。

金谷人家大谬悠，春江自理送穷舟。渔人拍手从旁笑，淡饭粗衣过即休。

桔柏津头访昔游，夕阳衰草几番秋。人心谁向忙中觉，天理须从定处求。

雪花白尽沔山头，咽咽冰澌沔水流。不见将军阚如虎，行人犹指定功楼。

槿花朝发夕而萎，得失兴亡总一机。古往今来磨不尽，人间公是与公非。

中原离合数由天，百战关河血满川。日月赤云占胜气，挂弓何处是祁连。

十里迎春水面开，橹声不动柁声催。春山转处疑江尽，白鸟迎人曲折来。

两岸骚骚麦尾黄，茅檐半瓦荫垂杨。牧儿吹笛随归犊，浅草平沙暝色苍。

秃山束纡江，寸土无平田。麦登粟事起，竟岁相周旋。扶犂荦确间，并驱从两犍。两犍力不齐，手胼后者鞭。日暮鞭更急，轭促肩领穿。归来茅屋下，抚牛涕泗涟。一饱弗易得，柰此官租钱。

聚石桩长缆，依沙插短舻。日昏山虎下，风急水鸧呼。道岂随时变，人须出力扶。仲由儿女见，谓欲果乘桴。

锦屏山后十二渡，一渡一回商浅深。前行戒后谨毋忽，浅处着脚深寒心。

木奴夭矫二十里，大似盘龙趋桂林。中人薄暑遽如许，觅树依凉无好阴。

环蜀多宜柏，回龙独见松。似惊前辈落，忽与故人逢。水石清高骨，风霜老退容。更须坚晚节，莫洿大夫封。

地仙蜕骨归何许，独有棕花三四树。鹿头风月夜三更，老厖吠入青云去。

唤舡绝芙蓉，夹道森古柏。碧天倚熏笼，烈日发芗泽。清凉奏水观，热恼脱火宅。石虬漱潺湲，银竹堕格磔。林密天早昏，岩拥地少窄。坐久万想定，虚浸一奁白。萤行露烱烱，蛩语风策策。胡床笛三弄，所欠可人客。

剑外风烟老鬓华，归心更切独孤遐。明知东郭非吾土，苦认西楼是我家。万古声名供敝帚，九州意气付浮查。同来蓬沓於潜女，一笑长歌陌上花。

微管仲其左衽矣，舍安石如苍生何。须君快草三秦檄，尽为先生祛宿疴。

煮餠无奚徒自苦，护篝有妾未为非。为言示病维摩室，也解天花散乱飞。

短亭放脚小轩渠，从险趋平本一涂。掌上烟川三百里，蜀都风物似吴都。

汗青孰与老黄间，能为君王把蜀山。懊恼秋风吹客鬓，一年三过剑门关。

晚风不动稻苗平，叶叶头边沆瀣明。井养不穷功用在，谁将易象细推评。

飞明一点上苗端，难作寻常露雨看。碧眼道人参解得，黄河夜半溯昆仑。

浅碛苕花紫，平畦芋梗红。暝收渔筏雨，凉入酒帘风。客路三年梦，官身两鬓蓬。谁知龙尾道，却在鹿头东。

清晨薄采采，风露拍满篝。汉中信可王，新都亦宜侯。瓮菹氏诸葛，笼炊字元修。骈头束翠凤，碎甲屠苍虬。下箸万钱直，轑釜千户谋。暑寒久不厌，暮蚤急易求。相与共甘苦，倾盖成白头。厚味五兵媒，文字荤膻仇。移文东郭生，毋作肉食羞。

人人有路证无还，一念才差隔万山。识得吾儒无妄卦，筏城长语尽须删。

剑栈高寒潦水空，儿心片片趁归鸿。喜闻禅观如黄蘗，想见仙风过赤松。利欲无厌骑鹤客，功名有定赋狙翁。万锺不博斑衣乐，已判身为邴曼容。

灯花太喜酒樽空，客路真成印雪鸿。出塞曲中迷灞浐，筹边图里认维松。汗鞮虱胄心犹壮，蓬矢桑弧鬓已翁。东望只知归计是，轻舠苕霅采夫容。

牛奋箕张小丙申，熟知命驳不能纯。年来颇怪刀头蜜，老去难供席上珍。闯霭千章森戟纛，鏖风万壑绎韶钧。剑山拾得商山橘，醉共仙翁脯白麟。

史君笔斡万牛回，脚底春风舌底雷。一夜剧谈逢野阆，百年高谊见欧梅。客心衮衮江流去，老色翩翩岁事来。堕地渠侬天已定，酒边赢得笑颜开。

武侯王佐材，有胆大如屋。爱之莫助之，只手挈全蜀。淋漓出师表，所举良且淑。孔鸾非不佳，健翮欠鸿鹄。先生能休休，用众不用独。何止福蜀人，为作天下福。

几年生一贤，大任天所授。三光五岳气，半点无缺漏。胸中老规摹，超出造化囿。静为动之机，燕坐运宇宙。艮居冬春间，初度恰先后。用心得艮体，所以仁者寿。

燕随社去雁初来，黄蜀葵花隔岸开。万里江湖秋思动，𢭏橙和蟹荐新醅。

追怀三五少年时，岁月堂堂两鬓丝。茅屋秋风归未决，障泥能费几熊皮。

归州多瘿生昭君，郢州多瘿生莫愁。造物何如等教瘿，尽令尤物不成尤。

有铭于鼎未为著，无忝所生方是存。筿下若人元不死，春风吹雨着寒根。

马城去天咫，雨露足芳泽。万菲主园丁，造物乃其客。秋能揠而春，红可幻以白。枝叶随手变，根蒂若为索。达人一笑粲，胸宽斗杯窄。

刚大平生气，诚明问学功。不为官所饵，宁以道而穷。论事冯唐力，忧时贾谊忠。朝阳无此凤，何止哭江东。

天定何能待，西风杳去槎。斯人嗟已矣，吾道信非耶。石泐名犹在，江空恨更赊。濂溪应配食，杯水荐寒花。

坐断江山现法身，大光明里万波旬。东风归棹津头过，同是慈航得度人。

沤生沤灭负苓易，云去云来摩诘诗。莫道赏音今古少，江山新亦受人知。

酒壮千林如欲舞，诗豪万景不容骄。山中肯着如斯客，来听春风婆餠焦。

扶疏岩桂拒霜开，苍莽䴔䴖属玉来。想见山阴秋色里，一声款乃暮潮回。

金谷白头谁石友，香山青眼几殷兄。三峨九顶知人意，长与江楼酒面平。

秋入徐熙水墨山，荻花吹雪渺江干。楼头未用催行酒，待到三更月上看。

木落川空亦大奇，坐中亡酒客须追。非渠江汉孟东野，孤我南山韩退之。

霜碛萧萧落涨痕，西风吹日堕金盆。冯高送目河湟外，万里戎情属柳浑。

过雁声中岁月侵，东流江水识归心。峨眉天目高相似，多买青山尚及今。

鹤雁旌旗导紫𫐌，方瞳秋水照人明。泰山可碎胆常定，沧海自浑心转清。万事至公如正献，片言不妄即元城。擎天正要坚牢柱，长与皇家植太平。

手挈蓬弧挂井参，筹边楼下瑞云深。传将绝学圣贤脉，会得初阳天地心。议论文章胸万甲，功名富贵腹三壬。春风禁柳东华路，扈驾催行荔子金。

窈深青城路，逢仙不知名。悠然拾瑶草，天风飐双缨。进予语之道，诚者非思诚。谷神以虚应，万物同一灵。是谓众妙门，古今未尝扃。

仙人爱楼居，梯空衒灵赫。下有炼丹井，光怪不容羃。凌晨酌井花，御风谢尘迹。飘摇芙蓉旆，三十六峰碧。欲扣读易翁，苍苔洞门閴。

朝阳生危岑，委光皂江壖。江妃舞倒景，老木奔惊猿。群仙亦戏剧，挹袂来联翩。笑倒天地间，谁亏复谁全。手携昭文琴，一曲三千年。

春风拍天梯，夕舂堕寒浦。潭潭水晶宫，滟滟赤金柱。汞炉煮丹砂，酿作九霞醑。阳侯醉而狂，唤起烛龙舞。湿红照白发，客子有酒所。举鞭问同来，扶桑在何许。同来狂更甚，摇手作虏语。上流屠鲸鲵，流血一川雨。

从来图易必思艰，运甓工夫莫放闲。万里功名终竟在，百年元气早须还。安危着眼棋枰外，中否留心弩括间。寄似匆匆无几语，华阳东去是潼关。

柳色黄黄草色微，一川新渌两红衣。老天也信还家好，淡日柔风送客归。

辛夷零落水生漪，睡暖沙凫荫酒旗。不是归帆相料理，春光如许底能知。

东风吹老地棠花，燕子归来认得家。茅屋石田浑好在，白头何苦尚天涯。

杨柳天机浅，樱桃世态深。空山鸠问答，肥水鹜浮沉。格物知穷理，观时会省心。最怜谁氏女，沙里日淘金。

少年血气暗消磨，盎盎阳春保大和。已放杏花风味短，未酸梅子典刑多。一官满去鱼无饵，万里归来燕有窠。但愿时平蚕麦好，免教人问蜀如何。

饮涧思浮白，行山当踏青。柏边桤叶长，麦里豆花零。清哢愁肠泮，疏香倦眼醒。牛头应不远，三舍即盐亭。

不是官身是客身，下车随意踏芳尘。空蒙山色雨非雨，冷淡花梢春自春。裘弊黑貂犹耐老，褐移紫凤未全贫。青帘垂脚游丝外，到处东风似故人。

徒然万里行，所得惟一庄。庄中果何有，荞赤{艹縻}菽黄。丰岁谁可口，凶年或充肠。旦旦勤栉耨，谨勿令庄荒。

朱弦无繁声，大羹有至味。人惟不苟同，终亦不苟异。咸戒咸其腓，贲取贲其趾。出处进退间，当思古人齿。嗟予何为者，涉世聊复尔。来从吴尽头，直到蜀筑底。赫日青石裂，凄风黄叶委。道旁几揶揄，得已犹不已。君如细柳军，坚壁阅儿戏。又如渥洼马，超轶不受絷。客窗日相从，肝胆莹彼己。偏校纷已侯，怜我尚猿臂。胸藏数万甲，智绝三十里。清谈对夜分，常恨世少治。酒酣或怒骂，天下无真是。佞夫戴髑髅，请剑淬越砥。长亭杨柳黄，妙语鲍谢体。不作儿女别，相期青云器。深沉老元戎，梦寐古舆地。视师薄郾城，受甲高熊耳。相与善筹之，塞草春无际。

万绿梢头眼，双江合处城。山如人有立，水与市俱横。啼鸟春风暖，飞花晚照明。笙歌推使去，缓屧当车行。

两翼城包险，三分寺占奇。市嚣芳草隔，古意落花知。岁熟人情乐，时清物态熙。江山输眼底，尽是太平诗。

造物工夫拙剪裁，群芳各自得春开。梨花嫁与东风去，随后荼{艹縻}作媵来。

客路浪成千里缴，老怀虚过一春遨。落红刚被风扶起，恰与连云石栈高。

严城槌鼓暝阴催，剑栈归来第几回。喘汗老兵迎马报，燕王宫里海棠开。

秦关老月几亏盈，长照诗人白发明。一死一生沤起灭，未应于此见交情。

梨花深寂杨花闲，雨鸠晴鸠两关关。越王楼下春事繁，有美一人心独丹。欲往从之厚我颜，无绣段兮为君懽。子规夜嗥斗阑干，江草碧色江波漫。芙蓉城头芳露干，有美一人拥朝寒。欲往从之髀肉酸，无桂棹兮扬君澜。牛头拨云寻懒残，牛背落日人空还。短筇尚点湘妃斑，好春未必天能悭。东风到处如家山，白发相对毋永叹。荼{艹縻}结架三百间，为君醉倒骄旁观。

玉珮华裾翠，霜髯睟颊红。四朝天下老，百世后溪翁。绿竹猗重较，黄裳美在中。平生涵养力，于道有全功。

气象融三极，规摹隘九州。天津朝发轫，野渡晚横舟。卫道身何爱，忧时死未休。落花春寂寂，万古蜀江流。

造化勿忘还勿助，精神非色亦非空。残云初雪雍容甚，高下东风点乱红。

风标清白难谐俗，气候中和易得朋。招不肯来麾不去，若无才思渠应能。

胚𣍯造化妙天家，趁得辛夷未着花。浊水淤泥还絮白，枯株朽树亦芳华。长空光眩鸣皋鹤，厚地寒侵入宇蛇。钜竹南墙清绝甚，一编孟子一瓯茶。

周天日月何曾住，大地山河祗自磨。不死者存人独耳，会令斧亦烂如柯。

阿翁莹彻八窗冰，独爱春郊画有声。正𫚖鱼肥桃涨暖，欲河鲀上荻芽生。惊雷破柱眠逾稳，明月中庭酌屡更。应待儿归相从臾，万红堆里槊齐横。

房公堂是盖公堂，漏下无声日正长。应念常山蛇阵处，有人搔首立斜阳。

西楼伴食老西堂，拆袜浑无半线长。推向万山深处去，沉犀桥北望龙阳。

春随落絮去堂堂，白发相看作许长。人物如公犹未节，诸生何敢薄淮阳。

练袂蒿簪不下堂，肯随时世画眉长。旁人莫解东风意，只道花梢合向阳。

铃索闲闲静冶堂，槐阴匼匝柳丝长。东君五日如京兆，早及残红醉艳阳。

蜀踞国上流，蜀固天下固。欲为天下谋，护蜀风寒处。极边植藩篱，黄牛白环戍。中间屹垣墉，武休河池路。近里古剑关，峭绝鸟莫度。屏蔽益梓夔，堂奥有门户。天险以德强，地险以势阻。王公设人险，颇牧与羊杜。前茅元戎崔，当道卧老虎。后距付君侯，万卷作干橹。坤维巩金汤，国势重鼎吕。予曰有疏附，予曰有御侮。我闻大剑旁，小剑可驰骛。双轨来苏坡，半苇白水渡。彻桑遍绸缪，迨此未阴雨。毋谓天下壮，而恃一夫怒。高堂挹横山，云木叫杜宇。樽酒逢故人，重圆梦中语。

白苎笼轻暑，红榴照别樽。两帆先后去，一水古今存。玉札须多蓄，金瓯莫点痕。相期黄卷里，培植太平根。

梅子收霖雨，榆花断瘴烟。浓云明白鸟，深草暗乌犍。岁月滩声里，家山客枕边。老来圭角尽，戒得是韦弦。

兴州乳臭腥红袍，万马夹拥横磨刀。奴颜婢舌竞劝进，罗拜狗彘护优猱。汉家衣冠余两豪，却立渠肯污腥臊。传呼趣拜声色厉，一已俛首昂其尻。独君此膝竟不屈，男儿等死轻鸿毛。群𪫺相顾重太息，我辈天地焉能逃。安西楼碑字如斗，勋名烂熳官称高。若为龙州易万州，双鬓如雪风骚骚。君不见义不帝秦鲁仲连，何曾黄金横带后部鼓吹前骍旄。

栈险涎鱼蛤，梯危啸虎䝙。室人交谪我，客子倍愁予。后殿推腰上，前行掉臂呼。龙眠如得见，写作赴州图。

息女頩相问，危途骨欲摧。儿知缘底去，耶自为官来。野圃榴多子，山田芋有魁。乞归吾计决，一粲且传杯。

虎爪滩头棹，蟆颐阁上车。危机知略似，薄命听何如。鸬筏陵飞景，鸠巢架太虚。乾坤真一阱，着眼莫踌躇。

老箐深藏洞，嵌崖峭夹谿。双扉巫峡似，半壁窦圌低。落日人烟绝，孤云客路迷。红旗穿石去，青兕隔林啼。

泗水飞沉周宝鼎，霸城遏住汉铜人。人心不似无情物，多少英豪入魏秦。

晋将屈乘饵来虞，越送西施买断吴。马齿虽高人未老，五湖风月{礻亶}陶朱。

黄门常侍祷明堂，窦武陈蕃横被殃。料得天公方睡着，不应受嘱变官方。

兵家如弈棋，局局势不同。汉王引兵故道出袭雍，武侯率师祁山摇关中。何曾踏陈迹，乃欲收新功。中兴用蜀九十秋，咄哉求剑空刻舟。今年出秦州，明年出巩州，了无一镞飞到商虢州。但诿险绝不可度，岂识奇道须奇谋。汉水阴，洵水阳，左房襄，右梁洋。中间诗书礼乐帅，手提招摇麾天狼。以人材为武库，以人心为金汤。于斯二者有足恃，出奇度险如康庄。君不见绍兴间，虏从鹘岭窥蜀山。彼既能来我能往，疾驱风雨过潼关。

蜀庸无与守，魏吃浪成名。血已洿砧机，魂犹饕酒牲。柏溪融雪泻，玉案倚云横。潴薙莫留迹，山川方气平。

溪影山光浸晓寒，空庭人马报平安。梦回非想天中界，身是无怀国里官。桑葚青红鸠澒洞，麦花开落雉蹒跚。好班嘉定中兴诏，尽与蓬婆滴博看。

乳到零陵竭，珠辞合浦行。地非悭所产，人自晦于征。砂粒层层长，金麸点点明。盛衰非自尔，利莫与民争。

黄姑织女万古心，脉脉欲渡银河深。有齐季女起拜月，绿发一缕蒙金针。眼明志针如志鹄，针发相投如破镞。回身拍手笑迺翁，字大行疏烧矮烛。

公退不妨饮，夜凉犹未眠。瓦檠鸣落烬，镴鼎湿霏烟。露叶悄相煦，候虫讙自煎。白头行万里，转眼过三年。

伙颐秋后雨，暝些晚来凉。夹市崩崖赤，环城涨潦黄。随宜梨栗熟，满意黍荞香。白鹭追红鹤，归飞作个忙。

西来一鹤山泽臞，春风六辔闲且都。公余镜月昼阴寂，睡起手校群芳图。海棠酣透燕王邸，豹血深染重氍毹。昌南别派更奇绝，丰容靓饰香生肤。牡丹鼎盛汉川谱，行辈近许天彭俱。翠微{勹盍}叶光照路，马上秦虢须人扶。凤州杨柳足佳思，苒苒百尺青流苏。黎州菊华抱劲节，濯濯一丈黄襜褕。老成典刑识菌桂，晚出姓字闻珊瑚。石蝉风味更清烈，比屋梓益梁夔巫。丰年乐事与民共，浣花寻胜时骑馿。珍葩异卉价如玉，烂买西产归东吴。云坡手种五色锦，遍地步障金谷无。花光深处澹容与，碧瞳如水霜髯须。公家鸱夷老仙伯，功成始去浮江湖。中原赤子未奠枕，而忍独乐盟鸥凫。湘江之西勒浯石，瀚海之北封狼胥。归来岸帻坐想雪，太白万里峨眉孤。气平德全纪渻子，宇定光发南荣趎。不随造物共流转，玉立堂下松千株。

山如天目高，水如天目急。明月如乡人，不速推户入。问月从何来，天梯几何级。辛勤度参井，万里远相及。碧透银河干，清浸玉宇湿。穆金无限波，潋滟手可汲。萤驾风叶迁，蛩枕露梗泣。边秋徂年悲，匣古铜华涩。稻畦抱瓮灌，茅屋索绹葺。月兮随我归，买酒共君吸。

丛山拆一罅，碧天大如瓯。更迟蹇予月，凉速老我秋。常娥八月去，岁往应白头。纵得大年药，能禁古今愁。广寒正愁绝，更照雪外州。些招肯来否，赤酒和糟𥬠。庭下双梧桐，露重风飕飗。采实当剥芡，𧏖珠丽琼舟。颓然径奏床，不问月去留。梦中识归路，戏彩儿伊优。

月行郁罗天，终古同此轮。死魄复生魄，一点存者神。我来万山底，举眼无似人。惟月独知我，寂历常相亲。而我亦知月，爱其日日新。今夕自今夕，不踏昨夜陈。凉边蔗境佳，静里大羹真。却书对月坐，扫空翳根尘。络纬无寸丝，轧轧夜向晨。路晞胡不归，貂裘弊苏秦。

诗礼椎徐徐，律令符急急。翛然世纷远，爱此山斗入。政无劝课条，功蔑捕虏级。尺清盖丈浑，过眼秋已及。浊暑怯中干，积潦窘下湿。脱云得佳月，如渴快新汲。湓浦琵琶语，赤壁洞箫泣。斯人不可见，庭空漏声涩。我榻久欲下，我堂日已葺。傥有谪仙来，涪江和月吸。

六州铁铸错，四海金为瓯。兴亡几变灭，明月长清秋。忆从党祸起，中原堕旄头。月行九霄上，安知下民愁。年来月食昴，坐复山东州。洗眼看太平，典衣办芳𥬠。流光湿沆瀣，散影凉飕飗。老子兴不浅，倒尽药玉舟。为言汉太史，甘心周南留。不愿皋朔间，蓄之类俳优。

杨侯坐方丈，手转大法轮。程侯客西堂，机锋圆而神。两峰峙寒玉，出语惊天人。如彼水中月，可望不可亲。春从雁桥别，几见半破新。魁磊孰与吐，欲就重华陈。揽茝贯薜荔，初服修吾真。木兰饮朝露，洗尽胸中尘。诵君明月诗，逸气凌玉晨。可能坐天禄，辛苦着剧秦。

鼎戒少汁熬，琴忌大弦急。人惟广斯胖，道亦巽者入。身行栈百折，目送塔九级。今是觉昨非，与过宁不及。我池鱼洋洋，我牧牛湿湿。何能苗助长，但勿井多汲。砚蜍清晓冰，瓶笙永宵泣。炊晏儿讙呶，酿恶婢羞涩。家山薄言归，田舍随意葺。君看十八侯，谁数达与吸。

车骑空朔庭，楼船下东瓯。风雪闹鹅鹜，壮士得志秋。青萍玉櫑具，白马金络头。赋君古战场，鬼哭燐火愁。元戎得君来，如得范庆州。厨酒不待熟，夜半呼兵𥬠。君言蜀赤子，风雨寒飕飗。愿为大芘屋，莫作偏重舟。元戎一笑领，君更三日留。吾闻喜不寐，好善天下优。

弈秋善为弈，轮扁工斲轮。技惟进乎道，志乃疑于神。渺渺谁之思，彼美西方人。襟度倾盖旧，风味千里亲。世熟血气老，年移鬓髭新。谓我尚可教，语言去其陈。云开岩石面，月写梅花真。𥩟立望弗及，仙凡几何尘。相从鸡黍约，尚及桃李晨。我舟亦欲东，赠行为歌秦。

文采晁无咎，襟期李伯时。昔为钩直钓，今是劫忙棋。弩谷深无路，盘堤薄有基。广文如我冷，两地四愁诗。

燕颔非无相，鸢肩会有时。三薰珍敝帚，一笑玩征棋。松菊吾家物，衡茅厥父基。青峰帘独卷，细和式微诗。

合着丝絇侍建章，却随靴袴踏苍凉。灯前针线为谁好，镜里黛铅如许忙。野水无心鸥等伍，秋风有味菊颜行。到头灵运终成佛，妙境须闻戒定香。

霜露刚氐道，侵寻五十翁。相逢多郢瘿，自笑亦龙聋。黍瓮新醅绿，丹炉宿火红。斗杓明建子，芸荔又春风。

自期东里先生似，恰与西龙道院宜。槲叶萧骚秋入画，梅花的皪月供诗。盟鸥谁是知机早，叹鹤吾犹决计迟。归去来兮松菊在，故山毋用费文移。

故人寒踏龙门路，来听深山唱竹枝。半世向人长落落，几回于我独奇奇。淡交似水有余味，薄俗如云无定姿。一点青灯俱白发，相看不语只心知。

闻之善治水，不与水争势。顺流导汉漾，徐当过三澨。又闻善登山，不与山争力。缓步出朝阳，晚亦到崧极。展也曹泸南，所学见所履。致身以登山，应物以治水。几年蚕丛州，归问长安道。巴船五百料，太半外省草。白驹在彼谷，桑扈鶑其领。人物方眇然，惜此尺璧景。疏梅耿绝埼，飞梦随去桨。索蓍为占之，圣功得蒙养。

嫩𣃁苔边绿，甘包雪里春。萧家汤是祖，束叟餠为邻。混沌函三极，冲和贮一真。日斜摩腹睡，自谓葛天民。

罗浮高哉四百四十有二峰，三峰最高拔起金芙蓉。耀真洞天锁溟蒙，鳌背咫尺蓬莱通。璿房瑶室深玲珑，霞袿霓袽纷丰茸。中有老仙扰白龙，藕花冠巾九节筇。招邀茅盈挟赤松，麾诃列缺鞭丰隆。天鸡未叫万籁空，夜半唤出扶桑红。下照万象方屯蒙，起踏斗柄呼东风。扶胥云气低葱茏，海若吐蜃天投虹。前旌招摇导祝融，从以五色骑羊翁。苍舒梼戭伯虎熊，风后力牧常先鸿。日用大学心中庸，暗室屋漏十目同。夏璜荐缫旅大弓，太蔟为角谐函钟。日星宗彜映华虫，江河健帆转蒙冲。庆历元祐诸儒宗，立朝直声摩穹窿。真卿长孺谁为容，白头万里行蚕丛。清献清节乖崖忠，太平盛时适其逢。事有至难莫如公，表里坏证阻且讧。参苓温平匪砭攻，潜瘳膏肓夷疽痈。三边按堵九扈丰，祥飚甘雨天为功。趯趯和乐跃阜螽，沾沾啁哳喑寒蛩。雪山不隔黈纩聪，衮衣绣裳遄归东。天津疋马两玉童，袖疏入奏明光宫。中兴规模旧提封，直北燕蓟西崆峒。功成跨鹤追葛洪，神光烱烱方双瞳。金丹宝诀传枕中，负薪汲水长相从。

公家老博望，手斲扶桑根。骑之泛溟渤，飘然溯昆仑。直到析木津，细问黄河源。玉绳澹碧落，机杼闲天孙。北斗可用挹，槎腹漥为樽。独携天一水，从干纳诸坤。梧桐九秋影，苔藓千年痕。媪神发深閟，泉冽槎犹存。尔泉以亨字，是亨本于元。世人重通塞，祗就利处论。习坎维心亨，中有真胚𣍯。木上有水井，何尝以亨言。泉于性中汲，画向象外吞。安得跨黄鹄，往款君平门。

雪锦楼高眼易寒，春风朵朵似长安。终年避事宁为客，到处寻诗胜觅官。金凿落边檛蹀躞，玉参差里舞{般}跚。华灯变尽归来晚，回首西涪可忍看。

太平宰相范尧夫，曾驾西州使者车。雅操清规公更胜，委蛇退食一编书。

淮头蜀口几虺隤，百战山川入眼来。行伍姓名浑历历，定知水镜不遗材。

急符唤出雅州丁，刀染红巾血雨腥。定蜀论功谁第一，茗山合着后溪铭。

走卒儿童口是碑，百年几见好监司。浣花镜月经行处，草木江山亦去思。

嘉州过尽又涪州，到处须判十日留。汲媪畬翁遮道拜，东风未定莫行舟。

匹马西征岁月多，苍头引鹤共婆娑。传闻虚伫如清献，益漕归来径上坡。

天道频年说好还，到今胡{土盍}没天山。延英为奏平戎策，只在人心国势间。

红丝步障海棠开，底似西湖半树梅。要试平生调鼎手，安排青子待公来。

引却东风觱栗声，竹舆如斗作春行。山中祗怪天能窄，栈外方知地本平。黔袂炼{艹都}斜屋小，黄缨淘矿乱砂明。终年一饱难如许，愧尔炉熏管送迎。

燕寝深凝自在香，苍髯扶病玩流光。桃符历日又新岁，粔籹燋糟非故乡。灯影参差棋溅雹，酒行杂遝剑横霜。武侯遗憾谁当洗，夜半衔枚入凤翔。

梅花已是隔年香，投老何能面复光。求则得之青籸饭，归斯受矣白云乡。果柑微似温生乳，阆柿多于处着霜。扶起东南风物梦，举觞目送去鸿翔。

苦甚淮南驮，嗟哉蜀口{马蒙}。护身棕结{革毚}，防口竹编笼。远近关梁接，高低阁栈通。琅珰鸣铎里，谁识木牛功。

倚天翠壁夹黄流，伛偻呕哑挽上舟。今古英雄愁绝处，夕阳筹笔驿东头。

嘉定甲戌冬，扫门古杨州。一见握手叹，飞黄厄盐辀。士忧不闻道，勿以穷故忧。为圣为贤人，所贵天爵修。万卷我有庄，子肯从我游。良农不辍耕，嘉谷终有秋。动心得曾益，雪案三年留。一朝推使出，西风着兜牟。莽苍淮月冷，低迷汴云愁。正抱虎兕寝，孰脱鹰隼韝。越在岁执徐，公来殿西头。廷臣择自从，唤起骖玉虬。暑发采石矶，寒登筹边楼。孤灯语中夕，民瘼何当瘳。明年护全蜀，后车旅枚邹。熟聆老规模，剑须铸知收。中间畀一麾，牢关控西涪。相望几何驿，时许闻成谋。积诚泮群疑，实践激众媮。风涛澎湃中，竟济师德舟。主人永终誉，客亦无穷休。见谓汾阳门，走卒皆王侯。骑火明桃林，诏催告辰犹。仍挈旧司马，入詹翠云裘。里江水齐稳，一叶随沙鸥。道重富贵轻，目光送罗浮。竿头要猛进，壶尾毋浪投。此意造物知，筮得素履幽。十年甘苦客，从我宜如由。可归犹未归，魂断杨花洲。六经孔孟学，其用为伊周。天方昌斯文，敢告司鼎篝。

坡颍风流几许年，依然夜雨落花边。白头故媪釜忘轑，红颊诸孙衣解牵。聚雁沙平江百折，养鹅水暖柳三眠。行厨洗玉更为寿，父老来看许近前。

万里春风一札书，锦幢绣旆二难俱。殷红荔子武侯渡，深碧藕花房相湖。家庆盛于群玉府，身名荣过执金吾。人生信是团栾好，我亦归谋种芋区。

昆丘侍郎南霍仙，身骑於菟雪毛鞯。芙蓉结旌紫云导，望舒参乘丰隆鞭。晨朝东华天帝所，班在玉斧茅盈前。帝矜下土沸螘垤，往哉为洗中原膻。扶桑五色枝拂日，蔚蓝一碧壶藏天。祥飚吹衣被发下，轮囷旁薄烟非烟。泰山乔岳气矗矗，长江大河胸渊渊。五三六经济世学，尽得庆历诸公传。丝絇倦踏龙尾道，玉辔直上羊肠巅。印方趣视已走敌，担未及弛先行边。黄牛皂郊撤戍堡，左洋右沔闲屯田。规摹了了入眼底，奠而后发矢脱弦。长安可到只十日，祁山不出今几年。甲申有谶为公设，席卷关洛趋幽燕。命珪相印明骑火，碧瞳黑鬓宜貂蝉。槐龙不动昼阴永，瑶草无际春风妍。苍生元气秋叶薄，善类命脉游丝悬。保兹天子属山甫，愿献大雅烝民篇。

流水青山一榻深，铜柯石干半窗阴。公余点校七分易，老去服行三字箴。消长乘除观物理，存亡操舍验人心。日长大得官闲力，乳燕鸣鸠尽好音。

引却蜂衙一事无，求师尚友圣贤俱。激昂意气中兴颂，收敛身心太极图。畬火明边饥虎过，渡船声外老鸧呼。江南云水宽多少，万里深山着此臞。

涪山信有灵，送客六月雨。晓行如深秋，午憩无点暑。

沙路缘江曲，斜阳塞轿明。晚花酣晕浅，平水笑窝轻。喜荫时休驾，疑昏屡问程。谁家刚齐餠，味过八珍烹。

左计来行险，强名为爱奇。一家川{若/若若}苴，三顿豆离萁。压架龙门石，撑囊剑阁诗。扁舟归计足，不问鹤和龟。

唤晴山鸟滑，辟暑水花明。蜀隶绵犹重，吴侬葛自轻。交情潘接魏，师法尹从程。鹅鸭堪供客，多烦拗项烹。

我爱湖南客，从横正复奇。短裳甘制芰，破釜懒燃萁。愤世惟堪饮，忧边不到诗。最怜孤寂甚，欲为唤罗龟。

阿姊云鬒融翠翘，主翁缟发明金貂。军功告身博一粲，嬖奴铜绶华臀腰。有民有社桔柏渚，腥风怪电腾炎熛。望青采木起生庙，奴主分席城狐骄。延年国钊怙女宠，无此土木丹青妖。居人侧目路人指，把炬睥睨桓宫焦。维唐益昌有循吏，身代挽𫄴宽科徭。婆娑棠芾满江浒，不与霜后菰蒲凋。邦人扣县合词请，撤彼祔此安群嚣。青袍角带俨如在，云车风马手可招。前荣后寝曼且硕，庭容百骑鸣箎箫。龟蛇琢铺閟烟燎，卫卒拔剑垂彤弨。去思香火几百祀，丛庐风雨寒萧萧。眼前突兀忽见此，天实假手金屋娇。吁嗟势来不足恃，秋云变灭春冰消。桐乡烝尝麟阁画，未省随手遭人祧。君不见江原清献楠，新繁卫公柏，苍干合抱干云霄。万牛拽倒斫庙柱，售谀荐佞喘猲獢。只今还有楮钱肯向荒庭烧。

短棹横秋桔柏矶，青山无尽白云飞。官三年矣母安在，天一方兮儿欲归。拱木阴阴闲墓隧，背萱寂寂老庭闱。呼儿扫驿陈遗像，杯酒炉香泪满衣。

危栈摩千仞，牢关护一窝。山巅闲地少，溪面白云多。昼永琴书乐，年丰鼓角和。官清谁得似，祗欠客经过。

番上松扶塞，逢迎桔柏埼。高风挹元祐，遗事说开禧。丹凤岗头咮，苍龙洞口漦。秋光无限好，管勾费新诗。

孤塔山光寂，危楼岸影斜。秋声来木末，客思满天涯。离列高低树，沧茫隠见沙。夜凉人被酒，乘月快浮家。

着破征衫欠再逢，三峨九顶梦游从。也知造物函深意，未放西南易道东。

伊川去后几多年，道在离堆沫水边。身任兹文须着力，莫将人事属之天。

扁舟触热下涪忠，肩耸无人肯拍洪。诗送凉风天外至，鱼龙起舞浪花中。

太白尝嗟蜀道囏，少陵欲铲剑门山。何如推起蓬窗看，万里江天碧鸟还。

了无薏苡可囊珠，解事家人气甚都。日试西川煎茗法，半投白垩半鸡苏。

云边江树作离声，回首秋光满渭城。蜀水吴山无间断，只应明月识人情。

水稳风凉快长年，归帆东指白云边。落花款段儿能御，荐草乌犍手自牵。蜀口戍兵谁饱饭，淮头编户几安眠。野人只愿群贤进，辐凑良筹到上前。

万里来鸿未有书，社前归燕与人俱。涨痕落后杭巫峡，风力高时略太湖。深愧平生嗟靖节，一匡天下望夷吾。延英入定中兴业，早震天声到鬼区。

洞从开辟有，翁独擅真清。磴古苍苔涩，岩空细溜明。谁刊新即事，尽剔旧题名。太息今犹古，江山不世情。

鱼复平沙涨夕阴，红旗影底老蛟吟。穷今亘古三分恨，托地撑天一寸心。过雨断云闲绝壁，凉风归鸟急平林。江山难着醒时眼，有酒如渑放手斟。

荦确嵚岑转百盘，峡天深处得平宽。秋风策策{艹縻}花老，暮雨萧萧稻子寒。仁者乐山心本静，硕人在涧体俱胖。农家不解诗翁趣，只道丰年了纳官。

江浒行厨转，关头细路过。手摩如象石，目送卧龙坡。肮脏云端柏，鬅鬙雨后莎。晚来晴更好，舟发乱山阿。

出蜀趋吴第一州，夕凉随意系扁舟。十分人鲊瓮头月，一片水晶宫里秋。夜气长存号老鹤，天机自动舞潜虬。得归到处皆佳思，不问西风解白头。

撇𣸣梢涡稳下舟，狼牙鹿角又黄牛。儿曹脱险讙呶甚，数到家山十二州。

石马门前万里回，向人似亦笑颜开。独寻旧日题诗处，却恨骚翁不共来。

今来古往江山老，地尽天穷草木愁。为问大夫能饮否，芙蓉落尽菊花秋。

老火欺人客路长，舣舟取次浴温汤。犬鸣三峡夜逾静，月上四更天始凉。

神虎护泉寒翠壁，灵虬吐沫暖冰壶。玉环不碎征尘里，更引三郎到古渝。

动地千牛力，行天万马声。溟蒙迷太极，浩荡送平生。梦与屏帏兀，心随簋缶倾。黄头多着缆，作止候三更。

岁月孤槎转，风波断梗随。谢三元自惯，巽二莫相欺。沙岸往来拍，芦林开阖吹。欠伸呼斗酒，一笑酹冯夷。

方雨江流红，未霜芦花紫。寂寂远帆来，拍拍晴鸥起。

{弥}百丈几牵掣断，铁三脚已撼摇浮。阳侯戏剧何须尔，身世从来等一沤。

颠风立海雷轰柁，骇浪翻天雪压篷。夜半乖龙酣战退，一奁冰鉴本来空。

虚己尧黄屋，清心汉弋绨。乾符开太一，坤轸拓全齐。镇国天球在，宾空宝仗迷。历年施泽久，四海哭遗黎。

德粹三灵接，功成万国雍。方培丰水芑，忽跨鼎湖龙。庙号追文考，陵名冠世宗。微臣趋觐晚，洒涕续车攻。

天阔孔鸾起，江晴荃若春。亲荣知有子，主胜信宜宾。岳麓盛古学，衡山多秀民。平生金玉质，更看濯磨新。

清霜戒晓日将出，急雨报晴云乍开。庭下簿书浑引却，独揩双眼上楼来。

气如轲也生于义，道似参乎任以仁。干盖坤舆犹塞破，何难压倒玉嶙峋。

访落方勤止，而翁苦掉头。立几遗世独，行盍为王留。日月驰双毂，乾坤寄一舟。勿缘归计得，忘却纬边忧。

买我归吴棹，扬君溯蜀旃。虽为万里别，端有一家缘。腊雪添新涨，春风减旧绵。江山随处好，横槊小留连。

升平见一斑，未腊得三雪。天开银色界，人立水晶阙。小团醉后煮，清梦梅边说。莫道石渠春，不似山阴月。

东风婉娩燕来双，禁漏无声万绿香。宝鸭炷云朝太紫，玉蜍挹露校铅黄。圣贤不断千年脉，宇宙长存一点光。老鹤也知虚静好，夜深踏月上修廊。

人从万里蜀天归，御柳藏鸦絮又飞。风细炉熏摇穗直，日长漏箭出花稀。九重旰食图无逸，四塞宵征赋采薇。爱国书生心更苦，夜占列象候璿玑。

岷峨人物古，淮海姓名香。识面岁华晚，论心春昼长。有怀胡去国，无愧好还乡。呼酒犒三老，柁楼天正凉。

蜀产班行几，分符又去之。气完吞落日，心定发凉飔。蝇虎攫何壮，蜗牛升更痴。见几能许早，别思渺江蓠。

觉是圣贤脉，复为天地根。典刑诸老尽，文献几家存。露下鹤先警，风高鸿独骞。一时京洛价，知有魏公孙。

南斗一帆外，西风千骑头。莫嗟中落落，须感上休休。贾谊词林晓，陈蕃墓草秋。经行拼斗酒，为浣古今愁。

风雨寂历芦荻秋，梧桐落尽斜阳收。孤鸿影断苍莽外，愁绝送客涛江头。客心恰似涛江水，夹岸拥沙潮不起。海门一线拱觚棱，无声夜到龙山尾。重云压江秋阴阴，千古送客非斯今。有酒可别不敢斟，天乎天乎知客心。天乎天乎知客心。

参桂齐名骨自香，百花酿醑助甘凉。含金咀玉风标别，消得肩吾为发扬。

忍饥觅句孟东野，守寂草玄杨子云。囊有遗书无与读，两家恨不早逢君。

黑月黳云脱太清，海风吹上笔头轻。琐窗冷透芙蕖碧，定有新铭到九成。

宝栏十二午阴移，思入云霄落子迟。当局早知提醒着，危机应不堕蛾眉。

黑风吹雨出长安，破帽骚骚怯暮寒。不得之乎成一事，却因而已失三官。人心天理推详易，世路交情点检难。白发老人经事惯，教儿只作博投看。

朝谒千秋节，攀援万岁藤。山明松戴雪，涧涩石怀冰。清壮髯还戟，酸癯面亦棱。暖寒能破戒，珍重虎溪僧。

静里栽梨枣，闲边话葛藤。缘尘还我雪，世态任渠冰。宿卉芽浑脱，新禽语模棱。年华催镊白，自笑秃于僧。

罢参归趁日高眠，随意翻书不计编。岁事从教催白发，春风元只在丹田。

精神收召入腔来，水色山光面目开。可惜行窝新失伴，雪晴未忍说寻梅。

樽酒团栾里社情，眼中忽不见公荣。祗应天体如鸡子，地下人间共月明。

井渫得泉终必食，睽弧遇雨更奚疑。毋庸伊尹要三聘，且学颜渊克四非。势去铁鞋无处觅，志亨金印有时累。梅花结子桃花发，烂熳春风醉典衣。

寒瓶虚插一枝斜，留待春风放霁华。已信不冰方着水，可怜欲槁更开花。

繁芳玉立夹胡床，勾引春韶午梦长。有眼尽迷空里色，无心方识定中香。

竹屋茅檐一树斜，冰霜意气盖韶华。有余不尽如知道，半已青青半尚花。

桃花红艳照银床，黄入金明柳线长。欲与晚梅相辈行，同时到底不同香。

盘屈虹蜺气，空山老白云。酒因陶令买，芋为邺侯分。甘露门知味，毗耶藏着勋。南轩无复见，岩卉自清芬。

久要来新燕，檐花泫晓霏。治聋憨舅醉，废读惰孙归。鹘突输赢局，醒松脱着衣。一帘春寂寂，谁解识吾机。

莫为春愁两鬓翁，管愁元不属春风。深黄杨柳夕阳外，淡白杏花明月中。大自在身天地并，妙光明性圣愚同。鸣鸠乳燕相料理，融得从前万虑空。

社后归来燕两三，门前细柳绿掺掺。乞将蝴蝶蜻蜓扇，与试鹅黄水碧衫。

次第新烟欲试茶，铮铮飞霰响檐牙。惜春苦欲春长在，且得轻寒约住花。

韶华九十恰平分，过化中存一点神。草脱烧痕非故色，梅收花事又新人。正襟危坐三灵会，拥鼻长谣万象宾。酬答风光惟办此，可能春梦到天津。

梨花匼匝不见叶，柳穟玲珑初欲绵。寒食清明等闲过，日长翻覆压书眠。

风将好梦到兰亭，惊觉虚檐九子铃。老眼醒来无着处，倚楼检校树头青。

芳蹊几曲重行行，坞里曾阴坞外晴。秧马鬅鬙和雨种，箨龙菌蠢带烟烹。黑风动地前程暗，白日行天内景明。却爱道民无别解，一杯春茗雪花轻。

唐时三月十八雪，况复今年多一旬。万紫千红浑过尽，荼{艹縻}满架与争春。

桑颖骚骚麦又萎，雪花如椀雨如丝。老天只解苦黔首，快活贵人那得知。

一树青青桂子荣，广寒宫殿玉为楹。不知天上何年堕，故使人间有种生。风影碎摇签帙爽，露华倒洗笔头清。寸田更与加培埴，收取天香染姓名。

物理无枯底有荣，一双玉树倚修楹。长如拱璧天球在，元共交梨火枣生。卜筑地连盘谷胜，赋归人占小山清。昼阴最喜添新绿，时有佳禽自荐名。

暑设青𦈌幕，晴更皂葛巾。家贫犹气象，人老亦精神。蜂闹花生计，蛾翾茧化身。静中观物变，同是一天真。

两峰高峙玉，五亩秀含滋。细柳未眠种，修篁方醉移。雨将云出谷，水引月归池。动静天机密，何人共一卮。

朵颐常逐逐，观复自休休。静昼青竹笋，深春黄栗留。觉圆熏穟直，梦破茗华浮。为问连山易，床头好在不。

华堂横架晴虹壮，来凤结巢长一丈。中间赑屃谯楼势，两旁坡陀翼城样。相攸尔居莫此乐，得意鸣声相下上。同时啐啄三四雏，尽日往来千百饷。欲飞未飞翅羞涩，似定不定跂摇漾。施施引趁女墙行，戢戢教升危堞望。黄金铸印分里有，何用芹泥呈瑞象。主人长健燕长归，但愿春风不相放。

野水岗头屋，春风竹里厨。所安仁者静，其乐道之腴。遗逸盍征诏，耆英空画图。诗书根气远，丛桂蔚相扶。

富儿种卮敌封君，贫翁结柳呼奴星。物理亏盈蛇夔蚿，惟有读书可以逃天刑。守玄老死天禄阁，巧宦三入承明庭。人生得失雉枭卢，惟有知道可以垂芳馨。嗟予钝甚炉底矿，陶写淬濯谁为硎。买书充屋手点勘，杞菊门巷槐花零。九流七略宗六经，大川小浍趋东溟。骚人墨客几汗青，秦姬赵女争娉婷。圣贤气脉眇如线，义理门户元无扃。圆冠方屦弗见道，金貂玉櫑空图形。君年正壮眼如漆，一过万字披不停。借书一瓻走赤脚，灯前急雨鸣高瓴。扶舆磅礴天两目，渟蓄云气藏风霆。钩深造极猛着力，会插八翼抟青冥。

老无擘画笑柴桑，两眼惺惺菊自黄。渠更笑人无菊把，拒霜相对过重阳。

裹饭无人过子桑，拒霜一径雨昏黄。花根记缚西湖缆，红浅红深醉夕阳。

向背有深态，纤秾无定姿。最怜花脱后，全似蕊包时。

君臣一德盛熙宁，厌故趋新用六经。但怪画图来郑侠，何期奏议出唐坰。掌中大地山河舞，舌底中原草木腥。养就祸胎身始去，依然锺阜向人青。

三月廿八雪，十月十九雷。日官起历失气朔，深春为腊冬为梅。衣巾暄淑糁白醭，研席昏湿凝青埃。阶头蠢{月忍}上未已，阵阵送雨千峰来。水乡种早场已筑，山乡种晚镰方催。漏天未信解晴否，低田芽茁高田摧。老农一饱不自保，愁面百折何当开。君不见太史局申十月雷，麦成堆。

江北江南雪意催，半酣椎鼓起征桅。锐从猿鹤归休去，刚被功名引调来。破虏檄传淝水定，屯田疏上皖陂开。笔端矍铄精神在，莫只清吟伴老槐。

理学不远复，躬行毋自欺。志虽千万往，材仅二三施。花竹觥筹密，云山步屐迟。眇然人物里，公竟止于斯。

诸老定交早，群儿惊见稀。功名身韫椟，翰墨世传衣。龟寿前占梦，鸥盟晚息机。吴头耆旧尽，搔首送斜晖。

点雪非耶果是耶，紫千红万未曾芽。苍苔有晕龙钟树，幽谷无人自在花。地暖孤鸿来索伴，天空双鹭下通家。诗翁快整春风脚，山路霜泥踏马牙。

槎使携归饷老人，高棱疏节屈中伸。拨开豺虎凭陵气，摄取蛟龙变化身。访洗头盆还喜健，伴行脚笠未嫌贫。一般仙骨清如鹤，倚看沧溟解起尘。

南渡几年里，深山谁力书。独君酣百战，许我丐三余。参斗明灯烬，湖江渴砚蜍。斯人犹不第，天理竟何如。

撰屦西山路，寻春得重陪。那知分手去，不作转头来。寂寂双溪雪，依依半树梅。经行陈迹在，横涕湿苍苔。

溪路槎牙木叶干，角声吹动五更寒。疏疏梅蘂疏疏雪，一段生绡不用矾。

竹外横梢半欲干，透香肌骨不胜寒。定知天上梅花脑，不比人间柳絮矾。

洮湟私牍旧开边，淮楚依然样子传。抱虎寝蛟心不保，护疽讳蛊祸相挻。河流三舍尽人血，城阖四门无灶烟。昨夜洗兵盈尺雪，华夷齐贺太平年。

鸡唤璇杓一夜东，长天绀碧静无风。年华老子懽娱里，春事儿曹翰墨中。脱雪荠芽盘饤绿，晞阳椒蕾酒行红。赭袍亲上慈明册，正想千官会汉宫。

云淡风柔霁色轻，泷冈阡上气和明。莫思旧日遨头出，且试新年便面行。饱饭即为君子泰，浊醪不失圣人清。一翁二季春无尽，更愿诸孙向老成。

白玉堂前绝世容，水晶帘薄透重重。非仙非鬼树明灭，似梦似真花淡浓。袜照晴波添缥缈，佩摇寒月欠{王冬}珑。一番青子成阴后，却笑痴儿认旧踪。

甲子干飞雨，元宵湿陨星。风柔行阵阵，月淡下亭亭。木笔侵凌碧，来牟掩映青。东皇收拾急，暖涨赴沧溟。

云气敛兮天目之颠，涛江线横兮海门溅溅。扶桑子半兮阳乌翩，可俯而掬兮咽以天井无声之泉。子其隠乎，吾与子兮拾荃。

云氯冒兮天目之趾，叠湫喷薄兮洞石齿齿。列缺正昼兮睡蛟起，可仰而扰兮浴以天河倒流之水。子其隠乎，吾与子兮采芷。

云气吐吞兮天目之腹，乳潭沉沉兮鸭潭煜煜。徐伍朝往而暮来兮双碧鹿，可挽而舞兮侑以天风步虚之曲。子其隠乎，吾与子兮莳菊。

若木扶桑莫苦攀，芙蓉薜荔不妨闲。封三万户烟云里，化百千身水石间。

欲访天池水发源，倒骑北斗挟飞仙。高低八节滩头路，俛仰三生石上缘。

拍手东风唤白猿，划开元盖洞天门。可能路指虚无去，两脚须留点地跟。

苍崖斗立两扉开，行雨龙归尚殷雷。袅袅天风瑶草碧，神清依旧锁楼台。

武陵溪上迷津处，衡岳峰头失道时。珍重牧儿相指似，隔林招手不吾欺。

飞泉溅雪林华湿，盘石生云古藓干。早著些词招隠去，泰山有贼脍人肝。

稻花秋晚蟹洗手，荠菜春初饧胶牙。筑底空山谁办此，留君只有石边茶。

不提长剑斩江蛟，便揭修竿钓海鳌。纵老无成犹自许，一溪流水两山桃。

不知我者谓何哉，布袜青鞋日日催。长啸一声啼鸟外，朵颐有象著山雷。

平明出去日斜回，小立岩花涧草隈。光景留连非我事，此心曾点漆雕开。

穷达皆归命，亏成不挂心。醉余便腹睡，棋罢掉头吟。孔雀门阑旧，骊驹院落深。可堪重剥啄，寂寂杏花阴。

天机日与物华新，妩绿柔黄触拨人。精采只消些子雨，腰肢无着许多春。兴亡萤苑迷楼梦，荣辱孤山曲院尘。醒眼年来浑看破，万缘分定不须颦。

万山筑底作春妍，一树繁红直几钱。深院日长来燕后，平池水暖浴鹅天。弦歌礼乐诗书地，榜帖功名富贵天。儿辈对花须自勉，莫教空恼少陵颠。

菀彼烟丝一样新，依然面目我陈人。只疑大造元无物，岂料深山亦有春。尽日三眠浑得意，随风万舞不惊尘。长长短短亭前路，肯与渠侬管笑颦。

隔水梨花豪放尽，安排鼠耳到庭槐。十分春事杜门过，百色老怀中酒来。闻丽人行头辄掉，见兰亭帖眼还开。碧衫玉唾酴醿晚，更倩诗翁着句催。

过尽风波滟滪堆，一闲无梦到宫槐。迎头寒食清明近，入手樱桃芍药来。率尔成诗聊意达，快然自足亦颜开。期君曲水芳林序，花里传宣火急催。

飞上三足乌，唤起百舌鸟。鼓弄林杪春，澜翻屋头晓。气吞黄栗留，势挟秦吉了。向人售嘈杂，司物窘煎妙。转头芳意歇，噤喙青阴悄。

从来此腹负将军，淡饭投虀现报身。三月不曾知笋蕨，梦魂敢到水晶鳞。

璎珞垂垂萼绿华，光明淡𥩟自成家。枕帏酝藉风流足，甘放朝来被底衙。

爱春留得琼英在，添竹扶将翠蔓高。更着金沙相间种，主人四壁锦周遭。

深山风雨几百秋，直干云汉大蔽牛。轮囷离奇中尺度，一旦出应天家搜。山摧浪压斧斤下，横亘十亩眠苍虬。白头地主坐叹息，物囿于数吾何尤。为言此殆有天幸，如拔莘渭归商周。栋梁未央坐万乘，柱石明堂朝诸侯。老翁闻语冁然起致祝，切莫去作昭阳梳洗楼。

旧雨人无半迹来，惺惺独坐眼慵开。却嫌飞絮犹多事，点破门前一径苔。

仓庚仓庚，集谷之苕。谓汝也幽，而岂其乔。勃鸠勃鸠，有安斯巢。矜妇之功，不念鹊劳。决决杜鹃，念归何悲。岂知汝归，不如未归。翩翩玄鸟，群雏相依。羽毛浃矣，同乳异飞。负阴抱阳，均此一气。孰使然哉，凄其永忾。

经始西风八月秋，桃花春涨已无忧。横飞阁道虚空度，直放银河自在流。倚岸斜看疑是洞，循坡稳上认为楼。遍行吴蜀今才识，却笑浮桥谩造舟。

燧人钻榆出新烟，烟光湿雨山苍然。黄鹂怯寒噤未语，有喙三尺惟啼鹃。血流染花不知数，赤霞烂熳横丹天。前山后山列锦障，上涧下涧敷金莲。海棠无香许流亚，石榴有艳疑姻连。目光远送空翠表，胜处正在繁芳边。七香宝车果安在，东风老去空华颠。

去年为君来，明廷峙鸾鹄。今年为亲归，蚕市苦思蜀。扶舆出修门，万里宛在目。大江六月寒，风饱帆数幅。金山如幽人，杜蘅缭荷屋。采石如壮士，铁骑明鋈续。五老烟光开，九华云气矗。如王公大人，冠冕而佩玉。大孤狷介甚，赤壁清旷足。黄鹤侠者流，隽放不容束。英雄古荆州，霜月耿乔木。寂寞三闾亭，风露落秋菊。阳台峰十二，森拱峡江曲。高标耸赤松，绝槩凛孤竹。或如汉汲黯，抗直敢掁触。又如唐真卿，峻絜不受辱。瞿唐滟滪堆，一柱轧坤轴。溃城睢阳孤，钩党林宗独。水石明边酌，蘋蓼佳处宿。宽作几月程，迎面峨眉绿。世道淡有味，人生平为福。江山无愧容，草木有余馥。试剑信雄拔，易简更清沃。虎蛇方横道，有此廉平牧。相如驷马贵，长孺一翁秃。明河隔黄姑，碧落杳飞鹜。独复即无妄，多识廼大畜。岁晏以为期，仁亦在乎熟。木末老芙蓉，阑干深苜蓿。邮签莫厌娄，瑟僴尉淇奥。

老蟾亭午潭澄阴，雄虬怒吼雌虬吟。空岩纳息耳应心，写之以神寓之音。大音激越风振林，细音窈眇云起岑。天机不动天和深，非亏非成非古今。博山一点蓬莱沉。

蘂珠闲居兮作七言，琴心三叠兮舞胎仙。呼吸日月下上云烟兮，回紫抱黄入丹田。一面宗泥丸，六府主丹元。七蕤应两扉，九微彻三关。明堂閟虎章，玄阙森龙幡。素衣翠重里朱带，绿华裙上有黄裳。子丹兮常在两眉端。欲求泥丸满，直须丹元存。灵台贮清明，太极涵胚𣍯。升坎降离凝正一而融三五兮，付之灵坚童子玉池太和官。重楼十二环兮兰玕，朱鸟白石源兮潺湲。专闭御景而握固兮，嗽咽金液溉灵根。胎津溢而琅英饱兮，积精累气而成真。高研恬淡兮道之园，物物不干兮泰而平。身披凤衣衔虎符兮，控驾三素蹑飞霞而升广寒。东西两目兮倚天，木阴阴兮泉涓涓。一唱三叹兮玄鹤下其蹁跹，八景二十四真兮吾亦不知其然而然。

河鲀行水底，志在全其生。缒绠激使怒，拍浮拾彭亨。触来不自制，天君失和平。惩忿当如山，一静弭百争。

野虞雉为媒，谷谷雌召雄。阴机发翳绿，碎迸锦缬红。耳目诱于物，颠倒不有躬。窒欲当如泽，涵渟清镜空。

水白深还黑，山黄远自青。纷然无定色，何者是真形。不坏只太极，长存惟六经。莫疑晨镜里，黳漆换星星。

临轩解褐赐汤沐，一节两节水苍玉。气严惯尝志士胆，格高厌食太官肉。此君可人如西湖，荷边冰簟三更铺。心知爽快不宜过，柰此风月人间无。

鹤相专朝巧万般，中书位子太山安。沂公冷眼旁边看，机会来时只脚翻。

钦若奖丁丁陷若，谓之厚演演挤丁。势交利合皆如此，说与金陵老子听。

龙州石秫七斗醪，百钱半升官价高。村民无分酒到吻，清晨荷薪争博糟。得糟还家喜欲舞，远汲淡煮燃松毛。{艹都}飺麦餠涩难下，借此咽送如荤臊。我时作守辄自愧，每饭釜有羹堪轑。罢官两夏肉入务，食糟却如住百牢。纷纶玉缕芼葱渫，晃漾珠滴霑麻膏。多从未破甑头馏，间入半折铛中爊。王瓜未甲蒿苣老，芬美独擅盘飧豪。馋奴停匕朵予馂，一𫗦七八讥何饕。太平无事称意饱，竹床大鼾枕离骚。客来闯户口尚臭，错疑被酒醺陶陶。我亦为言，恰梦金丝帐底斟羊羔。

伸缩一双手，去来三世身。新丰惊昨梦，斗酒满怀春。

林谷迎梅新雨沐，和绷熟煮琅玕玉。箨龙别种富风味，棕鱼同科少肌肉。吾庐两山介宣湖，绿阴门径杨花铺。攻苦食淡父子俱，笑看两孙指之无。

白气一抹蚩尤旗，南斗北斗天两垂。西方荧惑耀芒角，初月吐魄来食之。去年天象已可骇，今年天象更可疑。春王正月暨三月，黑气几度摩晨曦。铜盘亭亭惨且淡，铁钹拍拍合复离。沙盆贮水静照影，眼乱两日讙童儿。移时妖氛渐引却，赤光如血铺庭墀。家无占书矒休咎，但效嫠妇颦双眉。昨朝忽见邸状报，诏答丞相辞公师。首言金乌效祥瑞，变我愁蹙成愉怡。玉堂学士天下选，王治有象非吾欺。东淮西蜀狗鼠贼，看折尺棰从头笞。

有美人兮古锦官，落花芳草几凭栏。纷纷世故肱三折，忽忽年华指一弹。诗到考槃须熟讲，易于未济莫轻看。门前尺雪青灯夜，尚欲从公扣两端。

鸡鸣而起一般时，舜跖殊途觉与迷。此理天无分厚薄，乃心人自眩东西。柴门风雨榴花老，草巷烟霏燕子低。玉汝有书来万里，圣贤不泰不栖栖。

乍晴云更黑，顿冷日如青。饱饭真成蠹，幽居又见萤。灯光翻露柱，琴叠舞黄庭。猛作逃儒去，沉酣几个醒。

白龙飞出翠云堆，不见源头只见来。势有盛衰惟视雨，声无高下尽成雷。谁教河鼓翻将落，我欲阳侯挽取回。东陌西阡分港去，丰年入眼稻花开。

狐鼠擅一窟，虎蛇行九逵。不论天有眼，但管地无皮。吏鹜肥如瓠，民鱼烂欲糜。交征谁敢问，空想素丝诗。

隰荭照眼似舡窗，只欠沙头野鸭双。花引穟垂丹作佩，叶扶节起翠为幢。妇收滋味归羹鼎，儿挹馨香赴酒缸。老我为渠牵午梦，白蘋风冷钓烟江。

徂徕古君子，泾渭何太明。一奸众稷契，诗作奇祸萌。奸人挤之死，既死气未平。锐欲剖其棺，谓北走犹生。妻子坐冻馁，不断啼号声。富韩各分俸，买田活其婴。吾疏视彼诗，历数群公卿。触怒非一竦，举朝眼瞠瞠。所赖天子圣，不死五鼎烹。斥归天目下，石田力躬耕。田少食指多，读书饥鸢鸣。此身不足忧，忧我身后惸。富韩不常有，勉哉自玉成。忍贫知好修，道在困亦亨。

造化有真机，寒暑不停轴。秋风促络纬，春雨鸣播谷。一气臂屈伸，万事手翻覆。得牛或贻灾，失马讵非福。七侯梁冀诛，三妹国忠族。鼎贵正酣豢，旁窥已鱼肉。自古圣贤徒，不耻贫贱辱。忠信以为宝，岂弟而干禄。但信命行藏，不计得迟速。泰极必有否，剥烂乃为复。一理无间断，九卦要精熟。梦起独忘言，窗前数丛菊。

山下有雷颐，山下出泉蒙。主静山之体，养正静之功。闲闲六窗明，寂寂万籁空。坐观鼻端白，岩花自春风。

汉衰元帝为优游，成帝荒淫更可忧。论说金华风过耳，山河大柄醉中休。

决决岩下泉，翛翛竹间路。破寂孤蜩吟，送暝疏锺度。个里欲求心，应生无所住。

一点光分草际萤，缲车未了纬车鸣。催科知要先期办，风露饥肠织到明。

水碧衫裙透骨鲜，飘摇机杼夜凉边。隔林恐有人闻得，报县来拘土产钱。

高吟梁甫卧隆中，眼底驽骀不足空。清白自将千古月，温凉不定六时风。交梨火枣根苗长，翠竹黄花信息通。楼外秋鶑强饶舌，笑人迟却黑头公。

道在皇王帝霸间，古今同是一人寰。不愁垂白三千丈，独喜飞黄十二闲。晚桂荐花熏鼎古，寒松堕子茗瓯斑。山中风味无人会，赖得新诗起老顽。

龙徙三湫宅，山飞百道洪。云车风马去，福地洞天空。苍莽浑沙积，崎岖没径通。等闲陵谷变，惊倒白头翁。

木叶青黄几栗留，尽情啼破两山幽。怕人冷落生秋思，故作春声为遣愁。

百丈岗头路，沧凉步夕阳。石芒轻放屦，草荚紧牵裳。深紫猴樝熟，疏红马蓼荒。牧儿良得意，吹笛下牛羊。

扁为孜禅作，侵寻二十年。屈伸聊复尔，俛仰故依然。直榻无余地，横窗不欠天。焚香长诵罢，风雨响山川。

避俗鹿挺走，依僧龟深藏。淡中般若味，定后摩尼光。坏垣被杂卉，烂熳野媪装。丛薄鸣幽禽，凄抑怨女吭。桂谢红不坠，菊繁青已香。喑蝉怯露叶，忙蜂急寒芳。魁芋鹜护乳，拳栗猬脱芒。菘莳虀瓮绿，粟登酿𥬠黄。田父时泥饮，樵夫间谈王。意适两竖屏，神王三仇攘。龙耶老聃化，凤兮接舆狂。翠壁千仞表，西风吹我裳。

一忍来百顺，寸私生万殊。能思根共出，自爱鄂相扶。夜雨平生约，春风尽日娱。几家燃豆泣，知愧脊令无。

天上广寒种，人间方寸栽。田三和气溢，窦十庆源开。色阅风霜在，香包月露来。八窗秋竞爽，堪覆掌中杯。

霜隼健毛骨，冥鸿高羽翰。来迟怀去速，退易挽留难。文物声明郡，中和孝友官。大冯棠荫在，多放一分宽。

同是郾城客，对床如弟兄。秋风双鬓改，落日寸心明。终古方书在，随时局面更。公余经济学，讲贯不嫌精。

入夜风收雨，迟明暖酿霜。人穷髭易白，地瘦叶先黄。绣眼语丛竹，画眉啼断岗。炊烟犹未动，吾亦起歌商。

湍险中回棹，宽平处整骖。云峰环六六，禅板占三三。地冷梅枝北，天空雁影南。真观观自性，危坐读书龛。

畏涂险如峡中州，蝮蛇倒退猢孙愁。熟将义理自陶写，粗衣淡饭过即休。迩来阳侯横造业，两涘莫辨马与牛。高原低隰半为壑，下潦上雾昏人眸。西风滞穗可能几，尚作𫗴粥余冬谋。如麻雨脚未肯断，便有饿死儒冠忧。惟穷益坚老益壮，更式相好无相犹。纵为沟瘠亦何憾，多少华屋皆山丘。环堵短褐陶靖节，款段下泽马少游。平生耻作稻粱计，好还渠不桑榆收。东家夫子共此约，一醉断送黄花秋。

摇落园林一再霜，梅梢叶剩两三黄。蕾红包裹春犹密，隔垅枇杷得擅香。

不是非心佛，还疑有漏仙。朝闻驰鼓起，夜候定锺眠。浴少衣偏垢，游多袜易穿。祗将毋不敬，推倒野狐禅。

石涧寒泉霜晓，竹岗霁月凉秋。一炷铜炉柏子，老禅破衲蒙头。

种德谏议窦，处心承事黄。池园花竹老，庭户简编香。四世环叠彩，百年酣累觞。紫微身不到，丹墨付诸郎。

四特递盈阙，八还齐暗明。须从心观觅，莫认指摽生。地僻人声远，山空夜气清。何时煨芋火，相与听瓶笙。

未出为远志，出则为小草。请看耆阇窟，几年黄面老。

潜山尽头，孤峰嶭嵲。布宝鬘云，雨玉珂雪。中有医禅，碧眼电掣。人以病求，一岁几{门果}。开方便门，出广长舌。病从心起，当从心灭。方起于心，汹汹烈烈。不冰而寒，不火而热。寒热交战，内外症结。瘰疬疽瘤，痀瘘蹩躠。汤熨针砭，色察脉切。不如治心，心和气悦。如凝斯泮，如壅斯决。勿药有喜，匪涣其血。凡浊恶海，万病一辙。大摩尼珠，一照万彻。是珠在裓，无有差别。名九转丹，字千金诀。为安心竟，寒水秋月。维摩无病，文殊无说。

圣主亲郊肸蚃通，风恬日霁作春容。好从辇路听清跸，却向深山把瘦筇。樵子径随萝薜上，道人屋借竹茅封。一杯旋煮山泉荡，浣尽平生磊砢胸。

太平宝庆第三年，万乘初郊大报天。恰应汉家辛巳日，八觚泰畤立甘泉。

青城矗矗紫坛深，碧宇无风挂斗参。亿万苍生齐合爪，圣明天子得天心。

两窗明月一庭霜，佛屋风铃语夜长。孤酌不多人易醒，九回肠付篆盘香。

一色凝云合大和，定知宜瑞不宜多。饥餐乌昧世皆是，饱进羊羔人几何。抢地折腰纷岸筿，撑天强项独庭柯。留君待放晴光出，同步春风十二窝。

立雪穷兰若，侵寒破骕骦。云迷山糊涂，冰压树琅珰。瓮底茅柴熟，炉头榾柮香。乐天随分足，吾欲老田庄。

种德黄芽鼎，陶心碧玉壶。多交天下士，几唤竹间厨。秋雨凉催读，春风醉索扶。忽成观化去，冷落辋川图。

门巷萧然雀可罗，藏山万卷自研磨。懒寻玉女登西岳，甘伴金仙坐补陀。书带草长尘虑少，钵昙花放道缘多。酒肴问字如相过，引道松间不用呵。

朝家久设礼为罗，小寄禅窗共讲磨。红锦障泥飞騕袅，黄金宝校琢盘陀。冰虀荐饭乡风古，雪汁烹茶雅道多。领取单传心法去，会将佛祖一时呵。

卷却青云靶，书来意转平。于斯观所养，知不失其亨。梧竹自师友，梅矾皆弟兄。悲风吹梦远，不朽是乡评。

烟霏深处万山罗，闲里工夫岁月磨。上采纬书干凿度，下搜杂志薛延陀。手披不厌薰沉水，心悟何妨涉贝多。若问尊经阁中事，南丰作记也须呵。

晨鸡未号霜塞涂，前村后村递招呼。长镵短篝采葛去，冰满髯鬓风无襦。频年米贱置不问，高藤稠叶青扶疏。但闻酒渴欲吞海，一片两片甘于酥。山深土厚雨露足，造物巧为凶年储。纸钱挂树跪致祝，地媪发閟何其都。初疑大泽龙蛇蛰，又疑京观鲸鲵屠。防风氏骨硕且大，母陀罗臂修而腴。赪肩下山日未晡，候门迎路讙妻孥。松明燃火塼地炉，且削且捣投冰壶。细如桄榔滑如菰，白如人面柔如肤。和以粉米随所须，餠饵其精饭其粗。潦田不收野草枯，饥虎借此犹能驱。蕨萁札耳皆可糈，征自葛始功莫逾。小儿媚灶愁眉舒，大儿捧盎还嗟吁。青青之麦何时须，长葛尽矣吾谁𫗦。呜呼富青州，黄承事，古人有，今人无。醉摩便腹视饿夫，以腹揣腹心安乎。

山云披披日翳翳，涧冰衷甲风拥篲。纸窗透明竹扉闭，蒲团坐稳柏烟细。于羊去智鱼得计，优哉游哉聊卒岁。

疥痒悲志郁，发凉慨年徂。人特自苦耳，天竟可恃夫。忘忧草良妩，蠲忿花更姝。多渠有酒醑，宽我无钱沽。阿芝亦解事，低眉荐吴歈。

肃容盛气下璇霄，不作投壶玉女娇。坡老堂前微扑面，伊川门外骤齐腰。得风还解掀天起，带雨才能控地飘。无限陈根生意动，早看绿长后园蕉。

锺山好住苦弗住，驮岭难居真欲居。出地入天须任我，来今去古不关渠。万由旬上起肤寸，一刹那间弥太虚。识得鬘华云体段，妙高高处坐如如。

松鹤昂昂省见稀，独游汗漫友佺期。光风霁日安排好，秀水佳山鬭饤奇。嘉庆图中身最贵，耆英会上爵犹卑。纵心境界天和聚，一笑花开蝶满枝。

旧雨来人眼底稀，春风独许共襟期。斜川追古年年早，曲水从今事事奇。烂熳和诗齐少长，淋漓被酒略崇卑。惊回蜀道芳时梦，花亚银钗舞竹枝。

山居岁事似羌村，注瓦倾瓷酒半浑。微麝和饧溲粔籹，芳凫夹荠斫𫗥饨。阮生朱老情怀密，张丈殷兄笑语温。帘外东风花信早，更烦吹绿鬓毛根。

老仙方寸长黄芽，百顺薰蒸到物华。移得广寒宫里种，开将后土庙中花。诗书根蒂圣贤脉，忠孝馨香今古牙。富贵傥来余事耳，化工深意属君家。

普门以眼听，观音以耳观。谓得观听真，竟被耳眼瞒。瞎却观音耳，聋却普门眼。万法本来空，蒙头都不管。君不见大藏五千四十八卷，第一句如是我闻无着处。

百舌梢头一半春，日长无处着闲心。推枰竞欲投机早，结眊谁知用意深。梅子胚胎盐里味，桐花摆布蜜边阴。东皋西崦行几遍，软脚踉蹡索酒斟。

葛根已尽麦方青，延颈东来米价平。怕听三更三点雨，要占二月二朝晴。

雪水迎风细作鳞，青青又是故园春。只知和鼎非凡子，岂料升盘有苦人。还我核来机转熟，寄渠花去意犹新。侧生底事摇车颊，空作渔阳一点颦。

不论塌扱与娄罗，判却风光屐齿磨。老柳强颜翻拓跋，新禽满意奏娑陀。山如欲雨何妨住，僧不能禅亦足多。须信斯文天未丧，龙蛇虎豹底烦呵。

梦破巫峰十二鬟，家山逸驾尚容攀。桃花见面东风里，应笑陈人老上颜。

呼吸东风养姹婴，翰林非主墨非卿。吾身元与三才并，此性须存一点明。盘谷钓鲜深复窈，羌村倾榼浊还清。久要谁似长宁守，尚记慈恩恶姓名。

娑竭宝藏移，列缺云气从。平地决为壑，歼人锐于锋。丰年变菜色，乐土生愁容。须烦霹雳手，左耳劙乖龙。

陈编贮山房，故事追康庐。欲共天下士，读尽人间书。多君弓刀来，发我金璧储。山灵似不分，震雨翻河鱼。

血气危频复，头颅老数奇。家如缘角鼠，身是脱筒龟。草树春离列，云山晚蔽亏。意行随所到，不必问何之。

吐气韶华里，关心晓哢边。鹧鸪天性在，杜宇世情然。怒笋和泥煮，殷花蘸乳煎。须君来共此，已办杖头钱。

乃翁抱璞售无媒，去作修文地下魁。换骨法从青子得，返魂香自绿阴来。诗书根气春无尽，清白源流庆有开。十二循环花瓣异，信知天理有时回。

护额锦裁帕，扶腰珠络衣。几回呼使进，尽日醉言归。径古梅成荫，堂深桂合围。重来无复拜，春色黯斜晖。

秋隼风神耸，春云笔势奇。人情方共属，天理竟难窥。哭子零丁母，啼耶娅姹儿。落花飞絮急，行道亦伤悲。

三世不异爨，一门皆力书。此风今所少，他行特其余。藻锜明疏牖，萱窝护碧除。春光元自在，遗梦杳安舆。

魏紫潜绯真正红，天公不管老东风。紫袍玉带双鱼挂，犹把阑珊造化功。

相轮高插碧霄寒，好是如如不动山。弄影翻光颠倒转，微权只在隙窗间。

西山许迈无人问，只说东山有谢安。富贵光明贫贱晦，世情从古两般看。

折屐碁边情易矫，捋须筝畔泪难禁。何如拍手招元放，玉室金堂深更深。

邹不辞三徙，滕何爱一廛。典衣宽酒债，乞米续炊烟。胜败供飞雹，亏成付响泉。东山时撰屦，花底弄潺湲。

故人书断故山离，义重惟穷到处随。无米胸中元自杵，不蚕鬓底却能丝。消梅乞与嘲盐贵，苦笋烹来怪醤迟。亡可柰何安若命，午窗赢得睡便宜。

谁为风光管合离，绿阴芳草日相随。此身百丈牵三峡，吾道千钧系一丝。力戒荡舟君子适，志期学圃小人迟。平生客气消磨尽，醉固佳哉醒亦宜。

一出俄经震巽离，盈虚消息取诸随。盆栽菡萏何时藕，檐挂蜘蛛尽日丝。左墄右平魂梦远，东岗西崦杖藜迟。棱棱瘦骨萧萧发，恰与黄冠野服宜。

金銮天子如天大，九万里鹏容几个。寻常沟渎虾蟆过，红锦宫袍空着破。故书收拾归去来，倚杖斜阳唱谁和。

风云惨淡豺䝙吼，日忧无饭仍无酒。秋来东屯熟八九，举家欢呼拍铜斗。老夫欲酿儿欲炊，老夫怕醒儿怕饥。商量不下撚断髭，归与汝母折衷之。

黑风撼海晨乌青，海怪出没云涛腥。矫首独立天冥冥，保一以静吾清宁。椰冠野服双鬓星，抱书自随妙娉婷，眼寒海南蜑家丁。

神为骖騑气为车，秋云扶疏春风腴。汤餠睡起茗椀须，意往独与奚奴俱。奴低头笑公，放懒不著书。

岩芳敛空华，谷响答虚牝。坐看白云生，会得无生忍。

雨来山出云，雨过云归海。悠然天地间，得此大自在。

插遍秧畴雨恰晴，牧儿顶踵是升平。秃穿犊鼻迎风去，横坐牛腰趁草行。

涨落平溪水见沙，绿阴两岸市人家。晚风来去吹香远，蔌蔌冬青几树花。

流转风光不暂违，等无地角与天涯。故人书到几青李，生面客来时紫芝。穷里埋头倾哑酒，凉边趁手应盲棋。寂寥简短君应笑，郎罢吟诗囝和诗。

锦野西头始识君，便期垩鼻着风斤。余甘到底有遗味，薝卜本来无异芬。忽忽又弦凉榭月，亭亭还合暮山云。玉泉道士穷于我，也买新鹅约右军。

西谷柴车手自巾，风吹不到庾郎尘。回光返照千江月，复命归根一点春。永昼同窗陶处士，凉宵专席竹夫人。徐公好丑浑休问，认取青铜镜里真。

耐翁流庆遍仍来，随处烝尝荐笋苔。但认白云飞一点，便胜黄犊走千回。屋山早露柤梨熟，墓道秋风菊桂开。父子相从归展省，岂无野水为添杯。

秧青水白四郊同，召雨无烦访守宫。槐叶煮{饣匋}随市俗，莲花捣麹称家风。过从久谢三千客，嬉戏长娱七十翁。已是太平农圃老，更揩两眼看升中。

红红白白两般栽，浅浅深深一气催。但爱透从清水出，不辞脱自淤泥来。随花着盖相依立，聚菂为房忍擘开。妙洁色香无间断，床头更拨洗儿醅。

气佳哉兮郁葱，文五色兮虎龙。江胥杵沙为驰道兮，海若敛潮其下风。前羲舒而后翳霳兮，轸猎来自东。孕泰和兮诸冯，煽炎晖兮沛丰。於乎秦望，禹会其宇内之镇兮讵伊越之雄。堂兮堂兮，宜其眇翠阆而羞丹蓬。

荷披菰折似秋严，茀草丛中菊露尖。只有木犀荒不得，媻跚勃窣上亭檐。

弄巧拙逾甚，合欢愁转多。擘金盟似海，搔玉泪成河。天运真旋磨，人生特掷梭。身闲凉月好，且与醉无何。

已迫斜阳欲坠时，谋身只怕脚行迟。纵横笼罩大为网，首尾经纶浑是丝。腹饱飞虫肥似瓠，喙工毒螫利于锥。朝来猛被儿童扫，不放檐牙一点遗。

促织声来竹里，凌霄花上松梢。清泉白石心领，野鹤孤云手招。

要看中秋月，须交夜半时。当中明朗朗，直下浄离离。地只余风露，天何有斗箕。虚灵昭彻性，开眼几人知。

西风摆脱络头丝，荪壁为家不问蓍。分得九华烟雨壑，种将五老水云芝。戟髯洒洒精神健，剑脊棱棱气骨奇。窗外几多凡草木，为谁张王为谁衰。

溪山鱼鸟识车尘，风日温明试小春。黄帽青鞋安乐法，芋魁豆荚太平人。接篱倒着情怀放，蓬沓逢迎气味真。儿亦梦牵潭上菊，和香细嚼胜猩唇。

丧家知似狗，生子望如狼。过尽灯花影，空余汗竹香。菊肥人自瘦，发短虑何长。霜蟹新𥬠酒，由来苦易忘。

燧农以前疑传疑，理耶乱耶难尽知。唐虞三代号极治，说着已是令人悲。古来神器付有德，人心天命何容私。使朱与均不豚犬，亦家天下如启时。干尊坤卑大分定，孰阳为耦阴为奇。南巢牧野可自诿，为民嘘寒濯其痍。后来龙虎战刘李，大氐鹯獭驱秦隋。杯羹分我弗暇顾，肯与儿女同车驰。晋阳宫监计可劫，机阱不管为天窥。橘中老翁虬髯客，冷看世变从旁嗤。当涂典午夜负耳，南北五代昼攫之。螳螂黄雀递相视，谁肯帖耳甘伏雌。日月出矣爝火熄，此殆天意非人为。所嗟患失长乐老，东家淅米西家炊。荣华富贵风雨过，但见金椎控人颐。君侯读书眼如月，坐阅两岸随舟移。诗成索酒浇磊磈，通德裙带红榴垂。

自洗洮州绿，闲题柿叶红。一尘空水月，百念老霜风。钝菊凄犹蕾，颠桃艳已丛。斡流千万变，谁实主鸿蒙。

古屋无过客，新凉得可人。为回黄觳{觳殳=束}，同饭紫轮囷。社雨初华稻，秋风未老蘋。扁舟苕霅去，诗料正横陈。

几度椒花颂岁朝，今年心事最萧条。官虽有路犹穷辙，住岂无家却寄巢。金尽床头颜易改，樽空座上客难招。一般独得便宜处，病里逢人免折腰。

病将春到眼慵开，只为梅花猛一来。何处琵琶推却手，举头啄木起林隈。

腊雪如席麦苗肥，春雨如膏菜薹贱。宁令前壁打后壁，不将热面塌冷面。

饱鹜避弓横渚，惊鳞透网平波。一段春光摇曳，几双静眼摩挲。

山深莫道得春迟，云漏晴光已大奇。夹径幽香吹艾纳，隔林绝艳点燕支。一川远近迷渔屋，两市东西认酒旗。锦野着亭坡老后，曾来可惜独无诗。

不用忧春雨，时来百草芳。猫头肥可臿，雀舌嫩堪囊。旧酒闻香烈，新诗索味长。樱桃空落去，吾老白云乡。

盘隠早具眼，栗斋仍点头。丰碑俱好在，烂醉更何求。院静桃开落，林深鹤去留。翛然风露表，无处觅青牛。

条风从东来，习习振枯槁。美人倚窗闺，别思忽已早。昔为连理枝，今为断肠草。鸡号天五更，发白不待老。

出郭暄欲暑，涉林清自秋。步随目力高，身与山气浮。飞来辛夷花，拾得莲叶舟。一声提壶卢，四顾丛薄幽。诘屈九曲屏，突兀十二楼。泉流涧级峻，云起峰阴稠。左摩紫髯兕，右拂苍鳞虬。牵衣憩更好，拥策登三休。上呼笙箫侣，下瞰锦绣州。豁落不平事，消融无涯忧。太极浩初判，此山郁相缪。几人记曾来，老苔蚀雕锼。玲珑听我歌，歌彻玲珑愁。有酒且湑我，羲娥雪人头。

麈尾御犊辕，竹枝招羊车。意足各人眼，心合无天涯。宝扇闲草虫，碧衫凉暗花。荼{艹縻}金沙底，清歌按红牙。醒疑不是梦，梦到故自佳。

摩耶树老无多子，天女花妍有许般。莫把东边枝便斫，堂堂留与碧霄干。

病禹逢沈骜，酣参事懦盈。阴阳眠燮理，天地醉财成。河岳瞢腾立，羲娥蹩躠行。无人能唤醒，作意造升平。

昨朝邻家饭，叠俎肉暨鱼。今晨自家粥，单簋笋与蒲。不为昨而腯，不为今而臞。面前有丰杀，此腹只自如。所以颜氏子，箪瓢靡求余。

识字不用多，识多反为累。结交何用深，交深或中弃。紫微有君房，郎将得宾王。胸无半点墨，七襄亦成章。票姚新宾客，文园旧妇翁。虽非平生驩，冰雪生春容。劝君五车不须读，瞑坐蒲团养双目。作云作雨手翻覆，有时乌好丈人屋。

窈窕薜荔径，勃窣薝卜林。六出无他香，御此众绿阴。低头拾摽梅，齿老酸不禁。仰看栗鼠度，危梢与云侵。百舌巧滕颊，时过声自沉。抟黍晚得意，𪾢睆流好音。水旁两三家，煮茧矮屋深。午忙不暇馌，荷鉏归藁砧。夹桥女萝密，趋坞孙竹森。仙人左元放，拍手东西岑。一气地依天，万事古犹今。溪山岂不好，感槩霜满簪。前乎千百年，有人获我心。后乎千百年，知谁同此襟。

雪氄吾家虥，知亲翰墨妍。渴来趋研饮，饱去枕书眠。弄影窥清镜，收声听素弦。最能持大体，鼠辈任便儇。

鹊经心诀在，鸿宝肘方全。为问春痟首，何如夏胁肩。楼居高进月，园涉细疏泉。学得种芝法，疑君今稚川。

借得卢仝屋数间，不为太窄不为宽。胸中鹏背三千里，膜外羊肠百八盘。薜荔水中摽本远，菖蒲石上见花难。粗茶粝饭随缘过，等作须弥芥子看。

酒泉能醉么，饭颗免饥不。万事得如愿，一生应莫愁。凉风高放鹤，落日倒骑牛。诸妄冰消尽，吾师马少游。

樛枝阴合翠熏笼，曲曲斜斜石径通。窈眇蝉声缲独茧，为渠立尽晚来风。

热不能堪又便秋，天公底暇与人谋。形容如许马非马，气力几何牛戴牛。勃勃松梢云片起，琤琤藕叶雨声留。新凉收拾归歌板，钿合金钗万古愁。

埋盆作沼野人家，数斛山泉拍两涯。人立晚风凉似水，荷浮香气胜于花。蛙声恰恰宜飞雨，鹜影依依欠落霞。齐物逍遥无大小，不须烦恼发生丫。

龙公有眼识英材，好雨随声唤得来。酒面添如田水满，眉头放与稻花开。

黄金络头五花马，槲叶无风雪蜚野。仰看飞鸟命中之，好兮儇兮谁似者。上蔡门，望夷宫。往事了不省，引白春满容。啸笙坎鼓踏雪归，马蹄不记来时踪。

河水汤汤，公毋渡为。妾言嗟未力，公渡竟不疑。云昏风雨寒，波深蛟鳄饥。二十三弦悲复悲，黄鹄不双鸾独飞。

桐春华，竹秋霏，苍梧云深人未归。乌八九子恣飞啄，夜半饱啼山月落。鸑鷟引孤雏，肠空羽毛薄。为言增击勿作遥，吹参差兮共飘飘。

羽肃肃，鸣雝雝，江南江北秋思同。秋思中人无避处，风酸月冷江流去。雁奴亦良苦，群雁不我冯。夜深炬火灭复明，举网揜尽芦花翎。

露径风篱取次芳，朝荣暮悴付流光。一秋朵朵红相续，比着人情大段长。

亨衢方四十，满谓乃翁如。为底澼洸药，依然城旦书。光尘风物里，消息事情初。束起东西玉，功名富贵余。

芦花秋摵摵，征思旆悠悠。歌吹莫愁国，鼓铙熊绎州。胸奇空盾鼻，胆隽落旄头。傥有西风雁，频书老故侯。

夫没姑嫜老，年芳鉴珥新。孤峰晴后雪，硕果剥中春。命义生无愧，言容死未陈。西风吹拱木，双剑合龙津。

夜气精神饱，春风笑语酣。修篁森道北，丛桂郁城南。雨露荣三釜，烟云老一龛。泷冈阡上路，秋思薄晴岚。

木犀满送第三香，交割秋光与后行。细雨斜风篱下菊，安排青蘂做重阳。

菰叶离披藕叶欹，精神得似未秋时。西风坐断群芳路，不属黄花更属谁。

婉娈从君子，青云远大谋。乐羊灯火夜，李侃鼓鼙秋。露舄凫迎喜，星机鹊送愁。诰花纷五色，光动九原头。

金堂石室旧徜徉，被发依然下大荒。月送婵娟华落蘂，云移缥缈湿疏篁。桓伊筝外深情酒，幼度棋边定力香。往古来今开阖眼，楼头吹面朔风凉。

秋风菰黍黑，山崦罕闻之。产瑞摇银海，占丰滟玉池。芃芃秔合穗，袅袅穄分枝。却忆官张望，尝新荐一匙。

庭下晓来霜，菰顿芭蕉折。络石瘦菖蒲，独抱青青节。

路突亭依石，林凹渚见沙。嵚危几岣嵝，深蔚似琅琊。客倦惊寒思，僧闲忘岁华。两窗风露影，一树枇杷花。

涉世万缘薄，爱书双眼明。身从平处立，道向拙中生。啖蔗何妨晚，栽槐恰待荣。偈成投笔去，天阔暮云横。

养性居士白，用心承事黄。春风花竹墅，秋雨鲙莼乡。简淡趋真谛，廉平絜义方。志幽无长语，手墨粲琳琅。

冻雪晴边白柄镵，浴泥扶出锦绷衫。定知王谢家苗裔，风味生来便不凡。

亿计桥门士，输君第一筹。文为天下样，行与古人谋。磨铁素心在，注金苍鬓休。梅边清绝梦，谁更酒扶头。

坐穷无过客，失喜得吾侪。材逸类淮海，诗清如简斋。山明知玉气，水涸见霜涯。期子进此道，为亲生好怀。

南北锦一住，东西岩屡登。报春梅有信，送酒鹊无凭。之子能相过，诗名不浪称。漉冰烹小凤，爽思为渠增。

髓脑供祠寺，膏脂倒井闾。岸隤犹略彴，塔秃只夫须。窈窕钗先燕，夷犹带不鱼。醉归天欲雪，好个探梅图。

蚱蜢髀多节，蜜蜂脾有香。藓痕分磥砢，兰颖聚琳琅。药谱知曾有，诗题得未尝。瓦盆风弄晚，披拂一襟凉。

圣君元命是元正，三素云开甲子晴。不识姓名农圃老，相逢便与贺升平。

轻阴不隔团团月，遗俗犹传缓缓歌。踏雪看灯知不恶，宜春酿酒恨无多。

水仙潇洒伴梅寒，鸿雁行中合数兰。七里香花陪隶耳，涪翁醉眼被粗瞒。

坐久灯欲干，倒檠丐余沥。点滴能几多，烬灭在漏刻。可以观养生，精涸神气蚀。岂伊半圭茸，能续踵后息。可以观为政，敛苦生理迫。岂伊数匙糜，能起沟中瘠。嗟哉秋晨禾，叶叶含露液。毋使暵就槁，而望一溉益。

对门三日罢晨炊，无处佣身老画师。安得化山为饭颗，大家鼓腹太平时。

一帘霏雨暗花朝，焙药炉边拥破貂。深坐不知畦麦信，喜看黄液上瓶焦。

脱却布袴博米归，岗泥滑滑行苦迟。打麦作饭知何时，阿婆餠焦涎满颐。更愿春蚕一百箔，卖新得价丝贵乐。葫芦沽酒和家酌，免教灶妇嘲姑恶。

公辅溪壑欲，胡椒八百斛。若比梁冀大是廉，几舡珠玑几车玉，三十万万无厌足。我宋从来相用儒，国肥民饱却家臞。田园图史论贫富，鼎鼐楼台辨有无。呜呼哉鄙夫，呜呼哉贪夫。

道大两仪小，身寡万物众。此心能砥柱，斯文即隆栋。书从羲孔来，字字济世用。愈穷理愈邃，如探无底洞。有书不勤读，惰农失春种。如何望秋成，箕杵日簸弄。一经胜籯金，万帙供洛诵。所愿器业进，增益门户重。儿童悟易玄，奴婢晓诗颂。而况以士名，经史懒条综。古来天目下，谁识三岁贡。吾翁破天荒，教子期命中。顾我肋已鸡，望汝毛犹凤。诗书气脉续，声价天壤哄。毋学韩家符，灯火照睡梦。毋学陶家雍，文术付游纵。光明发勤苦，奇隽出饿冻。四壁瓢腹空，一檠铛脚共。人情易喘筒，世事难算瓮。努力须青春，三陈与二宋。

花信雨担阁，睡魔茶破除。朗吟摇矮屋，徐步逸轻车。鸟语向人密，交情随事疏。纷纷何足问，天地一蘧庐。

餠吃红绫空复忆，钱分白打底曾知。推排风雨清明过，只有梨花三两枝。

草草携家去踏青，旧阡新冢纸钱轻。触怀易作中年恶，羡杀儿童笑语声。

花信东风第几回，萧条门巷老苍苔。汉宫尽有新钻火，无分传将一点来。

看花何必只长安，到处韶华总一般。可是家贫风物晚，郎当莴笋鬭春盘。

擅春正是海棠时，賸为新晴准备诗。泼火雨来还有信，岗南岗北竹鸡啼。

于皇永昌陵，食龟大梁都。坐控天下枢，卜世周鼎俱。圣贤六七作，夷夏同康衢。怀鸩玩积安，厝火忘细娱。黼京相与乐，兴亡视如无。元气付一锢，膏血供百须。但知豢富贵，金珠润黄垆。岂料醉梦中，蛊瘵生华腴。凄风暗离黍，斜阳渺烟芜。空令老忠简，渡河死犹呼。南来吴会雄，北望汴水枯。迓续赤帝脉，羁縻黄头胡。楚蜀壮襟带，江淮丰灌输。以此图中原，所嗟欠谋夫。平园旧宾客，清灯耿寒炉。搔首宿感集，拊髀流光徂。理乱有成鉴，天高不容呼。拟古赋二京，举一通三隅。谓堕狗监舌，宁老瓜芋区。谁能齿皋朔，俳优杂星巫。芙蓉归去来，月落长庚孤。

温明好天气，猛忆湖山遨。平堤到处柳，流水谁家桃。樽斚选胜槛，笙歌唤轻舠。百需不移具，一醉何庸逃。膜鼓着日紧，纸鸢得风高。买归不论价，矜诩相为豪。迅晷略两眼，柔飔摇三毛。闹里梦已破，闲边趣方牢。摘桑暮西崦，浸谷朝东皋。病来饭即药，客至茶当醪。云烟面目稔，笋蕨气势鏖。腰顽渠称鹤，脚硬难为鳌。吾非东山谢，亦非华阳陶。泊乎潜溪潜，万事随所遭。

贵人生长不知田，丝竹声中醉饱眠。渠信春山青草尽，排门三日未炊烟。

巷头巷尾几夷齐，日为饥肠不肯西。只愿天公多雨粟，便教米价贱如泥。

蕾金初出焙，板玉又登厨。为爱颊车隽，做成风骨臞。黄婆几倒尽，姹女得安无。快意宜知悔，清标不忍孤。五兵生厚味，宁作病浮屠。

沉香亭北梦魂赊，惊见祥云七宝车。穷孟尝君空好客，病维摩老不禁花。

庭前木兰花，皦皦扶春阳。鹤鸣夜漏午，步花独歌商。低迷露湿衣，浩荡月满梁。深省渺谁语，中心空自藏。

出门夹径松，春尽花满林。毵毵麈尾黄，袅袅云气深。仙人左元放，骑龙夜相寻。饭我花杪露，实腹虚其心。

铜瓶一穟蕙，芳洁以自旌。相看色转睟，未言意先倾。翛如郑子真，声名岂其卿。明窗细披挹，心空气和平。

石田硗确万山隈，逢着荒年更可哀。尽日几人担米上，长年何处得钱来。扣门强贷刑难逭，闭户清饥死又催。不是乾坤刍狗汝，要令个个学颜回。

亦有黄金埒，非无瑞锦窠。养蒙知趣早，观复用功多。嘉客贲场谷，硕人槃涧阿。时平风日好，花竹几行窝。

作县如弄潮，莫吸半呷水。红旗上岸来，喝采沙河市。拈取第一筹，细柳天风里。

爱民如缘竿，百尺头进步。未到百尺头，努力莫回顾。当场万人看，亭亭碧霄住。

回翁十日前，先脱老鹤胎。拍手浮玉顶，君骑凤凰来。相逢说长生，一笑榴花开。

一双杜宇青天月，两点乌犍白水陂。不为好山勾引出，那知已是插秧时。

县势坡陀树老苍，山光明润客荒唐。木兰多露不能湿，薝卜匪风还自香。万事妇姑鸣好丑，百年翁仲领兴亡。九龙堂里随宜酒，卢橘来禽日正长。

萱草径庭寂，橘花窗户明。我惟天地性，物自古今情。玄酒无穷味，朱弦不尽声。道从涵泳得，宽作读书程。

万里一天碧，百怀双鬓秋。凄其占后会，展也企前修。风露昂藏鹤，烟波浩荡鸥。书来如觌面，香满藕花洲。

佛法元无法，人谋尽过谋。说空犹是着，领妙更何求。径滑松杉古，窗虚水石幽。琤琤鸣铁里，安处一时休。

楚人不识女须面，只画昭君并莫愁。赢得江南穷相眼，自嗟空白一生头。

十相端严具足身，一团杨柳浄瓶春。石城莫与蛾眉看，羞不如人却妒人。

一雨添一凉，秋近暑已远。菰荷响骚飒，忽其岁年晚。悁悁我所思，室而偏其反。燕乳巢未空，蛩吟枕先满。涉非忘浅深，饮自知冷暖。黄姑与织女，隔河送凄惋。南金英琼瑶，不换霜鬓短。

好个牵牛织女天，凄其独夜不成眠。柳家细婢何能问，太尉粗人祗自怜。比翼难磨终古恨，妩眉未了宿生缘。新凉如水谁消得，平等天公也解偏。

一曲玉连琐，十分金屈卮。故新相代谢，底用为秋悲。

巨口松江鲈，缩颈槎头鳊。一釂聊复尔，百怀故依然。林静横沆瀣，庭空澹婵娟。鸣螀识人意，切切悲流年。最怜重开桂，抱寒为人妍。

孤塔明横𪩘，短桥华枉渚。结堂水石邃，奉此清节母。菊能驻颓景，松下蔚可数。萱能忘百忧，竹间粲欲语。日淡迎春风，云薄谢秋暑。板舆穿荫来，彩袂踏花舞。点头每一笑，弹指忽千古。尽将柏舟泪，洒作蓼莪雨。僾然其若存，青山照庭户。

江西老澹庵，高节湛秋水。君庵亦澹名，闻其风兴起。一径窈柏竹，八窗秀荃芷。意行袭幽芳，燕坐鉴碧泚。铜炉古锺磬，瓦研素屏几。玄根息芸芸，泰宇安止止。大羹及玄酒，不入世人齿。床头周易在，更与参妙理。

素节垂垂杪，衰怀拍拍丛。风干梧叶白，霜老菊花红。理曲多添瘦，停诗不减穷。出寻空阔处，揩眼送飞鸿。

鹦鹉琵琶恨，融归十四弦。拨寒红玉笋，拍暖绣金莲。梅影春风里，茶声雪水边。自怜还自笑，星发照婵娟。

青天一朵云起东，斗黑怒雨骧玉龙。江头女子十七八，唤出八十老龙翁。龙翁掷珠引龙舞，女子笑满双颊红。天风吹动翡翠佩，骑龙直入蓬莱宫。

扉开日华早，路转霜花鲜。游鸿得嘉客，健鹤随老仙。舴艋野渡浅，略彴孤村连。纡余盘龙外，杳霭乌猿边。麦畦破冻刬，稻架烘晴悬。万鸦暗澒洞，只鹭明{女便}娟。寺古缭虚嶂，房深贮澄涟。珍鳞紫金睟，秀石苍玉挛。住僧自缚律，爱客能逃禅。老帖不容拓，枯琴尚堪弦。出访文举碣，还息维摩毡。窗晖梅枝月，帐郁柏子烟。吸清饱蝉腹，拥薄攒龟肩。忍寒如忍艾，望晓犹望年。报明翠鲸壮，送暖红鳞妍。读易坐方稳，搜诗去俄翩。行行晋县垒，历历吴墓田。森峭径绝壁，嵌空派危泉。飞堕雪珂境，撼动冰轮天。憩寂小养隽，挟酣急凌巅。阁摧失杰咏，岩在余奇镌。夕气生远屿，倦怀寄平川。路旁柳如此，陌上花依然。数年束强项，一日舒联拳。大千自鹏鷃，方寸皆鱼鸢。东风染芳碧，更着寻春鞭。

问字无人过草堂，昨非今是两俱忘。鹤何肮脏寒方警，梅许凄凉静更香。万古江山穷太白，一帘风月老张苍。多君不作炎凉语，识我平生铁石肠。

青山流水晓葱胧，读遍黄庭万境空。羔瓮无缘浇舌本，貘屏有分护头风。人谋历历既未济，民力班班大小东。陶写此怀须好句，殷勤时与寄来鸿。

八州都督新推毂，两纪中书旧覆瓯。郿坞然脐如有策，聊城飞笴便无忧。

日月磨心绪，风霜染鬓华。历看新岁草，梅忆旧年花。浊酒供僛舞，清歌应掺挝。阿咸多事在，犹问老生涯。

黄麾春簇仗，梦不到东华。瓦研磨冰叶，砖炉煮雪花。穷甘猿帐卧，老倦犊辕挝。冻解光风转，晴波拍两涯。

大径山高寺山巅，小径山深寺山趾。辛夷花开数点雨，艾纳香空半泓水。新新故故自楼阁，下下高高各窗几。二三名公诗一束，八十老衲画几纸。云岑灭没野屋浮，草树离列渡舟檥。露横断浦月已高，日落平沙风欲起。直疑着我江湖间，安得伴君岩壑里。鱼肥尚恨丝莼晚，酒酣苦爱葅笋美。参寥有句堕杳霭，更上迎晖亭徙倚。

田夫野老布长衫，郊外相逢与共谭。一把年华将望六，九分春色又过三。竹鸡绝叫茶生笋，梅子微酸酒熟蓝。流转风光无间断，此身元与化功参。

淡黄深碧上春衫，无限春怀岂易谭。随手去来拈放一，到头得失暮朝三。日烘花气通玄牝，雨洗山光涨蔚蓝。熟听五更晴哢好，不须多恨罢朝参。

拂开芳草碧，坐断落花红。世味觥筹外，年华带眼中。六州空铸铁，万物任为铜。有鷕桑畴雉，逢时会长雄。

吾母苦蚤衰，发霜齿存几。小儿得其发，大儿得其齿。予方四十时，上腭右车毁。从兹白石源，岁岁费经理。软疑梅着酸，疏类榴罅子。根浮触易兀，力弱遇辄靡。怀核忌坚栗，设胔便脆美。烂炰故自佳，急咽聊复尔。刺肥剧鉏奸，剔纤难拔垒。屡搜风屡入，一快势一圯。撼摇肿贯颧，焦蠹痛彻髓。外虽编贝然，中实空龈似。赤龙搅沆瀣，玉池涨清泚。天鼓弗能扣，金鼎亦徒舐。乳媪老不羞，机女少自喜。风流久已绝，血气安足恃。磨治朝辛盐，漱溉夕莎芷。庶几尚扶危，不至遽乏使。太官羊何腴，五侯鲭更旨。虽无轑釜嗔，未免媚灶耻。菽腐柔趁梜，粟糜滑流匕。不愁馁在中，却笑饱欲死。舌以柔故存，此语未敢唯。

柳汁何能染鬓根，柳丝只解绊愁魂。年光有底催人急，水牡丹花又上盆。

细草荒烟古墓田，知经寒食几年天。雪条花下翩翩纸，疑是曾分白打钱。

蝴蝶深深浅浅黄，被春恼得一般狂。打团飞入菜花去，自信世间无别香。

沂水春风弄夕晖，舞雩意得咏而归。为何与点狂曾晢，个里须参最上机。

太皞明朝禅祝融，杖藜能送几东风。两崖萝蔓因依绿，一树桐华自在红。聒聒窃脂农即事，喈喈抟黍女趋功。细思举世谁闲得，一笑浮图倒景中。

琉璃庭扣水晶栏，宝树婆娑玉斧闲。只恐姮娥嫌冷落，却随飞月下人间。

磨斲女娲补天不尽石，磅礴轮囷凝绀碧臼刳。扶桑挂日最上枝，媻跚勃窣生纹漪。吴罡小君赠我杵，阿香藁砧授我斧。斧开苍璧粲磊磊，杵碎玄玑纷楚楚。出臼入磨光吐吞，危坐只手旋乾坤。碧瑶宫殿几尘堕，蕊珠楼阁妆铅翻。慢流乳泉活火鼎，淅瑟微波开溟涬。花风迸入毛骨香，雪月浸澈须眉影。太一真人走上莲花航，维摩居士惊起狮子床。不交半谈共细啜，山河日月俱清凉。桑苎翁，玉川子，款门未暇相倒屣。予方抱易坐虚明，参到洗心玄妙旨。

溪山民物古，政理器能宽。平易见眉睫，明清生肺肝。春风帘影暖，霜月研声寒。野老自相语，元丰崔长官。

溯紫催飞舄，攒红簇去鞍。吾邦倾市送，旁邑塞涂看。清庙登牺象，明庭峙孔鸾。野翁麋鹿友，时与讯平安。

天面如人面，昏昏镇是愁。晚来云色解，新月放眉头。

日月飞双毂，如何驻黑头。才看敷密友，又见拆彊仇。叶聚棱棱峭，花垂娜娜稠。晚凉芬烈甚，欲睡更迟留。

积多云鹤岩前雨，种遍长松墓上田。丰歉相乘天有数，今年管取斗三钱。

提壶劝饮元无秫，促织催机未有丝。叶底蝉蟟尤更苦，吸风饮露伴人饥。

握手不禁别，庭梧声欲秋。云霄生脚底，田里付眉头。敬是{礻是}身柱，和为应物舟。卷旗蒲柳市，茶鼎雨飕飕。

粲粲金钱映玉簪，荣华能得几光阴。季伦歌妓春申客，零落秋风没处寻。

朝删石上青之黄，暮摘镜里黑之苍。胸中多少冗荆棘，不翦不芸空过日。君不见颜子一克己，曾参三省身。每日低头矻矻自点检，何曾浪把外物劳精神。嗟乎我犹未免为乡人。

一觉汤餠睡，几转庭花阴。不作八翼梦，以无富贵心。东家朝鸣玉，西家暮横金。芭蕉大蔽牛，不柰霜风侵。何如老忘得，曲肱滋味深。

出门闻鸠语，秋思生春妍。豆苗深没腰，稻花高出肩。路旁两三叟，合爪感谢天。老身幸不死，得见穰穰田。眼中多少人，不能待丰年。

近浦霏开略彴，远山云没招提。树底人家欲晓，隔篱仿佛鸡啼。

潮退寒洲聚沫，雨收春嶂蒸云。历历旧经行处，江村曙色初分。

秋阴疏梧桐，暮寒老蒹葭。病鹤卧空谷，游鸿起平沙。飘摇征衣单，寂历津堠赊。中年不禁别，湘江渺天涯。

一静镇百纷，一恕生百顺。所居欲官大，此道贵坐进。涂平鞭影疾，风壮帆力迅。皋兰拾秋芳，好寄南来信。

太一相过烛未销，朝元钟动郁罗萧。身轻不怕琼台滑，蹴踏青霞上斗杓。

壮杉耄桧护嵌空，飞堕蜿蜒白玉虹。莫道隔凡元有柱，胡麻流出石矼东。

晴雷碾破白云窝，无数林华衮下坡。好把辘轳翻转着，昆仑顶上卷黄河。

响泉一派落天风，人在浮云柳絮中。亭午柴关犹未启，碧玲珑底拒霜红。

落叶堆中折脚铛，白云煮尽又还生。洞门黄鹤婆娑舞，留得松风待月明。

道家何荒唐，释氏更汗漫。君胡欲逃儒，结入杨墨案。时文窘枘凿，俗好厌冰炭。起寻出头路，去觅行脚饭。左携仙君茅，右挟佛祖粲。随身绝长物，到处得奇观。江山枯桐写，风月老笔判。识透心转空，养足骨自换。长生不可独，分寄石髓半。

凤采生丹穴，萤光聚绛帏。两登黄甲去，一佩皂囊归。萱老悲方切，兰枯梦又非。青山秋寂历，客泪不胜挥。

手臼登新秫，头缸试嫩醪。蒲城寒信早，栗里旷怀高。重熟鱼沾面，微生蟹带糟。老侬元不饮，随喜亦陶陶。

赤叶风欲尽，黄花霜未干。病添予许老，穷迫子能寒。剑蚀蛟还吼，袍尘鹘尚盘。山东河北事，欲语泪汍澜。

翁头白如银，媪头黄如金。抵足搔疮昏到明，羞杀败布多年衾。晴窗蟢子悬弥弥，翁媪相看颜色启。门前人送撰碑钱，半赎冬衣半籴米。

九月丙戌夜未中，祝融涨焰通天红。曾楼杰观舞燧象，绮峰绣陌奔烛龙。始从李博士桥起，三面分风十五里。崩摧汹汹海潮翻，填咽纷纷釜鱼死。开禧回禄前未闻，今更五分多二分。大涂小撤噤不讲，拱手坐视连宵焚。殿前将军猛如虎，救得汾阳令公府。祖宗神灵飞上天，痛哉九庙成焦土。

晴烟杳霭似春山，疏柳啼鸦意度闲。溪上麦田翻未遍，故迟牛带夕阳还。

满天返照醉红殷，未到生明月已弯。好是蛾眉无点恨，盈盈淡扫有无间。

霜霁午曦暖，潦收沙路晞。束山知寺古，避客怪僧稀。箨滑涉危屐，藤钩穿密衣。月黄风不动，灯火虹桥归。

但见阴阳递斡流，谁知阳本未尝休。善端继继无穷脉，元化生生不尽头。杜牧浪将箱劝读，少陵空为线添愁。何如静坐观其复，一点灵台造物游。

一脉阳从地底回，人情物意便春台。鲜衣稚子面红醉，知向外家参节来。

巧笑声摇六博盆，纤纤人在绿窗根。隔纱想见春风面，云滑金钗欲溜痕。

日过学不力，年催名未芳。心期虽皦皦，目视已茫茫。灯叠青红晕，书纷黑白行。蒲团深瞑坐，禅味觉偏长。

矮檠矻初年，细字窘晚节。天怜蠹书障，神授鸿宝诀。金葩凉而严，丹宝温以烈。两囊贮风露，半簪藉霜雪。芬透顶{宁页}爽，清祛脑脂热。梦魂寥廓远，宇观沆瀣澈。云开月更朗，电掣岩欲裂。术妙刮膜金，功过刳蟆铁。聱牙读楚诅，琐尾窥越绝。不忧幻景侵，且喜翳根灭。颂花醉春温，餐英饱秋洁。涂屋兆蕃硕，饮潭进耆耋。况兹芳泽聚，尽洗空华结。夜气存虚明，天光发昭晰。须弥能微尘，渤澥或丘垤。不直一笑粲，已判双眦决。

展也万夫特，翛然山泽臞。朔风空汴泗，春水渺淮湖。筹驿尹师鲁，诗坛梅圣俞。绣衣归老去，有韫不轻沽。

苍鹤孤山晓，黄花栗里秋。一身虽物外，万国尚眉头。遗老几何在，耆英只么休。问天天不语，江阔莫云愁。

敏锐霹雳手，宽平云梦胸。雄台高幕画，剧邑富民庸。帆挂风方𫘝，戈挥日又舂。炊粱剪春韭，无复奉从容。

平山堂下解围去，天水堡前经战来。天地无情一般月，照人霜骨白皑皑。

卖妻鬻子年饥后，索母求爷贼乱余。对月椎胸几家哭，更堪萧索岁将除。

隽手芥拾紫，忠肝蒲伏青。婴龙云气直，缚虎雪毛腥。炊枕梦何短，书棺名更馨。眇然人物几，墓草涕交零。

取水驿符到，喊山旗信通。碾分花底月，炉受竹间风。金谷正觅醉，玉川谁道穷。顶门甘露入，唤醒主人公。

第二水泉动，斜三封印通。爱奇亲煮雪，得隽细生风。酒肺苏将渴，诗情洗尽穷。娉婷须好买，供奉读书公。

南山大小空，横行无常时。蓄狗豢豕尽，泽吻樵牧儿。翁妪起噪逐，妥尾行愈迟。力穷哭且骂，天网不汝遗。

里巷负暄翁，隤然支离疏。饕虱缘缊袍，点缀颔下须。旁人劝翁扪，摇手一任渠。虱多转不痒，何庸事驱除。

乡风腊廿五，比户然爆竹。穷阴挟黄昏，霹雳起空屋。梁间鬼拍手，笑人未免俗。罔两白昼行，渠尔一爆逐。

市儿数十百，挟炬相追奔。争唱卖呆歌，祈以昭易惛。我呆大如屋，几腊拥败垣。群雏劝我卖，急售价莫论。弄巧或成拙，太清不如浑。老铁无孔锤，甘守钝性根。

欲识新年课，都非旧日图。词分诗料帐，酒夺饭工夫。锻息柳边手，镊闲花里须。寒消芳草绿，打急办行厨。

飕飕破屋小青裯，客枕频年寄道周。行止非人真可笑，穷通有命尚何愁。春风旧垒双飞燕，宿雨新巢百拙鸠。信是还家贫亦好，德人何处不天游。

抗疏明时效伏伽，一归七度试春纱。柔风绿遍庭前草，细雨红催陌上花。惠远买来犹浊酒，赵州吃去只粗茶。回头恰恰鶑啼处，黄四娘今尚有家。

僧伽传法处，阿育放光时。到顶直无缝，透心横有枝。梅间诗凤咮，竹里酒鸱夷。醉上危层去，空明渺所思。

钿车罗帕禁街夜，珂伞炬城沙路春。少不自强今老矣，落梅风暖酒生鳞。

海涛风定柳枝曲，江檝波明桃叶歌。剪烛停杯听宛转，不妨白雪映青蛾。

温公一传谏议刘，菊坡一传吏部游。长庚伴月天欲晓，西照太白南罗浮。

神鼎一铸魑魅怖，法鼓四震波旬悲。祖宗涵养天下气，留得此脉扶颠危。

欲鸣不鸣衔口马，欲去不去羸角羝。排天绝叫河汉裂，只舸飞上岷江西。

古来刀锯鼎镬具，用待诽谤妖言人。掁触不怒予节去，惟天为大知尧仁。

金汤弃去七百里，珠玉走尽六十州。谁生厉阶不可问，桔柏江上风飕飗。

烧畬瀼外竹枝瘦，踏碛滩上桃花肥。绣衣故乡岂不好，为天下计毋庸归。

四肢谁谓可无骨，五脏自信难留寒。跂予望之不得语，但愿万里书平安。

东来一舸横天上，御风而行无点浪。有人野服帽高檐，宛如赤壁图中样。举手疾声呼先生，为我心孔开聪明。辗然一笑若相语，乞得聪明不如鲁。

窣波影里诵陀伽，古佛灯笼护绛纱。智慧竭罗虽正果，慈悲妙善亦空花。怕寒婉娈初拳蕨，望雨醒松细舌茶。节物感人还自解，有儿何用女当家。

梅子酸犹浅，桃花艳已饶。春风开口吸，明月换肩挑。鹤向平湖放，猿从古洞招。出门天地阔，何处不逍遥。

生理鸱夷子，心期桑苎翁。行厨修竹月，坐舰落花风。雏好才孤凤，行疏忽断鸿。吴松明远目，一点夕阳红。

破坏憨僧衲，凹欹漫叟漥。吐云头缩蜃，啖月口呿蟆。宫{女监}愁难捧，堂胥怒可挝。莫贪濡笔利，浪草侍中麻。

飞絮游丝弄霁华，出门芳草渺天涯。太平莫道全无象，脱绣鸣铃传送花。

金丸未熟樱桃过，锦幄俱空芍药来。共坐晚凉观物化，床头有酒为君开。

无言安止止，不动妙如如。暴虎未闻道，汗牛空读书。赤穷遑恤后，白坐且求初。寂历野花晚，嫣然风雨余。

老镜风霜饱，离觞岁月悠。曲多传郢水，诗亦到苏州。拽转撩天鼻，抽将闹市头。投林毋用急，时至会封侯。

东风换骨立成仙，五色终迷自古然。龙变未符今举谶，鹤来当验后科缘。情如中酒宜亲酒，命合腰钱会有钱。许买娉婷供老伴，不妨迟得两三年。

过我葵榴巷，留君笋薤厨。襟怀新雨快，面目故山癯。自笑孤飞鹤，谁怜返哺乌。未应埋没得，囊有万骊珠。

病眼昏花懒读书，闭门恬养冉溪愚。一帘草色蛤呼伴，四壁树阴鸡护雏。已是归来何用引，本无太极不须图。小团自汲新泉试，凉满松风石铫炉。

扶病索清荫，循林步幽霏。花拈勃姑饭，草拾虾蟆衣。良药触手是，壮容转头非。易补天上漏，难驻人间晖。寒暑递流斡，悲乐相因依。功名少终吉，富贵多危机。李泌语欲咽，屈平志空违。不如满引酒，举世知我希。

饱饭茶瓯罢，闲观万物情。狗加狮立号，猫冒虎为名。故沼慈姑王，新畦腐婢荣。蝉从何许变，忽送出林声。

薄命天元定，深居日转长。塔铃空洛度，车铎惯琅珰。笋长竹还老，莲迟荷自香。羡他雏又乳，双燕胜春忙。

翡翠帘帷雪透肌，纤风不动闹香吹。裴回顾影精神发，省得京华识面时。

飒然秋入井梧嘶，窗下红蕖始脱泥。但有意开何论晚，纵无力上不嫌低。鱼贪芳影机还熟，蝶怕深香路自迷。更把闲情坚耐着，明年花与屋檐齐。

莲房折尽只留荷，露盖班班一丈过。高下横斜无定影，聚凉着得月明多。

金粟安排雨后黄，定知花亦爱新凉。夜深月透玲珑影，花自光明月自香。

胶庠推博洽，州县著廉平。人物万夫特，山川千古英。虬髯横意气，猿臂郁功名。一掬同年泪，西风浩荡情。

笃敬古君子，公平贤大夫。笔端知已有，券外得心无。落日摇墙竹，凄风堕井梧。蓄深施不尽，留与读书符。

卜庐必择地，买邻不论金。出机与入机，去心即来心。拗性临川翁，罢相老境侵。霜竹锺山寺，雅寄金玉音。强项峨眉仙，渡海忧患深。{禾巴}䅉阳羡田，欢言饱甘霖。故山月在眼，客屋风满襟。欲归欠生业，随寓如家林。觅桤适闲趣，借竹供清吟。俛仰一逆旅，乾坤古犹今。

点破秋光数叶荷，水清时见小鱼过。渟涵风露三更足，收拾江湖万顷多。

捣成一百八丸黄，入手能令热恼凉。金粟如来身已化，蕊珠仙子骨犹香。

欲归未办买山资，东寄西存漫一枝。楼上起楼渠自巧，客中作客我何痴。崎岖溪步通虚市，郁屈山蹊护短篱。不用子猷亲种竹，屋头元有绿猗猗。

得寮便住似西资，谁暇安巢更择枝。合密不妨中酒圣，楼明大好养书痴。志公分料存刀尺，庞老家风欠笊篱。大厦千间宵八尺，傍人莫笑太穷猗。

溪流转处两三家，落落疏林浅浅沙。可是小春风物早，檐头一束杜鹃花。

止水搅不动，好山邀辄来。松间寒月晚，似欠两翁催。

钩辀格磔鸟呼晚，勃窣媻姗人试寒。野水不流山四合，宝华云里着栏干。

一径白云明似雪，满山红叶艳于花。过溪买酒等闲事，只恐客来非当家。

无雨又无日，此行天相之。荒园遗木老，古隧得峰奇。霜晚蔬犹剑，风温茗已旗。行厨何用许，胜处可忘饥。

狂暖酿成雨，逆风摇断桡。寂谈王舍卫，闷想郁台萧。游兴孤芒𪨗，归期数翠翘。推篷占霁色，木末散声招。

听雨客无寐，放晴山有灵。禅关深紫翠，勋庙肃丹青。鳌负摩云碣，龙扶拱日屏。真如无尽意，石涧水泠泠。

古木阴阴兀老苍，月于疏处弄昏黄。巡檐不见梅花面，认得东风句子香。

小窗无欠亦无余，一榻翛然雪透肤。收拾故书藏恰好，怕人写入凤山图。

生前图形燿凌烟，死后起冢高祁连。垛楼阴合苍官立，辇路苔生石翁泣。吴人最重十月朝，纸钱挂冢风飘飘。积金至斗命可买，玉带貂冠镇长在。

日高裹饭看何山，山缺东南水遶关。松桧不摇风自度，读书声在白云间。

何山如幽人，道场如大家。穰穰衲子脚，剌剌骚翁牙。挟隽控寒飚，搜光蹑晨霞。危颠矫窣堵，平畴略污邪。岩泉跑虎涌，径松髯龙拏。锺梵破深寂，金碧开纷葩。修廊步屐峻，杰阁望眼赊。山势珮玦矗，湖光镜奁谺。清苕杳霭入，古弁空蒙遮。列翠不可唾，群籁无敢哗。坐我旃檀林，酌之枪旗茶。宇定岫出云，语妙天雨华。吾生久堕甑，昔游惯乘槎。夷犹庐阜阳，宿留岷江涯。高曾凌峤栈，卑或搜崖漥。昨梦难历省，此行足雄夸。老亲八十健，闲俦二三嘉。拍浮一叶眇，收揽万景奢。富贵上蔡犬，贫贱东陵瓜。未须笑落铎，谁能苦觰沙。候门占噪鹊，旋桡趁归鸦。奇事恐没没，举诗属僧伽。

苕霅趍太湖，地少天宇宽。高低宝楼阁，盛之水晶盘。中有读书庐，八窗𫖯晴澜。衡弁俨相望，不受湖光吞。彼美金玉人，伊吾斗阑干。骑鲸渺何许，衰柳风露寒。

系舡官柳根，阛阓得深密。日落远水明，云收好山出。天开有声画，人立无价璧。酒行不须多，鹭下菰蒲夕。

风霜摇落都卢尽，一点春回造化家。万物成终又成始，须将艮体看梅花。

寒根不与物俱陈，髁髁梢头寂寂春。却月凌风谁会得，不沾一叶是真身。

飞香涨艳拍檐牙，暖热楼居鄂陆家。宝髻盘鸦冰柱晓，倚阑平折北梢花。

楼高夜静月华陈，冷浸含章一段春。人影花光相上下，定知梅亦解分身。

四海几青眼，五车今白头。信天投矮屋，觅地起岑楼。山迥风烟合，江平潦雾收。谁欤人物计，留取备枚邹。

与我迭知己，喜君初得官。时来宁论晚，身健莫辞难。访雪牵魂梦，停云寄肺肝。斯文元气在，努力好加餐。

夜永难为睡，群儿坐伴翁。漉虀冰瓮碧，撚豆雪炉红。清诵听还隽，闲谈笑又烘。安排明蚤供，荠长后园丛。

寄榻高寒地，收心懒散翁。鸡鸣虚室白，鸦起小窗红。古操尘弦拂，新诗冻研烘。桃梅芳意觉，不是去年丛。

修髯危肩老仙人，布袍革带乌靴巾。胸中不着半点尘，天地万象胚𣍯春。扇者橘，书者栗，瓢者术，缰而掣者葛，笠而鞭者拙。中间厖然大者雪，从我两髯三髧一蹩躠。馿何钝，奴何痴，前掣后鞭趣使驰。麾鞭愈急行愈迟，掣缰欲断人馿疲。但见尻秃秃，蹄局局，欲坠不坠止鸣木。本无伎俩能喷玉，正可吞声春草绿。先生御气存其神，下馿步行意更真。从渠蹇材拗莫驯，超然目送八极辔凤骖麒麟。

得路只轮车易上，失时独幅被难眠。淡黄虀饭茅柴酒，东掩西遮也过年。

百想卧轮翻伎俩，三生圆泽弄精魂。何如静对梅花坐，春满江南雪后村。

寄得江南驿信来，窥林映水几枝开。形容绮语空能絮，酬答芳心总已灰。厌旧趋新和粉染，夺真弄假点酥裁。纷纷儿女春风恼，却笑诗翁醉打隈。

宝犀压帐春风入，渴乌传箭寒澌滴。砉然推枕起放衙，霜月满庭凫雁集。簿书颠倒六作五，文移纵横一取十。精神坐照吏奸破，政事流从儒术出。墨池霹雳送飞雨，积案如山笑谭毕。逢迎合爪递相贺，戒石亭前见天日。公余琴叠舞胎仙，客退炉熏斋绣佛。芳蹊桃李不自言，旧燕新鶑沸消息。诗筒入手如见面，金井新泉生玉色。汗青不朽须早计，过眼年华征羽急。

炙玉怀雪狸，脍银忆冰鲚。异哉山泽荒，坐我穷鬼祟。儿头似耶白，相对玩残岁。炉寒灰荧荧，檠涸灯翳翳。擘柑老赤脚，煖酒小青髻。一酌佳入蔗，再酌甘胜荠。陶然会道妙，嗒然司德契。吾身与乾坤，共此小关捩。三百六十节，一节一节系。四万八千息，一息一息继。日月有往来，阴阳有开闭。太和行其间，周流无边际。腊尽梅纷披，春回柳摇曳。非时难强揠，有命莫过计。颜回箪瓢空，季路缊袍弊。只恐非大贤，公不待后世。

骤暖揠芳意，薄游烘软尘。乱山云气晓，啼鸟杏花春。人物少催老，物华新换陈。一声铿尔瑟，沂水绿鳞鳞。

云屏九折跨三休，公欲行春雪不愁。逗暖流澌鸣暗谷，送晴倒景漾层楼。似无似有草痕动，半落半开花气浮。婆餠焦声林外起，便从野渡唤横舟。

间台珍馆严鹤林，老桂钜竹笼春阴。骑鹤仙翁杳莫寻，适从何来貂插金。裳珮丹青杂璆琳，旗旛绣彩薰甲沉。蕊函三洞罗森森，云璈九奏锵愔愔。拥炉步虚摇箕参，稽首寥阳祈博临。庭下朝谒纷冠簪，愿言福寿高于岑。问子为谁对辄喑，以目代口手拊襟。伊民豺虎国蠹蟫，细大敲剥无遗针。凛虞膏血供几砧，巧谀曲媚求回心。天乎少戢汤火燖，庶几沸鱼逃釜鬵。上帝福善祸必淫，高目下耳一监歆。察此颂祷皆呻吟，革彼飞鸮怀好音。呜呼爱而祠者古，畏而祠者今。安得皞皞相忘，武城弦歌单父琴。

万斛精神一握身，清吭宛转欲飞尘。鸡才唱后便知晓，燕未来前先得春。惊觉海棠休苦睡，提醒杨柳莫空颦。最怜吉语能相报，麦熟同为鼓腹人。

手织天孙锦，胸吞海若洋。官卑材不尽，年往虑空长。啼鸟呼春梦，飞花饯夕阳。唯余君子泽，插架简编香。

小儿握固骨何弱，稚子着绷肌尚寒。岂不爱渠风味好，只应催我鬓毛残。

浴罢气体和，坐睡便胡床。首欹如汲瓶，数俯辄一昂。瞢腾复瞢腾，欲泯想亦忘。乾坤孰高下，今古谁兴亡。矍然瞠两眼，疏窗半斜阳。窗下樱桃花，无风自吹香。

东家鼎贵万户侯，西家暴富十谷牛。唤丝呼竹进玉舟，把酒已作明朝愁。中间人家贱贫惯，既得未得两无患。晏眠起吃盫菜饭，饭罢乱拈书册看。此乐名为金不换。

魏郑公，田舍翁。陆敬舆，老獠奴。斯人斯人尚如许，薄命蛾眉何足数。野桃溪杏次第红，脱袴博酒酬东风。

却扫昼阴永，意行溪上汀。鬓华年减黑，草晕日添青。鱼舞新磨镜，鸥飞小画屏。梨花寒食近，谁与管飘零。

揽春群玉写芳怀，次第安排到药苔。但得斯文留脉在，须教我辈放眉开。疏风细雨桃花过，竹屋柴门燕子来。老去湖山无复梦，荷鉏西崦觅桤栽。

倒札枯藤立晚风，山光不与水俱东。蘋花落尽芦花老，地阔天高一个鸿。

旧脱败蓑乱，新添华节高。肃容春尚静，侠气夏方豪。黄孕子鱼腹，青披孔雀尻。丰撞知可制，雷动景锺号。

草平不断瑶池路，楼碍东风花满树。绿眉素颊澹裙裳，月华暖透三更露。双成飞琼妒高妍，引梢摇月分婵娟。云璈一曲迸空碧，青鸾惊起花翩翩。

红深翠浅浣花春，投老相逢过所欣。有许精神宜半睡，无多酝藉莫全醺。涵渟芳露须饶月，笼护晴晖不碍云。成就化工真富贵，天香更与牡丹分。

凤生丹山西，来为太平符。矫立青琅玕，祥云蔚相扶。一鸣合箫韶，再鸣应驺虞。散为清明风，万象皆敷与。色举抑何决，矢脱金仆姑。戛摩参旗高，可望不可呼。穿花迷娇雉，唼藻戏乳凫。搔首重太息，春阴渺江湖。

梦断红尘踏九衢，云山佳处借楼居。采将瓠叶随宜煮，拾得榴皮信意书。未问我今忘我世，须知吾本爱吾庐。黄公垆在花阴里，磊砢从君一破除。

佳笋如佳人，柔晢饱风致。佳醑如佳士，醇明负骨气。此笋配此醑，可爱不可醉。得醉岂不好，醉恐不知味。蔚如王谢家，文雅将富贵。

点脚地维绝，举头天语闻。瀑泉飞响雪，洞石涌崩云。缥缈追元放，低回揖郭文。神清知好在，烟锁绿苔纹。

逸气盖三谢，英词参二班。飞緌宜北阙，枉驾忽东山。花妥昼阴寂，絮吹春思闲。光风知几转，尽付酒杯间。

自铸铁成错，谁吹灰使然。俗情床上下，野趣蜜中边。花艳明光锦，苔痕白打钱。醉翁诗板在，山莫放童颠。

罗浮三十里，楼对玉崔嵬。风卷软红去，云扶飞翠来。会心须尽帙，适性莫多杯。除得翳根尽，灵光生镜台。

鹤帐华缨绝，牛蹊老屐穿。薄晴生晚哢，深绿护余妍。万卷不堪煮，百怀空自煎。朱樱黄苦笋，小酌便陶然。

诗墨淋漓似小王，殷勤包赠暖红香。杨州金系腰何在，随分留春共一觞。

盘隠门下客，流落余两个。我故稔子穷，子亦谅我懦。穉松高未尺，早望屋脊过。小莲出才寸，便誉车轮大。急滩倒撑舡，狭路错推磨。不诮材无堪，祗叹命未作。沽酒劳閴寂，裹饭问寒饿。为分猢狲愁，相对橐驼坐。有无共甘苦，休戚先吊贺。绸缪平生期，荏苒岁月蹉。人情少耐久，世事难预课。欲寻买山盟，恐踏算瓮破。

麦黄蚕登簇，秧青雨催耕。农家竭作时，无工搏蚊虻。短杠雁鹜进，修𫄴蝼蚁行。谟盖溪壑满，名言舆梁成。吞声不敢怨，但愿天长晴。

民不知兵物自华，表忠消得老碑夸。虎符龙节故王国，凤舞鸾飞今帝家。遗庙断垣低槲叶，荒村旧井湿桐花。冯夷尚怕潮头弩，一望西兴渡口沙。

大桡甲子一串穿，东州西州走诸禅。芭蕉虚实果何物，橄榄苦甜犹问天。华光佛寿十二劫，瞿昙像法一千年。两翁见子肯倒屣，好为推到无生前。

蒲团竹几妙高台，瞑坐何能放眼开。门外白云多事在，又将飞雨出山来。

楼高收晚照，野迥送宵阴。鹭下汀沙静，萤行岸竹深。撄宁和顺气，缘督正平心。转物天机妙，昭文不在琴。

皂囊盥手自封题，忘却牛衣忍冻啼。一点丹心通碧落，岁寒宁负白头妻。

隔帘草树隔溪山，密密深深洞启关。水色山光无障碍，南风送入乱书间。

刬草根须尽，传花叶未多。明波撑窣堵，老石卧盘陀。煨美甘分芋，蒸肥欠裹荷。醒然下山去，明月满林阿。

菜把野园送，花枝邻巷赊。捣蟾和绛雪，骑斗弄青霞。古帖临禽李，新诗续稻瓜。晚凉随杖履，携酒访鱼槎。

建鼓劝竭作，除田绿纷披。满筑沮泽岸，平流绮堘陂。定约欲水均，执热愿雨随。破柱雷电合，危檐溜绅垂。成功一天瓢，收获万京坻。开元贞观盛，闭关更休师。

青田鹤翁杜德机，天根月窟手探之。婴儿姹女熟抟弄，妙处不许旁人知。渠家庭院纷花药，啄木黄鹂几推却。流苏百子卧春风，万欲难供无底壑。生门死户一线间，内丹走尽求外丹。明朝赤黄裂大山，护鼎龙虎方闲闲。

老色苍苍耳向聋，秋声欺得白头翁。已甘草诏元无分，只苦耽诗久欠功。引兴从容风月足，放怀浪宕水云空。雨余凉意生庭户，夜半天河鹊信通。

两眼旋花雪点须，钻头故纸枉工夫。倦怀懒附子公椟，闲性熟谙摩诘图。枝拂云香行到桂，叶随风舞又催梧。乘槎欲到空青问，织女牵牛事有无。

秋风问讯老芙蕖，靖节前行后阿舒。缓策稳过金络马，小烹佳胜蔗浆厨。何荣何辱人千古，谁是谁非冢一区。遇着好花随处醉，莫论他屋与吾庐。

笔力强于二石弓，文场早合擅元戎。东西涂抹未为老，左右图书那得穷。三日窥牛酬壮志，十年到凤策奇功。更须传取长生诀，蜜炬高烧不受风。

谢三郎女败蓑衣，䍀缕中藏玉雪肌。柱下莫愁无乳媪，秋风得此可忘饥。

太白晓焰焰，飞鸿秋冥冥。气节蚤已劲，勋名晚逾馨。冰霜蜀栈蹇，风雨秦关腥。一范不可作，岷峨千古青。

生不饵柏寺，死才跨松阶。浮云忽易灭，明月终难埋。宇宙卓有立，江山渺无涯。掩卷独搔首，西风知此怀。

秋光深处送春来，青叶扶疏数点梅。料是知君新酿熟，搀先九月菊花开。

郁郁年来亦欲东，穷魔挥斥欠天蓬。得甜自喜皆花蜜，与苦相忘独蓼虫。张望红秔新作业，柴桑青菊旧家风。邻翁强解人间事，数问朱轓甚日熊。

无缝冰轮万古同，御风飞到碧天中。四方上下无遮碍，一点清光处处通。

西风卷宿祲，天高近重阳。阁虚自沆瀣，塔静能琅珰。幽花多素英，秾香夺春芳。老木未黄落，繁阴生夏凉。棋隽决楚汉，杯壮迷彭殇。醉帽信孟嘉，归鞭忘葛强。万事贵适意，谁能扣苍苍。

秋光拍塞小村墟，高下人家意自如。屋底四蚕抽蛹细，墙头三桂着花疏。握儿早秫酒无限，杓子晚菘虀有余。大似元丰年界好，天应容我老樵渔。

楼头独立夕阳西，摇落高风万木嘶。人自官刍衔马口，我方社酒荐豚蹄。一尘不着青铜镜，万法皆空黑漆篦。节后龙山应更好，秋光拍满锦障泥。

踏白霜明夜，牵黄木叶秋。斓斑文未豹，觳{觳殳=束}炙先牛。压玉开三面，蒸酥让一头。酒边纤手削，醉倒老浮丘。

北雪佛狸种，西风金狗秋。谋生贪过鼠，逃死喘如牛。糟熟涎奴舌，虀芳点客头。何时明猎火，吞尽楚青丘。

薄命窘震凌，余生飒粪朽。闲闲饱款竹，寂寂老锻柳。溪空渔争隈，野熟饮被肘。有邻晨致薤，无客夜剪韭。忽来闯户屦，自挈问字酒。初见了眉睫，徐语应心口。顾予果谁与，恐子不我友。维昔燕夹攻，坐使汴失守。应奉固乱阶，新法实祸首。疗危非庸医，救败须国手。丰魏两翁奋，关洛孤愤久。人谋密相济，天意断非偶。攻守岂必同，胜负亦常有。谁推奸人出，竟堕黠虏诱。包将复雠戈，付与扫愁帚。风云激矢脱，日月峻轮走。残膻污北雪，遗憾挂南斗。功名本同舟，学术廼各牖。一时策得失，千古史妍丑。忠简社稷臣，尚起九京否。

莫怒狙公赋芧悭，万缘一定不容干。老便窗下迷离暖，醉爱尊前郭索寒。屑玉晨光明沆瀣，流珠夜气郁兰玕。但能饱吃长年饭，射虎南山有分看。

平泉草木须臾梦，金谷鶑花一撮尘。富贵若生根到底，两家占断别无人。

是非不验道应坏，祸福无凭天也荒。便使曹瞒生卖履，已赊王衍死排墙。

何人地下管天条，不是皋陶即是萧。金埒谩夸钱过斗，铁围宁问玉垂腰。

当场弄出百般奇，傀儡棚中老偃师。满眼机关无着处，到头线索有收时。

两仪亦有盈亏数，万物难逃出入机。一把牙筹空自苦，盖棺着得几通衣。

避风台上深情宠，偃月堂中尽意谋。争柰天公无面目，满林黄叶一番秋。

煮茗烧香双赤脚，捡书洗研一苍头。斯文兴丧由天在，未用安排地起楼。

元子扫空桓氏业，窟郎荡尽李家风。前人留得儿孙立，何患鸾枝不长桐。

方穷蔡泽问唐举，未遇邺侯逢懒残。触石起云能沛雨，不应长作旱雷看。

命有穷通分虎鼠，事无得失尽鸡虫。东篱独有黄花在，挹取寒香寿阿翁。

青女笼晴试小春，门前沙路浄无尘。平洲水竹因依好，白鹭飞来不避人。

往来鱼虎涧流浅，出没鼠狼庭草荒。宅近市傍人不到，独迎西日上东墙。

柳亚溪桥几换条，鬓根添得雪飘萧。清臞自信堪骑鹤，最喜无钱绊住腰。

尔雅虫鱼已熟知，更将埤雅访农师。投糟赤蟹真无价，荐餠黄鸡正及时。

终朝聒得耳神飞，东舍西邻尽贩机。百样攀花无我分，惯将帘作后堂衣。

架上乱书儿自整，床头浊酒妇能谋。只将翘足垂莲势，静对书窗课弈秋。

风里行云不自由，低眉重整玉搔头。桃根纵有飞花渡，燕子宁无接翅楼。

寒灯芳烬发春红，读到豳诗继匪风。吾道有消还有长，欲将此意写丝桐。

蟹正肥时秋色老，鸦争噪处夕阳残。未须多进玻瓈椀，满树霜红正好看。

天时人事共流通，何用将冰语夏虫。判为梅花多酿酒，春风里着蜜翁翁。

未放梅梢一个春，枇杷花已玉嶙峋。霜靴带取苔痕去，应被孤猿野鹤嗔。

淅沥松厅夜，空山一样声。冰霜元自劲，水月更添清。衾薄难留梦，窗虚易得明。庭乌催奏墨，未晓已先鸣。

宝钥轰霄启玉晨，风恬雪霁浄无尘。东皇太一紫坛晓，世界大千青陆春。藜杖流光环珮集，鏠旗敛影豆笾陈。乐歌须仗甘泉笔，斧藻天家泰道新。

吾道何通塞，人情自寂喧。无羔还可茗，有鹤不须钱。议论追嘉祐，声名续贞元。寿亲惟此尔，一笑柏椒边。

花片墙阴晚，禽声屋角晴。东风犹峭在，煨芋坐深明。

天气年年只么新，官忙不似旧闲身。油车画舫西湖闹，可惜埋头典却春。

柳暗鸦娇日正长，笔头风雨响修廊。一帘芳碧双蝴蝶，也解寻人姓字香。

密雪疏风客屋穿，几回除夕伴忧煎。团栾方索日边饭，契阔已成松底眠。画火何堪思旧事，理衣谁与管新年。平时戒汝无多酌，争得屠苏到汝前。

东风席帽快行催，浑为天家造士来。捧诏九霄云气湿，分题五色日华开。拣金沙里须精鉴，脱颖囊中尽异材。容受直言天子圣，好听胪唱响春雷。

汉廷与目策英豪，投钓知谁首掣鳌。百日红连纶阁迥，万年枝拂禁城高。内廊坐永风生席，辇路归迟月映袍。西抹东涂浑忘却，一絇短雪不堪搔。

禁门深钥寂无哗，浓墨淋漓两相麻。唱彻五更天未晓，一池月浸紫薇花。

致主唐虞泽兆民，贤才端是国精神。作人欲返皇风古，拔士先随圣化新。收敛文章归献替，安排事业到弥纶。宸章属望丁宁甚，上答天恩莫爱身。

本期洗眼看伊周，到此华胥只梦游。烂熳苍苔心事晚，婆娑红槿鬓华秋。藏头欲效钻沙鳖，扪舌空成噍草牛。饭豆芋魁浑好在，得归不药病还瘳。

雨脚如麻日日然，垂成生恐坏丰年。九重肸蚃通方寸，一点光明遍大千。喜动朝行花底散，愁销野次苇间缘。奄观铚艾霜风晚，重压牛车倍费鞭。

大士慈悲出补陀，扫除阴翳作人和。武康芋子盐官枣，遇着丰年也倍多。

世事鹏斥鷃，人情燕伯劳。心须腔放阔，眼要孔提高。陈力惟求健，承恩敢恃牢。熟思归计是，春酒荐蒌蒿。

推云不动雨声苦，酝雪未成风力干。喑鹜一庭淘墨汁，也烦老子坐深寒。

楼头禁鼓试初挝，催草江淮督使麻。落纸一帘风雨疾，不知斜墨阵翻鸦。

曲折宫墙日影方，堂深人静似山梁。斲榈叶底梅花老，次第风光到海棠。

迎侍京华又见春，天时人事一番新。丙申儿遇丙申岁，己卯爷逢己卯辰。本分法门行得熟，长生样子学来真。斑衣奉酒多为寿，满眼光风正可人。

黄伞中间一点红，绣云卤簿海棠风。钧容声出云霄外，马上谁怜有老聋。

新将给事换前衔，班被真除法从搀。道是紧头人不信，回看压得两绯衫。

风雨残春晚作晴，宝山深静勃鸠鸣。云收翠戟龙文润，日透金铺兽面明。蚕出火时桑正沃，秧抽颖处麦还成。在天列圣孙谋远，流福人间酿太平。

宝凤衔春度玉墀，开基节后即天基。日行黄道三辰秩，斗转苍龙万象熙。扶起车攻常武运，做成既醉太平时。千官拜舞东风里，欢上延英万岁卮。

更化开皇极，中兴兆赤符。节摽千岁历，气协五时图。

雨足秧分甽，风清麦弄岐。圣心涵水镜，即是太平基。

明进离方午，柔生遇已阴。妙参三圣易，细测两仪心。

缉熙虚敞薰飔细，清燕深明昼晷长。大学中庸翻咏久，金猊几度手添香。

登进英才追庆历，开延正论踵咸平。朝廷有道长如此，拜赐宫衣信是荣。

王师一举下河东，好定规摹继伐功。入眼宫槐宜夏日，转头关柳易秋风。

珮袭芳兰碧，钗明宝篆红。深宫三十六，同被二南风。

萱长宜男草，榴开结子花。欢声喧令节，庆事属天家。

绮疏浸影槐龙转，绣户浮香艾虎垂。砚冷玉蜍金井水，手抄警戒爱君诗。

裁成宝月翻宫扇，织就祥云制御衣。朝贺归来无点暑，坐看燕子引雏飞。

穿莲漏永金铺邃，雪藕衣轻玉殿凉。好把无邪毋不敬，细挑彩字寿君王。

龢凤东风转，携龙北斗回。人间遒铎振，天上兽樽开。

冰天寒色饯，旸谷霁华宾。生意乾坤满，宸襟一点春。

宽大朝廷诏，中和郡国诗。欲求跻庆历，先使见淳熙。

唤仗紫宸披晓霭，退朝清燕坐晴霏。简编有味炉熏永，铃索无声漏箭稀。

东风送喜上天颜，吉语飞来井轸间。榆塞雪消鸣镝静，柳营月暖击刁闲。

麦苗培秀腊前雪，稻种浸芽春后晴。野老田夫观治象，便从新岁贺升平。

太液轻澌泮，温明霁日融。菜流芳荇碧，花颂瑞椒红。

甲观韶光集，禖坛好语传。思齐男庆百，假乐子宜千。

涂山阴赞夏王化，妫汭密裨虞帝仁。保合大和无间断，际天蟠地一般春。

关雎风化冠周南，次第桃夭及葛覃。农事未兴先献种，女红方起又亲蚕。

殷雷金钥千门邃，斜月璇题六寝深。禁柳护寒鸦未起，求衣已献晚朝箴。

梅试催妆粉，兰披入梦香。迎春占北斗，受福拜东皇。

象应轩龙次，恩承帝座光。燕坛风澹荡，蚕馆日舒长。

春透蓬莱碧玉壶，晴窗恭侍宝奎敷。从容玩画家人卦，取次题箴列女图。

𫛛鹊雪残笼霁景，䴔䴖波暖飏纹漪。宫中不用催行乐，草木群生各自熙。

万年枝上彩裁绿，千叶花头酥点红。镜绶囊丝相映烛，探先半月庆流虹。

制锦新城衣锦归，种桃遗爱蒲桃蹊。恩波淮水流不尽，福力螺山高与齐。天上已催班玉笋，日边行见月璇题。欢声都是长生曲，薰作香云覆宝猊。

秋横岱岳气象豪，仰瞻万仞青且高。上凌层汉直咫尺，下视列岫真儿曹。此山万古储胜迹，年年人庆东平日。谁知此岳复降神，锺作南州人第一。我公之生超凡尘，申甫当年应此身。岳之大兮公器宇，岳之秀兮公精神。平生节义磨天地，冰雪丰姿了无翳。词锋凛凛人胆寒，少年斫却月中桂。人指杭川水遶东，于今清澈亦如公。太平官府能重创，等闲清兴独哦松。他年三凤成名了，笑道双亲犹未老。料应坐席煖方生，又赴九天紫泥诏。金鸭香浓庆诞神，好看戏彩满堂新。不须把酒殷勤祝，岳算从来无尽春。

德名三后并，母道两朝尊。勇决高千古，危疑定一言。先期还政事，隆礼改山园。哀挽西郊道，云愁昼亦昏。

扶日行黄道，乘云上紫微。忧劳形末命，恭俭见陈衣。布德开刑网，和戎戢武威。要知怀重处，行路涕交挥。

千古精忠日月光，恨无麟笔写堂堂。还家耻作梁江总，辟谷谁如韩子房。后死十年应有待，轻生万里故非狂。有儿可拾江边骨，须信人亡道不亡。

石友抱奇璞，朅来掾吾邦。昂然凌霄姿，莒鼎独力扛。入幕有此士，诸人亮难双。决事风赴谷，哦诗雨翻江。青衫裹妍骨，黑发今眉庞。世无九方皋，谁识骊与駹。一朝解绶去，船鼓催逢逢。阖府少颜色，我心若为降。倦游方闭门，寄傲但一窗。惜别不得饯，况能缀羊腔。明廷急才俊，召驿南逾泷。森森邓林枝，剪拔穷株桩。岂其饭牛戚，未作展骥庞。早晚对北阙，叶钟发鲸撞。

露满中庭月满天，秋来怀抱转凄然。客程恨不日千里，归思乱如云一川。故国伤心那忍说，遗民望眼几回穿。当家旧事堪垂泪，海上看牛十五年。

鹊噪梅梢喜报晴，催开几叶砌边蓂。和薰爱日如春日，光动文星映寿星。宾客称觞应满座，儿孙戏彩自盈庭。萱堂幸继芝兰末，仰祝百千龟鹤龄。

拓罢淮南金戟牙，时平来坐野僧家。枪旗谩摘社前雨，旌节旋移春后花。

生怜一架明于雪，终殿群芳嫁却春。

风雨寂历芦荻秋，梧叶落尽斜阳洲。

