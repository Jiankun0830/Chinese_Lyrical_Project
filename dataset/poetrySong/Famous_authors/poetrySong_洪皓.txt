飞廉薄怒意云何，肆暴伤春气不和。可但扬沙迷白昼，也应震海涌沧波。终霾卷地将飘屋，阴曀惊林定折柯。便欲奋飞联六鹢，宋都未过且悲歌。

都驿荒凉尚邃深，息肩藉庇有余阴。故宫今已生禾黍，翻作行人倍痛心。

羑河依旧羑城空，十亩颓基象四墉。重易待更三圣备，诸侯那得七年从。斯文未丧今犹在，遗像虽存祭不供。尚有神灵能济旱，往来拜谒日憧憧。

长笑袁本初，妄意清君侧。垂头返官渡，奇祸怜幕客。曹公走熙尚，气欲陵韩白。欺孤计已成，军容漫辉赫。跨漳筑大城，劳民屈群策。北虽破乌丸，南亦困赤壁。八荒思幷吞，二国尽勍敌。西陵寄遗恨，讲武存陈迹。雉堞逐尘飞，浊流深莫测。回首铜雀台，鼓吹喧黾蝈。

秋声已策策，行役敢迟迟。潦涨流偏急，舟横岸自移。披襟从露浥，揽辔觉神疲。晓入邯郸道，黄粱熟未知。

内邱应有越人踪，血食依山近邑中。前代医流兼咒法，上池水饮获神功。假真昔叹多卢异，生死今惭少虢同。秦技嫉能遭横逆，停车吊尔意潜通。

洨河建石桥，可但驴马渡。长耳留蹄涔，嗟我来何暮。四隅柱干霄，停骖俯一顾。上镂过客名，旁镌海怪怖。开元双折柱，隶画尚坚固。神物久护持，赵人速惊嫭。泉南应伯仲，松江说无处。引领渺烟波，恨不奋飞去。

暮春百卉未舒红，尽日寻芳溯晚风。谁道倦游鞍马上，且投佳句锦囊中。

远访夭桃映面红，俯临寒食困和风。幽燕在昔多佳丽，应有留题外户中。

恨无六翮不能飞，一见慈颜戏彩衣。跃马问鞍惊被执，式微空赋未容归。

如膏细雨沐轻红，更有催花少女风。薄暮浓云横汉外，西山数点有无中。

何须百鸟献花红，懒似吾师有祖风。儒释自来曾结社，不妨俱隐小堂中。

禁烟未睹燕子飞，料峭寒生透寝衣。欲去踟蹰情味恶，春归底事不同归。

驱车陟峻阪，牛毙辙亦败。羊肠虽云险，兹险最奇怪。千里无爨烟，四顾多障碍。烟草何茫茫，信是要荒外。平生尝险阻，已负垂裳戒。今兹有此行，其又谁怨憝。上天实为之，于我无可奈。死生安之命，靡靡咏行迈。致命为见危，委质复何悔。我躬既不阅，我后恤不逮。

昔我所居，巨室髙门。或出或处，笑傲乾坤。终日熙熙，省定晨昏。致君泽民，兹志常存。

今我所居，圭窦荜门。俯首折腰，如坐覆盆。终日𫍢𫍢，形弊神昏。死所未知，旧事谁论。

人亦有言，祸福无门。忠孝弗著，淫侈实繁。天其罚我，我又奚怨。傥谨言行，或反邱园。作为此诗，以告同阍。

无马假犊车，岂必朱丹毂。驾言暂出游，写忧慰穷独。寻芳不见花，宿莽埋槲樕。区区十里间，良友始追逐。晤语得正人，颇欣富方谷。书斋大萧条，四面少林麓。欲作纳凉亭，因兹出求木。履桥虽云安，欹柱恐颠覆。临深念垂堂，徒行漫扪腹。道险能摧轮，畏闻声辘辘。形骸久衰惫，摇几屡颦蹙。五方民杂居，濒泽非广谷。鸡犬或相闻，要知是荒服。跋涉频问津，引领主人屋。老稚俱迎门，击鲜馈豚肉。日暮途修阻，还辕不辞速。吻燥藉醇醪，糊口资𫗴粥。翌日睹新诗，珠玑圆且熟。可追宝剑篇，髙诵素灵哭。

岂敢效叔孙，所至馆必葺。吾侪有阖庐，第欲避燥湿。旧居非爽垲，方暑讵可入。尚幸屋西偏，升墟下临隰。揆日遂诛茅，土木颇难集。面南创小亭，聊纾九夏急。不妨种花蔬，未免抱瓮汲。犹恐地势卑，版筑加一级。恍如到会稽，山川获顾揖。云雨出高峰，燕坐观吐噏。我来已二年，苟活匪成邑。将命负何辜，胡为久见执。除馆至于三，块然形独立。今兹喜卜邻，风猷朝暮挹。对酒有良朋，邀月饮无久。新斋跬步间，乘兴袂宜袭。

我被儒冠误此身，公缘何事作流人。琼葩乍折香胜雪，玉版初尝暖似春。月桂他年应独折，琼林今日遂重新。披襟散髪无妨醉，况有红妆二八陈。

小亭偪仄仅容身，开宴添樽有主人。爽垲何妨当九夏，芳菲可惜过三春。休嗟芍药随风陨，待看葵花向日新。万里远来逢一饱，粗胜夫子厄于陈。

好生恶杀号苍天，天悯斯民欲息肩。自是大邦兵不戢，在于南国使无{僽秋=夫夫}。论功弗用矜三捷，持胜何如保万全。愿早结成修旧好，名垂史策画凌烟。

门下栖迟近一年，郎君髙义薄云天。傥能一语宁三国，应有嘉名万古传。

黄金捍拨紫檀槽，推引柔荑品调髙。妃子和亲瞻马首，乐天送客驻江皋。一时听罢嗟流落，千古声存诉切嘈。青冡青衫芜没久，宁知孤旅更萧骚。

万片随风正可嗟，残枝带雨认梨花。胭脂洗尽余香雪，翠幄光生散绮霞。品类海棠无杰句，方言山顶更雄夸。题诗载酒同清赏，月上梢头始到家。

旧时相识惟明月，三五而盈盈又缺。盈时常少缺常多，恰似人间足离别。我今一别已三年，中秋三见望舒圆。乌衣燕子尚得返，鸿雁正尔翔幽燕。此时蟋蟀犹在宇，声声悲吟正独处。耿耿不寐梦难成，翩翩蝴蝶亦辞去。寒螀韵咽草木黄，金风恻恻奏清商。援琴拟操明月吹，调髙曲古转凄凉。母曰嗟予久行役，宁知万里为羁客。乌鹊南飞飞不髙，愿为黄鹄无羽翼。潇湘水阔影沉沉，鄂渚楼髙兴又深。明年此际知何处，再睹婵娟照客心。

独上层楼意已阑，栏干倚遍悄无言。白衣不至黄花少，怅望庭闱涕泪繁。秋节堪悲惟暮节，牛山独叹异龙山。解嘲不见狂从事，落帽风流作等闲。

传闻公子降生时，庆罢周正继诞弥。谁识止戈方黩武，独如好学务求师。少年已见镃基好，他日应为将相期。仁者自然天锡寿，若修阴德更何疑。

息肩弛担未多时，便祝郎君愿德弥。念母年髙班绛老，为儒学浅愧萧师。三年不问交邻道，万里宁知复命期。南国人情都不远，赋诗怀远莫相疑。

复命无由责在身，可堪甘旨误慈亲。飘零殊异三年宦，遗肉知存愧饿人。

出彊三载已三迁，跋履修涂又八千。山近迷回宁有是，铺经幸脱岂其然。乐饥𫗴粥姑安命，养拙茅斋且任缘。若也故人髙义重，暂来江畔唁张骞。

南归不获却东迁，险阻艰难遍大千。母老三年难见止，途穷一恸忽潸然。愁同暴虎冯河悔，灾甚求鱼用木缘。行府相将释老马，故人赠策助腾骞。

淹留逄地僻，将老惜韶光。齿与青春暮，愁随白日长。寻芳无处问，对酒有时狂。漫学樊迟圃，空登子反床。霏霏观雪集，冉冉望云翔。念母歌零雨，忧君诵履霜。系书思雁足，看剑忆鱼肠。驽马先骐骥，鸱枭笑鳯凰。一身纒疾病，四载废烝尝。作个头风愈，陈琳檄在旁。

求成虐执四三年，一木难支大厦颠。致死存孤思杵臼，恃强轻敌笑苻坚。国家未免中衰者，日月何妨薄食焉。今日一成终祀夏，艰难启圣赖皇天。

岁云暮矣厌三余，岂不怀归畏简书。昔日卑辞刚不听，今冬继请谅难虚。贾生施饵非良策，陈子哦诗或起予。江左四年无信息，欲传尺素羡双鱼。

缓颊难支大厦倾，单车久税阻归程。慈颜万里音书绝，忍看东风动紫荆。

垂翅东隅四五年，不知何日遂鸿鶱。传书燕足徒虚语，强学山公醉举鞭。

寒食无家泪满巾，清明无酒更愁人。不闻东道开东阁，空叹白头歌白蘋。日永萧条徒隐几，雪埋苍莽阻寻春。王郎归去我留滞，始信儒冠解误身。

混同江水秀可掬，李氏太师女如玉。妇德妇功应夙成，施鞶施衽亦初熟。舜华美艳年逾筓，未遭良匹求名族。风流儒雅王家郎，燕食东床坦其腹。纳币委禽六礼成，送车百两皆丹毂。三星在天四月中，今夕何夕会花烛。绸缪谨始待如宾，伉俪要终贵和睦。且闻祁祁多娣媵，将见诜诜众似续。我来乞盟阅八千，除馆又经融火六。老母八十漫嗟予，男女有九赋采绿。固知我后恤不遑，人岂无情捐骨肉。万里一身秪自怜，其谁髙义哀茕独。况复恶疾屡纒绵，呼天耻作穷途哭。因子告行遂赠言，勿忘旧学膺天禄。

三冬适半成髙宴，初筵更速金闺彦。王氏三珠少愈奇，昔也闻名今见面。虽无丝竹侑清歌，赖有雪月争曳练。乃兄登朝立要路，黑头入侍瑶泉殿。一时壮气饮如虹，千仞威棱迅侔电。谏父休兵已可嘉，延儒教子尤堪羡。学士例能怜麹糵，拟追乃祖存训传。折冲樽俎败垂成，敷演佛乘超鍜炼。都官惊坐肖孟公，一醉逃禅俄侧弁。不妨草檄愈头风，何用能文获天砚。杞梓奇材当显庸，圭璋重器且明荐。大夫醉墨称三昧，锺王欧禇欣一眄。下马疲观索靖碑，画牛误落桓温扇。仲氏弯弧过铁枪，骁勇临机解乘便。酒行军法慕朱虚，幼赌摴蒱惭奉倩。叔也居然赋常棣，且招师友尝异馔。鹡鸰风紧思急难，堂堂笔阵曾酣战。少年须折一枝桂，要职休辞五府掾。我来修好阅六年，薄命未许回哀眷。穆生初为设醴留，臧坚岂受刑臣唁。三沐三薰听所为，一觞一咏情忘倦。强哦拙句若塼抛，枉寻长篇同玉衒。求成未结心如醉，况乃光阴疾于箭。天涯久旅漫思家，引领庭闱徒眷恋。

德星堂上排家宴，埙箎合奏延群彦。彦清好士虚左迎，遂拉友朋来会面。新礼将行要讨论，旧章欲举须淹练。乃公功业世无有，剑履应须尊上殿。冡嗣风流迈阿戎，眸子烂如岩下电。纱笼名姓鬼护持，阁画形容人健羡。先几顷献万言书，壮岁曾看百将传。济世雄图任屈伸，穷途𫄨句殊精炼。彦亨俊逸簉鲍昭，辞藻摛华如会弁。升平方议戢干戈，粉泽岂宜焚笔砚。大虑终蒙王鳯招，奇谋靡仗无知荐。子适挥毫八体具，怒猊渇骥获再眄。但当宝惜比兰亭，未可捐去同秋扇。彦隆能挽两石弓，丁字不识櫜鞬便。冲冠摇忆蔺相如，衣绣莫夸江次倩。彦深和粹贵公子，醍醐味美夸珍馔。一善拳拳早服膺，射策君门尝决战。起家正可二千石，筮仕宁希百六掾。坐中我是江南客，万里寻盟负恩眷。下齐弗免田横烹，奔楚漫劳吴子唁。藉酒破愁兹不胜，凭诗遣兴何曾倦。匠巧旁观只汗颜，椟藏待贾宁沽衒。可堪僵仆雪填门，无奈裂肤风劲箭。范叔绨袍也自寒，须贾故人空恋恋。

日长漏永滴铜壶，酒冽杯深困腐儒。公子殷勤歌舞劝，献酬交错屡传呼。

虽遇严冬喜气和，开筵出妓骋婆娑。折腰翘袖为公寿，愿赞监军早戢戈。

祝寿开樽象乐和，傞傞态度屡婆娑。动容咏德终宵乐，从此修文定止戈。

三伏击球暴气和，汗马良劳戛玉珂。残形伤目未尝虑，裸颠垢面服皮𫖇。列骑骎骎有中下，王孙上驷金盘陀。矫如跳丸升碧汉，坠若流星落素波。分明较胜各驰逐，雷奔电掣肩相摩。天下固自有至乐，但知此乐无以过。有时雌雄久不决，载渇载饥日忽蹉。或胜或败何所竞，屈膝进酒方骈罗。击鼓横笛歌且舞，观者如堵环青娥。抑尊礼卑浑不顾，一时快意遑恤它。景云贵戚尤好此，贞元方镇亦同科。柳泽韩愈犹进谏，况乃名髙欲戢戈。莫言得之自马上，连朝肄习恐伤多。韩柳二书戒驰骋，愿寘左右日吟哦。留心经史修远业，黑头侍宴朱颜酡。

朔旦得天正，王孙庆始生。北溟鹏已化，东国凤先鸣。卓尔神峰秀，昭然冰鉴清。谋谟曾启沃，议论复纵横。棣棣威仪富，汪汪轨度宏。古今书并览，辽汉字兼行。折狱严无讼，齐家肃有声。从军依玉斧，教子胜金籝。筑馆勤延客，趋庭诤戢兵。坐桑观政异，飞舄入朝轻。避乱迎文若，闻歌戏武城。妙龄聊制锦，彊仕且和羹。可谓田门相，宁讥尹世卿。青云应速致，绿绶谅垂荣。正是颇劳止，何当早太平。七年淹伴读，万里阻求成。报主心虽切，思亲骨亦惊。自嗟同陟屺，谁与共班荆。冬日凌晨至，祥星际晓明。老彭知易比，五福不难幷。

西邻樽俎比星陈，强欲携笻虑损神。得句挥毫须会友，缓声振木解娱宾。献酬杂坐欺三白，服饵单栖忘五辛。重九闲居真可惜，销忧思引万家春。

萸房觅得惜其陈，拟学宗王问鬼神。不放黄花资献寿，故飞白雪恼留宾。一身抱病蹒跚苦，万里思亲况味辛。正是悲秋增感慨，诗翁摛藻与为春。

二君气概继雷陈，九日哦诗妙入神。季友凌霄方草赋，孟公惊坐正延宾。难陪鳯岭登髙宴，且放牛山出涕辛。独卧荐蒙思橘赠，数篇潜发洞庭春。

支离已久懒申陈，枕上赓歌暂释神。在户厌闻蛬咽韵，随阳空羡雁来宾。交情中绝惭张耳，国步方艰忆鬬辛。七载南冠犹未税，尚期肆眚九年春。

忆孟怀陶迹已陈，杖藜吊影召魂神。假书岂料狸为士，带箭宁思鹤是宾。臂上垂囊灾可代，江邉锡宴食多辛。典衣本欲作重九，冒雪难寻石冻春。

天涯憔悴向谁陈，不死由来是谷神。蒲柳衰姿依术士，桑榆晚景属谈宾。言存赵氏惟韩厥，力定周邦赖贾辛。尚论古人犹未足，投闲更欲讲王春。

凌霜髙洁试敷陈，采采通灵可养神。流水尚能延寿考，落英端可荐尸宾。千株芜没堪嗟咏，一束蒙茸弗忌辛。愿学楚人栽九畹，重阳已过待来春。

出疆许久岂当陈，患难频经赖至神。敢觊路通驰一乘，摇思郷饮立三宾。陵蘋翠减犹能泛，岸蓼红衰不变辛。秋尽交游无陆凯，江梅谁赠一枝春。

七稔艰难不敢陈，行藏且问蓐收神。远来岂为谋身事，久执无缘厕国宾。妄意合成同晋楚，羞言着节继苏辛。哀哉庾信江南赋，闷读频移玉座春。

怪怪奇奇不可陈，搜奇抉怪殆穷神。曾编金钥李商隐，屡赐银杯胡楚宾。丽服靓妆皆可玩，大羹元酒并忘辛。文章三变公为伯，自愧蠢愚冬复春。

六朝旧事欲条陈，正恐招忧又怆神。元豹成文须隐雾，嘉鱼式燕且邀宾。方归晋事同韩起，敢望燕台致剧辛。回首天南佳丽地，时时引领九江春。

一介蹉跎略叙陈，转喉触讳听于神。正愁平子将除馆，强学申公亦谢宾。厚貌深情非易察，磨肌戛骨不胜辛。傍人门户休争气，惟愿归耕向富春。

韦编懒读厌窥陈，习气难除但耗神。岂敢为师同颖士，从初作吏慕君宾。数奇尝遇辰冲戍，运背难逄丙合辛。居士于今称耐辱，天邉斗柄又移春。

公干沉绵自懒陈，黄能入梦是何神。眼前散帙看盈几，肘后名方或问宾。衾枕频移滋转困，盘餐少异强加辛。小人有母何时见，梦系江南戏彩春。

咫尺书来弗获陈，深虞衅鼓祃于神。行人久执缘何罪，凡伯还归为弗宾。聘鲁未能希季札，奔齐安敢效先辛。或行或止关天命，岂是臧仓沮子春。

胸中耿耿向谁陈，舌在形羸强集神。佩印已惭苏季子，埋名谁志李元宾。乞粮傥死呼庚癸，贵格何须足乙辛。秪恐数穷为鬼录，扁舟阻泛五湖春。

独活他乡已九秋，刚肠续断更淹留。宁知老母相思子，没药医治白尽头。

不见朝正只自愁，展亲弗逮兖州囚。席重摇忆谈经会，酒噀宁知救火谋。内热空持白羽扇，峭寒且著黑羔裘。履端醽醁何时赐，落笔髙歌洒泪休。

枥驹久絷已难禁，冷节来临且强吟。断火任逾三日限，伤时唯恐二毛侵。思亲忽作楚囚泣，恋主空存魏阙心。世变风移多野祭，一声杜宇又春深。

异域相逄臭味同，髙谈剧论尽由中。情如兄弟坚胶漆，义薄云天压华嵩。半岁连床忘尔汝，一朝改馆任王公。过从莫惮涂泥泞，六艺遗文要折衷。

可惜双凫脱氄毛，猎师飞放岂辞劳。养贤曾食三千客，待使徒加十一牢。燔炙不须歌兔首，膳羞何必用牛膏。庖人继肉充禽献，贪冒安能免餮饕。

鹜落春洲整翮毛，呼鹰搏击自忘劳。充庖岂为食三鼎，改馆何须馈七牢。漫咏续弦求鳯髓，休夸辟糓献龙膏。今朝禊饮尝嘉味，贪食宁知不是饕。

览镜伤春叹二毛，𫍢𫍢终日愧贤劳。追思束晳讥同列，未信卢充忆共牢。天气困人浓似酒，雨丝及物润如膏。兰亭修褉今何在，且学东坡赋老饕。

万里流离只一身，东西南北与谁亲。登髙且伴髙僧话，揖孟怀陶任世人。

未税南冠为有身，忘形尔汝见情亲。我诗速客酬嘉节，倾盖从前有几人。

见危致命欲时清，万里祈通两国情。尝尽艰难徒自苦，著成纪咏待谁明。瑶琴漫鼓思归引，玉笛休吹逐舞声。摇夜肯来同晤语，消忧岂待赐宣城。

假馆连墙数见过，宗英年少隽才多。设科不倦来群彦，教学无他伏众魔。草赋未曾师屈宋，哦诗岂复慕阴何。后生可畏吾将老，终养心违愧蓼莪。

强拟登台豁旅愁，五行今日到金囚。土牛始正农祥候，彩胜初衔鬼隐谋。司启空传青鸟氏，迎春不见翠云裘。一卮寿酒何缘受，觅纸题诗死不休。

肮脏无聊但独愁，未甘降服作秦囚。分羹正值偿私憾，食肉安能有远谋。祈死难沽千日酒，苦寒谁赠五云裘。包羞忍耻随缘分，深愧空餐自讼休。

百拜三行愧且愁，聊通大道税予囚。味酾且作回桡计，得趣将为蓝尾谋。草圣欲传仍脱帽，宝刀应弄未投裘。缦歌六代兴亡国，小阮客来夜艾休。

苦乐迎春咏四愁，诏书未暇蔽要囚。已知行止关天命，暂卜穷通听鬼谋。栘监窖幽餐鼠草，奉春械系易羊裘。何时放我南归便，抱瓮躬耕死即休。

强移野卉对残春，深恐焦枯向日薰。种止一行非贵少，髙才三寸岂超群。既无艳色堪观赏，又乏幽香漫吐芬。却忆故园都谢了，卖花声断几时闻。

阴山趺坐匪逃秦，杖锡聊充观国宾。君已无家携爱子，我虽有室别慈亲。顷年共试同文馆，今日俱为异域人。千里远来当洗拂，松醪未熟且休嗔。

才闻家世便心倾，何况通经古是程。范叔青云能自致，不须河朔寄柴荆。

相门有相未多年，德行双全亚子骞。匪晚南归施有政，也应示辱用蒲鞭。

未见古人心已倾，扬鞭何惜一朝程。自惭病忘非多忘，傥逐班荆即负荆。

不挹风猷二十年，天涯沦落看腾骞。若无大故休遐弃，唁我何方早着鞭。

樽酒摇期共细倾，孙郎假道莫贪程。科名虽已追何仅，隐语尤当继子荆。

馆阁飞声彊仕年，胸中藻思若云骞。驽骀失主无光彩，遐想骐驎受玉鞭。

久留家酿待公倾，引领东望屡问程。新作小亭堪小宴，几时低唱进南荆。

日长岑寂度如年，然诺胡为我辈骞。渐入清和宜枉驾，坐邀勿讶亟挥鞭。

中原分裂似天倾，公带群英世作程。我坐儒冠稽复命，王郎代匮已之荆。

见危讵敢惜余年，若欲全生义则骞。久困盐车思仰首，如蒙赠策胜金鞭。

马鞍山会异龙山，暮节登髙作等闲。不逐游人存静观，唯依达士叩元关。箭穿化鹤君何在，书寄宾鸿使未还。引领庭闱方寸乱，倚松对菊涕潸潸。

雪满群山景甚清，燕公乘兴绘娱情。通灵妙绝徒夸诞，真迹曾传可辨明。御府多藏亡足惜，邉庭罕见叹连声。天教待制成双轴，好挂髙堂作画城。

新诗警策速如神，又见关中出舜民。正是稠云方积雪，俄蒙摛藻便为春。蜂拥鹤膝音虽婉，金埓铜山句未贫。故将风骚方入选，少卿同是陇西人。

万里求成质鬼神，频年虐执误斯民。忘忧每藉杯中物，积閠频迎塞外春。顾我蹒跚仍久困，观君慷慨岂长贫。如闻近献升平录，应述修和勉主人。

欲话艰难虑损神，可怜无告一穷民。诙谐好比卢思道，喜怒忘同杜子春。去国登楼聊自遣，越乡怀璧不如贫。范雎为魏归须贾，不是绨袍恋故人。

传闻二物出三洲，万里笼来地僻幽。岂为写经求厚味，且图牵眼逐轻沤。眠沙若得房公馈，见弹须防陆子谋。已戒儿童莫相恼，比邻容得夜鸣不。

首夏霖淫似早秋，坐邀车马愧无由。提壶见就倾三爵，具馔何尝选百羞。刚道暖房排旅闷，实图求友慰幽囚。言归倒载冲泥怯，继捧新诗胜赵讴。

一星终后尚蹉跎，四壁如悬已化梭。方𣨼圣贤排旅闷，忽惊天地应人和。春风乍扇融冰雪，佛火初收散绮罗。遐想故园桃李下，旧蹊好在有谁过。

邱壑幽怀日已蹉，宁论邻女戏投梭。干戈未戢贪修怨，玉帛还留误讲和。恩许养疴徒受粟，老来便静任张罗。春回又起江湖念，愿致山翁一叶过。

燕国由来士女都，家家行乐集城隅。岂无鱼鸟如灵沼，若有莼鲈似太湖。我絷南冠尝独到，君邀北使欲相呼。驱车宵济卢河去，十里荷花待入吴。

幽都风俗慕成都，可待遨头指路隅。杨柳垂阴连北道，芙蕖舒艳亚西湖。客思剧饮逃三伏，人患苛留阻一呼。回首未忘忧墨吏，渡江应不怕天吴。

燕山除馆俯池潭，逾月羁孤苦吏贪。摇望卢河一舍阻，着鞭信宿次关南。

下马登山不厌髙，疑穷石壁望松寥。如珠可玩俄盈匊，似米仍圆屡折腰。何异宋都星陨璞，实连燕地玉生苗。牛羊践履真堪惜，绝恨当年纵采樵。

九龄颖悟已惊人，乃父分茅善抚民。郑忽身为周室质，贾生议屈汉庭臣。行攀郄桂荣三釜，暂著莱衣省二亲。勿讶班荆歌陟屺，小人有母在江滨。

秋髙裘马正轻肥，节制身兼被召时。邂逅贵人争献寿，逄迎嘉节竞题诗。心危雁塔劳君咏，家近龙沙感我思。泛菊佩萸今已矣，长安不见转凄悲。

秦师围已急，楚国救人阑。食客腹空饱，先生心独寒。奉盘从遽定，按剑叱难安。存赵舌三寸，何须折镆干。

罗娑囚应释，鸡林厄洊阑。途无埋鼻热，地有裂肤寒。反国公复相，还家我问安。如容陪骥尾，匪晚到余干。

流离万里偶生还，暂得安阳一日闲。飞盖曳裾何处去，西园不见见青山。

国步日多事，霜露任霑衣。留落十五年，至今方北归。缭绕一万里，人物太半非。昔时渡盟津，宾从争扶持。兹辰渡白马，阴曀日无辉。一酎祈利涉，冯夷莫予违。惊秋感叶脱，况乃思鲈肥。父老行叹息，风雨仍霏微。夜投胙城宿，百里即王畿。遥望一惆怅，何当拜天威。

折巾咨暑雨，持节栉回风。马惜障泥锦，农披护背篷。摧轮方臲卼，痛仆且牢笼。涂曲休辞辱，行将与夏通。

封邱封父国，繁弱大弓良。人器今安在，兴衰古不常。画旗连卫滑，绘句得髙张。里闬黎元少，兵戈畎亩荒。蓬深饶雉兔，日夕下牛羊。富庶思畿甸，衣冠迩帝乡。故人忧濩落，新令喜商量。失意惩□□，销愁痛引觞。离家多岁月，去国几星霜。种种心俱短，悠悠道且长。何须论出处，秪合谨行藏。俟命宜居易，安时强激昻。勾稽迷簿领，陶写赖篇章。后嗣从渠分，前程问彼苍。君无须贾恋，我乏陆生装。衅鼓囚方释，班荆语未忘。前身愧苏武，异县识仇香。话别伤怀地，潸然出数行。

忧患二毛侵，目睫亦{参毛}{参毛}。篇什弃置久，遑暇阅龙龛。吴侯主诗盟，欲从靳如骖。古风风格老，叙事若绮谈。宦情既淡薄，世故应饱谙。置驿复郑庄，好奇过岑参。优游聊卒岁，俛仰自无惭。近取忘年友，得一乃分三。梁向竞爽姿，迈也恐不堪。辄持水中蒲，拟并浦上柟。诸公不鄙夷，细流纳江潭。有酒必唤饮，分题许同探。向子忽话别，寒霜万岭含。千里足勿惮，一行心亦甘。青冥定特达，髙贤上所贪。江头春色回，和气已醺酣。伊郁思陶写，故人居巷南。

晋唐尺牍丹青古，老眼贪看眩欲花。二使星临增倍价，一篇语妙属诗家。当年宝閟藏书殿，留落宁知松漠见。万里怀归为公出，往事宣和空历历。

六十之年入瘴乡，灵台未了热非常。锡泉一饮根尘净，重到清凉礼梵王。

一宿南华暂息机，未知五十九年非。应身虽在问无应，漫上层楼看信衣。

半世囚拘愧牧羊，生还四载却投荒。危机未履已如此，欲效前贤问上苍。

地瘠久荒芜，驱童且荷锄。诛茅仍遣瘴，汲水旋栽蔬。瓟酱调应晚，莼羹兴渐疏。秋髙宜日涉，不必问丹书。

芭蕉非一种，南粤竞成丛。结实联房绿，舒花焰火红。象蹄形甚伟，筒葛纴尤工。羁旅牵愁思，秋窗夜雨中。

千岁归来化鹤仙，作亭犹是旧山川。登临迥出红尘外，笑傲仍居碧海邉。坐想三清元不远，回观五浊只堪怜。鹏抟九万吾何羡，安用蒙庄第一篇。

松青抱正性，菊黄得正色。蔚在卉木间，厥异存简策。流膏贯众壤，千岁名虎魄。落英通鼻观，服饵供楚客。安神制頺龄，坐使生羽翼。乃知独也正，二物孰能测。渊明宇宙心，五斗讵可易。归来薙三径，去草甚蟊贼。嘉此松菊友，相视犹夙昔。浮云世态薄，改变在顷刻。张公廊庙具，胸中有泉石。缅怀松与菊，昼夜忘寝食。筑堂坐相对，论契过三益。可见达人心，绅笏等徽纆。功名倘入手，脱屣谅匪夕。此言吾不谀，为我书堂壁。

古人以道寓诸器，今人谓器与道异。不知器存道亦存，制器尚象皆其类。张公榜斋为聚道，古器仍居三代宝。鼎彛雕镂出神怪，篆籕文章资探讨。虬螭怒目肆攫拏，犀兕顿足纷交加。云靁华花靡不有，巧妙肯使毫厘差。词严义密见款识，传之万祀期不坠。仲淹著书非著论，侍郎独识先公意。见说侍郎才更优，牙签插架如邺侯。从来器宝待人宝，此器此人今罕俦。

环翠五六里，深藏三四家。风髙鸣雁序，春暖茁兰芽。门巷分楠直，溪流带竹斜。我来风雪晓，倚杖看梅花。

山遶孤村水遶家，传经载酒有侯芭。眼前十亩无多地，只种桑榆不种花。

眼见云林百虑消，人间静处即云霄。时时醉卧听流水，低拂垂杨欠小桥。

黄柑压树酒浮蚁，红叶满林梅放花。三叠青山老竹杖，十年明月故人家。

尹京便可继翁归，暂向符离一把麾。善抚新边千里肃，复还旧治九重知。策勋久矣推多算，琢句飘然泯小疵。三事古由髙第入，才兼二器莫忧迟。

天际正英英，排空忽上升。苍梧何处出，岱岳自封兴。但见奇峰耸，宁知嘉气凝。秋风殊未起，勿用遽飞腾。

不用沉河起，非关触石升。舒张如鹤出，变化似龙兴。髣髴玉山峙，依稀雪岭凝。帝乡乘可至，未易便超腾。

弛担披襟岸帻斜，庭阴雅称酌流霞。三槐只许三公面，作记名堂有几家。

长堤荆棘不能前，间道逻荒思惨然。三塜一排黄草合，寸心千里白云连。旅坟拜罢知无恙，先祖阴功结有缘。牧竖亦能循义礼，牛羊踪迹过堤边。

弭节于今涉四年，扬鞭同出岂徒然。临丧弗用先桃茢，跃马宁思惜锦鞯。勿讶廉颇羞蔺下，自知杨炯愧卢前。归来病体殊饥倦，亟遣庖人起爨烟。

僻陋虽无车马喧，支頥时复抱愁眠。我思蝶梦为园吏，君继云封作地仙。茶碗捧来休怨后，诗坛哦罢敢争先。形如槁木追南郭，隐几何妨效嗒然。

恶吁及厚笃忠纯，大义无私遂灭亲。后代奸邪残骨肉，屡援斯语陷良臣。

久持使节傍门庭，薄命犹赊五鼎烹。羝乳使心占北海，雁书随梦京城。莫言地广频修怨，应念民劳早戢兵。国宝善邻君宝信，坐膺难老早升平。

学惭子夏与丘明，两目昏来岁屡经。未省使辜贻鬼谴，恐因不识取天刑。缘情诗怪吟全废，会意书怜笔久停。张籍重清宁可觊，侍郎句好愿频听。

行年已是老衰秋，复命稽迟为絷留。恋主思亲归未得，梦魂长绕大江头。

登高引领望江南，家在江南杳霭间。满目烽烟归路远，萱亲不见泪潸潸。

