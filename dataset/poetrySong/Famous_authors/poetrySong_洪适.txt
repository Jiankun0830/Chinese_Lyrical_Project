快睹终童英妙时，跫然衔袖出明玑。家声不诧大哉问，文律何愁知者希。益利锋铓临大敌，养成羽翼看高飞。红尘可厌忙车马，挹取西山爽气归。

雨濯吴妆腻，风催蜀锦裁。自嫌生较晚，不得聘寒梅。

鸭壳非难致，鲛胎业已成。夜深宁觅睡，相照月偏明。

衮衮香球次第开，结根幽独谢纷埃。芳蓉妒入鸳鸯社，异馥清传锦绣堆。睡里魂交非自衍，醒时心赏可无猜。品题盍在春林石，不是花王喜后来。

上饶甿俗醇且古，千室鸣弦方按堵。黄堂丈人今循良，河南治平追鼻祖。讼棠留景分清阴，炉篆方羊燕寝深。笑谈了却邦人事，游戏翰墨惟书林。自从真行易篆隶，草圣书绝驰极挚。游云惊龙初振奇，渴骥怒猊争作势。臣中第一兹谓谁，寥寥典则其几希。丈人尺牍妙天下，臧去收拾生光辉。作古要须从我始，直欲名家自成体。手追心摹前无人，一扫尘踪有新意。纵横经纬生胸中，落纸便与游丝同。缲瓮茧车飞白雪，织檐蛛网破清风。一行一笔相联属，姿态规抚骇凡目。临池漫劳三十年，千兔从教后人秃。旧闻吕向连锦书，百字环写萦发如。惜哉淟汩已无考，盍使北面称台舆。独步不复名相甲，端恨二王无此法。只今四海书同文，使者来求至将押。

密雪舞冬昼，祁寒反夏炎。竹枝低未湿，梅萼莹先霑。怯冷昂肩立，欣繁矫首瞻。随风方北渡，际海必东渐。轩簸来如掺，缤纷势转严。枯荄新点缀，曲砌巧增添。伺隙花穿户，承隅箸插檐。高飞迷皎鹤，夜影逼清蟾。砧净绡横石，窗虚粉杂奁。昆丘千璧碎，武库五兵铦。烟径杨吹絮，香蹊蝶奋髯。鲸鲵陆骨腐，鹄鹭野翎爓。白发秦人遁，厖眉汉尉潜。渍蚕功孰及，平地瑞初占。窖卧行人节，门扃志士恬。已甘穿履困，奚避割毡嫌。醉慕双螯毕，寒怀五绔廉。飘飖疑宓女，刻画谢无盐。河阔凝新浪，峰高失旧尖。山阴宾欲返，淮右寇将歼。穆满三章著，宣温五板兼。君恩捐卫粟，天意绝齐痁。江上蓑堪画，篱间氅可觇。客观眸已眩，儿咀手频拈。足没寻萱屐，腰闲刈藿镰。马驰毛愈素，乌啄首难黔。冻折骚人笔，光临织妇幨。螟牟宁待火，疫疠讵烦砭。甲长寒蔬细，根肥宿麦纤。年丰虽欲颂，神助愧江淹。

一苦寒威重，清晨雨脚？严风号宇宙，飞雪下闾阎。布地盐初撒，穿帷粉乍黏。裴回轻点袖，萦积满盈檐。骋巧飘虽急，乘危势或沾。梨花芳小圃，桂魄射疏帘。烟湿茶翁灶，竿低酒舍帘。清泉埋沼沚，苍干耸楩柟。玉匝齐君履，银封鲁国詹。盆收新琢璧，阶展未裁缣。木杪疑飞絮，江干杂秀蒹。正随云阵合，未放日光暹。处壮山屠虎，高兴泽殪蚺。重巅闻折木，邃野绝飞鹣。隼击翎添厉，鳞藏口敢𪡋。狼随姬满驾，鹊集叔才苫。授简词臣敏，乘车海若谦。汉传王母绛，周贡嵰山甜。王脧师方整，高昌众欲熸。汉光开帝业，苏烈贯兵钤。豹曳荆人舄，牙抽孙子签。肤寒方起粟，手坼正忧{丹龟}。挟纩冬裘燠，倾罍夜饮厌。寒光欺宝鉴，素质夺朱綅。犬喜蹄方逞，儿餐舌未箝。梅林催皑皑，麦垅长蔪蔪。罝兔难探穴，叉鱼已溉鬵。鸱蹲饥愈噪，马缩冻难拑。见晛将消释，歌诗兴佞𪫺。妍辞惭谢客，讵敢示群佥。

我昔檇李寓，君方锡山潜。欲驰咫尺书，𫘝足无飞廉。相望参与商，引首徒遐瞻。朅来萍梗踪，远野得茅檐。获与谭垒接，何询龟筮占。青山整烟鬟，澄波开鉴奁。乔松与怪柏，如虬老龙髯。悠然一望间，野色皆可觇。范{曾瓦}飞埃尘，墨突寒不黔。好友岂厌频，鸡黍供炊爓。外家三遗珠，颖脱皆囊尖。交情谢流俗，不问凉及炎。着鞭挹清风，从者屡我淹。高论极根源，师友识所渐。大略榷治忽，细谈析毫纤。皮里有阳秋，褒贬追齐歼。古称学如殖，秋成观执镰。吾匪董夫子，家居下帷幨。言经虽败绩，宁防整冠嫌。抽轧强成章，句鄙不任拈。骩骳且艰涩，疵瑕费针砭。君诗粲珠琲，光焰古人兼。讵覆伧父酒，不道胡儿盐。陈檄愈头疾，杜词逐寒痁。轻缣边幅富，健笔锋铓铦。语句既遒丽，格律何森严。我穷思已竭，君方涌泉添。三峡争倒流，未肯波澜恬。短才愧非正，尚期膏馥沾。吟罢觉夜永，明窗耿孤蟾。

应侯一语幽宣后，长信蒙辜徙萯阳。秦室无亲类枭獍，借箕谇语亦其常。

淮阴束手九江闲，谁信功成颊舌间。不惜鸿沟分二国，太公今日得生还。

武关谋诈却称臣，冤魄游魂尚在秦。墓木萧条冢犹湿，流闻其子作昏姻。

折足黥徒未易欺，箦中死士亦何为。魏齐断首庞涓死，祸报由来不可知。

齐晋瓜分四国王，嬴秦为吕芈为黄。六雄当日皆新主，独有甘棠泽未亡。

推毂曾闻荐武安，威伸三晋走荆蛮。厕中犬彘图攘夺，犹道藏兵不出关。

齐主轻忘在莒时，解裘淄水遽相疑。若无貂勃明勋业，几使功臣枉见夷。

一败长平振古无，赵邦臣主亦何愚。当时已中冯亭计，犹自区区遣郑朱。

珠履三千尽在门，争无国士解衔恩。棘门难作无遗类，死党宁闻报李园。

翔缨彯组盍中留，绿水芙蓉且漫游。过耳从教千不是，处心浑欲一宜休。炉中异馥非多爱，架上新签弗外求。寂寂掩扉无所事，饱听风竹韵凉秋。

人生名利场，羁绊无休假。沉迷雁鹜行，梦寐鸡豚社。见谓游子欺，更防官长骂。何如山中乐，松窗肆嘉话。陈侯青云客，英声蜚日下。当年金马门，掉鞅示闲暇。小试芙蓉池，未整骊驹驾。台岳十日行，樛萝若相迓。来归探古囊，篇篇可图画。倾耳金石声，郑卫敢争霸。

当年使节反穹庐，解绶归来得少娱。底事微官又萦缚，强颜文墨受意乌。

朝来倾耳得街谈，颇说尘容亦可惭。从事未知三尺守，醉心空向六经酣。

宦途陆陆未回车，秋桂春萝总负渠。目送飞鸿千里去，故山应草绝交书。

笔底渊源万顷多，卷中句法不随波。覃思正作青云计，寡和聊成白雪歌。

壮岁挥金迈二疏，眼看余子伏盐车。芷兰清馥浑纫佩，芝术新苗几荷锄。剩作好诗传近体，谁言巧宦胜闲居。北窗睡起琴声寂，便若身登太皞墟。

漱芳倾液饱心胸，久矣高名在郢中。遂请丛祠方养气，卜居萧寺且谈空。结交许入芝兰室，招隐奚须桑苎翁。妙语鼎来惊创见，益惭白豕过河东。

象载凝华落笔工，一时英妙盍居中。交情耐久惟同味，诗意求新更凿空。挥麈宁谈阿堵物，联珠不数嗫嚅翁。文成间被鸡林得，复有声名到海东。

纷纷凡卉怯严冬，独有清姿对雪中。拂幌更宜妆妩媚，巡檐谁惮履穿空。南来未见传声使，东望方思避俗翁。闻道联镳得幽趣，无因同醉玉堂东。

东皇先遣雪清尘，一夜山川眼界新。共喜太平今有象，更将歌舞为迎春。

三冬文史总空虚，独有施行宽大书。坐对南墙千个竹，何妨留客煮园蔬。

雪后疏梅正压枝，春来朝日已晖晖。痴儿公事何时了，一醉花前心似飞。

他乡春日思如何，屏去茶瓯任睡魔。且得小窗成好梦，片时江上逐烟蓑。

底事春愁减玉肌，谁能獭髓为扶衰。可怜傍𪩘临池处，非复嫣然一笑时。

无情谁似东风薄，相见那思雪夜初。欲把红颜借桃杏，便教枝上白纷如。

月地云阶满意开，牵花准拟尚裴回。抗琼解佩已仙去，骇绿纷红徒后来。

试因子墨赋瓌姿，独记朝容在一披。著粉直嫌妆太白，只今何似梦中时。

一声横笛晓林空，知是春风十日东。来岁花时在何处，探芳还有几人同。

尘劳昏独志，禄利蚕良心。扫地香一炉，澹然清兴深。假寐顷刻间，烟霏遂盈襟。联翩珊瑚钩，逼人何骎骎。

东风将小雨，一夕池中平。春声在疏竹，琅琅有余清。公退远世氛，心地莫与京。宝薰凝窗牖，为君寻鸥盟。

鼻观拜嘉况，名香如前闻。尘容方一洗，藻思期三薰。久坐欣有得，飘飘欲陵云。都良与迷迭，芳馨此其分。

英英末利花，素蕤馥清晓。谁将煮水沉，采撷得奇妙。吾非范蔚宗，品题能了了。杂佩愧报酬，芜音发嘲笑。

春日紫宸朝，合殿萦天香。玉笋粲风采，鸡舌相芬芳。陈侯金闺彦，指期簉鹓行。安能久郁郁，俛首回刚肠。

却月凌风一种香，更匀粉面作红妆。枝头自结鸳鸯社，为倩东风谢海棠。

重重香花故多情，索笑初闻带薄酲。翻恨前村雪深处，一枝幽独太憨生。

客子逢花心欲灰，异方初见眼还开。故应临水横斜日，曾作于飞一念来。

开花已作鸳鸯侣，著子还成鸿雁行。旧日同心上林种，至今千载亦流芳。

朝来爽气冠曾丘，急雨惊风正麦秋。要得云轩聊放目，何妨松径暂低头。

名缰局促祇怀惭，飘忽熙春月过三。矫首白云千里外，此心无日不江南。

好句联翩见未曾，品题今日欠锺嵘。登临自有江山助，岂是胸中不得平。

倚栏春昼静，花柳自芳香。消息三州远，尘埃两地忙。鹊声传近喜，鸿影忆初行。抄得新书策，归时补墨庄。

挂壁鸣琴久断弦，强反书帙本相便。词源顾我非流峡，藻思如君已掞天。

雨势风声何太雄，群山答响乱贲镛。青奴今夕安用汝，玉友此时留得侬。

怒号通夕搅空虚，好梦那能到玉除。枕上泰然无一念，只愁雨滴架中书。

向晓登楼凭小栏，萧然归兴在江干。痴儿未了公家事，且把云山子细看。

芥毛金爪勇难干，肯作霜花对乍寒。若说乘轩有痴鹤，司晨如此合峨冠。

翔仞当年览德辉，传芳花品未思归。晚来雾鬓凭轩处，直恐金翘相对飞。

泽兰萱草比多言，谓汝分阴久夺鲜。政恐淇园修竹劲，不如秦岭老松坚。

高标幽艳自宜霜，弱草繁葩莫中伤。肯与红莲媚三夏，要同黄菊向重阳。

临风裛露早秋天，范出南金色更鲜。若向东篱比标格，定知花市不言钱。

篮舆登佛窟，高阁望中清。古木尔许荫，飞泉无限声。雨消今日暑，云作晚来晴。独对青山久，相逢如有情。

逗晓乱山中，来寻古佛宫。荷间留夜雨，松下进秋风。瑞气旧如许，岩姿今亦同。惺惺有盘石，应记主人公。

簿领久沉迷，谁能不忍欺。我来惭此石，拈出问吾师。

石罅来泉滴，松风杂涧声。天明有公事，还忆此时清。

闻道飞来石，当年却畔亡。烟杉行客路，风竹护禅房。有酒对玉麈，无诗夸锦囊。尘缨自羁束，真赏负山光。

主人知我乐郊居，药圃嘉招走尺书。笑语池边欣促席，醉归林下却肩舆。正闻雁过猿啼后，更是风清月白初。见说长安消息近，却须高兴谢鲈鱼。

远意閟千云，亭幽不受尘。来为池上客，本是社中人。影密龟鱼荫，花开鸥鹭驯。买山如遂志，应许卜比邻。

两日黄岩县，纷然百虑侵。乍听幽鸟语，复起故园心。冒热度峻岭，惮劳休茂林。潮来知海近，三岛可能寻。

断涧复危岑，红尘且满襟。疾驱触炎热，小憩得禅林。煮茗对清话，弄琴知好音。秋风不借便，去辙已骎骎。

云山初见非昔游，一瞬不许回双眸。二年佐州已强半，七月行县难罢休。溅溅微溜响萦谷，薿薿多稼光盈畴。兵厨愿留一樽酒，霜螯醉嚼期中秋。

初识宁和岭，有怀占梦时。闻诗千里隔，断织九京悲。草木应相记，烟云浑异宜。西风袭怀抱，泪睫不胜垂。

酒开桑落泛觥觩，行子驱车恨不留。雁塔自是丈人行，麟台更参儒者流。官居二年有十月，别思一日真三秋。冰轮今已可人意，何时来赏城东楼。

看山论旧事，拂石认前题。雨滑苔径阻，云收松峤迷。三秋文豹隐，一夜寒螀啼。又复问程去，清游怀虎溪。

万法俱一空，忘筌亦忘字。勿置齿牙间，回观方寸地。

夹日授五飞，论功中兴主。宛宛龙父尊，兹山职霖雨。

小室坐蒲团，死灰念不作。所以护明珠，精修企先觉。

山椒有龙湫，清泉日夜流。疏岩作方沼，漱甘非外求。

蟹眼候松风，云腴挟霜月。炉下岂常炎，灰飞即烟灭。

城南两佳士，英躔名硉矹。相之妙才具，玉笋班中阙。胡为彯长缨，去去事𫐐𫐄。举之登词坛，龙虎榜未揭。归循南陔兰，不使芳馨歇。胸中蟠五车，一一思英发。有中清庙瑟，审声知度越。我来贰银菟，接袂俱墨发。情期胶漆坚，门受车马谒。笔阵几鏖战，君盈我先竭。别来勤相思，十日倏飘忽。迟明蒙嚣尘，毕景迈崷崪。跻高怯肩舆，挹秀欣拄笏。泉清甘著齿，岩幽冷萦骨。西风涌波澜，极望际溟渤。是中三神山，缥缈云出没。问津旧乘槎，引舟今舍筏。俛首倾缥瓷，独醉径兀兀。起看天宇开，诗成走邮卒。归欤及中秋，高楼共嘉月。

宝地深深俯碧潭，有僧酌茶延我谈。千岩状秀蹑风磴，万竹含翠藏云庵。西来指柏本无著，一见悟桃须再参。登临已是秋欲半，霜叶枝头才两三。

披山凿道何崄巇，上摘星汉摩虹霓。七襄终日往曾问，一握去天今可跻。叱驭已排萝蔓去，下车不复烟云迷。举头此际长安远，愿借六翮凌丹梯。

三十年中事，鸾栖筑小亭。寒声长新箨，清閟拂疏棂。

水转前时绿，山浓远处青。重来勤问讯，此别记秋萤。

久矣驰魂梦，今登三瑞堂。故山有乔木，近事话甘棠。展骥惭充位，占熊忆问祥。白云留未去，极望是吾乡。

满城鼓吹出林坰，珍重来思此日情。共说栖鸾留政迹，自怜展骥坠家声。一时宦侣推儒雅，百里民编乐治平。山意川容若相挽，不堪整驾问归程。

生还未列麒麟画，旧德犹怀鸾凤栖。共问翰林今孰似，凛然眉宇染风{殹/土}。

天公作意轰雷霆，风雨骤至神如兵。翻手为云只俄顷，举头见日尤精明。蚁君一战方奏凯，鸠妇复还已和鸣。税驾欲投佳处所，林间隐隐疏钟声。

凉秋野趣已萧骚，方驾看山念我曹。十日空归才每下，一篇来况曲弥高。词华若我惭雌霓，笔力惟公掣巨鳌。欲作歌诗兴协律，清朝今日有王褒。

阅尽千峰不惮劳，归来文墨厌官曹。浮槎问汉秋期近，埋剑冲星夜气高。那复精思如吐凤，初无壮志欲乘鳌。诗坛轩轾归题品，滥得阳秋一字褒。

纷纷吏道夸吹毛，未肯留心效此曹。象齿好辞降二妙，鲈鱼归思羡三高。吟毫未秃一千兔，诗轴须联十五鳌。敢道严霜起中夏，益知趁韵有龙褒。

谁为花王定等差，清芬端合佩金犀。上林他日移根去，应记诗仙彩笔题。

香清为借三秋露，葩绚宁禁五日风。俯对猗兰振寒绿，静看飞叶陨轻红。

风流直欲占秋光，叶底深藏粟蘂黄。共道幽香闻十里，绝知芳誉亘千乡。

笑含菊彩媚疏篱，巧作葵妆傍曲池。颜色从他矜速肖，芬馨如此孰争驰。

心禀犀文饶地力，体薰蟾影夺天香。图形好命丹青手，𫄨句须烦锦绣肠。

广寒秋桂映天池，休说当年折得时。韵胜今逢岩下种，价高宁靳橐中资。

簪鬓新枝立晚晴，淡妆异馥称双清。梦魂不记前来事，愁逐江潮日日平。

黄绢家声映古今，随和发彩惊词林。高楼宴坐清商晚，独向此花垂意深。

愁霖方注射，骇浪忽冲斜。宿鸟行惊雁，游鱼目失虾。夕波奔析木，春涨过桃花。沸渭今如此，谁乘犯斗槎。

风声随雨急，水势满川黄。巨舰困澎湃，穷阎悲混茫。为鱼怀洛汭，揵竹谢宣防。共徯阴云卷，冰轮替戾冈。

翰墨场中识面初，珠玑粲粲似相如。盍簪多士登台省，却掾诸曹亲簿书。白社不妨闲泚笔，赤城更好命巾车。寸心淟汩方茅塞，快读新诗得剪除。

斜照穿林迥，归云敛岫迟。蜗文寒壁篆，蛛巧暮檐丝。待月是愁处，对山无倦时。掀髯阻谈绮，细读寄来诗。

竹外秋风急，楼头夕霭微。遣怀须命酒，怯冷几更衣。严鼓萦城去，轻舟劈浪归。登临多少意，坠叶满庭飞。

独整陈编对北窗，烟云浑欲助凄凉。庭前且使竹交翠，篱下从他菊自黄。远官只今同旅泊，壮怀谁复问行藏。携壶已失登临便，不待微吟恨夕阳。

滩声因雨急，山势向云斜。橘绿谁能画，枫丹远似花。舂锄怀浅水，郭索上寒沙。渐听鸣梭近，林中三数家。

平生几读兴公赋，今日霞标对赤城。此是南门入山路，山祇乞我一番晴。

飙轮曾此宅灵仙，洞府今称第六天。规往不辞萝蔓险，回看云物起琼田。

绀宇今方盛，名知国已清。万松九里影，双涧四时声。杖策将穷览，巾车不计程。登堂山更好，人去晓猿鸣。

久坐俯潺湲，流清诗思悭。跳珠鸣藓石，淙玉下松关。此日耳尘静，几人心地闲。抽琴作新曲，归去要怡颜。

振策快秋晴，伽蓝倚翠屏。看云不留瞬，对竹已忘形。银地声千载，虹桥拱百灵。至今钟磬响，如讲净名经。

昔闻天台山，一万八千丈。层峰目华顶，魂梦几驰想。朅来乘清秋，明发将独往。小雨巧作难，祥云约仍爽。风磴渍苔藓，霜崖乱榛莽。峥嵘一何峻，梯空不可上。便思捐竹舆，徐行倩藤杖。老僧挹而言，兹山韬万象。举头天宇逼，寓目岩扉敞。重溟倒寒影，万壑振幽响。峡迥啼猱猿，林高陨楂橡。仙袂挹浮丘，飘然顿尘网。今兹风雨时，烟雾接穹壤。劲寒或薄人，跬步迷俯仰。不如游石梁，重来事真赏。斯言既𫄥𫄥，诚哉非我诳。俗驾为之回，芜音不堪榜。寄声山中灵，心期空鞅鞅。

悬磴跨幽崖，奔流漱深壑。宛然卧苍龙，天巧谢镌凿。万木森前山，笙竽真籁作。长啸斥猩猱，来巢怖乌鹊。莓苔助危梁，下瞰心胆落。横前限翠屏，峭壁旁如削。于此判尘凡，只尺遂绵邈。飞锡蹑空虚，楼台变林薄。宝辉觌华灯，金翰过神雀。二年佐铜虎，渠能解羁络。来烹紫云腴，寒瓯散葩萼。奇事订前闻，诗成识层阁。

梦回深夜耿秋灯，泉窦争流一味清。过雁不闻天外影，寒松长送枕边声。饕风可但久无赖，急雨那能便寝行。已问琼台双阙路，此心何必羡层城。

篮舆行尽白云层，来款禅居得小亭。乱石引泉归曲涧，寒风吹雨过中庭。四旁野色朝昏别，一览岩姿远近青。宴坐蒲团作何想，光阴不复问尧蓂。

主人蚤岁抽华簪，隐居时作梁父吟。于今松窗在人境，空有蕙帐留烟岑。风来翠筿自摇玉，秋著黄花仍散金。拂拭尘埃记行役，兴来命酒还孤斟。

屹然双阙峙琼台，仰见彤云郁郁开。三井穷源知海眼，六符垂象应天台。松杉满道欣初过，芝术何年得自培。更听鸣泉杂风籁，直疑笙鹤紫霄来。

白云仙迹纪琅函，三体丹书宝翠岚。欲问仕涂今捷径，不须高价借终南。

泉溜古今同，临流万虑空。采芝归绝嶂，添竹映疏丛。影漾高秋月，声宜深夜风。真清长在耳，何用抚孤桐。

蕉闻王子晋，云卧夜吹笙。控鹤冲天去，松风千古声。

芝田环拱碧崔嵬，流瀑高从天际来。飞沫有风长是雪，寒声无日不如雷。岩前八桂人谁折，溪畔千桃路未开。便觉仙都清昼永，翻愁归路染黄埃。

桃花当日未成蹊，已有幽禽语翠微。楚峡行云空入梦，秦台鸣凤要同飞。仙家长若三春好，人境何知万事非。访问丘园荒旧迹，却应回首悔来归。

缓辔到禅扃，高谈得细听。茗花泛轻碗，烟篆度虚棂。门外云千片，轩中水一瓶。我来无好语，留此待丹青。

几日陟云烟，危峰懒着鞭。聊将临别意，为我谢悠然。

路转霞标外，云开绶带前。几层山底屋，一线竹间泉。洞口石孤耸，岩头峰倒悬。故应风雨际，行子总回鞭。

峭壁插青冥，层岩覆化城。空中清磬发，幽处慧灯明。万瓦足云气，四檐无雨声。丰干不饶舌，此地孰知名。

几日山南北，端期汗漫游。水痕秋雨过，竹色晓烟收。宦海何时了，僧房为少留。却寻归去路，余兴谩回眸。

秋梦不能晓，起行山径迷。小车惊宿鹭，列炬误鸣鸡。冷觉霜华重，光瞻斗柄低。金庭有佳处，芳桂想幽栖。

太湖九月霜波寒，郭索不幸逢渔蛮。谁令骨醉糟丘里，使我涎流书卷间。黄堂丈人思幼玉，耳边不复亲丝竹。一杯聊使破愁颜，要遣诗情踵山谷。

往年同入洛，此日各监州。惯见浮云改，相思野水流。有书将远意，何处话新愁。莫为痴儿事，干萤满案头。

西望霞光东望云，划然晴晦此区分。小桥过尽盘龙险，回首高人多谢君。

梅枝浑待雪，山意渐呼风。欲索檐间笑，那忧径外穷。英辞窥玉洁，拙句愧雷同。只恐花开日，纶言下法宫。

欲把诗催雪，先将酒送寒。冻云方作意，微霰已开端。目断乡城远，心惊岁事阑。拟同今日醉，待取玉花看。

风声止雨岁云暮，雪态兼云昼欲昏。共喜高轩归别墅，肯临画戟对清樽。埋轮前事空豺路，授简英辞踵兔园。是处梅花寝消息，更凭玉藻为招魂。

晓出山城故着鞭，荒荒寒日满晴川。幽栖未卜诛茅地，乘兴来登盖竹天。霜凝阴崖疑积雪，云跻重障杂飞烟。洞门今古无关键，俗客那能见列仙。

雪霙方瑞腊，雨势欲凋年。此日信泥轼，来风侵坐毡。为官浑漫尔，行邑又徒然。为报仙居令，无劳负弩前。

岁晚仍多病，春来尚异乡。愁城谁与破，谈垒漫相望。体怯山岚重，心随驿路长。后亭梅若放，为寄一枝香。

明朝春琯欲飞葭，腊里重看舞雪斜。笔下百篇非事业，樽前一醉即生涯。初疑高柳狂吹絮，却伴寒梅好放花。踏冻不辞方驾远，闭门留客更谁家。

重忆东城路，盈盈十里梅。弥旬阻风雪，几处杂尘埃。已是春移律，何时酒泛杯。好花那忍落，直待使君来。

饱闻居处好，远意快心胸。树接高低影，山分朝暮容。佳时能自适，闲客几相从。勿讶题诗晚，新来百事慵。

远乡劳薄宦，彩服共思亲。耿耿胸中事，纷纷眼底尘。与谁同别岁，到此两迎春。独有还家梦，书窗一笑新。

黄堂清兴动官梅，遥望花林首屡回。命驾许同狂客往，舒笺频有好诗催。空怀月观横千影，趁取山宫举一杯。为语东皇相假借，莫教零乱点苍苔。

翩翩画戟对春光，命客重登千仞冈。坐上行人倾别酒，花前小雨伴啼妆。雪肤不为轻寒瘦，玉骨何如昨夜香。丽句竞传新乐府，谁夸何逊在维扬。

山头霞彩发天光，初日曈昽射短冈。莫使吹箫寻古曲，直宜点额作新妆。不禁风雨飞来急，颇觉园林减却香。花下凌波奏奇舞，腰支尺六笑垂杨。

二年倥偬缓归期，漫作新亭接舞漪。举郡定嗤推不去，故山已讶到何迟。园官不属藜苋腹，花史好呈桃李姿。待得浮萍是飞絮，谁能爱树一相思。

往夏新阁成，拔去园中葵。万花间千蕊，十夫劳徙移。群香颇猗狔，密影初参差。烈日吁可畏，时雨不能滋。未秋叶先陨，欲冬柯已萎。虚蒙灌溉恩，无复嫣然姿。啅雀飞且止，不肯登空枝。寒螀守枯荄，未忍相弃离。永怀斩新日，岂料憔悴期。谁呼殷七七，来伴红裳儿。金鼎一剂药，返魂庸可追。春来作高亭，绿沼扬清漪。旧蹊类陈迹，远圃分芳蕤。结根旬浃间，生意浑熙熙。微白李赋质，小红桃入肌。柳条无颜色，已含烟雨眉。游蜂相召引，有底渠先知。地力固自若，大钧不偏私。竞秀非机巧，向衰非钝迟。万物理固然，飏芬须得时。

添竹乘春力，期君共岁寒。青青怀特操，碌碌愧麤官。尚有哦诗日，尤胜借宅看。他时谁检校，何处报平安。

断壶食郁遵时令，莲芡櫜韬辨土宜。若解养生供伏腊，自然卜筑数期颐。

我无卮茜等通侯，不作多田望蓐收。松菊漫成三迳梦，烟蓑已失五湖秋。

青编送似补山房，妙语相酬掩夜光。盗瓮不须睎吏部，将军何日命元方。

男儿三十富春秋，况复才华出辈流。传家不坠右丞相，入幕少佐东诸侯。梅花颇惜诗人去，草色正牵行客愁。修禊兰亭访陈迹，应怀同醉仲宣楼。

三年淹讲席，斗酒动离情。此去登台省，诸公熟姓名。骅骝看地绝，鸾凤为时鸣。春日西湖上，烦君一寄声。

析别梁谿七换春，海边相过意能勤。袴襦不羡千金子，简策无惭万石君。豪气掀雷须给札，他时修月待挥斤。镂衢又揖东风去，情话无人可夜分。

官柳讫春事，落絮东复西。门外高轩过，行行将何之。七闽绣衣属，非如州县卑。少留长者辙，酌酒语别离。五年官他壤，一面即故知。辩囿麈仍落，诗坛襟屡题。撞钟问今古，邃然五总龟。迢迢千里去，风过衫裳吹。我亦及更书，归耘楚江涯。河梁携手叹，参辰后难期。曼倩宁自衒，长卿固同时。征途慎勿遽，会看轺车驰。

小斋面蓬瀛，昂霄得双桂。黄卷对圣贤，欣然有余地。笔端妙言语，挟此波澜势。荧荧百炼刚，自是青萍器。冲星不我识，铅刀且争利。于今修月手，益振陵云气。明年广寒宫，声名郄诜似。归来八桂乡，浮丘挹仙袂。

稗官九百起虞初，过眼宁论所失诬。午枕黑甜君所赐，持还深愧一瓻无。

怨鹤今谁侣，驯鸥讵可亲。颇思同渌酒，久已厌红尘。归梦常通夕，微吟漫惜春。床头易在否，触手不应新。

梅雨冥冥晴复阴，小轩终日起归心。自怜宦业初何补，独喜交情久益深。忆得微醺看锦瑟，愧无好语比南金。青山千里江南路，它日邮签幸见寻。

举世人心别，端如面不同。山川险难测，笔墨思何工。未索形骸外，聊先阿堵中。自怜无骨相，不到汉南宫。

理财无管晏，言利析秋豪。吐论千人废，摩空六翮高。未簪安世笔，先佩吕虔刀。楚泽东风劲，宁辞揽辔劳。

四望荒楼观，登高动土思。山川相映带，桃李已纷披。汉节人重仰，黄陂世莫窥。三章堆锦绣，唐突古西施。

河东空有赋，人不道扬雄。贵贱云泥隔，寅缘井邑同。平番依列宿，谈笑霁威风。终赖帡幪力，能成尺寸功。

四牡驰原隰，侯邦害必除。疲民端可念，茅舍未如初。消息三春异，创痍二纪余。君王心在远，谕意倚相如。

俛仰梁谿岁几寒，向来墨沼已中干。传家紫橐荣三子，得路青云喜二难。爵位方知稽古力，论思当使覆盂安。自怜骨相宜尘土，那得丝言动笔端。

对泉一洗心如水，诵诗三叹颡有泚。字比渴骥骎骎来，文如翠潋鳞鳞起。皇华辙迹环诸道，济物良筹载襟抱。双泉复见等故人，竹马儿童半羸老。吾君丰泽要下流，惭愧长澜力不侔。一方始此一滴润，千亩长有千锺收。去瘼未尽惠未施，可使剜肉生新痍。尘埃满面语甚恶，虚辱逢人统项斯。

拂崖看古字，倚策仰前英。雕章细细读，清思源源生。文传岘山石，句敌渼陂行。一字或华衮，五言有长城。林蝉众作噪，下里羞混并。坐令蕞尔国，宇内浑知名。兹泉发地脉，有玉潜山庭。神龙职何护，老蚌呈煌荧。楚人力水耨，倚沼仍畦瀛。觱沸昼复夜，输出无穷声。演迤清汉接，旋折数日程。膏润亘原陌，谷价年年平。非才忝敷惠，下考乃为荣。疲民未击壤，循吏难联横。独行挹清泚，谁与论丹诚。销忧赖季雅，遣兴烦客卿。信美非吾土，千古仲宣情。

小孤宁有匹，织女自无家。浪比人间世，增添白玉瑕。

雄风波不动，雌霓影空垂。欲洗蒙泉谤，须删蜀客诗。

杯去浑无勇退时，偶然遇坎亦安之。不教坐有独醒客，便与投醪倒接篱。

绿衣黄里水苍笄，朝暮凌波步武齐。一种清高乐泉石，移根不肯污涂泥。

异时古木蔽岩阿，去盗来兵厄斧柯。老柳如龙寿千百，独全煨烬傲清波。

避暑远簿书，寻幽踏菅蒯。寒泉浮玉根，巨石开眼界。灵湫几千年，洗尽尘土碍。老藤走长蛇，茂木欹翠盖。扫叶坐水旁，可喜此风快。炎云不能神，潜虬秘奇怪。满酌白玉锺，咽甘犹沆瀣。何如习家池，举鞭同倒载。

十载萧萧麋鹿姿，那知出守得同时。黄山白水空孤讽，叠嶂双溪属好诗。击柝晓传邾子国，举鞭春到习家池。只今霖雨思贤佐，会见丝纶下王墀。

霜风激水蟹舍寒，渔火献俘清夜阑。不烹五鼎若赊死，使之骨醉尤加餐。尺半之鱼鳞六六，同入糟丘随小牍。鼎来兼味口流涎，可使盘中食无肉。浔阳从事姿南金，高山调古谁知音。宁同娵隅作蛮语，生憎郭索多躁心。檐头雪消春有意，洗盏开尊宜一醉。持螯颇忆左手同，尺素不妨时遣使。

黄山奇峰三十六，耸壑寿松多节目。真工曲突扫芳煤，介圭拱璧陈玄玉。浙河千里兹滥觞，万谷之皮捣冰霜。肌理细腻色白皙，蜀网剡藤难雁行。使君来自岷峨麓，曾赋客卿朝奏牍。细字不作蝇头书，高文富有牛腰轴。向来平步第一螭，勇退宛在番之湄。陶泓毛颖幸旅进，快写元和圣德诗。

周人九府有圜法，汉京金布在令甲。炊炭冶镕多乱真，纷纷轻薄如榆荚。即山不复私下臣，张官置吏几王春。君子谓之阿堵物，方兄不知何许人。十羊九牧其弊近，谈何容易趣销印。事权顿使归民曹，鼓铸伊谁察诸郡。诏书恳恳修废官，诸公争言隃度难。向来矫枉亦太过，畴咨英俊乘輶轩。鼎新能事推心计，贯朽不须夸古始。共瞻使者振绣衣，曾见真人兴白水。荀卿自有富国篇，高视管萧宜并肩。钱流地上小小尔，便合论思雨露边。

使君人物风尘表，亭下纤埃远白蘋。佳传缅怀方外友，漫郎端是社中人。山光水色长排闼，鹄侣鸿俦已卜邻。莫语软红车马客，香𬬻峰下有遗民。

数顷澄湖练有光，小亭处处得疏篁。梦中春草多佳句，一洗尘埃速寄将。

白白朱朱手自栽，两年忆著满林开。莫教童稚轻攀折，惜取浓阴待我来。

读破群书有远谋，逢时便可动凝旒。不辞岩邑千山险，肯作铃斋十日留。辩舌未容蠡测海，归心已梦蝶为周。松关万一逢佳友，为说相如故倦游。

短檠长忆桂岩东，翰墨新来莫论功。日日簿书成俗吏，星星鬓发逼衰翁。公祠难缓三人带，小垒聊吟一马骢。共饮昌蒲修故事，山肴野蔌是家风。

荻花枫叶醉为乡，每忆临分一鼎香。枉费光阴惊老大，略无治行愧循良。归心来往鸡豚社，清思消磨雁鹜行。且喜弦歌余乐地，好诗句句挟风霜。

峰横万仞临双井，调护旗枪春怕深。白雪有芽鹰作爪，黄粱无梦蝶何心。闻名可信非虚语，知味端如赏好音。祇欠谷廉一杯水，末能相就盍朋簪。

愁云暗千山，欲雪意未歇。雨脚侵夜分，鹢首勇朝发。软红英俊林，定不冗干谒。磊落胸中书，高谈倾上笏。结驷映天街，登瀛有仙骨。摩挲先友碑，姓名或湮没。却顾浮丘亭，寄声频日月。

山城碌碌负鱼符，尺五家园好坦途。可惜光阴迷簿领，漫无惠露到樵苏。鸡豚小社元相接，鸥鹭新盟不敢渝。莫话弹冠仍结绶，祇宜袯襫与夫须。

衒石难夸和氏场，挥犀久避盖公堂。笔端风雨真无敌，纸上寒温细作行。结屋竞传千亩竹，奉祠聊对一炉香。朝中环赐无虚月，遥想眉黄已效祥。

山城寂寂簿书稀，梅际春风一夜归。忽喜烹鱼中有得，恍然挥麈久相违。折腰岂爱蕲州竹，问汉须寻织女机。奇绝黄山待佳句，何时小雨湿征衣。

叹息和州事，腥膻未易除。惊涛饮胡马，壮士葬江鱼。列戍俱奔命，斯民不奠居。元戎犹拥钺，资斧定何如。

鼎立淮南将，胡来竞退师。折冲潜白羽，告捷闹黄旗。已报瓜洲败，还惊采石危。边防恃天堑，百万岂熊罴。

胡虏猖狂甚，妖星近日畿。俄闻佛狸死，不得帝羓归。虎旅空增灶，狼狐为解围。人人说恢复，进退在投机。

修竹林林贯四时，厖眉扶杖到期颐。子孙长忆当年事，留取轩楹客赋诗。

宦路多睽别，春游隔弟兄。频年再登陛，十日又离京。吏责仓台少，官曹省闼清。床头何夕月，冷话听残更。

略略春晴天亦悭，雷惊雨作转头间。浮云又逐东风起，不见前山出髻鬟。

触石泉声高下闻，曾将两耳洗埃尘。相逢尊酒今谁侣，细草青花是故人。

带郭长堤十里春，是中佳处外风尘。层层危磴浑依旧，一一高亭已斩新。领略江山初纵目，剪除荆棘不劳神。携壶一笑须投隙，官事何时可脱身。

诗尘谁复数齐梁，小杜文章楚大邦。曾为黄花酬九日，至今陈迹擅三江。新亭高下依乔木，远岫参差进曲窗。著屐与君时茗饮，后车何必酒盈缸。

向来胡马远跳梁，奔命纷纷不一邦。景物何期新㔉壑，梦魂犹自怯防江。看山小隐红莲幕，批敕须临青琐窗。无事肯来文字饮，为将红酒倒鹅缸。

蕲州美竹今古名，白云吹裂笛一声。臞儒所对笔墨客，长物虚寻疏比僧。还君不用君莫怪，绮窗办得千金买。谁与移根到草堂，它日风来听天籁。

烈士死知己，交情重同心。反眼如不识，怨深恩更深。忆昔邂逅初，一诺百黄金。口血顾未干，旧盟何许寻。

汉节螭坳出，青毡映父兄。天方摧丑虏，人已望神京。使指今兹重，边尘定可清。归来陈口伐，莲烛问严更。

使回亲旧集，虎穴问穹庐。半夜枥喧马，高秋盘进鱼。真成聚东井，谁复话南徐。底事桃源客，新来书也疏。

孤山佳处著茅庐，饱看云烟自卷舒。莫向淮南恋戎幕，松关恐有绝交书。

北固金焦顾眄中，裴回于此再逾冬。徒劳金谷供诸将，未有田园问老农。且喜边亭罢欧脱，不须水战习蒙冲。九卿已愧班行忝，敢向明时叹不逢。

魁星秀句挟东风，便觉阳春变盛冬。愧我供军侪绛灌，羡君汲古到羲农。北邻再讲衣裳会，京口今为冠盖冲。已具扁舟勇归去，粲花清论度难逢。

官事何时了，凭高思豁然。逐江开北户，望岫顿修椽。繁卉浑相亚，新篁便可怜。归心入春梦，已遶故山前。

解报花消息，江边有好风。吹香四时别，问讯几人同。梅坞难藏白，桃蹊岂借红。但能长检校，定不酒尊空。

移梅种竹趁阳春，举目江山发兴新。曲槛疏窗那草草，飞檐碧瓦已鳞鳞。鼎来好语酬佳景，更有高僧话净因。步屧踌躇乌亦喜，不嫌风雨垫冠巾。

常年穷腊无一白，盈尺冬来已屡书。底事天公太手熟，又同春絮到阶除。

佳丽并包地，曼花子夜香。望中团野色，尘外发天光。小队高牙驻，轻裘清啸长。故应堂上燕，相与贺雕梁。

平野风烟阔，孤村父老存。薄云低故堞，落日逐輶轩。分裂时云久，澄清敌未吞。春光满花柳，天道竟何言。

玉帛齐盟亦可寻，东风著面客尘侵。隋堤望远人烟少，汴水流干辙迹深。桃李不言应感旧，山川无主祇伤今。遗民久厌腥膻苦，辟国谋乖负此心。

天遣祥风扫塞氛，越疆轺传礼仪新。御戎可鉴秦无策，觇国谁夸郑有人。鸣鹤九皋闻彻响，翔龙千载仰攀鳞。垂鞭日日陪清话，谈笑成章泣鬼神。

旧国于今作两家，邻翁有酒不能赊。明朝又逐归鸿去，祇有尘埃满一车。

叱驭宁辞历险难，投戈且幸迩遐安。毡车轩簸长危坐，恰似舟行八节滩。

乾坤正欲稔天骄，会见降胡款圣朝。蓄锐乘机先自治，莫令武库五兵销。

五门双阙未央城，碧瓦朱甍云雾生。真主南巡正尝胆，从今瞻仰泰阶平。

风埃如雾满川黄，马上朝来识太行。水泻浊河桥甚壮，沙连远塞路何长。皇华复讲衣裳会，京阙今为毡罽乡。夹道桑麻过千亩，野花时有一枝香。

宣防瓠子挠西京，向者河堤役不宁。胡虏任教流就下，始知谈舌误朝廷。

一派澄湖何处来，鸣桹渔子聚还开。主人甚顾他乡客，莫使归途欠一杯。

曾峦逾碣石，形胜镇神州。可惜羊肠险，今包鼠穴羞。天心端有待，人力岂能谋。未老如凭轼，壶浆为曲留。

万里修邻好，毡裘不乱群。边锋方两解，春事已平分。发轫鸡三唱，挥毫酒半醺。问途殊未已，返顾羡归云。

殊方遇寒食，节物负年华。小雨偏宜柳，轻风未落花。见饧如隔岭，对月共忘家。俗重之推庙，谁祠万里沙。

汉鼎三分霸业成，并吞犹未戒佳兵。故城四壁存陈迹，荒冢千年断乐声。何必枕戈防诡计，岂容横槊窃诗名。我来吊古停车辙，垄上农人也辍耕。

访古汶河上，聊忘道路劳。仙踪尝策蹇，海怪或镌鳌。济远徒杠小，凭虚乱石牢。何时冠盖集，一变犬羊臊。

三关标重镇，自昔护边陲。观者堵墙立，纷然帘幕垂。欲谋千日醉，恐误十旬期。可喜中庭月，何妨尽一卮。

艺祖枌榆社，唐人保塞军。百年邻毳幕，今日聚妖氛。故老垂黄发，妍姬艳彩裙。白沟才一舍，何计可中分。

夙驾星光动，徐行雾气迷。塞鸿翻月去，胡马向风嘶。柝静谯门晓，轮欹沙路低。颇思眠蕙帐，枕上听邻鸡。

毛颖传既成，陶泓名不朽。陈楮接武来，论交篇籍囿。千年铜雀台，瓦解沦坤厚。何人澄其泥，颇能髣髴否。龙公天上客，金兰幸同臭。结束万里行，联翩五旬久。清谈落玉麈，痛饮尽金斗。咳唾珠玑粲，挥翰不停手。穷边得佳研，可出老吕右。瓦缶莫雷鸣，龙尾羞牛后。

觉来屈指数修程，历遍中原长短亭。谁向城头晓鸣角，胡音嘈囋不须听。

胡音嘈囋不须听，整顿征衫待启明。已把哀笳变清角，可伤任昧杂韶英。

双垒依然柳作阴，故疆行尽倍伤心。时平且得无争战，苔上戈枪卧绿沈。

唐余画壤愧鸿沟，西闭关门汉道柔。一自旄头入京洛，至今泉水不东流。

回首燕然日再西，一杯相属使轺归。残花媚野不妨好，倦鸟投林自在飞。可惜光阴销客枕，不嫌尘土染征衣。大明退直清和日，已约梯云访翠微。

提携乘雁脱庖丁，等待他年羽翼成。唳月摩云须有便，莫教更作不能鸣。

桃花开落不同时，燕子衔泥相伴飞。若向章台问春色，可无清泪湿征衣。

官路风轻落絮迷，望中高下杂游丝。糁毡拟雪春无际，只有骚人圣得知。

再入中原境，相迎有暮鸦。柔桑新迸叶，高柳细吹花。短帻人如秃，尖冠女不髽。指期淮可渡，宁叹在天涯。

路指中山国，人归析木津。终风震檐瓦，细雨压车尘。落纸诗章速，开尊酒力醇。无功惭报国，来往谩劳人。

好雨连宵鸠唤晴，晓行襟袂有余清。远游朔塞殊风景，梦到东阡看火耕。红退桃蹊三月晚，绿添麦垅一川平。纤尘不逐车轮起，喜听驱驴叱马声。

花品称王擅洛京，朱朱白白莫齐名。相逢河朔春将暮，半吐檀心若有情。

恰恰啼莺马上听，凝云欲雨晓寒轻。满郊碧草皆春色，祇欠山光与水声。

野外人声寂，林间鸟羽翻。朱樱喜堆案，青杏助开尊。故国多荒草，遗黎有怨言。雨余尘土静，不复污归轩。

密叶成阴行路宽，鸠鸣莺啭足开颜。半涂泥滑夜来雨，数片云飞何处山。薄暮每寻樽俎共，残春能伴节旄还。尘襟好濯西湖水，偷取禅房一日闲。

水纹如縠送归船，渐近觚棱尺五天。适意莼鲈公有兴，寻盟鸥鸟我无缘。远怀并辔穿红皱，近阻携筇款碧鲜。却待湖山最高处，醉中一笑挹臞仙。

禹穴遗书不可寻，坐看绿叶再成林。千岩竞秀非吾土，三径就荒劳我心。谁是周人思召伯，今无老叟出山阴。台阶稳上添花萼，时倩来鸿续好音。

雒京隔绝花难得，茂苑移将信已通。世事好乖犹献鹄，雕栏不用怨东风。

新坛巧斲列东西，准拟看花倒接篱。交臂失之端可笑，傥来外物尽难期。

三春桃李家家有，不费阳和特地恩。名品异芳天亦靳，未教容易到丘园。

台榭相望闻语声，茹芝观月有余清。旁连小隐分三径，细数修篁限一城。日日杖头思径醉，年年铛脚玩欣荣。谁人知我归欤乐，趁此登临未惮行。

万里移根安石国，何年傅粉未知名。须邀玉茗来岩壑，便结琼花作弟兄。诗客定疑天外得，园人已办腊前迎。东家阿措休相妒，不学秾妆照眼明。

洛中花信已沉声，泾渭宁分浊与清。近出黟山空接壤，远来安陆比连城。虚坛仅免游人问，浪蘂从教着处荣。更欲丁宁新芍药，莫夸多少便横行。

地偏不接市廛声，古木参天鹤唳清。台榭迥穷千里目，诗章突过五言城。花移琼树真无敌，酒换金貂未足荣。灯火归时笙管作，解嘲何事有歌行。

幽壑藏云水作声，纫兰入室好风清。高蜚便有缥缥意，进筑如开荡荡城。百尺楼成同日涉，四时花发匪朝荣。园池如许谁言小，但放刍荛雉兔行。

瓮头玉友已销声，小试山斋百末清。十客对花休避席，千奴呼橘拟专城。微霜到处叶未落，小雨移来根易荣。情话团栾亦终日，坐中惟欠十般行。

涉秋无复滴阶声，夜雨随风尘已清。平日爱山营一壑，老来学圃列三城。园夫种树元无术，篱菊分丛独晚荣。蹑屐问花兼问柳，不须乘毳可泥行。

雁翅齐飞有隽声，文章何止赋华清。谁教短策长寻壑，不拥高牙且典城。台省向来非独冷，身名此日已俱荣。盈旬诗轴牛腰大，抱牍须同饕虱行。

三日惟闻煮药声，一中可怕圣之清。移花种竹已得地，逢酒当歌须闭城。远避霜风严北户，静看朝日满东荣。双螯退步输年少，谁与抽琴作蟹行。

向来戎马沸边声，曾出良筹助扫清。六载倦游潜楚泽，一枝同折记栾城。北门西府仍班缀，后雁前鸿愧宠荣。两鬓星星吾老矣，看君重上赤墀行。

苍头呼梦杂鸡声，蘂杏诗来句转清。独傲风霜爱冬日，不随桃李媚花城。一枝得得能相对，凡卉纷纷孰并荣。大队开时春且尽，醉吟当续丽人行。

翠幄藏春巧寄声，熏笼织锦晓天清。幽香端是花中瑞，仙派初来尘外城。酒海何妨三雅进，鬓云谁称一枝荣。雨来顿使邻墙远，不到阑干深处行。

败叶翻风策策声，山根可掬石泉清。东邻美荈久成坞，北陌新柑小筑城。台在家边来更好，地连郭外得非荣。曾楼纵目无穷景，安用垂涎杖屦行。

厌听朱弦裂帛声，携锄㔉壑赋临清。赏心尽得难并景，舒足休嫌踏破城。夜璧朝琼宁独乐，春兰秋菊岂争荣。闭关不使高轩过，只许渔樵为辅行。

远送来禽我独无，后来才得两三株。隐园野处花难比，祇恐人评棣萼图。

果园幽僻少能知，丹柿乌椑手自移。欲学郑虔书坠叶，何人解有寄来时。

闻道隆庭竹满园，许分苍翠长儿孙。看看冬尽无消息，始信壮周是寓言。

书邮浸失鳞鸿约，栏槛长教蜂蝶猜。待拟子虚乌有赋，东宾仍遣耳孙来。

城东卜筑有期无，须为檐楹动百株。可忍非时归爨下，合尖何似助浮图。

古城栽种畏人知，定是根盘不可移。车载斗量稗贩走，果纲却有入州时。

傍𪩘经营杂果园，翻愁它日逐王孙。不如种竹招风月，此意难逢俗子言。

林居草创名花少，柳径苔生过客猜。不管空言无实惠，只嫌巧取近嗟来。

外求它壤曾攀桂，近舍家园尚守株。待得枝头如赤柰，却来看我百花图。

圃在前村若个知，山逢愚叟会须移。前言戏耳君休怪，七绝成阴自有时。

何人种柳成门巷，几处看花到子孙。且尽山斋一杯酒，此君相对已忘言。

长惭无地起楼台，觅果寻花颇受猜。且向园林聊寓意，不教丝管逐人来。

涉世难防犬吠声，放怀安可俟河清。昂霄莫辨千寻木，凿牖聊看三里城。丹橘黄甘随处好，美花香草逐时荣。晚来寒雨催归骑，酷似邹人接淅行。

长忆吴中鸣橹声，风高月上水波清。臞庵掩映花成聚，笠泽微茫烟若城。十载相忘存梦想，一帆此去喜归荣。老来无复莼鲈会，尚看骅骝得路行。

郑庄好客底虚声，药裹关心兴未清。应恐被围因鲁酒，也防完璧弃秦城。双螯弗讲连宵会，千橘谁教满路荣。见说高台新断手，何如自索玉杯行。

千橘亭前莫听声，岂无邺酌和汾清。轻裾长袖闲列屋，碧瓦朱甍高照城。台上金波催夜集，楼边玉树待春荣。赏花斫鲙言犹在，还被题舆诮却行。

忆昨分抄种树书，三荆今古美同株。闲将草木供诗戏，待把渔樵足画图。

竹里巧传幽鸟语，月台高视客星移。乡园何幸立分鼎，鸣鼓铿钟乐圣时。

斑箨远移湘岸种，猫头亦是渭川孙。百金得诺今无恨，千亩封侯不在言。

装景松篁浑可喜，忘机鸥鹭不相猜。南窗情话有时尽，唤取青州从事来。

几日思君环珮声，方冬天宇未澄清。冲寒也到临春阁，处暗如登却月城。整顿建瓴愁雨作，商量设醴卜花荣。锦囊不用诗排闷，起看朝云亦倦行。

芳园封植阅年华，异卉搜求闹小车。不羡竹林生石竹，独来茶坞补山茶。游人认柿枝头子，归鹤求雌叶底花。我去临川寻玉茗，遥将白雪映红霞。

何处仙官萼绿华，鞭鸾独御五云车。来从月窟曾依桂，分种盘洲不碍茶。枝耐岁寒犀换叶，蘂藏朝雾锦羞花。红颜不逐东君老，须著频来鬭脸霞。

遗我双鱼集棣华，尚疑信马误随车。丝声自是不如肉，酒薄须知大胜茶。翠袖明朝看倚竹，兰灯昨夜报开花。饮阑同步曾台月，古堞危亭见绮霞。

素质宁嫌潘鬓华，来时应有雪翻车。赋传山谷文堆绣，种出麻源韵胜茶。不向桂宫藏玉兔，合横蘂观俪琼花。冥搜未获诗先作，驻目轻帆溯落霞。

分根徙核望春栽，曲径幽蹊手自开。今日成林浑著子，花时不折一枝来。

休论官业出金华，共乐家林鹿挽车。何日寻春携漉酒，有时留客试擂茶。望梅止渴宁非梦，却月横枝始是花。祇恐偏枯惭好句，空教步障锦如霞。

万株红叶咏光华，嘉实堆盘走绀车。方蒂宁同牛奶柿，朱唇应笑鸠盘茶。园官急送须足茧，童子争观多眼花。罗列林珍生饮兴，讵思辟谷更餐霞。

了无梦寐到京华，来往园林整钓车。缓步竞移霜后橘，清谈旋碾雨前茶。虚名长愧称三凤，旧事休怀判五花。共把诗筒销永日，喜君襟韵秀朱霞。

望中赤叶渍霜华，林下徐行便当车。好处见山仍见水，兴来呼酒不呼茶。旋移朱橘添卢橘，更拣红花间白花。出郭最欣尘事少，饱看孤鹜逐飞霞。

新筑崇台款桂华，凌虚如跨白鸾车。西瓜来自余吾水，远物谁询悉里茶。不减平泉书草木，更寻南部录烟花。落成有约何时讲，舞袖还看举彩霞。

投黻归来发半华，苍官怪我出无车。树当樵径频争席，地接禅房好觅茶。要使行人长荫樾，不教侍女独司花。十园五鬣它年事，会见摩空薄绛霞。

与客窥园春未华，也须日昃始回车。松间共赏猫头竹，酒半先尝雀舌茶。云覆疏棂香起篆，风侵密坐烛吹花。双溪叠嶂催行色，佳句重吟绮散霞。

落落乔松说九华，远移霜骨想专车。沦脂此地能和药，结实殊方却入茶。村女拾钗分翠叶，野人敲粉聚黄花。翛然一径穷芝岭，晓见飞云夕见霞。

工徒滞雨望朝华，好倩泥蛮指日车。末利怯寒先近火，瑞香蒙润免浇茶。莫嫌云暗青油幕，尚恐天开端木花。待得严霜变阴翳，便须酌酒赏金霞。

共喜胡尘不乱华，戍边聊出武刚车。天公欲遣风催雪，僧舍方疑烟湿茶。巡圃观橙无坠叶，隔溪移杏恐伤花。举头忽见云间日，急草诗章庆半霞。

星文陨石应皇华，鹊语参差雨洗车。忽报商人缄苇箧，初疑闽产杂官茶。栽培况乃三冬月，真赝难分千叶花。宁使双坛且虚左，空吟轻日护香霞。

旁搜嘉卉对韶华，宝玩明珠诧照车。可使东坛无蔓草，如游北苑得名茶。安排酿具多炊黍，准拟襟期共赏花。醉语美人无可恨，不教拖帔泣归霞。

盘屈枝仍垫，葱青叶未稀。双衔疑凤带，百结类鹑衣。弱骨长连锁，轻腰孰解围。若教花自在，应作彩云飞。

银灯未茁有金灯，翠叶森森比剑棱。待得花光无断续，却须拈出问邻僧。

桂枝冬更好，浪蘂到今稀。雅韵催吟笔，幽香傍舞衣。月分千里影，风突百花围。倚策山亭暮，寒鸦亦倦飞。

蔌蔌蟾宫桂，冬开自昔稀。犀通一点骨，蜜染六铢衣。樽渌拼深酌，炉红渐可围。赏花宜卜昼，莫待晚霞飞。

地近篮舆便，心清俗事稀。檐花琼结佩，窗月练垂衣。松竹添三径，溪山豁四围。落成歌管集，仰首暗尘飞。

名传马乳久，物比蚌胎稀。高出酴醾架，轻铺薜荔衣。孤根临水窟，疏蔓接篱围。急酿凉州酒，西园盖欲飞。

洛花天下选，千里凑三园。望岫方缄恨，凭莺忽践言。群葩俱退舍，胜日便开尊。莫惜诗偿债，真同香返魂。

殷勤人有信，惊喜得花饶。可惜三冬晚，来从千里遥。根荄愆润泽，牙蘗顿枯焦。傥有更生路，宁辞楚些招。

迎归乌鹊竟传声，摆落埃尘襟宇清。薪桂岂容留帝阙，幕莲且得近乡城。眼边触处梅争破，陌上分行柳向荣。如约速来春可探，肩舆须去静中行。

双舟十日涉长湖，甆斛筠篮且百株。可喜石榴初变白，更惊玉茗不施朱。临风含笑劳花使，映水分行拥木奴。装点园林娱杖屦，好来一醉倒金壶。

山中曾有采芝仙，此日灵根讵偶然。题柱漫将诗纪实，凭栏真共酒忘年。英华可是丘园瑞，造化元非雨露偏。留与山居作嘉话，未甘草木羡平泉。

负郭藏嘉处，清溪夹岸流。风漪前后起，云态浅深浮。入户松横岫，开窗橘满洲。心闲身自在，尘事底能留。

野色山光列画图，坐看渔子入菰蒲。恰如放鹢穿三峡，何事航家问五湖。

青翰不动柳阴多，桂棹无声鸟语和。有此孤舟寄丘壑，可怜平地起风波。

憩策新亭上，波光入坐来。鱼游能自乐，鸥狎肯相陪。风快尘襟豁，云深俗驾回。寻盟须日涉，未怕落霞催。

芝丛盈百见闻希，不数嘉禾连理枝。紫盖堆云光点添，金茎蒙露色凝脂。一时竞秀园林胜，十载深藏天地知。急办轩楹尊瑞物，泥封诏墨有来期。

何须艳质斗鲜妆，并蒂红蕖本自双。却恐花飞成造次，急来相就倒银缸。

六月炎天千里移，不期繁蘂便盈枝。向来浑是西垣客，忆得看花草制时。

半秋翻药裹，九日负云松。黄菊从他好，清尊不我容。零丁怜败叶，旁午羡游蜂。今古登临恨，云迷五老峰。

暮节真无分，头风祇自知。朝天虽有菊，向日不如葵。久旱千株槁，深秋百草萎。吾衰亦相类，饮兴谢东篱。

岁尽春虽浅，更长夜亦阑。枕边鸡送晓，窗外雁冲寒。学圃心常在，筹边力所难。老来惊节序，那复问椒盘。

植杖看园吏，挥斤接果栽。夺胎移造化，类我借根荄。一似雀为蛤，能令桃作梅。天工待人力，信手便春来。

旱灾已叹失秋成，春到谁教夏令行。风阵骤来收雨脚，雪花未集听雷声。阴阳改变才俄顷，冷暖乘除若晦明。待向斜川会邻曲，占晴须问蜀君平。

书事斜川日月同，行年过四逼衰翁。纵情自洗和陶笔，乘兴谁开访戴蓬。梅萼仅存难聚雪，竹根未稳不禁风。莫将野趣逢人说，冰上轻鸥西复东。

城下经营二顷田，倒囊不惜买山钱。一犁驻目雨初歇，三径藏身地自偏。乞米帖来须领略，相牛经在与周旋。尝新指拟翻匙雪，旱魃诛夷胜去年。

斩新曲径治西园，野色春来已可观。便好作亭供客醉，望中流水有时干。

致君无术合归田，谁敢贪荣食万钱。且对清尊希北海，最欣别墅接西偏。转头麦垅龙工往，缓步花蹊蚁磨旋。辛苦三农营一饱，莫教牟贼坏丰年。

春风环柳岸，夜雨失沙痕。环竹期新笋，移花护旧根。身闲贪独乐，舌在戒多言。是处无灯火，荒凉一上元。

轻风吹雨称行春，丘壑装怀我辈人。照水轩窗如进艇，穿花旌节屡移轮。携壶迭讲三杯酒，挥麈曾无一点尘。明日兵厨寻故事，已教园吏拂华茵。

于越归来三见春，买山学圃狎渔人。非嫌厚禄轻捐印，所畏空餐咏伐轮。时运可惊如过隙，人生何苦不同尘。明年此会谁重讲，唯把书邮问鼎茵。

皇华分鼎坐添春，隐雾巢松三散人。半月阴云浓似墨，今朝晴日大于轮。不辞多酌娱浮蚁，何用清歌落暗尘。归去池塘入新梦，句中芳草醉中茵。

到处争持麹米春，阗阗花底凑游人。同盟非是新倾盖，巧匠谁云老斲轮。倚竹岂无人拾翠，凌波谁想袜生尘。后期直待荷花发，欲唤轻裾上舞茵。

小车追逐赏光春，花坞行盘走隶人。水面落英如濯锦，云心初月未安轮。今宵同举盈觞酒，后夜还凝满席尘。倒载归时童稚舞，莫教驺哄滓冯茵。

生怕花飞减却春，半旬苦雨恼幽人。山房挂壁有双屐，村径冲泥无只轮。但见渌波侵碧草，不须皂荚去黄尘。拥炉更甚三冬月，转觉寒威逼坐茵。

春风步屧共优游，小筑园庐匪拙谋。罗列清尊资啸傲，安排好语待赓酬。茸茸香草装三径，恰恰鸣禽想十洲。玉节寻盟端不再，便回天上近凝旒。

南北芝泉一涧开，穿花度柳势萦回。不须元巳方修禊，才遇良辰便泛杯。行止岂由人智巧，沉浮长与客惊猜。急流一去谁难进，却有先游殿后来。

文压秋闱擥桂华，一鸣天陛稳乘槎。归来须踏盘洲路，要看荷衣醉藕花。

忽忽光阴转，骎骎华发添。迹陈三可叹，心赏四难兼。

欲教垂柳匝池台，寻觅长柯处处栽。待得成阴身益老，攀条能有几番来。

鬋得栟榈制数椽，绣衣拈出少陵篇。倚楹见水幽情畅，驻屐迷花诗兴牵。便觉茅轩俱退舍，若谈竹室不同年。满山所欠青青药，且趁流觞集醉仙。

天教国色傲春华，不肯争先伍杂花。西洛尘埃长太息，名园今属犬羊家。

痴坐林间类守株，一年春事已无余。直须九曲添清涨，洒扫棕亭进一盂。

玉蘂茸茸映四筵，团栾如集饮中仙。下方簇蝶非俦匹，上比琼花难并缘。

新穿九曲望时霖，水到渠成病已侵。见说小舟穿柳岸，那知清涨入桃林。五旬药裹长经眼，几日荷花复赏心。梦里亦知行乐处，老来尤更惜光阴。

苍苍太手熟，岁岁厄吾乡。千里均州县，三旬殊雨旸。谁云不私覆，廼尔分此疆。遂令远游子，转盼生炎凉。

病骨摧颓警露难，草埋长胫委苍翰。吾乡尚欠肱三折，况有禽医为一看。

黄卷漫穷年，天梯欲上难。闾阎听小子，竞欲裂儒冠。

叹息东坡老，聪明误一生。不须多识字，捷径自横行。

琴堂少值烹鲜手，壮县空遭沸鼎名。止火绝薪俱下策，风移全在长官清。

自昔为门婿，于今是邑尊。秋毫无假借，情话与谁论。

幻出荷衣点雪衣，更将龟紫换牙绯。人中巧宦谁知此，好向天街插翅飞。

绿心变却初时白，紫色由来昨夜朱。学得文官何足道，但堪花径骇僮奴。

不用风人怨绿衣，身兼魏紫与潜绯。司花直为文官地，可忍春残一片飞。

解褐方闻上玉除，宠光转眼叠金朱。大夫不博乔松贵，嘉橘千头也作奴。

芳洲编地志，老蚌隐澄湾。轩槛今清绝，全胜合浦还。

堤长交柳荫，桥狭束荷香。掩户回逋客，凭栏狎漫郎。

往日江梅发，巾车数数来。自今花索笑，不复共衔杯。

常棣春来减，人如折脚铛。倚栏思旧事，老眼泪纵横。

曲坞梅藏白，东皇解出奇。不嫌歌板闹，直与酒尊宜。倚竹盟三友，凌风粲一枝。清标何水部，千古说能诗。

天作高山太王荒，鸑鷟一鸣周翦商。郏鄏卜年大搜讲，诸侯敛衽尊天王。六月中兴绳祖武，平荡犬戎恢境土。石崖可凿诗可镌，千载神光薄西浒。橐驼挽入大梁都，璧水湛湛河出图。中间两鼓备章句，日惟丙申不模糊。左骖秀弓射麋豕，有鳑有？君子渔。光和石经屹相望，诅楚登峄非吾徒。辛壬癸甲雁分翅，桥门观者堵墙如。星沉东壁干戈起，首下足上天倒置。景钟糜碎九鼎飞，王迹皇风吁扫地。群胡扛石徙幽燕，兵车乱载包无毡。敲火砺角小小尔，为础为砧多历年。宣和殿中图复古，冠以车攻次十鼓。韩诗欧跋尽兼收，云章剖判定鱼鲁。先君辛苦朔方归，文犀拱璧弃弗携。一编十袭自𫔎秘，更有司马凤翔碑。我生不辰今已老，岐阳三雍身不到。匆匆使虏接淅行，在耶亡耶问无报。整齐篆籀饰牙签，简撮篇咏劳穷探。致主有心歌小雅，汗颜无术下登三。

行年六十已中枯，雪映衰髯岁且除。一齿骤然离左辅，益怜大嚼远庖厨。

远程万里起南溟，文采葳蕤掩画屏。展翼来朝金翠晃，竦身轻举鹊乌停。园中但有辟蛇法，山下相望瘗鹤铭。野鹜家鸡随处有，孽狐何事独淫刑。

心随溪水清，目逆岫云生。不惮躧芳屐，桥南鸥乞盟。

未央长乐宫，中有樗里墓。沈沈天子居，咫尺穴狐兔。乃知古圣人，如天覆下土。虽袒裼裸裎，四目曾不顾。贤哉季武子，杜殡迫西庑。堂皇步武接，松槚暗钟鼓。桃茢不屏除，刍灵许来祔。忌讳后愈多，今人不如古。曹瞒好发丘，凶德比夷虏。掩骼埋其胔，人当事斯语。我老得归田，买山因学圃。郁郁琅玕林，丛冢不知数。岂忍去枯骨，为我展杖屦。恣其笋侵疆，不使种瓜瓠。花木列四旁，亭榭亦回护。数年畦迳成，或徙或如故。尚有犷悍人，珥笔巧诬诉。无言事自明，有物众所睹。旧圹今弗堙，朽木且支柱。尚恐妄男子，轻传市中虎。书事示孙曾，无心觅佳句。

潘舆随五采，三釜古今荣。兰玉盈阶砌，追攀千佛名。

花栽趁上春，重趼疲双足。何日对仙姿，分题同刻烛。

拙速谁云胜巧迟，新亭结罢得能奇。细看远水兼天净，可但中秋观月宜。出郭自欣三径乐，枕流今有几人痴。巢莲千岁同藏六，一笑泥涂曳尾龟。

潜鳞故故上钩迟，翠袖凭栏自一奇。半夜醉归闲有趣，一年春尽事如宜。盍簪何惮再三渎，览镜堪嗟六十痴。已办寻盟临斫鲙，不将可否问蓍龟。

今年无好雨，曲水未胜杯。谁伴山翁醉，难令俗客陪。青苔迎马入，绿柳送莺来。纵步濠梁上，垂缗更乐哉。

三春少雨未行觞，槐影交加更漏长。半夜水来山涧满，四檐竹密酒尊凉。新亭方作龟巢叶，画栋何妨燕语梁。满引三觥拼一醉，老来真个惜时光。

入夏浓云日夕昏，举头烟雨暗前村。风随重客清葵扇，月为佳人射翠樽。依旧建瓴欹屋角，几番携杖失溪痕。小枰已在纱窗下，欲把明琼看倒盆。

投老无能千虑昏，归田浸久使令村。长因步月成三影，难得朋云共一樽。水涨溪桥孤钓隐，雨侵山径洗鞸痕。寓公在此宁黔突，会有容光照覆盆。

逐妇鸣鸠急定昏，不堪烟霭弄千村。掩关尽日资筇杖，改席何时对瘿樽。云暗松皮多节目，雨伤梨颊有瘢痕。溪神若也心无妒，迎出常娥照玉盆。

饭牛戴笠牧童昏，安得斜阳过别村。户外涎蜗行半壁，床头渴鼠侧空樽。花残莺老浑如梦，水到渠成不见痕。天意未晴人未饮，家奴款曲办籸盆。

月在云中破镜昏，几时清影散林村。杖藜难去寻渔艇，洗盏无因续蚁樽。竹叶弄风添秀色，榴花带雨露啼痕。不如暮卷珠帘醉，唤取佳人笑拊盆。

忆昔采茶时，雨后山蹊湿。鹰爪喜盈襜，蟹眼思朝汲。归路取盘洲，下昃行踪急。珠汗透裳衣，更换登梯级。徙倚曲栏竿，鸣雁圆沙集。晚景不胜春，寒气潜相袭。诘旦傍装台，欹侧人扶立。舆疾望医来，谁煮青黏汁。举案念齐眉，幻泡何嗟及。重过故园门，不忍携筇入。引领顾前丘，空对旗枪泣。

一春风雨厄游遨，此际开樽始解嘲。恰恰鸣禽藏柳陌，䜣䜣嫩叶迸花梢。离筵欲动愁分袂，胜日何妨剩出郊。燕寝香凝公事了，频将书札问龟巢。

桃李纷纷已半春，海棠睡觉晚妆新。龟巢剩有千般景，琼报浑无一点尘。酒未举杯风逐客，诗方拈笔雨催人。从今只拣晴和日，草草杯盘勿厌频。

浅白轻红笑倚门，何须雪夜忆前村。韶光定入诗人句，胜事难逢俗子言。风振绣衣须命驾，云随皂盖欲窥园。人生易老愁春老，问柳寻花故事存。

半载悠悠只闭门，不知红绿遍千村。山川满目供衰境，桃李成蹊出怨言。可惜花飞聊洗盏，何期雨作阻行园。车公不出须重讲，检校芳菲心兴存。

春来剥啄少登门，涩雨悭风笑我村。桥上垂纶装好梦，花边倚杖记前言。长杨美竹虽当户，语燕流莺不到园。此会明年千里隔，诗筒犹有置邮存。

白发归休阅半生，棣华酬唱得娱情。双旌欲指闽中去，三径谁同月下行。蕙帐风清知鹤怨，蘋洲波细忆鸥盟。新坛留慰人千里，把盏相思泪睫横。

朱轓皂盖有行期，暮景无情惜别离。枕疾半旬乖语笑，急风吹雨泪垂垂。

南憩番禺北抵燕，片帆西上驻荆门。平生不作东瓯梦，荔子丹时念灌园。

华发归来不记春，优游学圃傲江村。已欣胜日临千骑，漫折香霞佐一尊。对竹便当寻曲水，藏花那肯效慈恩。行厨若有真消息，奔走畦丁急扫门。

菖蒲节近暑风高，常棣丛疏月影交。清夜不曾空鹤帐，浮生何幸老龟巢。酒杯独引今无侣，书卷闲开共苦抄。想得公堂凫鹜退，须怀西坞欠诛茅。

改日开尊已十成，冬曦特地晚来晴。江梅独报春消息，应笑群花太薄情。

不教丝竹沸层台，促席飞谈怀抱开。夜半梦回聊趁韵，愧无好语答琼瑰。

数日雷中雨，凝寒懒举头。出游闲豹舄，危坐索狐裘。怕冷杯常执，扶衰药屡投。满园冰木稼，天遣阿谁忧。

连绵春雪助凶年，平地盈庭大可叹。词客罢吟梅散漫，园夫惭报竹平安。乌鸢腹馁飞穿屋，牛马毛寒病倚栏。天意欲添人殍野，四时玉烛古来难。

常棣成阴慰暮年，困人春雪好长叹。闭门终日诗频和，伏枕盈旬病未安。已遣携锄移竹径，更思杖策整花栏。饱闻冰下游鱼跃，所恨双溪一笑难。

跨马春衢袅翠鞭，垂纶圯下解渔船。霞飞绮散无踪迹，依旧清霄月在川。

闻得荼？语牡丹，蜂回蝶散恨春残。西山拄笏晨光爽，北海空尊夜漏寒。徐孺堂中同下榻，滕王阁外久凭栏。归来已失兰亭集，照眼榴花待细看。

济时方略满心胸，卜筑依城乐事重。岂是求田谋万顷，聊因学圃问三农。高牙暂借藩维重，燕寝未须归兴浓。且为君王开再造，它年植杖得从容。

曲曲盘洲径，苍崖路几层。翠微深处坐，闲话正留僧。

清溪夹桃迳，玉洞万株春。为有双溪悮，渔人休问津。

小圃固日涉，柴门常自关。此心无一事，应共白云闲。

虎谿当日事，此处可留踪。相逢索一笑，何必话中峰。

香浓逾粉质，碧腻素娥妆。若使羊郎见，仙姿应并芳。

疏枝分异蕊，孤干列鸳鸯。应知为赠远，异样缀清装。

绽玉闻欺雪，含章妒绛纱。不同桃李种，粲煞赤城霞。

篱菊初残后，疏香忽傲霜。一枝冲腊绽，紫瑰列金房。

未结金丸果，先吐黄芽花。却悮林和靖，翻疑姚氏家。

金茎岂受尘，三秀已通神。不竞铜池瑞，逢兰肯卜邻。

种秫无多子，犹胜避俗翁。尽将供酿具，不复用青铜。

美瑞山祇管，幽泉地脉通。漱甘冰熨齿，短绠走溪童。

茸茸春草茁，碧水涌方塘。入梦无佳句，看云忆对床。

掩关麾俗子，裂网禁畦丁。台下鱼相贺，溪边人独醒。

桥横桑下涧，望处极西郊。有客同飞盖，何人伴结茅。

酒进鸬鹚杓，花随翡翠盘。岩边多怪石，岩下有奔湍。

风轻杯荡漾，岸曲水逶迤。遇坎亦可喜，倒行羞接篱。

乞得栟榈叶，都将当屋茅。青青夸药申，可怕杜陵嘲。

有水足浮醴，宁拘秋与春。共将诗拟古，不必语惊人。

醉袖起如舞，翩然三岛仙。约君为石友，伴我傲林泉。

名高牛氏品，地接燕儿窠。有客图沉醉，翻嫌石是魔。

凿地肖风轮，洗云吞月扇。败墨起缁尘，山阴劳北面。

酒半兴方浓，瓶空罍弗耻。更看一筹输，各尽三觥醉。

雨过溪添绿，横澜自在流。水精帘欲卷，何处著银钩。

循除泉漱石，改席酒分船。到此须知止，行前将坠渊。

路转左画方，水来斜中矩。不解写黄庭，倚筇看白羽。

高坡势建瓴，触石惊涛沸。入耳转声清，庐峡参差是。

夹涧荣薝卜，倚竹颜如玉。溪鱼大上时，临流香可掬。

夕英色衰落，小摘尚盈襟。错会离骚意，元无满地金。

化工将末利，改作寿潭花。零露团佳色，鹅黄自一家。

溪光摇四壁，瓦影落中流。洗耳百闻寂，清心千虑休。

随波堪泛宅，因壑遂藏舟。坐稳无维楫，任他风打头。

支机何代石，风截秋云根。一叶下人境，坐令台榭尊。

於菟啸空山，万窍寒风出。堤防飞将军，汉箭有神物。

石是蜂窠变，蜂来有处藏。不须开户牖，薜荔为穿房。

有竿不见纶，无纶焉用饵。终日坐钓矶，旁人笑儿戏。

濡毫求露柱，堕履望奇书。问讯缘溪柳，新条可拂裾。

春情百尺牵，午影三眠过。修眉漫成颦，细腰谁类我。

岸蓼花如糁，残霞照晚汀。不教资麹蘖，留得隐䴔䴖。

津头晚风急，欹倒一丛芦。宿雁逢清泚，飞来作画图。

春冯西浒窗，夏卧西浒榻。待月最宜秋，探梅还度腊。

非厌人间事，不携西子游。聊将去越意，指此作扁舟。

浮家今得计，举棹疾于飞。一笑儿童舞，芳莲当妓围。

圣得三峰藕，刳为一瓣莲。著身犹不稳，何用济长川。

兴来飞画舸，泛泛水中凫。绿皱移歌扇，红鲜迓酒壶。

冬耕春复犁，麦秀禾方插。少放牧儿休，莫教牛力乏。

代耕荒幼学，投老乐归田。卤莽人之罪，丰凶勿怨天。

波涛送客帆，松竹围僧舍。野趣望中来，西湖当减价。

一丘封竹弟，万石齿金昆。收拾甲乙品，庄严可款门。

前身岂汲直，枉尺天所难。贤哉耐久朋，结盟同岁寒。

帝子登湘岸，临风粉泪弹。梨花多少雨，点点透琅玕。

拾青容色混，著紫宠光偏。幽迳留风月，行多履易穿。

体方如就矩，干直匪从绳。杖有削圜厄，提携先摸棱。

怪奇存相法，妍丑出天真。此君无二貌，正是葛天民。

穹枝回凤尾，健笋迸猫头。安得真致此，勿为群鼠羞。

义居传九世，瑞物记三荆。何似同根竹，春风一死生。

蕲产名天下，含飔别样青。中郎如一见，应不数柯亭。

美箭东南出，成林地不悭。禽胡如有将，寄与定天山。

餐霞吞沆瀣，一吸千顷湖。默坐更深省，心尘今有无。

倚楹歌橘颂，巡圃款甘林。更待商山老，于斯朋盍簪。

后皇权植物，奴婢遍江干。绣蹙一林橘，高擎黄玉团。

谓橘不盈握，胜橙颛进皮。香齑难共捣，遮莫蟹螯持。

朱襦千里变，金弹一分增。入口蜜相避，怀归谁不能。

罗包肌理细，霜颗辅车香。封殖贵濒水，逾淮非我乡。

已废蓼莪篇，难荒常棣径。步屐不思归，共看花弄影。

时时风报信，处处雨催妆。大赉一年景，均输万斛香。

绮席偏宜昼，香霞独占春。洛阳荆棘久，谁是惜花人。

名标溱洧赠，根自广陵分。所欠盘盂玉，黄楼尽不群。

无癖不誉儿，有诗非责子。丹桂几枝芳，对之空颡泚。

紫苞杨柳叶，奇绝锦熏笼。香气阗襟袖，清尊为汝空。

自读文成赋，经营巧作难。涪翁真溢美，何似鹤头丹。

耻上舞裙带，愿依九琳窗。韶颜今换骨，阿措便心降。

肤莹过凝脂，香浓远随步。应有看花人，入园心见妒。

繁盛闽南粤，潜藏霜雪天。素云生宝髻，賸馥借龙涎。

自有嫣然态，风前欲笑人。涓涓朝泣露，盎盎夜生春。

逋客敢欺桂，秋岩曾遣风。古香吹一再，如到广寒宫。

破白便怀青，纡朱旋著紫。鼎鼎一春忙，浮荣均梦蚁。

圆整装花蘂，周遭列饮仙。琼英难上僭，簇蝶不同年。

流苏团小蝶，伯仲聚仙花。衮绣名非是，瑶琨未足夸。

鲜支形相小，石罅解蟠根。香凑芝兰室，居便水月村。

重英迷宿雨，巧笑聘春风。寿汝一卮酒，勿嫌肌太红。

十年三雁序，接翅紫微垣。花下哦前什，难酬明主恩。

未识春风面，先闻乐府名。洗妆侬出塞，进艇客登瀛。

青条散蛟螭，素艳欺琼玖。体薰尘外香，骨醉壶中酒。

品轧酴醾架，名疑雾淞花。□将□假借，可但鄙金沙。

平泉穷胜事，南守送名花。寓意惩多爱，劳人召怨嗟。

彤阙收红绶，金门赐鞠衣。若无纤刺罥，一摘便须稀。

岭外花无数，分移颇历年。破除猩血染，舒卷蜀城笺。

人来认海棠，却讶枝条弱。嫩蘂不胜春，生怕东风恶。

蜀艳停针久，柔荑着意描。五文萦色线，百宝簇芳腰。

冶叶拥香苞，盈盈二月交。相思意安在，试去想花梢。

纤莛小作罂，瘦壳元无粟。色丽品少双，诗成看未足。

四季花长发，朝朝得细看。绛英能受暑，绿刺更禁寒。

龙宫陈酒器，金盏白银台。欲结埙箎伴，无逾绿萼梅。

巧翦鲛绡碎，深涂绛蜡匀。残英枝上隐，逾月逞鲜新。

月娥新琢玉，何夕忽遗簪。斜插风鬟湿，蟾宫底处寻。

手撚雏莺羽，鼻参香麝脐。千忧何处散，芳径酒争携。

叶如薏苡长，花比金灯白。一簇蘂宫仙，银灯臧与获。

红英鬭日开，暮落锦成堆。不藉西风力，孤根委草莱。

展叶柔桑沃，装丛醉缬繁。定应西域到，略不耐轻寒。

川陆有芙蓉，名同物不同。采江搴木句，作么误韩公。

芳林秋冷落，木末改黄裳。可笑名虚忝，何曾拒得霜。

拂金铺细靥，骑鹄堕新翎。花小也倾日，芒寒犹聚星。

九苞滋雨露，五采烛轩楹。奉送归丹穴，朝阳幸一鸣。

未观金距鬭，已怪左轮殷。一夜风霜作，垂头急挂冠。

花红蜂好啮，路细麝来眠。若也栽幽处，逾冬色不蔫。

鹂庚翻柳去，拾羽渍轻花。战战枝如压，无风势亦斜。

细簇盘洲岸，初惊合浦还。娉婷邀十斛，惜取买青山。

抽蔓类牵牛，含芳伍萱草。上上不知休，高柯厌缠绕。

𬬻炽阴阳炭，金钱满地流。何人能点铁，笑觅富民侯。

灯焰既埋光，幽蕤不露黄。阿谁驴唤狗，为我问花王。

体轻难受雨，枝软不禁风。全赖结蟠力，能超造化功。

月满临春阁，云随张丽华。隔江虽度曲，破国不因花。

天借凭依便，云霄若可凌。莫教风拔木，却羡水飘萍。

山深啼杜宇，溅血染花心。阆苑未归去，不妨留鹤林。

赞皇褒簇蝶，京洛古来希。一阵雄风起，穿林粉翅飞。

赤憎宾舍满，雅称落花留。纵使金钱好，如何买断秋。

尤物锺芳草，虞兮柰若何。动摇缘体弱，非是感悲歌。

露重宿妆凝，地偏春睡足。卜夜到横参，却须高举烛。

汉宫娇半额，雅淡称花仙。天与温柔态，妆成取次妍。

脉脉似崔徽，朝朝长看地。谁能解倒悬，扶起云鬟坠。

昂霄苍鬣五，独立几寒暑。不肯在鸡群，自然羞哙伍。

食芹知献君，嗜芰不忘亲。大节全忠孝，劳心思古人。

芡槃平羃水，雁喙饱吞风。剖蚌珠惊坐，清谈拳屡空。

主林时献供，它壤昔移根。秋后收梨栗，倾奁得弄孙。

园官来献孰，万颗滴阶红。绿李高名品，须知论未公。

虺蔓奋长须，累累明月珠。休传酿酒法，万一误分符。

魁然饤坐珍，落刃雪分身。酒渴思吞海，加笾纵臾人。

新鹅借颜色，甘蜜添滋味。忆得赏花时，阑干带春泪。

蒙润碧千颗，迎曦红半颊。阅古憩鹅池，牵连青李帖。

一任笋侵疆，何防鞭碍道。千户广侯封，三家结村保。

栋梁无一木，眼底尽龙孙。千亩清阴合，出门人灌园。

好手善和羹，非才当抱瓮。加点苜蓿盘，丁宁及时种。

万里随肤使，分留三十年。甘棠遗爱在，一见一潸然。

美体亚群花，千罂倒储粟。饮客醍醐浆，可以代醽醁。

珍物再三投，英琼修永好。以兹君子德，不作众人报。

硕果宣城得，花肤易地无。上楼要脚健，不假瘦藤扶。

结子卑枝繁，成蹊长策舍。饱杀驺侏儒，谁牵果下马。

满树鸠盘茶，曾开胜锦花。夺胎春薄相，刻画搅诗家。

长柯浑直上，茂叶不横生。缟夜心倾藿，朝天荷美名。

苇绡欹鼠穴，翠质临螬井。自破核不钻，通行冠可整。

雪艳燕脂萼，京都核远来。游人初识面，不作李花猜。

倚槛课条桑，作茧看成瓮。我亦效吴蚕，踏破愁清梦。

植桑非一日，斩伐良不忍。亦欲后人知，爱奇仍务本。

分付司花女，谁何六枳关。少年轻薄子，驱去勿教还。

劲节旧捎云，新添老大根。何年居此里，着处长儿孙。

柞树何人种，成林不乱行。汉家全盛日，宫殿对长杨。

粲烂九张机，交加五杂组。蜂蝶胜于人，东来又西去。

老根呈冷艳，鼎立傲刚风。危坐曾台久，衰颜得酒红。

吭赤羽毛苍，华亭雪羞比。昂昂警露仙，翻作辽东豕。

呦呦忘野性，掉尾草中眠。寄语射生户，深山空岁年。

掷果心频喜，攀条臂暗通。有怀清远峡，云断玉环空。

缘流排劲草，盈野鞠长芦。烟树高低见，如开平远图。

立壁无蹊径，纤尘不可留。若知心匪石，那复为身谋。

屏开山弄巧，岩秀壑争流。漫作剡中梦，难寻雪夜舟。

沧浪东入海，神禹了天功。谁解闻鸡舞，来招击楫风。

愚公移叠嶂，神助到盘洲。细问昭亭路，今非风马牛。

星稀天陨露，山静谷生风。万古云中月，炎凉无异同。

平昔慕文豹，管窥才一斑。谁言披宿雾，吾欲老兹山。

九仞基人力，千峰夺地灵。日长频拄颊，雾暗可藏形。

鲁詹尊岱岳，楚望指江流。地占山川胜，小哉云梦游。

羌庐腾爽气，非雾拥楼居。夜鹤能知我，鹪鹩甚起予。

长林劳屐齿，植杖解冠衣。觅句题青竹，不知孤鹜飞。

尺五𧏖洲境，绳枢每日开。抱关无约束，俗驾望风回。

大鱼缓扬波，小鱼轻触芰。鱼乐我能知，我来鱼不避。

短蓬收辑濯，栏楯占濠梁。受得两三客，更添垂钓郎。

眼看莲叶巢，藏六可论交。但得沧洲趣，何嫌蝘蜓嘲。

心嫌大吞小，不忍唤渔蓑。皱月年年减，潜渊渐渐多。

往作清江使，身遭七十钻。南溪今自在，鱼鳖报平安。

青髯千岁寿，绿发九江希。巢叶相渐染，沙边曳水衣。

花开常比两，叶巧或盈千。独步南风里，繁英愧在前。

骈花先总角，一体素同心。可是鸳鸯瑞，于飞幻碧浔。

绿房韬紫的，玉片踊重葩。公论评优劣，难私解语花。

步有凌波袜，掌为承露盘。尚嫌花片少，千叶映朱栏。

花黄秋欲半，昔岁一番忙。谬应魁三象，深惭王氏堂。

日日来无数，周流足也疲。安排憩策地，准拟曲肱时。

临清莫三叹，对景非一欣。缓踏溪南路，怕惊鸥鹭群。

冠距山雌比，谁来断蜀机。烂斑快众采，似戏老莱衣。

笼宽毛不损，境熟意能驯。自得寒江乐，何忧采捕人。

廛中饶菜把，足以给盘餐。不逐露葵去，定遭修竹弹。

寸地有别天，斗牖无长物。吾身容易安，此膝不可屈。

地战两蛮触，气吞九云梦。何以纳须弥，是中甚空洞。

世事一场梦，山栖冬复春。花边侣胡蝶，不省宰官身。

剖心青掌露，蓬首紫髯垂。花孕鱼堪馔，枝重鸟不窥。

竹叶木枝柯，葱青光可鉴。桃竹最名浮，自知萧洒欠。

清馥畏人知，辞山便泣岐。请将纫杂佩，不去傍蛾眉。

自笑桑榆景，犹贪草木滋。烟霞成痼疾，良药岂能医。

许仙初拔宅，灵草迸香茅。能使羊无血，云何命在庖。

叶细浑疑竹，丛轻却象花。果然能辟谷，谁不护萌芽。

菲菲芳袭予，采采叶敷碧。捐躯陆羽经，箝口陈琳檄。

为爱草中香，灵均咏药房。行山踏蛇虺，系肘有名方。

塞耳可治聋，下咽多去病。九曝不辞劳，蚤衰谙药性。

览尽辋川图，击节茱萸沜。九日秋子来，黄花为酒伴。

天晴玉连蜷，洞邃香吞吐。趁逐牡丹时，游人推不去。

塞翁马论谷，山房谷名竹。千驷后无闻，一竿清亦足。

广野萤如织，凉郊书好观。借光须继晷，莫遣案头干。

得夜不韬藏，飞星乱草塘。都缘光影误，无路出书囊。

勿夸万钱食，可畏五鼎烹。采山逃后悔，碧涧有芹羹。

块破擎拳出，盘行转眼空。救荒非小补，粉骨不言功。

犯寒青匝野，信手各盈襜。不与草争长，听教荼比甘。

出羖瘗五皮，获麟髠一角。煮箦太憨生，非关渠善谑。

水穷云四起，出岫本无心。莫负苍生望，须为旱岁霖。

行乐惜分阴，或风雨有疾。细数一年中，户开能几日。

经始得山居，幽寻迹不疏。自开溪上径，花露泣前鱼。

有圃无修竹，其如借宅何。宁忘三月味，不厌此君多。

筑榭芝山麓，仍年再产芝。欲求茹芝法，已与赤松期。

松钗藏曲径，林浪积枯枝。足了园炊用，何须坏扊扅。

半世别玉州，梦忆仙人掌。经丘获枪旗，清思飘云上。

霜栗大如拳，皱开穰献熟。借问嘉卉山，何如白鸦谷。

翦茅聊复尔，步屧欲何之。风卷三重去，危檐雀护儿。

分窠能择地，识路自寻花。不候谯门鼓，群飞晚趁衙。

意到非饶舌，情亲易解颐。或时铛脚坐，不效剑头炊。

榴艳对枯筇，西来解后同。折花羞鬓白，未插已颜红。

锦衾铺绿野，山麝可曾眠。蕙帐尘凝席，花残鹤惘然。

花涵百日红，色到三秋重。叶大好题诗，丛卑难集凤。

犀角透鱼龙，石肌蕴星斗。亦有无情花，枝头鱼贯柳。

竹外霞为幄，花间锦作篱。离宫多怨女，吃吃竟亡隋。

桃杏正酣酣，光春当仲月。吐艳既后时，嘉名安可窃。

经时久枯槁，得水即青葱。起死医无药，返魂香有功。

叶生新易旧，岁寒凋独后。不改四时柯，贤言非圣耦。

蘂碎叶伤多，风韵弗娱目。独抱绝尘香，无心出幽谷。

一气浃群芳，漫山踯躅黄。有谁相领略，自解度春光。

发生宁有种，滋蔓妨人路。不得十月霜，扫除难尽去。

佩兰扈芷楚三闾，骋秘抽妍汉子虚。甘向黑头辞印绶，肯将白眼对图书。清规尽入先贤传，绣帐空驰长者车。千里缠悲付虞殡，西风吹泪著襟裾。

秋来鸿羽得新文，不谓回封限九原。起起若为偿岁梦，嘻嘻无复对朝言。一编徒挂延陵剑，三径谁开靖节樽。尘迹盖棺浑莫问，墓头黄石拜儿孙。

力行先孝友，潜处伴耕樵。日奉斑衣戏，风移尺布谣。白头方得禄，朱绂便登朝。车作骅骝折，松烟喝鼓箫。

日游通德里，会面盖先倾。我作南垂去，君成东蓼行。忽持刍束奠，忍听薤歌声。为看三珠树，门高莫与京。

文石荣三接，君王膝屡前。蒲鞭如汉日，盐䇲有苏天。未上甘泉道，俄开京兆阡。传家文史足，不在一囊钱。

居巷相南北，登门久岁时。温言流肺腑，和气见须眉。日昃长沙傅，年凋绛县师。春云冒丹旐，同会袂成帷。

笑谈登月窟，转盼戛天池。十载董狐笔，两州龚遂祠。文章传古法，名姓畏人知。忽作龙蛇梦，今无甲子疑。

久矣宫盘谷，幡然筑大逵。方瞻乌亦好，已问𫛳何之。无复竹林会，忍闻蒿里期。行行溯西日，有泪若连丝。

乡关闻德耀，子姓有佳声。五十贵不验，三千功已成。山幽双剑合，桂近一枝荣。他日先贤传，求之月旦评。

共在乡人后，相高君子前。家声郜大鼎，利器楚龙渊。不相买臣贵，竟传梅福仙。只令空渍酒，落笔更凄然。

身近长安日，官无州县劳。黄麻袭姚姒，赤舄等伊咎。量与南溟阔，名如北斗高。十年蟠绿野，轩冕一秋毫。

圣主更琴瑟，真儒政事参。上阶占两两，东第得潭潭。忽卧漳滨疾，虚传渑水谈。骅骝好千里，底事学吴蚕。

一顾驽增价，兼收雁作行。篇章非子墨，藻鉴误雌黄。云淡番君国，年荒陆氏庄。眼看飞旐出，雨泣漫淋浪。

籍籍台郎日，皋苏远拍肩。疏陈三尺法，制可九重天。不使金横带，俄惊酒渍绵。平亭知有报，高盖拂修椽。

朱轓今素幔，归路乃长迷。露菊荒三迳，春棠叠五溪。新丘悲寓马，陈迹记谈犀。泪迸无干袖，重云入望低。

把酒论诗日，高标迥绝尘。那知三语掾，便作百年人。山雾铬旌湿，松风挽铎频。流光须有后，何必在其身。

华族鸣徽久，闺风蔼德门。鸿枢看子贵，象揥君恩。纯孝缠吹棘，端忧陨得萱。板舆无复御，旧迹识家园。

赫奕家声振，吾乡今所稀。北堂黄发寿，西府黑头归。方羡含饴乐，俄闻侍膳非。万家旁置处，空怆白云飞。

闲适珍台腆旧仪，趣归方俟诏封泥。人生七十古犹少，执政二三今与齐。忽见墓门陈石马，空怀宾阁奉金犀。不须知识方流涕，处处俱成桃李蹊。

周旋仪禁路，契合本孤忠。帝识尚书履，人惊御史骢。贵名青史上，谠论皂囊中。不入三台志，盐梅事竟空。

当年持从橐，白发奉亲闱。安否君王问，尊荣简策稀。祥琴曾未御，丹旐已同飞。萧瑟千章柏，深藏五彩衣。

连蹇鱼符忝，宗师藻鉴亡。但瞻杨子宅，莫避盖公堂。远水松区对，东风绋路长。九原精爽在，遗恨一庄荒。

屡荐声名白，低飞鬓发苍。平生几朱绂，梦寐一黄粱。利刃盘根出，明珠后乘光。洪都囚不死，阴德未渠央。

里社承颜旧，情非数面亲。令名高月旦，和气蔼阳春。乍阔谈挥麈，俄惊冢卧麟。濡毫记遗事，顾我不如人。

名父尹京日，移天冠柏台。齐眉丰俎豆，继踵蜕尘埃。德比人如玉，情钟子在梅。山高云不去，虞殡有余哀。

心了金刚偈，身膺石窌封。灵津双剑合，平壤万家容。感慕风吹棘，悲凉雾喝松。乡人清泪落，可但辍邻舂。

儒门传礼法，妇道有初终。石窌重封贵，金章上寿同。含饴谈往日，吹棘怆来风。绋路刍灵隘，春朝里巷空。

尊章欢二姓，八座对厖眉。井井传家法，绳绳赖母仪。川灵双剑跃，壤吉万家移。多少龙湾树，云藏不尽悲。

石月颛门学，儒林誉翕然。虀盐家有塾，菽水坐无毡。孝永趋庭日，名成佩韘年。流芳千载下，不减汉韦贤。

入台光六察，言事过同寮。可畏触邪豸，元非开口椒。召来仍幞被，老去但乘轺。未报蒲轮聘，巫阳已下招。

清音扁新阁，山色送溪声。尚欠题诗债，难寻把酒盟。囊空无长物，甑堕底浮名。绋路它州远，临风泪睫横。

丹霄箝荐口，白首滞微官。涉世无圭角，论交出肺肝。翔鸾说秋浦，展骥到新安。泉下赍遗恨，丝纶趣挂冠。

富州春再见，风月款平分。翠竹曾留我，红梅独对君。遣书成挂剑，挥涕屡霑巾。千里佳城闭，哀笳不得闻。

盛德波千顷，清风偃俊躔。两朝隆柱石，四海入陶甄。致主唐虞上，齐名房杜前。期颐悭上寿，底处问苍天。

往昔旄头起，群心共震惊。指麾戎幕固，谈笑虏巢倾。绣黼重当国，毡裘即敛兵。岩岩谢安石，不数晋公卿。

天意尊黄发，人扶上玉墀。传呼昼接后，邂逅日斜时。瞻仰三台坼，沦亡一鉴悲。千秋名不朽，奎画在丰碑。

矍铄狨鞯出，魁梧玉带轻。良家三世将，幕府万人英。长啸临天堑，妖氛散虏营。黄垆有遗恨，不见朔方平。

三纪羽林卫，千秋彝鼎铭。拔材多男爵，教子宝遗经。淮上开王社，云边落将星。后来思燕颔，麟阁仰丹青。

择邻传懿范，负土踵前规。回首树萱录，动心吹棘诗。幽亭三鼎变，吉壤万家随。度曲薰弦绝，临风泪满颐。

监郡能名播，分符治行高。俄惊驹过隙，不见鹤鸣皋。三径宾朋散，重楼柱石牢。伤心丹旐举，旧事记松醪。

襟宇无畦町，乡评有誉言。宦途材智出，名阀典刑存。未试牛刀手，俄招马鬣魂。有怀尊酒日，挥泪北山昏。

肥家尊淑范，阅世悟浮沤。风棘慈颜隔，堂萱子舍忧。六珈齐上寿，一剑跃中流。绋路倾邻曲，凄其松露秋。

材高易盘错，语妙出波澜。和气如春暖，交情耐岁寒。牧民千里治，奉使五刑宽。杖屦怀陈迹，琴亡曲罢弹。

向来持国秉，贡禹合弹冠。予节缘心计，飞章或面谩。开陈疑已释，腾跃事非难。覆𫗧长缄恨，何知便盖棺。

星文推独步，风采偃先声。沉虑千人废，高谈一坐倾。苏枯崇治效，去草折奸萌。春雾新阡暗，裁诗泪睫横。

偃月欺天日，淫刑及反唇。程论传学者，粤岭作流人。贻后端无憾，瞻前讵有邻。太刚终龃龉，袖手老江滨。

昔年同揽辔，累日到门阑。题竹飞松管，观鱼走玉槃。着鞭颜有愧，推毂力何难。翻坐葭莩累，尘凝贡氏冠。

两朝尊辅拂，一德赞规恢。简劾人所畏，囊封天可回。指挥兵事密，谈笑塞氛开。尺五魁三象，俄惊山岳颓。

天陛黄麻出，同时拜宠荣。荐贤窥汲引，谋国冀升平。睽阔仍寒暑，吁嗟隔死生。门人有碑诔，不数汉公卿。

斗枢光梓里，壶德讲鱼轩。教子诗书足，齐家礼法尊。相随双剑逝，来吊一刍存。松雾铭旌暗，悲歌塞墓门。

敬兰光相阀，采藻助儒宗。偕老金犀贵，增封石窌重。川深双剑合，壤吉万家容。遥想铭旌举，悲风喝雾松。

策足王城日，声名显妙年。剸裁无肯綮，施置不拘牵。惊坐瞻挥麈，丰财赖算鞭。中兴良吏盛，佳传压甘泉。

沃辔环天下，澄清今范滂。带牛奸破穴，问马智盈囊。逾七春秋足，尊三爵德光。乡闾失耆旧，绋路送车忙。

决科荣彩服，诺仕振芳埃。金玉胸怀好，珠玑言语堆。一麾临白首，八载厄黄能。情话今陈迹，悲悰衮衮来。

松关辞旧隐，平步汉甘泉。破虏资长策，丰财简细旃。救荒阴德大，尚齿达尊全。觞豆怀陈迹，风悲马鬣阡。

吉德传乡党，家声企大儒。九霄欣得路，五马议分符。叹息人琴逝，凄凉邻曲孤。霜风丹旐举，松雾暗黄垆。

少小犹朋友，陈编昼夜开。同时题雁塔，旬月聚麟台。词掖君先达，台阶我后来。伤心今古隔，楚挽不胜哀。

投老开三迳，联翩北郭门。嘲花诗插架，对竹酒盈尊。叹息千秋宅，荒凉十亩园。谈丛铛折脚，云暗脊令原。

静镇多遗爱，存桥有远谋。禁林传大册，宥地简前旒。疾也劳心得，生乎撒手休。三年棠棣径，倚杖泪争流。

顷陟词坛日，初瞻雁塔名。坐毡甘独冷，揭节守真清。蜂虿能阴中，骅骝使却行。佳城千里外，无处送铭旌。

今代风云会，何人善论兵。丹墀凝睿想，黄石踵家声。瑞国仪千仞，筹边妙两楹。重泉有遗恨，不见复神京。

中台双挈橐，重镇四分符。井地观佳政，林蛮铄异图。犁添长乐犊，鞭截豫章蒲。处处甘棠泪，黄童白叟俱。

九师迷易说，皇极倡先天。学苦韦编绝，名高雁塔悬。朱轓多惠露，紫橐表甘泉。叹息佳城闭，乔松锁暮烟。

忆昨登瀛日，官曹幸接联。再来闻国论，及见上经筵。渊识窥灵宪，嘉谟凑细旃。生刍千里奠，觅句一潸然。

发轫词坛日，曾同萧寺盟。望洋吞渤澥，历块指幽并。不竞二三策，难淹九万程。君王颛赐第，千佛漫联名。

晋昼光三接，霜台肃纪纲。栽培指佞草，重叠上书囊。笔橐留施设，钧枢忆赞襄。伤心左溪路，松桧已成行。

德比圭璋润，言如布帛温。休心驰官路，寓意傲家园。侯国思遗爱，吾乡欠达尊。佳城邻别墅，松雾望中昏。

冠带桥门拥，曾披星斗文。属鞬寻耿贾，投笔远渊云。献纳频三接，平反自一欣。凄凉真率会，鸥鹭也离群。

买邻乔木近，不隔一牛鸣。甲第夸新作，高楼待落成。未教长纵壑，亦合且专城。矫首天难问，伤哉挽铎声。

新筑久同隐，崇桃存旧栽。壶中春漫别，花下我频来。议幕三年隔，丧舟千里回。琴亡情话绝，泪落有余哀。

子墨声名满上都，同时曾喜得相如。二年宁俟棠阴久，一日先看薤本除。已向云霄班玉笋，却思风月佩铜鱼。百川莫靳长鲸吸，会即泥封虎爪书。

使星两两下人间，南伯来临黄木湾。盖海旌幢龙户集，折冲樽俎豹韬闲。铦锋似雪摇银海，美酒如渑倒玉山。宾主一时皆伟望，璇霄不日侍天颜。

风动旌旗熊虎开，喧轰鼓吹隐晴雷。襟裾夹道邦人出，介胄填郛方伯来。按辔传声真烜赫，铺茵呈舞少徘徊。林蛮洞蜑皆心詟，共看威伸讲武台。

海山楼下水朝东，此去弥漫拍太空。稛载宁寻蕞尔国，舟行好趁快哉风。往来云汉经星外，出入鱼龙巨浪中。拜手君王零湛露，举觞须似吸川虹。

元戎好客过当时，喜报江头鹢首飞。款曲西宾香作阵，安排南食妓分围。甘醪不必金貂换，清话频看玉麈挥。祇隔嵩台衣带水，未须轻赋醉言归。

再岁专城屈令才，西江人至说清埃。瓜时解组飘飘去，雪夜乘舟得得来。一笑坐间桑落酒，几声乐奏越王台。元戎预起阳关恨，不放谯门玉漏催。

二难辞藻琢琼瑰，入洛当年擅轶才。五岭达官今寂寞，九龄高躅久尘埃。分符有此二千石，投辖中之三百杯。衣绣还乡真罕见，戏鱼同队几驽骀。

山越逋诛岁屡更，元戎指纵有奇兵。长歌壮士归三箭，必胜良筹妙两楹。兔窟已空春草碧，鲸波无事暮潮平。干戈便挽天河洗，桴鼓从今不复鸣。

向来烽火起边尘，肤使南翔誉益振。肯为鱼符临海角，合归鹭序映朝绅。高情如泛阴山雪，喜气能添泽国春。一斗百篇推敏捷，醉中端有语惊人。

万户封侯识面难，南来清誉落诸蛮。指挥浪舶风帆了，谈笑木牛流马间。回牡言归光帐饯，一杯相属看弓弯。行行日远长安近，平步逍遥玉笋班。

激浊扬清有渭泾，鞭鸾归去侍天庭。文星持节光南斗，巨翼摩空击北溟。黄木湾头波湛碧，阳关声里柳吹青。莫辞更尽一杯酒，明日相思过短亭。

泰山英誉冠当时，五岭人人说绣衣。平步便应持紫橐，它年何止到黄扉。迟迟暖日离筵启，渺渺澄江画航归。若问越装无一物，箧中宝唾尽珠玑。

高管嗷嘈叠鼓忙，春云轻覆飨军堂。二星光动狐狸伏，六纛威腾貔虎良。海孽向来如薙草，射夫无有不穿杨。时平已卧边庭鼓，不废搜田谨旧章。

辕门返旆到康庄，甚宠传呼实鲜双。丽锦轻翻青玉案，高牙旁耸碧油幢。令行遐峤真无事，盗息潢池不受降。会见追锋归禁密，独留威誉纪南邦。

濯冠沐浴意能虔，已萃缁黄介万年。乐备八音浮喜气，香飘九陌凝祥烟。双旌未用催茸纛，四牡何妨款着鞭。夹道邦人方属目，试教舞袖略回旋。

帝晖咫尺照龙楹，绕殿嵩呼若震霆。朝士班齐鸾步武，仙官瑞集鹤仪形。奉觞亦有单于使，秉笔应书南极星。遐峤莫瞻天日表，愿将湛露等沧溟。

时逢化国日舒长，解愠风来宇宙凉。飞鹢闿祥瞻北极，颁鱼锡宴暨南方。纷纷人赞元侯德，两两星舒使者光。来岁广庭班玉笋，斯辰同奉万年觞。

六幕纷纷启瑞篇，非烟深处下芝𫐌。穆王扰扰不谋治，武帝区区空学仙。今代一人真间世，昔时五老与疑年。欢呼亦有南山颂，谁解吹嘘上九天。

天街蹀躞跨连钱，帝念遐萌辍隽贤。玉节绣衣三绝席，翠樽琼斝再开筵。管弦声动宫商叶，雨露恩均草木妍。定有千秋金鉴录，明年亲奏御床前。

元戎堂上有奇兵，楼堞旌旗未易名。光接二星瞻使节，令行八桂畅军声。指挥已定熊罴肃，什伍才分鹅鹳成。威烈远超铜柱外，雕题交趾尽魂惊。

广陌无风柳絮藏，轻尘不起整戎装。洞丁累化青春寂，师乙谐声白昼长。无数冠裳云塞道，两行𫓧钺雪摇光。英英如此桂林伯，便令腰金上玉堂。

凝笳叠鼓压天南，从此邦人作美谈。北里声名皆擢秀，东州歌舞总怀惭。轻裘坐啸青油幕，积甲高齐碧玉簪。闻道家家卖钗钏，武夫归去亦醺酣。

元戎肤使憩胡床，寓目舟师夏日长。捷比黄头能辑濯，勇于长鬣取余皇。水中剑影蛟龙避，帐下兵威狐兔藏。见说潢池毁多？新来归去事耕桑。

油幢红旆届通衢，共听歌诗我不诬。弭盗初无沈命法，应时谁用辟兵符。翻然奋袖回罗绮，观者骈肩足袴襦。早晚天书颁瑞锦，好书乐石遗番禺。

古锦衔标户户知，瀛洲准拟上云逵。当今便便五经笥，自昔汪汪千顷陂。肯向江边留鹢首，莫辞花底罄鸱夷。康沂成咏颁归诏，剥啄相寻后会期。

江别东西说二贤，鱼书同拜喜联翩。穉卿风采齐龚遂，延寿规模载颍川。玉麈挥谈飞玉屑，金龟换酒泛金船。莫辞痛饮娱清夜，对此中秋璧月天。

清秋大试斧寻柯，噭咷谁言用楚歌。帅阃威名传籍籍，使台材业办多多。兵机总是师黄石，酒令同看卷白波。见说邻偷蜂蚁聚，远闻军政已投戈。

旌旗猎猎战西风，介胄精明霜与同。拥道共瞻元帅至，折冲谁许十贤功。夸银拖彩征师喜，回袖垂螺舞女工。已向黄枢赞筹画，便应归侍大明宫。

舻人指日欲开樯，洽此需云宠远商。奇物试求师子国，去帆稳过大蛇洋。银杯更尽金杯饮，黑暗仍兼白暗将。方伯使华清澈底，不闻私有橐中藏。

北斗南边云物明，烨然天节仰祥星。朝端獬豸曾张胆，道上狐狸已匿形。欲奉三章仁远峤，定知五管迓虚囹。迂程肯顾交情厚，莫惜花前倒绿醽。

豪竹繁弦振粤台，鬭场雨过净纤埃。台符款曲三挥麈，军令分明屡举杯。兔窟久空春草出，鲸波无事早潮来。已知樽俎遐冲折，且欲班劳激趫材。

旌旆摇摇卷碧云，元戎振旅入城闉。蜚腾广誉孚朝野，讲肄强兵动鬼神。无数冠裳声聒昼，两行罗绮艳娇春。看看夜半朝宣室，便把金犀换玉麟。

垂鱼拥笏萃官僚，黄宅缁庐再祝尧。九夏正中调玉烛，五云为瑞烂璇霄。无劳广陌张戎幕，且驻高牙挽使轺。观者如墙汗成雨，为呼歌舞相欢谣。

薰风濯热自南来，陛戟传声殿绕雷。九奏鸣球陈露瓮，八珍登俎奉天杯。炉烟结篆狻猊喷，扇影分行孔雀开。海角无阶就尧日，但知长曝报恩腮。

填然歌颂沸康庄，郁郁捎云昼漏长。礼浃三行盈绿醑，乐催百戏拥黄堂。挹泉清节推吴隐，揽辔威声小范滂。来岁同称千万寿，天颜有喜举瑶觞。

想像编星拱紫微，龙蛇日暖动旌旗。恭维虹瑞生虞帝，远以鸾骖会宓妃。云气先飞三足使，风纹不皱六铢衣。君王若问蟠桃木，溜雨霜皮几万围。

心倾葵藿斗南边，秩秩簪绅再就筵。方伯举杯均舜酒，外台连璧颂尧年。望云鳌鳌跃三百，指日鹓行官九迁。秘殿此时同广宴，宫花深处拜传宣。

水战横江一百舟，海山楼里坐元侯。偷儿已罢三年伎，猛士聊因五月秋。不用辟兵酬令节，从今行客但安流。将军尽列长安第，留取楼船震海头。

州民争看使君归，千骑阗阗此一时。鼠子已知焚大棹，马人又是建丰碑。但将海阁严军政，不比湖亭习水嬉。赤壁功成八十万，小桥应奏舞腰支。

一鸣曾使万人惊，亘地驰声若建瓴。此日东州披宿雾，几年南斗避魁星。共看骐骥腾夷路，便接夔龙侍楚廷。千里寻盟须举白，海珍无谢五侯鲭。

八月师田不失时，武蜂赳赳震雕题。耳批秋竹图骐骥，锋莹朝霜拭䴙鹈。连率名高方叔后，外台志与范滂齐。向来佩犊潢池子，一一腰镰走稻畦。

旌旄照海塞通逵，共说元戎校武归。三岁麟符宽远顾，一方鼠子詟英威。征袍剑立严师律，舞袖弓弯有妓围。顷刻连营俱解甲，室中宁复叹蛜蝛。

采芹东鲁浪歌僖，领海儒风异昔时。学有渊源能贯通，文如藻绣总䌷奇。轩然西笑腾三级，对此南烹举一卮。勋业权舆自今日，广寒折取最高枝。

风翼翔嬉云路轻，合班玉笋直承明。鳄溪已作思棠雅，龙邸先驰拔薤声。皂盖朱轓仍敛惠，青帘白舫岂争程。元戎政欲倾家酿，唤取佳人进曲生。

三山分鼎肖蓬瀛，仰首云逵上使星。绶带一年聊叠组，破觚八郡久虚囹。元戎自喜联高躅，胜日何妨醉渌醹。雅望不应长揽辔，便须笔橐侍天庭。

雪意商量未肯忙，使君归骑已腾骧。二年治行留襦袴，万户生涯足稻粱。便去峨冠登要路，谁能截镫款行装。胸中久矣吞云梦，一举琼彝有别肠。

佳时行乐阻追陪，喜得诗筒手自开。云岫送凉随皂盖，风漪献状属金罍。也知萍底鱼相得，更有荷闲蝶鼎来。不识重游在何日，便须扶病走舆台。

黄云仰首聚还飞，腊雪今年故作迟。涓日朱轓方有请，因风缟带即如期。寒梅正尔惭五出，茂麦悬知颂两歧。千室一辞欣响答，直须书事付歌诗。

天知风月主人贤，况是江梅望着鞭。已报兵厨招客醉，故教晴日作春妍。一年行乐能多少，十骑联飞相后先。好向山宫记名氏，它时嘉话踵斜川。

郊行十日天宇清，回首静镇薰𬬻凝。寄声已为谢亭长，去甚复且容聋丞。万牛策勋场可涤，一犬彻警门无譍。呼农来前问所自，归之刺史南丰曾。

城隅乔木可怡颜，小阁初成尺五闲。好客飞觞同啸傲，新诗衔袖莫追攀。片时凉雨洗疏竹，向晚轻云留远山。坐想清香凝燕寝，也思一笑十眉弯。

览胜寻幽性所耽，不教驺哄滓筠杉。霞城散绮留仙袂，露磴凝珠拂客衫。曾有金龙潜邃洞，却因赤蚁远崇岩。来游无复从容计，自笑羸骖束辔衔。

禅窟夸金碧，经行失旧踪。钟声穿茂竹，辙迹荫长松。远到水常莹，前陈山更重。勤勤紫藤杖，一览为从容。

昔见相公登瀛洲，今见公子为校雠。鲲鹏变化三十载，我生安得不白头。君前拜恩父前庆，暂向南都秉顺流。南都留守颇为喜，将吏入贺靴声遒。酒舁银瓮羊脔炙，上下和煦移凉秋。归来却上柳堤路，西风健马控花虬。

云飞水宿过炎凉，回想来时道路长。夜月照惊唯吊影，朔风吹断不成行。人间无处逃矰缴，岁晚何曾饱稻粱。傥以能鸣免烹杀，系书犹可到衡阳。

先生此地旧眠云，乔木森然数百春。海内多传诗弟子，壁间曾记药君臣。仙庐隐濑迹皆古，柏寺蓬山代有人。今日耳孙尤烜赫，庆源须信渺无垠。

端居无策散闲愁，聊作人间汗漫游。晚笛随风来倦枕，春潮带雨送孤舟。店家菰饭香初熟，市檐莼丝滑欲流。自笑劳生成底事，黄尘陌上雪蒙头。

北斗回春半浃辰，秦淮衮衮滟精神。六朝旧郁兴王业，千载犹锺命世人。便与斯文生羽翼，悬知上圣倚经纶。形容盛德非常事，再拜寒儒请具陈。

竹帛班班社稷臣，陈编窥读已成尘。圣朝置相超三代，舆议推公第一人。夹日豫章蟠厚地，回天大冶转洪钧。后皇当宁年盈万，长向璇霄侍玉宸。

彬彬文物悉□张，大厦扶持有栋梁。今日典刑新汉阁，旧时耆老拜虞庠。夙临坛陛皇仪究，载祚城闉常藉荒。公有裨天五色石，指挥余事亦晶光。

恨无官职可酬公，□□寰区宠数隆。甲第益高丞相府，多仪新出大明宫。九重礼绝恩三顾，一德名尊报两崇。安得奇才来学赋，试令给札命扬雄。

十载操持将相权，亲提四海入陶甄。周公礼乐未坠地，伊尹勤劳真格天。青海不传南下箭，黄河长渡北归船。济时毫发无遗力，数尽名臣孰与肩。

圣皇问孝日东朝，报德流恩冠百僚。九命衮衣蝉插首，万钉宝带玉围腰。渠渠广厦开黄道，圉圉鸣珂下紫霄。宇宙人间荣至此，榆枋无地著扶摇。

左弧垂庆记南州，日转天旋岁一周。风入江梅香暗度，霜满翠柏景深留。定知与国同箕翼，不用占星问斗牛。却使松乔羡眉寿，大椿何啻八千秋。

四海十年无武功，边人岁下还耕农。向来纷纭战争地，方今不见旌旗红。东穷沧溟西尽蜀，道路行歌镇相续。奇祥异瑞□莫论，但道年丰万家足。固知至治天相之，朝廷清明本无为。问谁始终主张是，一德享天维太师。太师勋业青冥上，丹青已揭蓬山象。大鸿力牧空耳闻，未似身逢真圣相。九重日侍慈祥宫，鸡鸣问寝声融融。人间快乐直余事，都在指挥谈笑中。太师少保各开府，玉带金鱼行按武。同时两相父子间，此事古今谁得数。今年腊尾春全回，江梅正为生朝开。化工暗与人意合，更送雪花浮玉杯。内中数出黄封酒，紫衣飞鞚无停手。跪奉传觞再拜频，天子劝公千万寿。贱生鲁钝何足程，六年眼系文昌星。冷官无路报恩地，孤负翘林画姓名。恶诗寄将千里远，引领南州望英衮。青芝赤箭傥可庸，此身许人良未晚。

自从麟阁云台后，直到凌烟不乏人。唐突汉唐今日是，元勋唯有一师臣。

向来群议几纷纭，决策和戎断若神。谈笑之间了天下，诚方前古有何人。

淮北淮南应战场，只今春草饱牛羊。时平不假金汤固，淮水汤汤一苇航。

圣皇日日侍庭闱，七十春秋自古稀。不是相公平国后，谁令六騩得南归。

晋公貌状谁能画，曹霸丹青与世殊。头上进贤何足道，至尊书赞古来无。

六龙斋洁疑圆坛，百辟奔趋列后先。华发都人惊未见，一门两使并貂蝉。

庆源衮衮益光华，闻道诸孙总称家。活却生灵千百万，阴功天报的无差。

不论南北与西东，道路歌谣触处同。要识太平真面目，丰年长入颂声中。

年年腊尾庆生申，共祝槐庭过万春。天使长生辅真主，人间不用说庄椿。

残生无似辱甄收，正作儒官已过优。只有望云朝夕念，恩波傥得下炎洲。

少日声名满学宫，中年遭遇冠群公。一言坐决兴邦策，学世谁知料敌功。上见严安方恨晚，人推汲黯盍居中。由来大用须详试，出处之间本自同。

三吴政化捷如神，八桂威名逐日新。此地只今烦督护，一方何足费经纶。清心省事真无讼，约己丰财祇为民。闻道潢池总安堵，新来不见弄兵人。

溪山擢秀称阳羡，族望推高独富春。漱石风流宜有后，掷金词翰不无人。声名已觉寰区满，事业方看日夜新。今代太平难藻绘，须公提笔侍枫宸。

淮水汤汤自古传，王家衮衮更多贤。人门秀出乌衣右，时论谁居凤阁先。已有声名腾众口，故应勋业在长年。安知今代文章伯，定是前身李谪仙。

忆曾簪笔侍明光，细细熏香拱御床。正掌丝纶开画省，忽严兵卫坐黄堂。一时童子能骑竹，三郡词人总咏棠。汉世公卿尽良吏，趣归须著紫荷囊。

南风一夜入虞弦，帝遣文星下斗边。冠盖鼎来诗殷箧，儿孙罗立酒明船。扫除霜发三千□，笑傲铜人五百年。再拜愿公如许寿，几看沧海变桑田。

苕溪出天日，青云相鲜新。春风舞绿净，镜滑无埃尘。江山有英姿，生此第一人。公贵当自致，名声谁与邻。

文章妙机杼，作吏非雪清。召见天叹晚，豸冠振台评。骅骝丁汉苑，万里方长鸣。翻成一麾去，何用慰苍生。

新安谁云小，领县数过五。异时庙堂人，剖竹来接武。斯民亦何幸，父母□召杜。大惠先一州，要知非久处。

儿童拥道边，父老拜车下。使君为我至，欢喜不胜写。寿公生朝重，满酌白玉斝。明年更好在，玺诏来金马。

铜人五百年，大椿八千岁。寓言了无实，木石何足贵。公身有仙骨，坐阅此尘世。汗漫真可期，高揖浮丘袂。

觥船相对百分空，京口追随一梦中。落纸云烟君似旧，盈巾霜雪我成翁。春来茗叶还争白，腊近梅梢近放红。领略溪山须妙语，小迂旌节上凌风。

行行重行行，南北各倦游。昔人重别离，一日嗟三秋。如何三秋暮，相见尚悠悠。方寸正纡轸，何以写我忧。仰瞻衡汉移，俯对兰菊遂。臭味虽云同，光尘若为异。回风凄且发，飘我别时袂。欲知长相思，披衣不胜体。

青青河畔草，英英篱边菊。雅雅当窗女，濯濯手如玉。渊渊锦中意，粲粲未盈幅。藁砧天一涯，刀头误行卜。却鉴怨新眉，谁教远山绿。

青青陵上柏，橚橚庭中竹。人寿能几何，譬彼电过目。一觞命昵交，且以慰心曲。驾言长安游，川光晨可掬。神州何赫戏，高城矗延属。峣榭干星斗，雕栭错珠玉。鳞鳞王公第，华缨夹绣毂。放怀恣槃虞，端忧竟谁逐。

今日良宴会，朋簪故人家。摇情绿绮琴，度曲渔阳挝。放歌掀醉髯，晤语粲春葩。列坐各知心，游扬相齿牙。芬芳须及时，东扶忽西斜。胡不厉逸翮，天津问仙槎。无为甘寂漠，痼疾守烟霞。

北有高楼，偃蹇轶千门。绮栊纳飞月，璧珰碍翔云。上有弦歌女，哀声启莺唇。谁能为此曲，无乃返香人。一章三致志，修蛾有余颦。不惜饶清响，暗惊梁上尘。所悲听者心，中无泾渭分。愿作南冥鸟，夕饮玉池津。

涉江采芙蓉，芳蕤荫幽沚。相思不相见，芬香欲谁遗。秋容感人心，浪浪睫涵泪。不如膝上琴，哀音入君耳。

明月皎夜光，瑟瑟扇商籁。衡纪直西躔，云章斜左界。感彼林薄凋，岁律倏云迈。蜻蛚谁汝怜，凄凄鸣户外。昔我耐久朋，着鞭道方泰。尉藉缯缟轻，金兰旧盟改。东井不及泉，须女无俦配。君看贡公綦，白头愧倾盖。

冉冉孤生竹，成阴幽谷中。聿来君子室，葛藟施乔松。乔松千百寻，攀附犹可穷。思君江水深，褰裳难往从。同心而偏栖，愧彼摩霄鸿。灼灼芙蓉花，凌波媚芳风。非不努力爱，秋至无归鸿。昔盟傥不寒，谁叹久西东。

庭前有奇树，黄鸟巢其枝。之子不顾返，失此熙春期。采采未盈掬，夕风已纷披。路远怅莫致，虽多亦奚为。

迢迢牵牛星，奕奕停梭女。寻盟整瑶辔，缄情遵汉渚。欣䜩未斯须，别愁眉已度。黄月不我留，残机忍重顾。翻羡巫山云，朝朝楚王遇。

人生不满百，蟪蛄等春秋。花月多风雨，何不蜡屐游。朱光忽以驰，退舍未易留。生前一杯乐，难与昧者谋。临流羡芳沚，欢言泛轻舟。

孟冬寒气至，冲风一何厉。宿楚失故阴，思虫柱哀喙。客来门冬冬，袖有尺书遗。一读泪先零，再读心已醉。妾如初开花，君如长流水。花挽水回难，水捐花去易。流水何时休，春荣难久恃。

明月何皎皎，舒光莹窗绮。宛转羞空床，披轩步庭际。故爱同一心，新愁今两耳。咫尺相会难，迢迢若千里。况复千里隔，忧端无穷已。

纷纷渴骥竞秋蛇，镌镵收拾俱名家。吾宗尺牍擅天下，年来野鹜谁肩差。庭前书带凝寒绿，架上牙签富新轴。中藏墨妙更奇奇，长物不留沾賸馥。生平小楷拘蝇头，岂知虿尾与银钩。从今已办笔成冢，学奇还许登门不。

自闻郊外景，多病负年光。沐雨桃容腻，耽春蝶兴狂。幽期知我背，迟日为谁长。一枕虚窗寂，炉烟续旧香。

古堞高亭暮，登临远眺时。菊房栖渥露，荷盖偃清漪。遵渚归鸿集，投林啸狖悲。关情聊绘句，独立自迟迟。

雨意泄琴床，桃笙骤觉凉。冲飚方贾勇，藻景荐韬光。去室怜鸠妇，封闾看蚁王。青灯可吾伴，黄卷任更长。

闭关听剥啄，有客款蓬蒿。谭垒万人敌，词源八月涛。园蔬供菜甲，盘实饾桃毛。冷淡琴书味，由来属我曹。

送喜得新凉，秋情未慭忘。弱枝红皱重，平野碧滋长。林迥蝉初乱，篱疏菊自芳。吟成转萧瑟，径醉任苍苍。

愁绪苦萦人，寒螀殆叵闻。瓜畴残蔓去，兰畹秀蕤薰。远水涵秋态，余霞冠夕曛。扬扬今夜月，独与广庭分。

吴门千里役，别话不堪闻。暂发参商叹，长怀星斗文。菊丛黄彩乱，槐路绿行分。日冀书邮至，冥鸿接暮云。

龟山其下古淮濡，上驷骎骎稳着鞭。千里八年闻皂盖，九重一旦下青毡。名郎他日曾趋禁，静镇今朝叠典边。簪笔侍书公雅意，薰风殿阁待诚悬。

雪峰高高雪如许，海门潮生浪吞浦。郎罢携囝街西东，到处欢然闻好语。旧日大官多养高，民词狱寄充官曹。横行阡陌喧夜鼓，唯征关市析秋豪。只今事事无长蠹，五月政成歌召父。尺一方来问凤仪，魁三快刷联鸳羽。三山岌嶪摩曾空，便是方丈蓬瀛中。他年图画凌烟了，却向山中访赤松。

铃斋一树滴阶春，翻走髹盘赠野人。欲进麹生呼伯雅，却无樊素启丹唇。

乳酪醍醐僻郡无，多酸梅子岂吾徒。香擎翠笼青冥出，旧事从谁说上都。

