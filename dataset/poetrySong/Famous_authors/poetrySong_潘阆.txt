蒿兰不并香，泾渭安同流。小人有千险，君子生百忧。名重圣主征，道光史策收。一鹗秋空飞，鸟雀徒啾啾。

晓泛剡溪水，晚见剡溪山。徘徊驻行櫂，待月思再还。渔唱深潭上，鸟栖高树间。应当金石交，念我无暂闲。

吴山挂魂碧，浙江入梦清。旦暮东南望，徒使华发生。君今运邦计，不得同舟行。即听江仓丰，𥩟见汴禀盈。

晓帆叠叠飞，夜橹连连鸣。贪吏诫守廉，饥民苏念生。岸花有异态，沙鸟无娇声。钱塘太守贤，好共致升平。

金山碧崔嵬，我泛扁舟来。虚阁登还下，长廊去得回。梵刹绝顶立，僧房八面开。波涛起蛟蜃，洞穴生风雷。千载有高松，万古无纤埃。葛衣惹秋云，草履黏苍苔。孤城寒角动，片帆暮钟催。朗吟成此章，欲返犹徘徊。

名利路万辙，我来意如何。红尘三尺深，中有是非波。波翻几潜没，来者犹更过。归去感知泪，永洒青松柯。

头冠星斗光，七十鬓不苍。箧有化金方，诗无入俗章。举步云霞轻，出语芝术香。约我游罗浮，绝顶天风凉。

大雪拥蓬户，寒梦不成归。孤坐北窗风，飘落辞家衣。向晓酒力减，背壁灯影微。谁知游子心，暗逐长空飞。

上清消息久不闻，紫鸾丹凤应离群。羲和纵辔日又曛，九衢旦暮徒纷纷。谁识天书数行字，识者便是真仙子。直言铅汞成还丹，炼之饵之身不死。嵩阳道士早来别，才承天泽辞玉阙。紫章深秘莫漏泄，他年华顶为君说。

风雅道何玄，高吟忆阆仙。人虽终百岁，君合寿千年。骨已西埋蜀，魂应北入燕。不知天地内，谁为读遗编。

浮生难会此，此寺绝尘埃。容易寞言去，等闲争得来。江声寒若吼，山色翠如堆。自是忘机者，凭阑不忍回。

望湖楼上立，竟日懒思还。听水分他浦，看云过别山。孤舟依岸静，独鸟向人闲。回首重门闭，蛙鸣夕照间。

维扬相别后，十载浙江居。气概贫犹在，颠狂老渐疏。已凭天柱客，曾寄汉阳书。近见人来说，才华患有余。

永夜不能寐，闲门懒复开。片心生万绪，孤枕转千回。败叶声如雨，狂风响似雷。更堪江上笛，历历有余零。

秋色入檐楹，闲门开复扃。愁人欲长醉，薄酒又还醒。搅照头将白，逢谁眼暂青。祇应南与北，唯此念飘零。

久客见华发，孤櫂桐庐归。新月无朗照，落日有余晖。渔浦风水急，龙山烟火微。时闻沙上雁，一一背人飞。

宝塔孤峰顶，题居积翠中。四边湖水绕，一迳郭门通。香滴松梢雨，凉生竹簟风。闲吟与闲坐，此兴与谁同。

车马不暂驻，年光如泻波。人间欢乐少，陌上别离多。往事祇如此，浮生终若何。花前一尊酒，得失且高歌。

南北各何之，重来宁有期。相将行数里，欲别立多时。野店人烟迥，前村草木衰。祇应今夜梦，未苦远分离。

久客向天末，唯将鸾鹤群。盈亏频叹月，舒卷几怜云。有志思光国，无才可佐君。知音时见赠，应达圣朝闻。

吟斋漳水滨，孤僻度残春。长喜诗无病，不忧家更贫。钟声来远寺，山色遍诸邻。门有谁相访，僧过岂厌频。

此地绝炎蒸，深疑到不能。夜凉如有雨，院静若无僧。枕润连云石，窗明照佛灯。浮生多贱骨，时日恐难胜。

两岸山光合，况当三月天。好花红照水，芳草绿随船。货药村桥醉，收帆野渡眠。因思二朝客，同泛恐无缘。

名场欲独立，一念一心寒。白日升天易，明时取仕难。家园半牢落，须发渐衰残。试把平生业，来投作者看。

西风妒秋月，浮云重叠生。一夕不见光，双目如失明。立恐疾足折，坐觉愁抱盈。况当百虫苦，遶阶千万声。

岩下多幽景，且无尘事喧。钟声晴彻郭，山色晓当门。深洞藏泉脉，悬崖露树根。更期来此宿，绝顶听寒猿。

片片落复落，园林渐向空。几番经夜雨，一半是秋风。静拥莎阶下，闲堆藓径中。谷松与岩桧，宁共此时同。

高吟见太平，不耻老无成。发任茎茎白，诗须字字清。搜疑沧海竭，得恐鬼神惊。此外非关念，人间万事轻。

北高峰上塔，竟上最高层。尝谓人难到，何当我独登。天香闻不断，海月见微棱。懒下红尘路，重来恐未能。

不信先生语，刚来帝里游。清宵无好梦，白日有闲愁。世态既如此，壮心应已休。求归归未得，吟上水边楼。

莫叹尘泥汩，且图山水游。双峰天姥翠，一舸剡溪秋。不见戴安道，有怀王子猷。西风无限意，尽属钓鱼舟。

夷犹双桨去，暮不辨东西。夕照偏依树，秋光半落溪。风高一雁小，云薄四天低。莽荡孤帆卸，水村杨柳堤。

秋渚涵空碧，秋山刷眼青。排头烟树老，扑面水风醒。上濑复下濑，长亭仍短亭。夜船明月好，客梦满流萤。

出得云门路，风凄日夕曛。船撑鉴湖月，路指沃州云。山色周遭见，谿流屈曲分。一觞还一咏，谁是右将军。

谁构危亭已半空，野人时得恣疏慵。闲观扬子江心浪，静听金山寺里钟。醉卧岂能妨燕雀，狂吟争不动鱼龙。夜来雨歇蛙声乱，忆著嵩阳千万峰。

闻说飘零亦异乡，登楼吟望益悲凉。当时欲别言难尽，他日相逢话更长。蝉噪水村千万树，雁过云岫两三行。明朝策蹇还无定，空倚危栏到夕阳。

从来长见说兵机，今日君恩志岂违。骢马不骑骑铁马，绣衣休挂挂戎衣。雄师已听心皆伏，丑虏将闻魄尽飞。应笑苦吟头白者，二南章句转衰微。

遶栏忽见思傍徨，造化功深莫可量。秾艳算无三月盛，残红更向九秋芳。万家珠翠还争赏，一郡笙歌又是狂。惆怅东篱下黄菊，有谁来折泛瑶觞。

一家久寄浙江滨，倏忽如今二十春。须信百年都似梦，莫嗟万事不如人。樽中有酒何妨醉，箧里无金未是贫。但看故乡荣达者，算来多葬北邙尘。

微躯不杀谢天恩，容养疏慵世未闻。昔日已为闲助教，今朝又作散参军。高吟瘦马冲残雪，远看孤鸿入断云。到任也应无别事，愿将清俸买香焚。

早掌纶言世尽知，岂期谪宦至于斯。生前是客能投卷，死后何人为撰碑。谗佞万端应已矣，文章千古恐无之。野夫旧句多蒙赏，昨日闲思泪暗垂。

游子辞乡早，高堂亲已老。燕来不东飞，寄书何日到。

高枝枝上鸟，终日叫思归。如斯羽翼全，何不望乡飞。

一轴新诗意转深，几回看了又重寻。最怜积水浮秋汉，闲望沧溟尽日吟。

万树青青带雨寒，离亭相别泪阑干。莫将便作无情物，亦待抽身入建安。

待月中秋上古城，迥然光掩别宵明。野人望久翻惆怅，无奈浮云灭又生。

再到钱塘眼堑清，骑馿看月又南行。可怜一片西湖水，不得垂纶老此生。

六代繁华难重问，此时兴废动吟情。空流一带秦淮水，朝暮惟闻鸣咽声。

姑苏太守义何长，东泛仙舟已不忘。更借洞庭湖上月，数宵相送到钱塘。

云翦乌妙雾翦衣，存神养气语还稀。人人尽唤孙思邈，只恐身轻白日飞。

绕寺千千万万峰，满天风雪打杉松。地炉火暖黄昏睡，更有何人似我慵。

昔日长饶国手先，如今多病卧林泉。有时闲倚青松笑，犹忆曾输一著玄。

山顶风摇万树鸣，扁舟欲解觉难行。羡师斋后关门睡，不管波涛四面生。

寺中闻说牡丹花，多少人争耳傍夸。潦倒参军来看晚，数枝已谢病僧家。

边鸿过尽背枕卧，弟侄无书忧胆破。蛩声更苦不忍闻，半夜起来塞耳坐。

共约中秋来看月，一轮终不见清辉。众人眠后唯孤坐，翻忆无云宿翠微。

独上危楼返照间，乱鸦群鸟噪回还。故人岁暮在何处，空见千山与万山。

浩浩霜风万木寒，高吟大醉出长安。杖头一卷金丹诀，尘世何人借得看。

一宿山房话别离，殷勤劝我酒盈卮。更教弟子横琴送，弹彻悲风尽泪垂。

有家数口寄伊川，孤宦东西二十年。见说葬时无一物，空留满箧旧文编。

久旱腊月如夏热，夜来忽降一尺雪。叫谢上天声应彻，且压瘴气不作孽。

学画蛾眉独出群，当时人道便承恩。年年不见君王面，花落黄昏空掩门。

高爱三峰插太虚，掉头吟望倒骑馿。旁人大笑从他笑，终拟移家向此居。

炎炎畏日树将焚，却恨都无一点云。强跨蹇馿来得到，皆疑渴杀老参军。

曹娥庙前秋草平，曹娥庙里秋月明。扁舟一夜炯无寐，近听潮声似哭声。

将齐华岳犹多六，若并巫山又欠三。好是雨余江上望，白云堆里泼浓蓝。

长亭黄叶正纷纷，一曲骊歌酒十分。须信滁阳人有意，满城来送散参军。

一卷诗成二十年，画曾忘食夜忘眠。莫言不及相如赋，谁敢高吟汉帝前。

闲上应天寺里塔，九层突兀入幽云。下窥已觉红尘别，低语犹疑碧落闻。秦望山高如髻簇，照湖水阔若瓯分。野人不管兴亡事，空凭危栏到日曛。

禹庙高高万木齐，蟾蜍影里月光低。山中不惯闻寒漏，一夜猿惊与鸟啼。

万古稽山下，森森大禹祠。幽人来暗祷，灵魄望潜知。帝虑河频决，民忧业旋移。自惭无异策，载拜泪双垂。

近携琴鹤游东越，曾接谈谐气味深。佛意已知师达了，儒书却为俗披寻。稽山有雪寒凝骨，鉴水无风冷彻心。别后相思向谁说，祗应霜鬓暗相侵。

门掩多年生绿苔，想师心地似寒灰。劳心扰扰休来此，我是闲人尚不开。

受知圣眷与谁同，师号封题寄梵宫。为谢国恩来阙下，又承天泽去山中。禅余静对江亭月，吟苦凉生海树风。若到赤城逢羽客，但言孤鹤在金笼。

扁舟不复见袁宏，故垒犹连谢尚城。骑鲸仙子千年恨，化石佳人万古情。牛渚矶前浪如屋，区区名利与生轻。

野花成子落，江燕引雏飞。暗草薰苔径，晴杨拂石矶。

花残雨又风，飘紫复飘红。不到三春尽，都经数夜空。绕阑仍聚散，逐水尚西东。可惜多情蝶，徘徊晚照中。

远挹高风自汉廷，老松犹带昔年青。留侯高卧衣冠冷，鼻祖重来印剑灵。鹤和猿吟清彻底，龙蟠虎踞翠为屏。真人一笑梅花发，三十六天春不扃。

铁鞋踏破几山行，惟此山行越样清。顾我尘中一簪绂，任他世上几公卿。分安淡泊全真性，身厌轻肥已半生。汉鼎余丹今在否，愿须匕粒守三彭。

何须三叫绝，已恨一声多。

莫嗟黑发从头白，终见黄河到底清。

到底不能成一曲。

土床安睡稳，纸被转身鸣。

滁上相逢俱禁烟。

窥鱼白鸟明残照，抱石幽云点半山。

归来遍检登科记，未见连年放弟兄。

峡口闻猿夜。

出秋霜，价钱可，赢得拨灰兼弄火，畅杀我。

散拽禅师来踘蹴，乱拖游女上秋千。

诗题：古意首句：妾有罗衣裳。

诗题：渭上秋夕闲望首句：秋色满秦川。

