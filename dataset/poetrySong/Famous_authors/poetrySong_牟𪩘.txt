鞅掌不可耐，壮士缚申卯。驱馿古平陵，水木乐幽茂。苦吟到斜日，危坐类持钓。俗情见摆落，鹅雁极众口。两曹第忍之，适满百乃报。吾终不以此，而易彼升斗。小裁鹤料案，官事竟未了。斯人坐诗穷，咎在亏天巧。有如发其羃，为谑岂不暴。理宜得嫌憎，枵腹镇雷吼。区区尤李氏，此颇天意不。

病士痼于懒，举世少匹亚。未省读道书，低头蒙绛帕。梦想北山北，户限久不跨。折简许我游，篮舆暂相借。腹鸣肩自举，悠然谢衔靶。邂逅得水竹，神明湛吾舍。山亦紫翠横，了不费要迓。平生赤两脚，城市所深怕。何妨岩石间，共永一日暇。高情伟卓荦，不在古人下。喜客见眉宇，煮茗扫风榭。老山澹一癯，龟息闻静夜。摄衣倒凌景，回首怜俗驾。吾侪偶会弁，小语辄雷咤。风雨万虑清，讵肯随物化。商山尚局促，而况彼畦夏。

吾翁始落南，土思尚依依。筑堂扁岷峨，目断落日晖。忆昔丙申岁，锦里烟尘飞。甲子已一周，而我犹未归。孤蓬失本丛，旅雁抱长饥。百年直寄尔，旷然勿徒悲。

惊飙举落叶，意气何轩轩。秋高百卉尽，寂寞但空园。何异富与贵，变灭随云烟。缅怀陶彭泽，平生极几研。朗咏贫士诗，相对如晤言。今人之所耻，古人以为贤。

我殆胜彭泽，无酒亦无琴。湖外来远饷，屋角啭好音。吹帽节已迫，醉乡路可寻。勿违故人意，洗盏起自斟。甜酒乏风骨，谷永与杜钦。而此清且劲，良足慰我心。

人生徒自苦，与世为卷娄。何如有美酒，自献还自酬。贫虽不若富，用寡庶易周。婚嫁愿已毕，此外复何忧。况无下潠田，得与彭泽俦。年丰米长贱，一饱或可求。

翁媪老白发，萧然老江干。大儿荆溪游，折腰岂为官。诸儿走异县，亦各营一餐。别多会面少，端复坐饥寒。诸幼且眼前，笑语开我颜。勿问贤与愚，怀抱俱相关。

好恶岂不察，凿垣植蒿蓬。而此庭前菊，锄灌少人工。此物抱至洁，有似楚两龚。留香待严凛，意与烈士同。粪土笑伯始，金钱鄙邓通。千载一元亮，舍此将安从。

两山南北峙，四水贯此州。登临岂不嘉，出门自寡俦。客乡几重九，岁月如奔流。萧然具果饮，聊以散百忧。平生和陶集，韵高乃敢酬。乃复咏歌之，岁晚葆姱修。

燕巢屹高垒，蛇行危折罄。不虞猝见侵，怪事发轩屏。黄口养渐大，紫翮翻相映。雌雄力难护，吞噬气方盛。岂不避戊己，天意特未定。主人勇赴救，为惠固当竟。蜿蜒堕尺棰，折首甘所迎。古人致阴类，嗜好用其性。此族遭炮燔，往往多夭横。人固异于物，纵暴胡忍听。试看自古来，善者终必胜。羿殒莽亦屠，曾莫保躯命。报应各以类，岂不信可证。驱而放之菹，是乃三代政。姑用柳子言，锄吾草莱径。

平生抱耿介，四海寡朋交。凄其九日至，颇感颜发凋。无酒醒对菊，风味乃更高。谁识此时情，白云行远霄。地主有佳饷，得之良已劳。而我适邂逅，赴饮如沃焦。永言大化内，朽质非所陶。惟有饮美酒，一醉可千朝。

秋风飒以至，今日重阳日。明明对南山，尚想陶彭泽。向来建威幕，颇见有此客。驱车不少留，驾言公田秫。如何又弃去，此意谁能识。寄奴趣殊礼，风旨来自北。只今王江州，建白功第一。故是僧弥孙，举动殊足惜。饮愧望柴桑，稍欲自湔涤。殷勤白衣饷，犹恐不我即。中路候篮舆，要致已甚迫。葛巾赤两脚，颓然向州宅。此翁本坦荡，焉能苦违物。一时可计取，中实未易屈。华轩有何羡，自载返蓬荜。终身书甲子，凛凛义形色。如使磷且缁，安得为玉雪。篱边有佳菊，弄黄正堪摘。我方持空觞，千载高风激。

君维大雅姿，被服蔼兰荪。胸次综流略，本本又元元。手追七子作，凌厉气所吞。余事到翰墨，藉甚声价喧。居然难自藏，珠玉走中原。四年郎省户，小滞当高鶱。肯来为多士，复除布春温。力争吾道回，中流收崩奔。眷言维桑旧，从容驻輶轩。我亦喜再见，一笑略寒暄。首诵新诗章，两耳为君尊。高情殊磊落，俗子何足论。顾我寂寞地，无物当赠言。乃复携尺纸，看君醉墨翻。霜木石共老，野竹翠不蕃。落笔频申顷，岁晚古色存。思君时一把，此意期勿谖。

俯仰一室内，我兴尚无为。凝尘澹素几，乍见闲居诗。吐词甚高简，观者未必知。士固各有志，肯为富贵移。汲多羸其瓶，居然井在湄。何似鸱夷全，张弛随所宜。杨子不违物，赵子不干时。此意谅所同，相与三复之。

窘步殊蹒跚，户限久不逾。若或絷维之，愧彼空谷驹。俯焉念平生，我亦酷信书。所得不偿失，每与忧患俱。饮水饭脱粟，此意岂愿余。贫实为我累，舍贫将焉如。堪嗟嗜利者，死甘谥为愚。

维昔陶元亮，早岁尚隠沦。从事建威幕，奔走戎马尘。宵征亦良苦，我岂恋轩茵。时运不可回，物态日以新。悠然彭泽去，渐与乡里亲。公田半税秫，亦足慰我贫。有人企高躅，漫仕求所伸。闽峤虽云远，弦歌遂其真。

九日忽已过，霜薄阳光晞。未漉头上巾，先典箧中衣。时物尚有菊，采掇频尔稀。对酒胡不饮，坐看白日飞。五胜更囚旺，万事谁是非。且复进一觞，酒尽情依依。晚蝶抱孤蕊，无乃昧先几。

势利苦炎炎，名节贵皓皓。河县开桃李，家园熟梨枣。当年归骑省，名誉岂不早。一染金谷尘，萧艾没芳草。胡为闲居赋，乃诮任安巧。所以惟慕陶，固穷而守道。

我亦爱闲居，好山环屋青。拄颊坐来久，冉冉白云生。山中有三秀，谁为采其荣。散我腰脚顽，使我神观清。

我居殊偪仄，东西凿两牖。卧起于其间，不知岁年久。秋菜上墙生，废圃一何有。只应溪上人，笑我已白首。橘柚非所种，劝我且种柳。也莫种牡丹，与物争妍丑。

闲居维弄翰，窗明庭户寂。硬黄力追古，旁观共叹息。当由结习深，亹亹向晨夕。持用自怡悦，而不为物役。但恐好事者，逸少混铁石。我能别真赝，一纸百金直。

衣短不及骭，发短不满梳。惟有忧世心，皇皇此生俱。鲋鱼呼辙中，微湿以相濡。斗水旦夕急，岂与人意殊。试诵反招隠，愿无怀故居。墨突何曾黔，行矣勿踟蹰。

人生与出处，要不失其正。手捧毛义檄，以为庭闱庆。禄养有甘旨，东西惟所命。贺客来何多，踏破苍苔径。再拜称寿觞，闾里生新敬。

鹘突烟树外，水远山更长。天地有如许，扁舟何处藏。如何短篷底，结习犹未忘。是时水月繁，不见此夜光。于今尚无恙，怀袖行可将。我亦流落者，此味惯所尝。谁能画峨堂，坐我于其旁。

久闻使君归，扁舟欲自载。竟负九日约，吾意良有待。今朝得得来，适与佳辰会。名园盛众卉，摇落不少爱。为语玉林神，无乃风景杀。春葩发霜枝，一夜作奇怪。此花红湿处，无如锦城最。衔来定鸿鹄，万里从雪外。高情相暖热，置酒出花背。固知是乡人，岂不在我辈。西庄见西产，一笑心领解。主人独妙年，有花正宜戴。胡为亦见分，无乃嘲老大。谁令开非时，故遣白发对。君勿轻白发，发白老更耐。洛阳刘伯寿，耆英典型在。醉帽仍插花，岂是儿女态。还以寿主人，风流更耆艾。

爽气锺于西，峨眉横太白。春风吹不暖，暑路有积雪。月照平羌冷，云顶七顶湿。游戏两谪仙，银河洒醉墨。遂令汉嘉郡，千古占一色。一从殊方走，江山颇萧瑟。流落各天涯，相逢未相识。微闻庄舄吟，握手话畴昔。乃知此邦秀，终不断地脉。权门车如雾，众甘炙手热。而君独几先，惟恐涴我笏。伟哉百尺楼，西望即乡国。爽气今已回，何妨高拄颊。里中表圣公，千载推汲直。当年几谏纸，扣笏良鲠切。意欲摧百士，死职非所惜。此笏岂其遗，正自峭风骨。愿君善藏之，击邪看他日。也无羡堆床，富贵竟何益。长镵白木柄，乃我手中物。惟有故乡梦，与君共愁绝。何当驾双鹄，万里溯寥碧。

仆仆事行役，度尽千峰顶。恣览亦云倦，困卧殊未醒。西爽俄见要，前约欲重订。结习若犹在，宁复计两胫。天际豁轻阴，溪头横短艇。{扌巠}手谢篮舆，信步蹋荒径。适意自忘远，迷途谁为诇。此翁平生意，故自略畦町。何妨一笑回，呼僮催煮茗。两年已三至，我如饫鼋鼎。无乃太属厌，徒欲逃酩酊。老笔忽先倡，高标谁与并。尚记去载游，金碧光炯炯。何处非吾乡，一气相滓溟。

方闻兴秀孝，久矣无令举。公车冷于冰，吾已弃如土。提书向孔墙，万代礼乐主。而与先簿正，厥有圣法寓。士也得所归，至穷亦云遇。于惟京頖旧，幸不生蒿穞。斯文谅在兹，天意岂轻付。之子抱渊静，萧然守环堵。光彩难自閟，珠玉满囊楮。一从鹗表飞，诸公共称许。如何但熟睨，引鼎力不武。栖迟冷掾间，无乃太廉取。相縻共升斗，端欲重黉宇。勿嫌屋打头，硉兀气未吐。六月取一息，千里始跬步。期君在远业，看君即轩翥。风雨忽道别，悢悢寡悰绪。从今闭柴荆，何以慰衰暮。

世有嗜土炭，恣啖等粱稻。海上逐臭夫，自谓姣且好。好恶一失正，万境眩颠倒。亦有欲富者，蝇营无不到。洗削夸鼎食，执鞭甘隶皂。于此还有人，深耻货赂冒。一笑视千驷，贫贱守以道。厥好岂尔殊，吾自有至宝。但恐好不真，回夺谅难保。老山殊绝尘，褰裳衣欲缟。区区名与利，何曾挂怀抱。世人定不爱，昌歜与羊枣。吾意各有在，端未恨枯槁。从好以名堂，一室聊笑傲。心惟有所好，乃能无所好。好仁者夫子，不知岁年老。益晚而好易，易编穷所好。彼富如浮云，非义是所悼。谅兹得其从，圣言极探讨。孰重复孰轻，辨之亦既早。而我方忍饥，四壁浄如扫。舍鱼取熊掌，因用儆衰耄。

风露浩如洗，渐觉霜气滋。九日已成旬，黄花烂盈枝。谁云清香减，清香在诗脾。诗人亦未老，皎皎冰雪姿。为我掇繁英，和露三咽之。此物是寿耐，千载以为期。一点缀须发，真是麒麟儿。长大著膝上，彩衣相娱嬉。

白发祭酒公，仪刑古君子。多士所共敬，岂独桑与梓。吾翁幸同朝，辇路时并辔。流风日以邈，追慨徒倚徙。子云笃世谊，朅来自槜李。念我一破庐，落落荒城址。遗以五朵云，置之五云里。我是老祠官，未忘镜湖水。握手更细论，书味渊以旨。嘉问有青衿，十载诗千纸。

自为旴江行，最声日飞驰。赤子问襦袴，白云满鬓髭。苕边重会晤，握手慰所思。旧有泷冈表，三读起懦衰。乃翁平生志，正在造膝时。曾击戚畹悍，曾疏公田欺。曾陈岘山急，或讶话太危。移疾逃相印，何忍张悌为。全归干戈际，一致视险夷。象贤有令子，纪实无溢辞。刻之并纂疏，自足永久垂。忆昔姑孰守，欲碎脱𫖇碑。博士何伟哉，奋身力护持。粗沙与大石，彼计竟莫施。遂令两图在，留作千载奇。此事关世道，矶激我匪私。他时记先友，要当附见之。顾我穷未死，仅存骨裹皮。殷勤绨衣贶，古道其在斯。无物当赠策，远大以为期。愿勿忘吾州，岁晚托茅茨。

元日书甲子，晓槃问五辛。颇记绛县老，宜有善颂陈。君乎生是岁，早晚战伐尘。明年七十二，旧谍无纠纷。斜飞滞栖枳，旁观叹积薪。款乃来泽国，比屋多嚬呻。何由跻寿域，君勿开荒榛。遗以大有年，在在鼓腹人。非徒事勾稽，耄稚情日亲。溪流甚清泚，鹅山亦嶙峋。胡为动乡思，便欲乞其身。驾言登东山，遐眺穷崖垠。有时于沂浴，庶几远俗氛。平生布衣旧，方今鼎铉巨。挽留不听去，好语温如春。悠然复少住，终惠此邑民。九十以珍重，八十起渭滨。如君老益壮，眼明无眵昏。精力殊未衰，齿宿意自新。盍陪英俊游，可是枯槁伦。而况二三子，左右参鱼鳞。从翁取青紫，且姑置垂纶。忆昨初相识，气象清以淳。而我已索如，发短不可耘。蓬庐辱再访，顿觉双眉伸。大笑向我言，六甲那解轮。惟须饮美酒，分饷良已勤。珍重君子意，自酌不及宾。和气何盎盎，喜色何津津。长我梨与枣，平地即仙宸。勿使他馈伤，小大相参辰。悛诵长短歌，尤足夷我神。倘来视富贵，高情渺浮云。想其下笔时，健能斡千钧。君倡我当和，撚髭檐屡巡。向来九老集，往往多沉沦。亦欲相从去，病惫力弗臻。似闻纪初度，先我十二旬。看君咏薰风，笑我醉霜旻。所期在千载，天地见本真。

君前郡文学，端自吾州始。坛坫日以高，到处执牛耳。平生洒落胸，作事故奇伟。飞上南楼去，坐得数千里。全楚带五岭，古俗甚丰美。一昨干戈后，或未识瑚簋。禾穞生黉宫，学士气如洗。此行累佩印，良为吾党喜。三闾屈大夫，四海习凿齿。堂堂始兴公，亦从韶石起。何地不生贤，幸勿遐陋视。着意绚荒余，文物中州比。况复多蜀客，谁其顾琐尾。相与噢休之，我颇念桑梓。垂老犹惜别，何以当马棰。愿君为广厦，大庇天下士。

柏生两石间，平地盍移置。平地岂不好，又恐伤生意。两翁为柏谋，其虑各已至。受命独也正，固与凡木异。夷险犹尔殊，而我本一致。但能全其天，所择不在地。我闻柏山名，抱艺久不试。自种秋柏实，离离满山翠。石碍曾不伤，地平亦不肆。岁月渐婉娩，冰雪几凌厉。此柏初不知，老大见根柢。一笑谢两翁，何省为荣悴。

家住西湖西，爱吟仍爱竹。富贵岂不好，变灭如转烛。一昨流落后，破垣竹犹绿。往事何用访，得此良自足。胡为被书误，弹冠向苕曲。三年饭脱粟，不饱而况肉。颇有青衿子，对之寻旧读。时复吐佳句，家山如在目。不知竹是伴，谁护苍玉束。官满还滞留，欲归未可卜。无钱买扁舟，迁居更勿促。悠然谢此君，行止任迟速。新年雨雪深，忽已归期告。天公似有意，为尔开晴旭。士固不可料，穷久理当复。东风吹浩荡，万里奔鸿鹄。

越人尝游齐，后世多名医。汉时太仓长，亦复出临淄。子实同乡里，两翁谅所师。从今霅川水，饮者不厉疵。

抱疴蓬庐下，白日背我驰。我生已如此，天命复奚疑。悠哉东湖水，不迎亦不随。相对澹无语，可以乐我饥。

鹁鸠朝唤晴，竹鸡莫催雨。翛翛晴雨间，平生睡足处。剥啄忽以诗，使我浪愁苦。此事属天公，底用强如许。淋漓不得休，土偶复于土。君何见之晚，三叹咏集栩。不如两忘言，危坐拥败絮。向来夏畦劳，抱瓮汉阴圃。旱涝相乘除，天地只此数。为我语老农，未用轻喜怒。使有二顷田，亦欲荷锄去。我评昔逊世，幼安胜根矩。毋为苦近名，江湖多数罟。但看采荣者，隠约殆终古。彼以膏自煎，谢去非吾侣。无已则沮溺，躬耕谅所取。吾侪固长贫，正坐力不武。所营薄少耳，抟沙尚难聚。却笑杜陵翁，欲把漏天补。胡不归自谋，飕飕破茅宇。天边金老鸦，已放晴曜吐。马嘶群动起，吾惟守环堵。

维址呀洞户，云气一缕烟。老龙蓄精祐，万石护其巅。从此叩林屋，倒翻水中天。金庭漫隔凡，穷探未拟旋。轰豗四面动，兀坐孤寂然。颇疑北山脉，跨湖潜属联。归来梦所历，跳波撼昼眠。种橘化为枳，我发日已宣。何时崦边路，去伴毛公仙。独姥旧闻名，俚俗讹已传。一朝得妙语，涂抹乃更妍。天姥似失色，叶姥休语年。而我复自笑，槁干非叶鲜。聊以调二士，鼓棹还延缘。

畴昔侍吾翁，尚记入霅年。米曲家家酿，蒲荷处处田。龟溪见鹤林，欲去遭挽牵。借屋度长夏，对床时醉眠。或登左顾亭，风物清且妍。回顾一甲子，往事随奔川。翰林左绵秀，宫锦不上船。肯寻两翁游，来弄明月泉。弄泉珠丽袖，吟诗箭脱弦。是谁修月斧，斲地成空穿。犹有半泓碧，奈此笔如椽。乃知宇宙内，小大常相悬。惟堪供我辈，古瓦生茶烟。云乳聊一啜，松风洒秃颠。

胜游得胜士，欲济得健𫇛。如此正自佳，宁论晴复雨。徐行看前山，云气互吞吐。借我乌藤枝，急奔青莲宇。跋疐良亦疲，籧篨可能俯。呼酒酹此脚，一笑失枝拄。吾怀已旷然，阿香殷余怒。床敷相对睡，不暇参佛祖。晨光报新霁，生色浮宿莽。诸峰忽自献，颇自作眉妩。绝顶瞰具区，勇往不可户。而我跛躄者，迟钝谁比数。窘步竟难陪，内热生心腑。庞通远相要，渊明喜欲舞。篮舆叩隠庐，趺坐直香缕。四士苦未还，踏破辛夷坞。俱是青云客，那得薄圭组。新笋甜如蜜，新茗白胜乳。山灵倘见容，吾欲老兹土。预愁下山去，尘事纷旁午。试问白木镵，何如长柄麈。他日蒙菜把，终当作地主。此翁无乃痴，紞如已五鼓。

招隠费招呼，习隠聊习步。素隠为素餐，充隠似充数。悠悠千载内，罕与真隠遇。少小慕真隠，每诵坡老句。朅来法华游，正在题诗处。真境忽在前，更慕坡所慕。真则思虑泯，不真精爽骛。真则光尘合，不真圭角露。真书无欹仄，真味无反恶。真乐无安排，真逸无疲苦。所以要任真，从其讶箕踞。所以贵葆真，从他笑椎鲁。但看真隠庐，萧然只环堵。青山以为屏，白云常在户。随宜种花药，快意扫庭宇。可作真率会，可说真实语。可饮真一酒，何者非天趣。玄真乃诗流，季真是仙侣。拉之相与俱，巾屦此容与。坐闻雏鹤鸣，时看苍虬舞。疏散略边幅，谁客复谁主。吾亦忘吾真，酣歌下山去。

人生自作计，北屋连南庄。其间复何有，积粟埋屋梁。敢村有退士，用意独异常。种菊一万株，规作岁晚粮。老农与老圃，工勤略相当。春雨茁陈根，柔荑绿于秧。剪翳披厥颖，叶盛在本昌。啜之付茗椀，聊诳藜苋肠。秋高饱风露，粲粲枝间黄。使天而雨金，不可以为粮。此赐何敢慢，再拜然后尝。挼挲不劳咀，迸入牙颊香。三咽下丹田，字之曰黄粱。其情性具烈，毋以他馈伤。为尔制颓龄，使尔寿而康。彭泽有公田，秫种半顷强。正使及秋成，所得亦已凉。奈何不少忍，决去惊鸿翔。百匝绕东篱，采采不盈筐。高吟发清饿，持此送一觞。珠玉实其腹，千载有耿光。子亦慕陶者，闭户歌慨慷。但得三径存，何虑一庄荒。老我饥不死，谁与辟谷方。作诗聊以赠，一笑为发棠。

人生贵合并，造物忌嘲弄。颇与同社阔，正坐两骭冻。南城七日游，前事诸贤用。但愁茅屋陋，不足置宾从。此会岂偶然，岁月日时共。四癸义可取，三壬老堪送。况有蹇东阳，初不减潘葑。渴吻久已燥，乐饮宜一纵。笑谈更温克，容与非倥偬。永言戢厚意，拜嘉敢不重。

昔有孟万年，脱帽狂不休。今有李千秋，吟诗醉愈遒。我久闻佳句，一面苦未酬。殷勤忽过我，意气殊相投。能道太白语，便可太白浮。清论或抵掌，乌纱犹在头。而我已颓然，颇有此乐不。伟抱自卓荦，下国难淹留。同来玉雪郎，外家乃名流。好歌凤将雏，飞上丹极游。

荒园老蔓菁，空见根叶大。苦硬螫人口，弃去何足赖。穰穰来万蚁，微醒有余嘬。

昔屡饮东阳，往往错认水。次公似少猛，汲生终戆耳。知我野心性，雅不便软美。契阔二十年，那复此风味。饮酒真饮蜜，直欲呕心胃。儿从南塘归，殷勤有佳遗。公等久要在，相看犹故意。曲江加蕴藉，郑公殊妩媚。一见极倾倒，吻渴不能止。正性固自存，遽莫测其际。徐觉和以诤，虽劲还可喜。酒固未易知，知酒亦非易。酩酊何适从，不夷而不惠。

人生致足乐，莫如令兄弟。绰绰而有裕，其中自春意。龟溪有二孙，能笃友于义。同居五十载，阖门数百指。几微无间言，轮囷有和气。粤从鸿雁散，惟恐棠棣废。欲挽古道回，兹事良非易。亦既成新居，始得遂初志。和乐揭高扁，秀明屹对峙。怡然两白发，埙箎伯仲氏。子孙皆雍睦，闾里亦顺悌。复如无事时，难得真可贵。唐史传孝义，颇记张刘李。迹其屡易世，往往干戈际。义风不少衰，大书乃无愧。嗟哉广明后，旌命曾弗至。虽有笃行者，谁为纪姓字。我闻二孙名，不觉为之喜。两记信实录，联名尽名士。先见众论公，必得一行史。行看表门闾，乡邦夸盛事。我诗甚鄙拙，愿尔多寿祉。

童奴从长耳，万风声萧骚。归从半山路，问字良亦劳。卧闻饥虎啸，唤醒平生豪。前山忽涌月，始觉所见高。颀然有远孙，载酒江湖敖。胸中湛水镜，邂逅得所遭。古月还相照，了不隔秋毫。但怜露草湿，时复暮虫号。

平生一寸心，神游梦华录。喜君晚相遇，风景宛在目。肯为此邦来，大是渠侬福。我但饮若水，生意已俱复。轧轧寒女手，何事嗟空轴。欲去复停车，为尔两眉蹙。犹是前叔度，五袴回余燠。千家万家喜，吾意始云足。路稳驱车去，祖帐纷相属。贺下不贺上，此语传古俗。况携善颂归，亲舍喜可掬。炰羔倾家酿，欢声动邻曲。麾节愿早还，春风棠树绿。

天圆如旋磨，万古几曾息。日毂环之走，西坠俄东出。圣贤法天运，所以长汲汲。大禹生胼胝，孔弗遑煖席。客寝何太康，人或规不及。亦有功名者，斋内运甓百。不放身暂闲，苦欲劳筋骨。如何适安斋，燕处甘暇佚。此斋匪侈丽，易安取容膝。竹几对藜床，左右置书册。有时值佳友，从容遂竟日。体适任屈伸，意适任语默。惟其适之安，适且忘吾适。向来孤山老，保此逾耄耋。以安遗子孙，此计固已得。人生天地间，何事非吾职。夜思昼所为，然后安可即。况君抱修能，当念踵前业。相期在万里，无从守一室。精义以致用，龙蛇岂其蛰。

一宿蘧庐托，百事弁髦弃。平生意何如，犹动沾沾喜。我喜在丘壑，富贵非所睨。况子好山居，泉甘野芳媚。鹿门时上冢，了不慕城市。或嫌人村远，知一未知二。试看近市者，事夺纷梦寐。正堕胶网中，辗转悮身世。举手谢逋客，士固各有志。结习奈已深，坐上漫同异。山空阴绿净，长日惟宜睡。夜半呼僮奴，发火燃枯蒂。满纸诗已成，文采一何丽。墨池涨玄云，晴窗蔼微霨。自子来此山，与山相昆弟。又将三昧手，于焉小游戏。向来蜀之日，往往召狺吠。逌尔付一噱，千载息攘袂。变灭今安在，但有山绕翠。可怜七十翁，嬉遨尚童稚。坐闻酒如川，留客烂漫醉。亦思翩然去，芒𪨗踏初霁。就林煨短茁，带泥落花蘂。清绝恐无分，得已吾欲已。那堪迫暮末，来日能余几。城外土馒头，区区诚过计。卓哉荷插翁，旷达未可毁。

谁其持冰炭，晨夕闯我庭。遥哉水帝后，乃有此宁馨。不受百药镌，奈何顽且冥。是时八月半，无云天正清。居然作灾怪，流汗如翻瓶。捕逐出八荒，弱步愁□□。而子方寘酒，宾主更醉醒。作诗调明月，顾兔下乞灵。饮量闻小减，犹能吸南溟。客疾扫已空，荡荡白云扃。何必效渊明，苦问神影形。吾生七望八，朏朒知几经。不乐复奚为，羡子鬓未星。何时定一来，眼中见鸾停。软语到夜阑，发火烹中泠。诵子新诗篇，我亦能静听。

避暑如避虎，山林每逢旃。谁知浩穰内，自有清静缘。同来戴牟张，作计良亦贤。是时正流汗，赤日行中天。劳坐苦役役，何异烹炰煎。居然得胜地，神观为爽然。凉飙起珍簟，妙香泛琼篇。坐客易生感，泉隠独谈玄。静者躁之君，方寸湛其渊。勿谓火胜月，此意谅默传。我户隔珠庭，遥企玉真仙。仙游虽云邈，肯逐大化迁。曲池况未平，中多蒲与莲。更有离离者，使我增愁涓。

空庭两犀株，吹香满前轩。颇疑顾虎头，幻此金粟繁。或是乘鸾女，月窟分天根。更与泻浩露，尽洗蜂蝶喧。苦无好事者，为我载一尊。而我子张子，古谊夙所敦。肯将新诗句，到我罗雀门。何殊小山赋，欲招楚客魂。犀首累佩印，陋矣不足论。老我罕出户，东墙甘曝暄。应同花下醉，式副我愿言。

眉山锺神秀，翁季天下伟。直到仲虎辈，奕奕殊未已。家为文章家，百年兼两侍。存翁名侍从，颐山古肤使。秘书性具存，文脉益演迤。前除罗玉树，乃复有令子。超趋夐不群，老气压纨绮。早岁瑟僴篇，短檠午夜几。要渠绍编刬，教示正勤止。家宝未轻出，吾侪方侧耳。一朝着斑衣，束书事行李。堂上白发翁，为尔颜色喜。涛江日日静，酒酣可以起。慈湖在何许，精庐屹其沚。我欲鼓枻游，浩渺曷涯涘。长风驾高浪，瞥忽可千里。如此宁不超，踔厉前无比。须知归宿处，其道元甚迩。鲤庭尊所闻，固自有源委。愿毋厌凡近，读书愈穷理。修程与远业，亦从今日始。合沓来众誉，烜赫继世美。持以贻家尊，良足当甘旨。

谢公文物郡，山川如错绣。转眼成萧瑟，富览宁复有。自我识君子，再挹中屿秀。卓荦妙言语，经术更兼茂。早岁六典书，嘐嘐发孤咮。春官失分寸，苦不入吾彀。天意将有待，本郡烦客授。乡人弟子行，月旦师友旧。朝随贡篚入，莫处儒席右。固知致远业，当时无近售。多士皆景附，三道共辐辏。而我初何心，高下随所就。澹然守吾一，拥书坐清昼。交帚谢俗物，冰雪凛怀袖。独于吾辈人，倒屐惟恐后。谁云一缝掖，不如雁门守。好贤笃缁衣，同心蔼兰臭。况乃诸老翁，夜艾耿残宿。殷勤见尊礼，能使风俗厚。颇怜世议隘，或用儒为诟。元气须爱护，大体必争救。诵言百僚上，大作万间覆。君当自此升，儒蕴获尽究。是为斯文福，岂弟神明祐。平生闻人善，喜气如饙馏。作诗继鲁頖，千岁俾眉寿。

君本邺中士，行向建业去。故都多感慨，尽在登临处。乃心所师仰，当年上元簿。闭门玩微言，春风会归趣。

自还吴兴居，头童而齿豁。信意时出教，所览深以廓。何山在何许，细路穿木末。跻攀不惮劳，历历见郛郭。晴岚堆紫翠，正在吾屋角。世事苦坌并，我但专一壑。嗟彼竞利者，为计自各各。缅怀安定公，雅合居台阁。平生惟自道，未有轻造脚。朅从海陵来，姑苏亦暂泊。湖学得公重，学子有攸托。南园庆历间，六老曾会酌。当年马太守，高谊谁能若。直卿为之记，文字诚磊落。厥今同姓侯，胸次有活着。长篇俄写就，传写腕欲脱。昨闻上湖坟，寒色正错莫。樵木不为禁，宰树叹濯濯。新祠已卜龟，华表伫立鹤。神游倘来下，旷达离尘缚。

吾友邓善之，从游多佳士。其间最妙龄，英英有吕子。虚中风寒处，子独钟秀美。忆昨初过我，丰度如冰峙。不肯逐利名，惟耽玩文史。闭门肆探讨，往往穷日晷。刻意逗幽深，飞辨摘讹记。我欲濬其源，融液会众理。何事遽索去，明发事行李。八咏须恣游，三山亦甚邃。人生著彩衣，侍官真乐只。行当拜家庆，亲颜为渠喜。非复旧阿蒙，有子能如此。便可置膝下，家室勿轻视。

建武重名节，狂奴态犹故。客星复何事，一夕感干度。风声激末造，骈首死党锢。而五百里内，乃有贤人聚。行行望德星，高阳里中去。德隆则星晷，时网不足与。元气之所全，政在簪盍处。乃知忠贤类，天每下其顾。二老甘隠沦，四海起尊慕。有如子孙行，已是廊庙具。深期任世道，相期扶国步。皇路方险岩，倾辀当急赴。赤手徒捧块，讵障奔流怒。濡迹本救时，其忍诿诸数。事盖有至难，竟乖天所付。汝南榜堂皇，考亭绘缣素。室有聚星事，四远竞传布。老眼苦昏暗，见画如隔雾。卷还坐太息，冰炭扰百虑。

高堂有寿母，黄发映儿齿。天方畀修龄，康宁燕多祉。怡然人子心，何物堪伦比。和气为愉色，皆自深爱始。郁穆涵春风，融怡妙天理。此是谓至乐，乐则焉可已。再拜为献言，忠养极娱侍。随时换轻煖，每侍进修瀡。初非假外内，至乐皆在此。况能以志养，先意而承旨。𫠐鲊故自珍，欢不如菽水。有时平反归，儿喜亲亦喜。吾以名吾堂，致乐义最美。试看纪孝行，昔曾今日史。会有邦人士，升堂奉醇醴。俾尔登期颐，俾尔宜孙子。

我家无绛帐，贫贱人所弃。忽闻唔咿声，老怀倍欢喜。比邻亦惊怪，捩眼不敢睨。先生史鱼直，自谓骨不媚。珠玉在短褐，深藏未轻市。而况门阀高，指不屈第二。肯应童蒙求，为尔觉昏昧。袖中一卷书，传之自名世。尔幸近得师，盍勉从学志。人品分中下，教法初无异。采芑复采芑，我田自新美。那似斥卤滨，弥望荒白苇。短园围败屋，不见花药丽。赖此小窗明，晴光开霮{雨/对}。日长书好读，所讲先孝悌。泥牛共土狗，勿复事嬉戏。后池蒲稗深，竟日群蛤吠。也勿向池边，照影如孔翠。低头勤笔砚，翻墨满裾袂。男儿十四五，年纪非幼穉。不妨笑阿翁，愦愦长如醉。先生有雪霜，严威不汝霁。今朝发长吟，闭门苦觅句。老年谢丸药，殆似陈无己。区区古人心，今人知者几。平生颍川教，不作功名计。但令本根在，浮华终易毁。

宿戒亲友，蓐食诘朝。携幼偕往，历览江郊。鸣吭在谷，时云在霄。灼灼桃华，青青麦苗。且行且扶，且憩且濯。桥有危蹑，湖有遐瞩。古人惜春，常苦不足。又一月多，何如其乐。狷者隠沦，狂者咏沂。千载彭泽，异致同归。匪怨匪荒，天趣发挥。大阮静渊，心慕以追。暑嬉我林，夕偃我庐。或醉或逃，听客所如。林堕片月，室耿残壶。一笑成诗，良非起予。

摩肩趋利，市门之朝。夷然抱关，市也亦郊。一念静躁，悬隔壤霄。旱火禾焚，实焮我苗。饮冰内热，其何能濯。大播眯昧，近或弗瞩。我有至境，反观内足。寂寞宽闲，自得其乐。茫茫禹迹，海岱淮沂。游子倦矣，故乡如归。牛羊在野，举肱一挥。既入其苙，夫又何追。八荒我闼，天地我庐。六凿何有，一席晏如。西风篱落，剥枣断壶。静以观复，闭户者予。

汉川影落鹦鹉洲，金山钟到多景楼。老龙几载卧寒碧，中间不断万古流。晚来雪浪大如屋，澎湃舞我一叶舟。舟移岸转知何处，离离烟草令人愁。说与渠侬莫倚柁，转帆别浦盍少休。此图此景俱可惜，展玩不足空白头。家在江水发源处，何时还我旧菟裘。

凝尘不去鼠行几，划见巨然与千里。修眉拂略远意开，碎点孤烟树如荠。髯龙郁郁新翠摇，我觉郑公殊妩媚。悬知自是栋梁具，岁晚霜雪须饱试。旧闻北岳锺沍寒，长松造天冰裂地。苍皮玉骨不受冻，礧砢千丈世绝拟。谁能为我试貌取，奇姿伟状来眼底。张君平生饫所见，雅复爱此秀而美。虽然莫作差池观，老壮险夷同一致。

南湖山人小戏剧，夜半钧天闻拊击。音节疏宕凤起舞，至今笋簴遗枞业。君来访古用此时，地老天荒何处觅。矻矻渡尽涧与冈，确荦径微予趾棘。重华忽已三千载，凤鸟一去无消息。石兮石兮奈尔何，搔首湖滣徒伫立。群仙拍手相劳苦，但知簸空吸寒碧。殷勤问翁今何如，方瞳炯炯映丹颊。颇记三生石上无，读书双趺雨苔涩。归来举似翁一笑，飞鸿踏雪那可忆。子其为我谢群仙，不妨天游复八极。袖中行记真画图，留向人间作奇特。

洪崖先生住何许，支离拥肿之为伍。萧然行李偶出市，束书瓢剑略可数。自谓生在三皇前，野鹿标枝何太古。当时但以结绳治，书中正复作何语。舆马络头亦复来，雪精胡为馽绁具。只呼张老无不可，面谩三郎直戏侮。承平无事相娱嬉，力追遐风来湛露。一朝恍惚思草昧，此意似已厌繁膴。千村万落荆杞生，宛是洪荒一风土。袖中纸馿不吃草，拍手还向洪崖去。

穷浩然，老摩诘，平生交情两莫逆。也曾携去宿禁中，堪笑诗人命奇薄。只应寂莫归旧庐，此翁殷勤殊未足。作诗借问襄阳老，诗中犹苦忆孟六。悠悠江汉经几秋，一夕神交如在目。分明写出骑馿图，丰度散朗貌清淑。更有个倜一片心，不是相知那得貌。行行复行向何许，酸风吹馿耳卓朔。向来十上困旅尘，馿饥拒地愁向洛。不如乘舆且田园，万山亭前大堤曲。𫚣鱼正肥甘蔗美，鸡黍可具杨梅熟。一樽相与寿先生，醉归勿遣馿失脚。

平生爱山苦趼足，况此对面美冠玉。也曾杖屦极跻攀，稍度湾埼转虚曲。径踏青螭脊上行，所历渐高山渐束。红亭白塔出湖外，下瞰诸峰等臣仆。祖禅晏坐服生狞，法席宏开俨清肃。何人梵呗呼僧定，划然透户如击筑。浮岚暖翠忽纷披，依依精舍傍修竹。至今犹作咿唔声，饱食颇惭空洞腹。崎岖竟日亦已劳，应接满前端为目。道人对境了无羡，折脚铛中煨脱粟。小立为尔起深悟，愿事扫除甘播掬。峥嵘岁月苦难记，三寸穉杉俄立鹄。山中老宿亦向尽，访旧无人空感触。细评道人似豪家，台殿耽耽枕岩谷。当时气象雄一方，谁教劫火烧糜竺。十年旧观未全还，金钱奔走倾缁俗。何山试问何所有，一溪清泠嗽寒绿。入门使我意也消，不省人间有华辱。殆是高人胜士徒，山灵笑许兹论笃。旷荡幽深两俱胜，胡不重游勇奔鹿。多病欢娱久去心，良辰美景宁相属。昏昏午窗供坐凉，跳丸西走白日速。夜来可奈风雨尽，尽力催花亦良酷。痛杀新红三万片，园林惨淡余老木。作诗遣愁愁未遣，那知翻作愁根窟。古人真欲焚笔砚，苦语殆可书绅笏。颇怜阮屐共嵇锻，更笑周妻与何肉。留连一物即是碍，羡君开襟少嚬促。爱诗乃复宜相似，句语卓荦光透幅。倦还始觉心和平，人生有手莫操牍。

此邦自是高阳里，陈太丘家好孙子。十年闭户养隽声，我先子后一时起。前时送兄今送弟，彩衣拜亲亲为喜。人言昆令而季强，羡君清标如玉峙。善和尚有千卷书，一一穷探亲夜几。新诗那更翻手成，便当拾芥取青紫。小营甘旨束书去，且烦私淑青衿士。天公应念友于情，任国相望才尺咫。苏州明白照两县，正好高吟清影里。吴江定作对床留，笑隔垂虹脍鲜鲤。托好我已三世深，待老敢当二生侍。萧萧风雨起送客，万里飞鸿看双眦。端明老子旧家声，一举先鞭从此始。

君能匝腊过苕水，我正绝湖寻橘里。人生有数会不免，先后差池数日耳。天教新年暂相见，握手如获丹与砥。略似德公上冢回，径入就谈倾底里。如闻前月清兴发，杖藜晓对南山起。苍官掀髯自虹举，清流照影时鹄峙。我归已晚不得陪，脚中平生信有鬼。独留诗卷使我和，思枯预怕搜脂髓。小溪深处是何山，藏机一句无多子。当时言下谁领会，只认泉石为对履。至今遗迹记东坡，遂使此山同畏垒。拟议固已输一筹，跻攀锐欲穷寸晷。真境不乐有无间，更使高人为标指。先生醉归方熟睡，冻蝇一任钻故纸。

长城大雄古刹里，一庭老枿质已死。依约仅见左纽纹，垂柯布叶乃如此。相传云是陈朝桧，欲论往事皆死鬼。冰悬雪跨黄尘尽，何烦皂荚相料理。只应孤根铁石坚，不怕如壶之赤螘。四旁那复有生意，生意却从中心起。陈氏机浅根枝弱，虽有子孙何足倚。峥嵘霸业随手坏，五传不堪重屈指。君语居然多硬语，千载兴亡杂悲喜。隋唐而来尤可感，区区未数钱与李。

斯人宗工国司命，容斋有容静斋静。海涵岳峙俱伟人，心同道同不同姓。向来先后持玉节，共仰福星在吴分。一公归领集仙班，一公继登六鳌禁。大名本是宰相职，高搴书帷地步峻。导密亦是翰林长，快埽槐厅消息紧。天教两翁转鸿钧，赤子到头合苏醒。东南秀士颇不乏，当年着意极搜引。而今造化况在手，想见姓名犹见省。石生已起有温生，我爱莫助德怲怲。苦为百草忧春雨，坐待风霜发苕颖。

病翁禁酒仍禁脚，不省人间有行乐。主人善最客善之，邀我来同鸡黍约。清樽快吸船落琭，颇悔从前谢杯酌。故人久别如此酒，一时倾倒慰离索。更擘新笋供春淘，狐泉槐叶未须学。殷勤入鼎煮过熟，老饕恣吞不劳嚼。人生难得是合并，开口一笑良不恶。呼车载我雨中归，阿香推车散飞雹。分明戒我轻破戒，故把春衫都湿却。我亦投床作雷吼，无数残红枕边落。

倒撑鱼船逆上溪，六鹢过宋风退飞。吕梁悬瀑行越之，滟滪如象人西归。一笑恬视险与夷，同波委顺未必非。

试问吴儿歌小海，何如广平赋梅花。一片石心元不死，平生不落徐庾家。赵子陈陈有胸府，云根半夜生槎芽。有时盘空吐硬语，更觉世上浮且夸。谁能为𦶟青藜杖，苔莓荒尽天禄与辟邪。

心月还将眼为月，秋空表里俱澄澈。阅尽世间媸与妍，分明无处藏毫发。我方回向心地初，含光自照非外谍。平生最喜阮嗣宗，臧否两字何曾说。

本斋之孙盛词华，下视流辈十倍过。家书虽散尚千卷，其奈储无儋石何。二昆研席相与共，勘辨不遣毫发讹。一朝束书慈湖去，慈湖之学自象梭。人之高明骛高远，不由梯级陡上坡。而其下者保固陋，终岁无路登嵯峩。万形惟实乃无弊，此道自古传思轲。慈湖论心论无我，真意初不烦镌磨。虚明一语更超绝，不肯与人同其波。却笑禅宗用心错，我每读此毋麾哦。微言日绝诸老尽，独抱永感如宿疴。君家诗友讲贯熟，持之以注岂在他。我耕我获粒我腹，而彼徒梦笠与蓑。

大龙小龙天下绝，水帘高挂三千尺。吕梁悬水那复言，便应压倒栖贤峡。我来觅水洗双眵，怪底老崖枯欲裂。龙公何处抱宝眠，閟蓄精枯未渠泄。谁知水火本无根，重阴可以阳气彻。倚空长啸山为开，以虚为感感尤烈。千山屃赑方沍寒，锺乳淙流忽飞发。珠玑喷薄杂霏雾，琼瑶倾泻溅白日。若非卷取银河水，那得变幻在呼吸。看泉须看无泉时，自无而有乃奇特。龙公作事真狡狯，吾侪用意亦奇崛。经营小立看未了，洞门忽已云霏湿。龙公龙公可以止，何如翻手作飞雪。便将丰年报明主，苍生赤子俱函活。火云六月汗如浆，更为渠侬洗炎热。一笑回首谢龙公，神用俱停天地寂。

雪堂西席雪江水，广文先生是乡里。此翁平生事崛奇，欲上虚空鞭𫘧耳。迩来深藏老锋锷，未许容易试越砥。插天光气尚历历，若为著渠岩石里。仲华本愿郡文学，百年功名一日起。峥嵘今不少自贬，吾道毋乃太孤峙。苦将新句调山灵，不遣陈迹蹋死鬼。世俗贵耳不贵目，谁得其皮兼得髓。翰林主人墨客卿，会将此事全付子。吾衰正复何所用，两钱之锥漫苴履。固知梅老难抵当，夜半偏师来研垒。幞砚囊笔俱坚坐，尔以不战淹客晷。天地冻合万木僵，军中颇怪多堕指。春风呼酒为解严，十部从事贤一纸。

风物居然好，亭池稳处安。上饶初奏最，西墅且追欢。朗诵诗千首，高眠日几竿。放怀闻孟浩，乘兴过苏端。近局人人喜，闲居事事宽。扶筇差可强，投社亦非难。岁月期鲐背，功名付鼠肝。相将斟寿斚，一笑拂尘冠。红蕾春犹小，黄花晚更寒。摩挲话铜狄，惟许鹤来观。

有伟秦咸望，厥初保定人。风云际兴运，茅土褒勋臣。端自积馀庆，非徒荣一身。闻孙蔼令誉，抗志矫秋旻。嗜学今该古，问安昏复晨。金方感义气，内谱存宗亲。肤使光华盛，輶轩采访频。乃知清庙器，俱是昆山珍。分派既同出，驰声尤绝伦。仙班重典领，宥府久弥纶。揭节方宣化，挥毫看爽神。应嗟远俗薄，欲挽古风淳。钜族同三眷，高情隘八垠。焚香肃遗像，序拜欣嘉辰。颇屈彦清贵，宁嫌仲实贫。绵延百年绪，翕合一家春。乐只饮此酒，勤哉书尔绅。寻盟谅愈笃，踏道毋胥沦。暂别山河阻，终期事业新。相从万里去，伐鼓起通津。

鞅掌徒劳耳，人皆羡子闲。惟甘寄市隠，勿苦忆家山。街鼓晨眠稳，丹田夜气还。萧然无一事，意已出区寰。

双径闻钟罢，而今夜熟眠。事须红日上，身在白云边。古貌应违俗，高吟不碍禅。炉头煨芋火，相对各欣然。

活计元堪笑，毛群尚见欺。蹴蔬元匪梦，樊柳竟何裨。正尔败诸葛，从何捉左慈。若鞭其后者，犹得养生规。

八咏楼中景，都从笔下收。使君容此客，诗卷重于舟。我颇曾三至，君应倍四愁。潇湘与章贡，千古只同流。

气岸有如许，当年乃鹖冠。觅官谈笑易，知己古今难。膊耸如山瘦，心坚可岁寒。郎潜有颜驷，博士却儒酸。

切忌犯正位，须教截众流。闻钟应已悟，缚律未为遒。室小才容膝，诗成自点头。出门忽大笑，明月一天秋。

重膇嫌卑湿，那堪暑雨稠。抛书事药裹，敧枕听溪流。何用摅孤愤，惟宜号四休。谁能访生死，天际有来舟。

江河去不息，金石仰而观。但未随流转，安能制汗漫。亲情人所重，友谊古尤难。二士俱来意，遥知可岁寒。

红带承颜色，青霄奋翮时。犹寻云弁约，肯为水亭嬉。快婿岂娇客，老翁真小儿。五噫且勿作，举案乐齐眉。

阳羡长腰米，儋州秃鬓翁。相传作佳话，好为表遗忠。收槛溪山胜，从容诗酒中。南湖未归客，岁晚倘来同。

平湖好亭子，高出乱云层。一水作之字，众山罗豆登。襟怀为尔豁，杯勺尚能胜。却笑钻故纸，窗中效冻蝇。

贤关夙多士，子独抱遗经。衣尚旧时褐，眼谁今日青。直须行万里，未许赴三星。会友诵佳句，等闲生鹤翎。

笑我甘苕隠，因君动越思。绿波元可鉴，缟发已成丝。共说修斋老，仍怀阅道时。匆匆还别去，江海入新诗。

蜀客嗟留落，甘为学圃迟。年华空自老，心事复谁知。未有盍簪日，还须上冢时。绪余何足论，相对但期期。

博士广文馆，迟君二十年。新邦重于越，旧俗记诸贤。鹢首南风至，皋比右席专。暮年尤惜别，搔首意凄然。

但听四檐滴，真成万事休。空村就谁饭，高树系吾舟。那忍田翁笑，还怜木偶流。老人浑忘事，略记酉年秋。

薄宦亦良苦，救圬泥溅裘。陈红犹不足，太白几曾浮。赖有两诗好，聊宽一日忧。天公应念此，未用祝篝瓯。

山色浓还淡，孤村水绕之。俗尘飞不到，野老住偏宜。埼岸疏疏柳，茅檐短短篱。小舟欹仄过，便是少陵诗。

白发红颜乌帽翁，年年从尔觅年丰。争看汉诏来身畔，便觉豳诗在眼中。且喜畦秧三日雨，莫愁花信几番风。我今亦是惰游者，不稼而禾愧食功。

在昔前朝帝问颁，龙楼当日正承颜。曾思参侑褒崇后，尧舜相传密勿间。遹骏先猷昭若日，于皇吾道重于山。老臣独抱乌号痛，不及临雍扈从班。

藻有嘉鱼首自颁，师儒乐育士欢颜。宸奎恍若从天下，杰阁崇成不日间。要识道原观泮水，坐令文物盛黔山。熙明殿下槐龙舞，便合归陪讲读班。

道中何物不生焉，顷刻能开碧玉莲。根脚好时花发越，源头活处水漪涟。唤醒佛土从前梦，细绎陈诗最后篇。霁月光风真洒落，千年此意后谁传。

占云日日问何如，物意焦卷重可吁。微洒人皆忧未济，积诚我自愧中孚。滂沱幸已符先兆，{禾罢}䅉行看获上腴。此事相关情正切，吾侪初岂事夸谀。

圣世旁搜盛武宣，几人舍耒叹胝胼。武成宜取二三策，稽古还夸数万言。充栋此时唯恐后，着鞭他日竟谁先。空筌相对真堪笑，半夜鱼龙已变迁。

鬓丝梅雪两𩭹𩭹，底事征车又指南。自是曾游习蛙黾，不妨小住话鱼蚕。掺袪中岁情良苦，秉耒平生分所甘。若有书来访生死，白云多处是吾庵。

涛波万木撼新秋，却笑茅庐似叶舟。我但萧疏眠颍尾，君方矍铄向壶头。早凉已喜无残暑，老别当须似壮游。黄木扶胥最奇处，想留句子待浮洲。

人物当今第一流，以花为屋玉为舟。晓妆未许褰帏看，夜醉何妨秉烛游。锦里宣华思旧梦，黄州定惠起新愁。何如归伴徐公饮，稳结一巢花上头。

行尽千峰日未晡，斋余扣槛唤红鱼。百梁扶栋神输巧，一铎鸣檐乐出虚。那得诗情陪岛可，但夸山色胜衡庐。老禅趺坐浑无语，案上旁行几叶书。

两人相对说蚕丛，蒿穞堪嗟满故宫。忽见画图如雪外，不知身世此山中。余生才寓一稊米，独往殊欣六尺篷。寄得诗来何处觅，南湖蒲稗没凫翁。

一别丰仪十载间，新春再见为开颜。鸡林传去诗如锦，龙节归来鬓未斑。白日丝纶端可待，平分风月早须还。此行已满英雄彀，同上烟霞紫禁班。

闻汝相随入翠微，归时晚色已凄迷。樱桃为喜筠笼重，燕子休嫌茅屋低。我老恐妨儿辈乐，新诗欲继古人题。年高自觉摧颓甚，送客何嫌过虎溪。

尚记当年荐寝园，百官分赐荷恩渊。带青丝笼空余梦，搔白头人苦不欢。诗老夸称作崖蜜，野翁惊看泻银盘。南山见说红千树，鸟雀儿童任入阑。

共惜余春赋式微，莫教当饭失苗藜。行行直度南云北，得得还寻东院西。白发已应随日长，黄鹂更与尽情啼。试哦小雨轻埃句，绝胜前村滑滑泥。

扬鸾设醴奏丝桐，九日台头咏渚鸿。宣远风情虽旷代，渊明霜气直横空。卧龙自命初非过，戏马当时未足雄。莫笑东篱太岑寂，南山长在醉醒中。

万事真成一缪悠，西风节物若为酬。鸿饥未觉他乡远，菊老谁同此日愁。已洗眵昏看白眼，更扶衰病费丹头。吟情笑我今何似，废笕寒泉涩不流。

曾驱海若傲波臣，底事年来苦乞身。径为莼鲈称退掾，要将蓑笠伴玄真。流空素月光难掩，过雨青山老更新。祇恐未应闲袖手，盐梅鼎饪正须人。

自愧羸瓶在井湄，颇思时复一中之。平生殊欠题糕字，今日堪怜对菊时。乌帽已忻新得酒，白衣谁似更携诗。吴兴太守真三绝，烂醉轻教玉笛吹。

几回九日九江湄，杖屦从容信所之。下潠远寻观获处，东篱想见醉眠时。共陪今日吴兴守，犹记当年己酉诗。我亦平生知所慕，飘飘衣裾任风吹。

富贵方来本不期，湖山径去岂无辞。众咻直欲齐为语，一笑姑存郐与讥。难办求田还问舍，且教入务并寻医。幡然强为招延起，从此岩阿烂蕨薇。

粉省星郎蹋晓班，暂随使传走日间。荆州利得习凿齿，江左今称庾子山。君意颇为莼菜喜，人情争羡锦衣还。但怜老病匆匆别，白发如何更可删。

诚斋手摘千岩稿，诗律清森近代无。仍世科名香未歇，诸孙文采蔚相扶。横经为喜皋比稳，觅句何妨鹤骨癯。会见萧生起东海，几年志抱一时摅。

一冬祇辨作严寒，剪水飞花事竟难。闭户不知春意动，扑窗忽觉雨声干。颇闻万事正云集，何处一蓑如画看。但喜畦蔬得苏醒，从今小摘有余欢。

向曾平步上仙鳌，拂袖归来气尚豪。自有西山堪拄笏，不妨右手且持螯。凌云载酒浑如梦，泛雪回舟也自高。顾我余生复何事，闭门三径削蓬蒿。

欲谈旧事恐凄然，谁遣奇观堕我前。鹜阵万屯湖为黑，冰须千尺水皆悬。无多风色似天相，阿那人家疑地仙。更有一般堪羡处，嫩醅绿蚁醉无眠。

一似彭城向颍时，重开讲席整冠緌。青衿喜得新师范，白发能言旧尹厘。独冷定应非热属，众芳况复异凡姿。不妨且作回翔意，直上抟扶亦未迟。

六客堂前翠竹屏，双溪馆下碧鳞生。遍经此老行吟处，可是常行簿领人。吏为求蚕觅休假，官因祭灶请比邻。也知矮屋难淹滞，且与空山作好春。

柿林园里伾文党，金谷丛中石贾尘。漫说愚溪诳当世，苦将巧宦目他人。何如杜老幽居处，一似无怀太古民。说道书斋名用拙，可存吾道乐吾真。

当年持饷自襄东，共载尤怜翠色浓。莫向壶头疑薏苡，要从华顶看芙蓉。诸郎自是阶庭秀，此物聊堪笔砚供。却笑仇池无与伴，图中怅望九奇峰。

咫尺柯山路未赊，人生迎养最堪夸。续茶山集过吴下，看戏彩堂来永嘉。八袠高龄忻子舍，同乡盛事属公家。邦人莫笑门生老，日日花间望小车。

扰扰人间万事尘，旧交无奈白头新。此翁固是同门友，今日真成旷世人。千里赏音知绝识，九秋落木见横陈。也休频把遗篇看，说到铜人更怆神。

平生自分只虞毗，况是而今一槁枝。江左何人谭太极，洛阳有客赋新诗。物情于我真疏矣，吾道非公谁与斯。未必梅边柳索笑，微言好与共参之。

本翁十载郡博士，司铎官清亦未迟。暂屈吴淞湖海气，来看陈桧雪霜姿。近家聊喜片帆稳，远业当为万里期。老我柴扉看岑寂，不妨时寄昼溪诗。

肯随世事事夸毗，得得来寻霜雪枝。苕曲新添渔隠话，陵阳别论派家诗。卜邻已喜同王翰，到处犹能说项斯。不是晚来投社去，杖藜兀兀欲何之。

除却壶中日月长，不知何处是真常。等闲铅汞自生死，从古薰莸更臭香。粪扫袍边觅锺吕，步虚曲里换伊凉。何当月朗风清夜，唤出胎仙舞一场。

行止非人所可为，疏慵何事不违时。已惊梦里鸡鸣早，翻笑人间鹤到迟。剡曲船回空此兴，洞庭飞过怕渠知。依然身世溪亭上，售用新添五首诗。

厚德流光报必丰，当年齿穉已奇童。兰芽秀擢孤根内，华表惊呼一梦中。肯向陈人论世好，绝知新句有家风。海棠花下看锺蒋，说着令人念此翁。

逃疟形容兀似槎，谁寻独树老夫家。高人早擅无双誉，佳客争看第一花。已为义尊成酩酊，更夸信笔写葩华。斑斓小草真儿戏，得借余光亦所嘉。

七十新年未尽穷，香醪满泛馔尤丰。便同五鼎为吾养，汝有双亲胜乃翁。一念自能通造物，诸孙更与振家风。华灯璧月今何夕，春在亲情笑语中。

七袠空余永感情，南园养病闭柴荆。一朝破戒为儿子，四坐合并表友情。地主每能容枯枿，天公特为放新晴。余年得此今多幸，白发倾欹一醉成。

儿将白发共嬉娱，敢意高轩访敝庐。七袠年龄同绛县，诸贤诗句过黄初。菌芝那解出枯朽，冠盖便能倾里闾。烂醉休须问生理，贫家今有百车渠。

细语当年别后春，惊心宇县尚吹尘。浊醪易贳新丰酒，衰俗难逢旧雨人。君似伏波当益壮，我几南斗不能神。合并未几匆匆去，鱼鸟蒹葭谁与邻。

便涓飞洒又何佳，得得来寻贫士家。破屋青灯才一黍，荒园老树忽千花。酒逢寒夜饶偏贵，诗出穷人矫转夸。两月儿书浑未到，定应行脚更天涯。

萧条篱落胜于村，还径人稀早闭门。过眼风花才一瞥，到头石笋只双蹲。何妨岁恶诗仍好，那笑炉空火自存。笑咏车斜征雪事，诸君本本又元元。

饥年得雪意殊佳，天亦终怜田父家。是处连云畦宿麦，一时积水散空花。预占餠饵真堪喜，若比琼瑶未足夸。我正坐须来岁𪎊，夜中踏瓮喜无涯。

正思觅食绕诸村，咄咄今朝雪塞门。屋角空囷饥雀噪，床头败絮冻鸱蹲。分无醽醁能相熟，赖有符赀仅自存。堪笑少陵穷不死，区区苦欲问黎元。

雪中饶有百般佳，却似绸缪困约家。老病自应余菜色，风骚犹未合梅花。背暄拟向田翁觅，面少时闻儿女夸。可是年来四不出，也随笭箵傍南涯。

惭愧长髯市入村，送诗踏冻到衡门。未愁顾兔千毫秃，持看阳乌三足蹲。我亦欲寻安道去，人应共怪阿先存。界天雪岭依然白，更忆当年李仲元。

寄食于人苦未佳，从来逆旅便为家。四时长是瓶无粟，一夜偶然灯有花。雪夜又寒谁复料，物中惟老不堪夸。卷书危坐时相望，不觉西南各一涯。

五十年前三尺雪，匆匆捩柁下荆门。坐惊荏苒吴枫换，长忆轮囷蜀芋蹲。覆局还如一日事，劫灰能有几人存。新诗读罢令人感，转瞬看看又岁元。

苦把庭梅劣野梅，庭梅元自野梅来。肯辞台鼎当年贵，直向丹田内景开。山意浓时还耐看，道根孤处更深培。玄机参透何分别，猛拊阑干一笑回。

桐川咫尺路平宽，华檄春风白发欢。教育兼全三者乐，起居频报四时安。的传何况自诸老，远业岂徒荣一官。从此江东有新句，寄来应对暮云看。

鲁僖再闰孰为偏，五载之终似远然。辛亥徒为章首岁，上元直在太初年。未从元凯叩长历，且效少陵吟短篇。一线闲愁随日长，形容空老此江边。

炎歊渐已转凉飔，想见湖亭送别时。发仞功名初得意，联镳宾主总能诗。昔人犹自荐佳客，今日何忧乏已知。最是人生急三釜，高堂白发数归期。

想见新年试笔时，风流应不减丘迟。归来燕子元相识，落尽桃花若未知。何事兰亭修禊乐，便怀墨客感秋悲。湖山胜践无由共，禅榻茶烟老鬓丝。

高标照我发星星，百尺楼边一寸茎。樽自不空如北海，客非善饮类公荣。四筵惊起闻豪唱，五斗拼教解宿酲。何事诗筒来较晚，且容汤粥煮榆羹。

耆英图障烂如星，胜似屏风映紫茎。洛社便如同此乐，商颜未必采其荣。戴花刘九徒歌舞，当局温公岂醉酲。试问诸贤闲得否，熙丰一鼎沸于羹。

七十八春华发老，斡旋文鼎力犹堪。品题人物多成传，管领溪山尽属衔。了不安排方是适，本无全缺又何惭。夸传析国睢阳冠，五字新诗落枕函。

怪底膺门稚子欢，倒衣迎拜病犹堪。喜看诗卷牛腰大，惭说踏车鸦尾衔。风谊薄云谁得似，云泥被径我增惭。新年精力知强健，酬答端能日百函。

贰车曾上汉中台，十月海棠无数开。万里相逢曾识面，双眵扫净更传杯。高情共惜燕支晕，归梦还思滟滪堆。客去主人应卜夜，不妨唤取烛笼来。

门前车马气如云，鹊噪惊猜意甚驯。别岁风光从草草，报人消息喜频频。当家金印君先得，明日椒盘我自亲。共乐高堂称斚寿，安舆迎养趁垂龄。

尺一俄闻有急征，风云奋迅在南溟。正如蜀客怀铅笔，未羡鸿都写石经。此事惟须一艮卦，今朝顿见两文星。帻沟娄畔藏书去，人在金坡白玉扃。

催唤沙棠港口船，门前龙象耸初筵。养亲始愿家良近，事道中年志愈坚。美俗一新吾礼乐，高贤多羡此山川。不妨且为坡翁住，却上玉堂陪众仙。

节物诗情总索然，漫将梨栗当盘筵。堪怜永夜空樽月，记取衰翁断酒年。十日尚留花影在，两瓶便作竹根眠。分明破戒缘佳句，免使儿童诮禁烟。

喜闻罨画初回棹，便拟共公吟过春。何事客乡还送客，今朝人日更愁人。风吹杯面梅花老，路转裙腰草色新。只恐西湖留不住，重来好为活疲民。

篇章何事等嬉游，尚想挥毫剪烛秋。从古杀青徒自苦，只今醉墨可能求。忽传鹭立沙头句，又见鸿归天外州。幞研去来须猛省，不由自己更谁由。

忆昨姑溪岁丙辰，老仙元日去班春。当家句子频催客，省事天公却笑人。紫凤天涯今已老，泥牛岁首又还新。笑谈谁记当时选，独立东风倍怆神。

吴兴学法遍诸华，吾道元无迩与遐。今日谁能留下马，古人犹自酹先茶。肯开燕豆惊流俗，共喜皋比得当家。入手新诗惟重拜，颉颃那得并飞霞。

翩然来自旧京华，历数山河不谓遐。往事已空惟重黍，玄谈未了更浇茶。南游句好俄惊座，东道情深未忆家。也欲卫州门外去，一声长啸入烟霞。

中和偶向此枝藂，友爱当知吾意同。十世共居尤盛事，一家三代共春风。试看华萼相扶处，正在闺门载翕中。昭谏而来名节伟，更添新记与无穷。

挥手秦稽信宿然，未行俄已两周天。云缄尺素惟开后，雪辊双溪恐堕前。高谊谁能似孙宰，旧题应复记苏仙。何时布袜青鞋去，摘野芎苗古寺边。

二珍胥会到柴关，诗为高情趁早还。海上便如逢若士，橘中应不减商山。可人风味知渠隽，老我形容有许颃。快击黄包烹紫壳，为君呼酒一开颜。

横经之暇即吟诗，三载如常匪激随。听雨不知官独冷，看云自与意俱迟。翚飞黉宇生新敬，鹄立儒衣动去思。还恐西湖难久滞，此声梁楚已先驰。

弁有山兮水有湄，登临舍此复何之。发疏帽脱狂嘲后，雁过江涵感慨时。盛府主宾俱好事，满城风雨苦吟诗。人生自可行乐耳，剑首功名但一吹。

等闲看尽弁衡毗，旁郡聊从捧檄驰。候管乍披新定志，邮筒忽见故人诗。君方清绝行明镜，我正摧颓据槁枝。为喜彩衣还膝下，椒柈趁得颂花时。

天目群仙帝所毗，别来引领但神驰。分明输与芗山老，活脱吟成玉局诗。论旧惊心几甲子，扶羸笑觅一筇枝。如公再合幡然起，勿恋春先笋蕨肥。

谁似当年召信臣，天教来此活疲民。水乡怕旱相传古，甘澍随车总是春。坐看丰登成乐岁，只将恺悌对明神。已闻宣布形歌咏，宾主殷勤用意新。

鸣驺穷巷忽相过，其奈将迎窘步何。每望故都身不羽，欲赓新句砚空磨。篮舆端复为公出，泥饮唯应说尹多。却是旁观工指点，若为公锦杂渔蓑。

共饮方酣月满楼，剧谈无寐露侵裘。此宵此景应难值，吾婿吾儿亦罕俦。情谊浑如同一姓，风流不负两中秋。绝怜老子婆娑甚，破戒何当大白浮。

秋旻金气正高张，并作西风一夜凉。何处杯中无白堕，如今扇底有黄香。自惭老枿如犀秃，却笑春花为蝶狂。胜赏清吟两奇绝，吴山横过即仙乡。

金飙吹暑顿然清，闻早空庭一叶惊。拄颊偏宜对朝爽，挥毫正好赋秋声。镜中髯短休烦镊，壁上弦闲不受檠。志士由来多慷慨，何如百啭听鶑鸣。

扁舟径入芙蕖国，一笑俱非褦襶人。低拂柳阴偏障暑，活烹芡觜快尝新。小巾脱去我先醉，大杓取来渠更真。啜釂数觥诗兴发，羡君越漾老精神。

西风小立对晴川，冷笑人间目圣颠。使事端因荔枝出，归期休在菊花前。平生漫说少陵老，终日谁陪上界仙。应是杜中鸥与鹭，诗情比旧更依然。

堪笑衰翁作计狂，又随笭箵到鱼梁。未秋早觉凋蒲柳，已老安能种豫章。谁似读骚仍饮酒，有时赞易自焚香。梅边有约君应记，但愧年来久覆觞。

致饰虽云贲则亨，含章内照乃为真。离明外附天光发，艮止中存道体纯。玉质未雕虹贯日，素功后绘物生春。也应笑我元犹白，不比羔羊正直人。

大海相环宛一洲，浮沤乍起已千秋。三壬笑向人间世，四癸时寻物外游。我辈安能知许事，平生未若乐斯丘。开窗翠竹时相对，更说诸余总谬悠。

传家气脉固深长，挟策来登和靖堂。南渡金声元不泯，西庵草色可能荒。要知持守为涵养，好把精微重发扬。共喜慈帏得甘旨，他时远到未渠央。

南屏环拥翠云堆，谁遣精庐特地开。祭酒先生甘隠遁，燃藜太乙忽飞来。胸中礧磈五千卷，门外芙蕖十万栽。白日竟抛妻子去，群仙携手上瑶台。

橘园亭畔市多尘，曲院桥边境转清。山色湖光精舍敞，笔床茶灶钓船轻。奈何一字不堪煮，且与三贤相并行。笑问寿藏何早计，不妨更学赵台卿。

毅斋大老除新绶，名节尤偏无所尊。曾是胪传第一唱，却留衣付外诸孙。挹挼柳汁初承渥，称泛霞觞共拜恩。尚记吾家多夙契，何当握手得重论。

伯子尧夫豪杰人，四时佳致四时春。静能观动一机活，会复乘元千古淳。造物生生还化化，世情故故又新新。不妨长向亭中醉，自觉冲融气味真。

平生知旧一李友，别后长关白板扉。偶有客来孤鹤起，也无人觉小舟归。尽渠俗子频相恼，只恐仙禽未肯飞。莫笑爨琴并煮鹤，醉眠林下两忘机。

如何苦作断肠声，度尽关山失弟兄。万里他乡谁是伴，单栖半夜若为情。嘐嘐每叹众人薄，落落孤将一意行。只恐影沉湘水后，更无来者继高名。

散发披襟颇自由，野麋见客忽惊投。新诗生怕将愁至，博学何妨与艺游。未说天边金弹子，试寻城外土馒头。不然且学伯伦醉，荷插相随死便休。

醉翁朝暮四时景，谁遣描摹入此图。唤作皆山真个是，携来到处与之俱。也曾佳客相陪否，亦有清泉可酿无。更喜一般僧侣旧，高楼百尺俯尘区。

直道方心古所难，任渠俗眼笑儒冠。子龙有屋犹黄壤，老郑无毡漫冷官。一片湖光清客署，三州鼎足屹书坛。只应翠绿迎人意，岁月功名正好看。

试把溪堂旧谱看，三千苜蓿守酸寒。吟肩祇自初来瘦，疐尾方知细满难。忧患可能期学力，功名终不误儒冠。到家莫作多时住，趁取秋风送羽翰。

君留剑水浔，我卧弁峰下。十书九不到，思君无日夜。

一朝忽在眼，喜极生悲酸。老泪如撒菽，泪尽气亦阑。

事故不可料，柯烂棋局更。两家骨肉内，往往隔死生。

英英君令弟，介烈夙所秉。就死得处所，我意复何恨。

吾女去二穉，何处吞声哭。忠孝果何辜，神理谅未烛。

君能为置后，此意不可忘。峣峣峙头骨，正好玉其相。

自言勤教督，灯火与之对。渊明定不孤，门户期汝大。

我为饥寒困，坐遣恩义疏。君固不忘我，我愧当何如。

连宵接软语，共说梦中梦。聚行时未多，归骖忽已动。

别饯别尤苦，辗转那得寐。后会倘可期，握手三致意。

赤手谢衔辔，踏蹴翻九衢。健哉此女子，果胜大丈夫。

买得五泻舟，江湖落我手。呼儿下笥去，此事渠能了。

卧吹月明里，龙吟鼍打鼓。别是一家风，荻花摆头舞。

披时响萧骚，卧处堆偪仄。傲然烟雨中，安知有睢泽。

轻圆兀其颠，不受暑雨厄。时将篷外挂，旋转卷七泽。

袅袅不自持，何以制沈犗。聊悬一鲂饵，鲸鳣未可狎。

彼已苦其密，此犹患其疏。欢呼试新网，一举双白鱼。

荧荧枯蚌中，急雪洒不灭。西风明日晴，双花为侬结。

呼风忙趁鱼，一片如掌大。且等后船来，过船犹早在。

登登远还合，声从何处起。鱼走潜深波，祸在深波里。

即此是庾冰，醉棹舞波面。何似宫亭湖，为我觅如愿。

抱疴蓬庐下，白日背我驰。我生已如此，天命复奚疑。

悠哉东湖水，不迎亦不随。相对澹无谈，可以乐我饥。

行年似启期，颜发日夜改。此身尚我累，橡栗时自采。

古人歌既醉，其中有五福。如何憔悴者，忍饮但餐菊。

有酒巾可漉，无酒榼自空。但怀停云友，相望各西东。

九日把寿酒，时节无差池。我生秋已老，菊荒而崩篱。

扁舟过寂寞，十诗继骚雅。定是王弘孙，犹记南山下。

渊明六十三，我已多数秋。未死亦偶然，神仙殊谬悠。

平生遇初度，何曾具盘筵。感君知我意，老泪更潸然。

人生百年内，荣华仅少选。何似鸡黍约，岁晚长相见。

怜彼武昌柳，摇落向江潭。虚名竟何益，北斗与箕南。

渊明咏三士，讲学马队间。斯道幸不广，石高媲庐山。

莫出前溪去，随宜下钓钩。风波苦不恶，鲈鳜满船头。

此君久不见，岁晚伴华颠。直节要到底，勿论方与圆。

是谁挼蓝染，千条万条碧。我欲问东风，东风澹无迹。

轮囷肖天巧，霑{雨/对}含雨意。惟应野老知，此是丰年瑞。

云卧不禁冷，误把岩扃触。翻动若木枝，红光被空曲。

落落金弹丸，飞鸟不敢下。卢橘不到吴，杨梅同过夏。

行行西崦西，暝色苍然入。芸芸各归根，我亦坐内息。

绿醅春滟滟，绿水烟渺渺。百年散诞内，空以愁自绕。

倚阑发长啸，援笔记旧游。想见同来者，俱非第二流。

桃源逃不彻，真境宛在目。要令千载下，知有古风俗。

泉脉十字过，石廉千里通。汲来聊煮茗，风味故应同。

青青南涧芹，雪消春已动。如闻修废笕，岩半发流湩。

穷鳞无处避，网罟如云密。悠然钓台畔，袖手看落日。

神仙好狡狯，空飞万里行。石桥小如许，铁杖响彭铿。

扪萝上复上，未省所历高。忽与归鸿值，万里一羽毛。

冷石眠夏天，冰室透毛骨。所以安乐窝，大暑苦不出。

澄然蓄清浏，百尺往往深。不放寒沤发，可以观我心。

此处若为关，自来还自去。中有无心人，不妨相伴住。

都将千石危，化作一林雪。尽日无别香，五月何曾热。

幽人读书处，皎皎霜月烂。香影不可掇，高花在岩畔。

别来五百岁，于焉驻飙驭。吴市梅子真，解后亦神遇。

好著在眼前，世上少人觉。留此妙不传，付与神仙著。

眉妩臣罪小，君王一笑休。明日章台路，便面越风流。

不负百年心，琴中托意深。如何浑忘却，犹费白头吟。

野鹿正周张，猿投两臂长。由基方逞巧，何似总相忘。

山果包已尽，充然两嗛中。雄雌自相命，槲叶老秋风。

休休早稻已焦卷，晚稻摇风更可怜。枯尽百源无一滴，老龙何处卷云眠。

几度看云眼欲穿，不应气数总关天。去年兵又今年旱，守也于民自寡缘。

五神萃止足精神，迅发风霆一欠伸。能事莫嫌相迫促，门前多少望霓人。

老火犹骄气蕴隆，炉香𦶟罢日方中。片云忽卷天河落，顷刻难名造化功。

神祐恭惟及物深，中间感应妙精勤。要知应处还为感，终始惟当秉一心。

眼前物意颇昭苏，未省郊原遍也无。更觅洗车三日雨，普教大地活焦枯。

龙辀欲驾已多时，父老遮留一日迟。秋菊寒泉何以报，精勤更写送神诗。

书满精庐芷绕门，门前流水出于沅。夫君自得濂溪意，直向沄沄认本原。

无加之义复何如，解尽当年太极图。八面四方都恰匝，更于止善用工夫。

廉崖千仞孰能干，一见令人毛发寒。可以人而不如石，我当为石共衣冠。

今年四野赤如赭，安有吟情到此花。何况病夫空百妄，只于真实认根芽。

水仙侑食老逋家，更著江南小白花。三雅如渠好兄弟，众芳未许以肩差。

{石驳}车亭午作云头，喜雨亭前黍稌秋。但得人间瓯窭满，等闲万虑一时收。

感孚妙处捷风雷，造化于人岂远哉。见说商霖一尺字，向前车马待公来。

蝉声紧唤客回头，依约疏僚去后秋。不是先生新句子，一川云锦费勾收。

尽渠弦索辊春雷，相对清风君子哉。凉观主人归未得，不妨却许蜀人来。

白家老瓦惯从游，和气如春不汝邮。近日更谁嫌外酒，梦成燥吻吸青丘。

羡渠痛饮日亡何，一石如髠亦未多。曲米春浓禁不撤，酒肠笑我本无它。

闻公久矣空诸妄，止酒真成一事无。旧说蜜殊惟饮蜜，不妨试候小风罏。

生憎市酒赤如霞，难效当年老阿嘉。一任花前杀风景，破除旧赐小龙茶。

酒名真一妙形容，方法传来玉局翁。摇动天关出琼液，澄然不比小槽红。

病余井臼不任劳，欲饮无钱可是高。一笑犹堪谁空腹，少陵诗里学燋糟。

天涯忽送非常喜，阿囝斑衣郎罢前。话尽青灯十年事，床头周易故依然。

真成有子万事足，何况人生七十稀。莫道梅花遮五岭，头轻月朗去如飞。

此君乃肯与人事，辩舌生风有竹山。何似竹林惟痛饮，嗒然臧否两相闲。

鱼须翠碧都抛却，重糈今居卜隠中。门外有来能握粟，为渠满意说年丰。

𫖇纹纸帐稻畦衲，榾柮地罏煨芋供。此是人间真富贵，莫将轻易许渠侬。

身似浮槎何足绊，家同堕甑不须看。枉裁白发三千丈，可奈青泥八百盘。

病攻我剧声摩垒，月避人深目眯糠。一盏浊醪如许障，诸余不容苦思量。

常平旧法最为良，颇记中丞耿寿昌。此意推行在人耳，肯教丰歉制低昂。

好农使者惯经常，归路西风水国凉。但使人皆歌美稷，故应此即是甘棠。

别来五度见重阳，草草宾朋共此觞。听得酒边新句子，可人风味故难忘。

装轻路稳好兼程，还向鹓班侣隽英。自叶流根谁识此，老农摩腹送余生。

横出一枝谁与并，整青葱佩立多时。窗明几浄好风日，移向此中渠不知。

檀晕金杯两擅奇，晚风并作一香吹。此中毕竟同还别，付与司南鼻孔知。

雪碗冰瓯荐茗时，萧然相与对幽姿。一生肝胆何由俗，时有清风披拂之。

当代涪翁有素评，此花雅合唤梅兄。玉宸殿上重差次，可是诗人许与轻。

老逋久共梅同住，好事谁令侑酒仙。变化侯王等闲耳，不堪持到影香前。

常得奚官剪拂齐，也思骧首一长嘶。好随便面章台去，柳色如烟路不泥。

晚来江上鲤鱼风，十里青山一望中。自是欲归人意急，等闲付与济川功。

觉来犹记旧仪型，趺坐无言月满庭。毕竟是因还是想，不妨重举梦斋铭。

洛僧加满九十五，也向香山画作图。况是东坡曾嘱付，寿年多似手中珠。

一从鳌去波翻海，梦断蓬莱不可寻。当日五云依约处，有人掩卷自微吟。

高哉千丈屹南端，路入层云欲到难。试看幼舆岩石里，人间争似画图看。

身在山中不见山，却因远看更孱颜。煌煌三秀如堪采，拂石眠云未忍还。

苍凉初日破林霏，几度言归今得归。兀兀篮舆续残梦，门前儿女挽人衣。

分明路入茶山去，唤起昏昏嗜睡翁。共笑翁来已差晚，珍芽秀甲老秋风。

一溪百折渡复渡，寻日如行纠篆中。自叹劳生欲飞去，琴高借我赤𩽼公。

何事区区外谍光，五浆先馈岂其当。尽渠争炀仍争席，物我而今已两忘。

生怕秋虫稻把稀，腰镰争出傍晴辉。尻高首下泥中鹤，啄得黄云尽始归。

狭路倾敧下涧隈，归牛忽带夕阳来。狂遮瞪视浑无奈，凭仗谁人拽鼻回。

纷惹多岐意转猜，若为误向此中来。平生不作穷途叹，途若穷时一笑回。

依约茅茨傍翠微，炊烟孤起半开扉。早禾趁日连耞闹，老荚争风拍板飞。

木瓜已过折山来，黄帕封林未敢开。想见白沙红照里，绣纹冷落见奇瑰。

千颗丰融怕日侵，楮生调护贵于金。直须待折囊封了，方见冰霜一片心。

薄酒三杯醉不成，雨敲疏瓦见分明。破衾判作空阶滴，滴到干时也解晴。

听得荒鸡第一鸣，吹灯发火饭初成。衣囊减尽浑无袷，又是萧萧带雨行。

崎岖踏破布行缠，负米担盐似蚁缘。为羡生涯随处足，五湖鲑菜范公船。

人向长安渡口归，长安不见但云霏。只应白鹭曾相识，船到前头更不飞。

可是茅冈太无赖，苦要钱足刺船行。却闻官路相将近，便觉山舆陡顿轻。

千山过尽又行脚，惭愧道人看客勤。裹得白云欲相赠，一瓯茶复白于云。

斧斤不贷老根株，素节苍皮委路隅。忆昨此中逃午暑，前知愧不及尧夫。

落落长松不许年，轮囷扳斡欲参天。流肪已化为神物，枉损苍鳞亦可怜。

姑溪小队带薰风，笳鼓欢迎鹤发翁。三十九年成一梦，几多陈迹泪痕中。

每羡向平婚嫁了，恣游五岳可曾回。也应未断尘缘在，依旧挑包入浙来。

支离病骨倦泥行，拟向蓬窗睡到明。绕鬓秋蚊故相恼，更求底物是亲情。

亭亭明月无人伴，一意孤行天地间。怜我扁舟连夜发，肯分清影到苍湾。

中秋有约竟须归，未到家时月已随。不合尽情看到晓，今宵杀漫雨垂垂。

儿能忍渴留佳酝，我亦开包得快梨。自笑初无泥可洗，颓然还得醉如泥。

归途拟向城中去，论旧翻惊人已非。怅望敬亭烟雨外，平生漫说谢玄晖。

谏草诗篇好护持，又吟蜀井竹西诗。携将高节堂前去，题作云苍也更奇。

圣道洋洋陋百家，就其浅矣咏其涯。直须办取槎乘去，未许当年海若夸。

坐叹冰轮吐复吞，长风忽为拂霾昏。褰开万里无纤翳，到处人家月满轩。

老圆画里也藏机，云抹前山冻不飞。寸许塔尖何处市，扁舟腊日访僧归。

春风小语记怀岷，二十年中臂屈伸。白发遗民几人在，重来老鹤更精神。

萧条今尚有谁来，老尽荒庭一树梅。多谢高情肯相过，冲寒自起扫苍苔。

说着琼台气塞胸，天教有子慰孤忠。春秋为喜一经在，兄弟谁知异姓同。

乃祖当年洗日功，特书赖有紫阳翁。此邦况是渊源地，好玩遗编振绪风。

春光一曲透霓屏，红锦绷中养不廷。谁道青峰白雨点，开元宰相也渠听。

玉殿何劳定等差，弟兄俱是老涪家。季方也与新名字，免得人呼作玚花。

飞锡曾闻五台去，云间瑞相是耶非。峩眉清现更奇绝，万里白头吾未归。

东皋何事字无功，讲罢应知万法空。时枕苕溪作归梦，临平一路藕花风。

睢阳书院戚先生，纶也名孙侍从臣。文物相传今几叶，又开讲席淑来人。

旬宣幕府得君重，直到千峰尽处回。闻道棠阴春更绿，不妨依旧入东来。

日长偏困校雠人，袖手旁观亦欠伸。一觉黑甜酣午枕，绝怜识字苦劳神。

谁道春酣雨不禁，蒙笼眼色透云屏。着人花气深于雾，却是三郎睡未醒。

片纸殷勤赠跋篇，来从箕子旧朝鲜。六经原不经秦火，好为刊传惠后贤。

指点山居向那边，闭门花木养风烟。邻人不馔苍玉束，一一而今欲造天。

山人犹未出山时，风月云烟总为诗。笑问年来间何阔，此盟应有此君知。

戏将墨妙写烟云，晓起惊呼失素裙。尽洗当年羞涩态，从今不比旧羊欣。

天气融和冻已开，桃花浪暖亦佳哉。人生办取东南尉，底用一双㶉𫛶来。

多情宛颈两鸳鸯，贪趁湖心错裹香。散发幽人休荡桨，夜深花露湿衣裳。

金飚争放木夫容，蘸影清波分外红。玉立前庭一公子，丰标不与俗人同。

积雪凝寒不肯融，梅花伫立待春风。嫩波正比鸭头绿，厚叶休嗤鹤顶红。

人生一世匆匆尔，筵帙亡何已旅酬。南岳罏头芋初熟，等闲知阅几春秋。

谁知白鹤早登门，遗墨犹余屋漏痕。师友百年同慧脉，固应自有不云存。

全真闭户魏不琢，二纪怡然外世荣。留得诗名皮陆集，到君句法有余清。

阿囝离鸾嗟嘱耳，谁陪老妇祭瓶盆。二雏幸足宽怀抱，共说河汾有外孙。

静探五一共谁论，悔不当初迳扣门。自笑吾玄今尚白，刻舟空守旧时痕。

何处飞来把修竹，数声圆活梦还惊。雨鸠那解知人意，寂寞梨花雨又晴。

风里空余碧玉柯，离离秋子不胜多。莫教却向人间语，金井银床愁奈何。

当日亲曾见珙公，如雷辨舌振宗风。分明句句字字是，又向苕川访病翁。

澈师何处觅遗踪，坐听云门寺里钟。正自年来苦行脚，个中元自有千峰。

蜀有古爱直，公为令子孙。驻原曾婉画，治狱辄平反。槁落荣观尽，纡徐雅道存。灵光洞劫火，德齿晚弥尊。

肮脏群飞外，康强七袠余。耆年犹谨礼，细字每抄书。十载甘琳馆，三州奉板舆。挂冠天未可，双犊老康庐。

见说佳眠食，遗身疾自无。方期操几杖，俄已易床肤。久读耆旧传，仍联嫁娶图。湘岑望不到，洒泪向天隅。

卓尔见成鐻，超然惊绝尘。形骸脱边幅，肝膈炯精神。正自关天分，应难语俗人。谁收身后稿，隽逸更清新。

已饱忧患味，方收翰墨勋。龙飞新进士，猿臂老将军。千里推车轴，群工愧斧斤。天乎如有意，更为续斯文。

四海东坡老，平生秦太虚。神游已冥漠，坐念更欷歔。手墨看犹湿，心期炯未疏。堪怜畴昔语，腹痛勿驱车。

堕地追风骥，垂天驾海鹏。嗟哉中道止，藉甚到今称。几士待举火，一生甘饮冰。居然使跖寿，念此拂人膺。

子美转同谷，灵均怀此都。修名千载短，多难一臣孤。天意终难料，心期自不渝。西风吹更急，萧索间泉途。

北弁方胥会，西崦遽莫追。津梁摩诘病，台沼雍门悲。鹤有还家梦，乌无反哺期。泷冈松槚近，足慰九原思。

埋玉愁闻薤露歌，向来耆艾日消磨。平生所至棠阴在，晚岁其如麦秀何。洛社竟虚同甲会，鉴湖应改旧时波。四春手植烦调护，万感今犹忆烂柯。

在昔实斋老，公能继盛名。平生守师说，晚岁萃儒荣。禋赦原兵祸，台纲忤物情。抽身甬东去，腾上几公卿。

天俾公多寿，人知道不孤。超然一室内，不与万波俱。甲子新诗稿，烝尝旧布襦。何妨传遗老，文字照龟趺。

有意超尘俗，无心爱夕晖。劝餐惟屡却，持璧竟全归。得正复奚憾，偷生良所非。传家孙子盛，端不坠前徽。

清要三朝望，文章一世荣。掌纶夸独直，荷橐表群英。石室资殚洽，金华赖阐明。孤臣伤暮景，风雨自鸡鸣。

开庆言容悦，咸淳奏直前。每逢时宰怒，自保哲人全。垂世三千卷，归田二十年。汾亭有遗操，独拍泪潸然。

文献遗诸老，风霜鲁殿余。斯人不可赎，吾道意何如。永念年家好，曾联选部居。无由陪缟送，东望泪沾裾。

轻举游帷宅，高辞神武门。赐湖分老监，遗笏付诸孙。玉映神尤朗，丹成道自真。只应峩顶月，万里照仙魂。

吾叔联姻好，当年记汉嘉。回头一甲子，遗恨满天涯。尚喜长庚老，俄闻大耋嗟。区区论畴昔，何处挹蜚霞。

自处若素士，不知为贵游。多闻每是正，寡欲更清修。方借望郎重，已深宗国忧。嗟哉事竟尔，乔木委林丘。

昔日三株树，雕容顿可惊。一癯危独坐，多难失孤撑。官舍煎茶梦，天涯裹饭情。无由送车后，抆泪愧平生。

东野哭其子，难存百感身。孤孙犹在抱，行路亦沾巾。满目家园树，何时泪叶春。诸生为执绋，良足化乡人。

五十余年事，都将作梦看。早方磨铁砚，老遂葬桐棺。蚁结途方戒，驹驰岁已阑。山前一片石，读者为悲酸。

昔在仙都世，人称善士门。丘山叹华屋，风雨长孤根。鹤瘦空余影，鸿冥更断魂。植斋书万卷，喜有外孙存。

苗裔真王后，仪型老监同。庭惟参玉树，气未感秋蓬。衣制先期具，舟藏半夜空。故应芳懿在，位刻贲幽宫。

少日追杨晏，由来间气锺。两科无近比，万里有奇逢。正喜鳌扉重，俄惊𫛳舍凶。輤车方远税，已见若堂封。

在昔台州守，先人事分多。通家能记忆，上冢每来过。老我病未死，送君情奈何。贤哉幸有子，健翮看云摩。

奕世诗书味，端知积庆长。于人不畦畛，为世作津梁。肯助鲁修泮，能令齐发棠。阴功天所相，食报在诸郎。

何年尘镜昏乍洗，金背涌出状怪诡。自古空言马生角，今乃见马生两翅。恐是渥漥种，往往感龙气。龙惟神，飞行天，若傅两翅何足贵。想似穆天子会瑶池，肉多身重不得飞。一朝乘之逍遥出六合，奔风轶电那容追。万里一息日未旰，当时从官无乃疲。或云车辙马迹往往有，如此安用彼翅为。徒留诞谲诳后世，我愿观者更勿疑。我闻西王母，参目而虎首，物以类应固宜尔。

把断风光不许通，坐天目顶月明中。下方雷作婴儿叫，莫是山僧耳太聪。

眉间黄色喜浮浮，天遣鸾皇为相攸。新绾丝纶归右掖，旧游泉石记南州。春风自满甘棠国，晓雪初晴杜若洲。乐饮更为三百住，邦人未许别贤侯。

后先相守是乡人，自有都梁见未曾。药玉船中频送酒，镂金胜畔又行灯。雁桥旧梦犹能记，凤阙新除自此升。一笑不妨追乐事，坐看诸县乐丰登。

帝教云牧重云山，柱辄清朝玉立班。八月星槎来海上，九天藜杖照人间。烦公政事文章手，开此江山父老颜。若到西湖应记取，明年此日看征环。

向来南岳凤曾鸣，再驾缇屏又一星。文物君谟丹荔谱，江山白傅百花亭。舂容相与频呼斝，肯綮争看妙发硎。紫橐青毡吾旧物，孔鸾行矣集明廷。

两君先后缔交承，一笑何妨玉斝倾。驰驲催人来异渥，卧龙留客自多情。告新听说三年最，叙旧欣寻再世盟。天上除书人已到，便看鹄立侍通明。

雕戈红旆辔如丝，暂为君王镇左畿。下鹄池边新有诏，卧龙山畔又催归。共看阁老今黄闼，却笑门生也绣衣。起舞祝公千岁寿，蓬莱云气正霏霏。

不贪富贵即神仙，茗椀香炉古易编。谁向急流能勇退，方知介石是几先。三危露下闻清唳，九锁山中断俗缘。喜有诗人相共住，何时一笑醉丹泉。

桃花水暖清明前，长堤柳色青如烟。男儿年少重意气，春风买醉吴江船。西湖三月春更好，笙歌锦绣神仙鸟。紫燕楼深翠黛间，碧罗天净杨花老。兴亡往事置勿论，千金不惜酬歌尊。酒酣莫作后庭曲，游人思断江南魂。去去知君访陈迹，吴山吴水青历历。花残钿碎馆娃空，春草年年为谁碧。君行正乐我为愁，白发送君思旧游。平生漫浪无似我，努力功名须黑头。

绕屋清波隔翠绡，鱼鳞发发鸟翛翛。画阑影漾清涟动，书几阴来绿雨摇。文采巧当鲛杼薄，秋声微度玉笙娇。岂惟钓艇终堪系，况是佳人不待招。

翻手可覆手，曲身成直身。

