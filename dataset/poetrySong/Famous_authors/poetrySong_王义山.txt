伏羲先天易，其初一太极。太极生阴阳，阴阳各有画。濂溪何所传，妙得于太极。极上作一圈，一圈只是白。伏羲已为赘，大小圈更十。不知果何意，多是祖河图。所以负笭者，敢于嗤吾徒。愿与易相忘，圈点画皆无。

夜半宫中响珮环，小臣髣佛见天颜。月星明穊斋坛上，穹昊鉴临方寸间。五色云祥开景运，两行露立缀仙班。皇心自与天心合，万姓欢呼法驾还。

道隆兼德厚，民庶乐难名。宫合府中一，身修天下平。有条皆快活，无事不清明。长乐天将晚，如闻问寝声。

建隆成帝业，肇造宋乾坤。永穆昔传子，慈元今抱孙。羹墙有尧在，谟训即汤存。血染攀髯泪，哀缠彻九阍。

到得咸淳国步艰，几回抗疏动天颜。丈夫那肯死牖下，余子从教活草间。有分珠厓终着去，无心白发望生还。故人目断暮云处，雾雨蒙蒙山外山。

静中乐处是琴书，此乐输君二美俱。明镜无尘佛关捩，内丹养火夜工夫。梅花窗下参同契，翠草庭前太极图。探得黄庭真诀了，不须更看养生符。

齐己诸人壳已蝉，不传诗印又多年。水萍粘瓦终无用，风絮沾泥不是禅。谁识咸酸居味外，要追风雅到删前。读师句法真家数，拂拂松阴响涧泉。

道理须从妙处寻，静中观物了吾心。一时俯仰成朝暮，万变纷纭几古今。蠖屈蛇伸非矫揉，鸢飞鱼跃自升沉。莫随名利相牵引，方寸胶舟泥寸涔。

一身自有一乾坤，拍拍阳和禀得淳。诗思已随春意动，夜衾不怕晓寒新。未应云谷成辽邈，常把沧洲入想因。觅句看书无个事，清泉可饮便非贫。

山水之中足可娱，田园数亩任荒芜。论交惟有诗知己，把酒相忘月与吾。秀石漱泉清可砚，孤峰挂日景堪图。可怜直节如松劲，刚被秦封作大夫。

木曳斜晖抹淡红，薄窗微惹一帘风。水如银样浸新月，山耸翠标撑碧穹。天为骚人开眼界，酒寻好句入杯中。兴来点检江山罢，顷刻阴晴笑化工。

天根分上下，月窟几晴阴。老树吹来古，流芳直到今。四时花不断，一本理尤深。记得南轩说，要观生物心。

石溜寒泉山色阴，我来本不为花寻。愿分一滴清泉水，尽涤平生尘垢心。虚洞迂风桥畔过，急滩泻月水痕深。襟期难与凡人道，好和沧浪濯足吟。

老来倦跻攀，悠悠憩山侧。层岚轶穹霓，纡萦困行客。崖倾觉崄巇，径曲盘险迫。石老枕云根，桥横界野色。海峤吞暝晖，松标挂辰极。残烟罩成幄，长波曳如帛。天际鸟知还，溪涧鱼自适。几忘物无我，虑淡意常寂。泛观穹壤间，天亦局于迹。荣华忽雕枯，俯仰逃今昔。倾羲倏再旦，急轨等寄驿。愚公果何为，老且欲移石。

说到义时须割截，如何气象得浑全。合非真合皆人者，生与俱生有性焉。友是弟兄常底事，仁于父子本然天。大书忍字果何意，便觉流于矫揉偏。

学诗莫学晚唐诗，学得晚唐非盛时。愿把凫鹥和既醉，翻腾韵语作今诗。

凭谁撼得海门开，疑是神兵着力推。霎地起来银一线，驾山卷起雪千堆。列江画舫浮天去，几片红旗逐浪回。毕竟神京锺王气，海神岂为子胥来。

吹起炎刘已冷灰，先生功不上云台。当初同学还何事，毕竟曾经讲较来。

有子万事足，相与乐湖山。花迳板舆稳，萱庭衮服斑。轲亲荣鼎养，鲁国忽丧还。元气极之母，生贤奠两间。

修龄逾八袠，五福萃诸身。翟服仪容旧，鸾绫谥诰新。艰难共淮楚，褒表建齐秦。曾听呼儿道，仲华能笑人。

紧官都做了，只欠到台司。言路古之直，经筵帝者师。极中五福备，天下达尊推。方曳星辰履，商山已茹芝。

节麾仍帅阃，三道福星临。政澈寒潭底，人行明镜心。船中不留月，童背也无琴。谁憩甘棠下，无穷蔽芾阴。

朔气棱棱带雪吹，凝阴四面锁寒枝。自回造化微和后，如再洪蒙未判时。天遣江山醒醉眼，春将景色入新诗。乡晨一部箫韶奏，草绿花红山鸟嬉。

步屧随风过柳川，眼前气象觉熙然。勾萌甲拆皆春意，鱼跃鸢飞遂性天。绿草方浓山尽发，紫芽新迸蕨初拳。自形自色何容巧，禀赋元来物得偏。

从前身不染飞埃，雪窦云峰任往来。石路滑时宜驻锡，浪头危处且浮杯。眼高桑下肯三宿，脚健山中能万回。四大空虚何底止，信渠钻得纸窗开。

夺得公来镇古洪，武昌棠荫蔼春融。生民立命学有用，活佛救人天大功。上帝遣符征范镇，斯民失怙哭温公。山横抱犊人何在，草木悲号一夜风。

一老皤皤六十余，直从苦硬做工夫。可怜爵齿啬于德，惟有诗书付尔孤。后学失师谁主此，斯文坠地果天乎。榇归只借帆风力，最是舟中麦也无。

奉宣德意慰群生，曾未□年政已成。乃父勋名在彝鼎，当家衣钵合钧衡。如何归隠山林得，不管从来利禄轻。裴度淮西功业了，伫乘驲传上神京。

贵介而能大耐官，留心翰墨此为难。龙蛇现影笔端活，风雨惊人纸上寒。教子一经文墨续，读书万卷夜灯残。一门数世衣冠盛，曾把君家家传看。

种了甘棠打叠回，遮留竞凑辙辕来。只存诗檐作行李，若问归囊清过梅。抵为运筹咨汉杰，传闻近日筑燕台。为言民力东南竭，好趁层霄阊阖开。

十五以前月，清光逐夜生。自朔以至望，浸长而浸盈。十五以后月，明减而生魄。自望以至晦，浸微而浸阙。嗟彼天上月，有圆阙阴晴。惟有心月月，天者常清明。持此以鉴人，妍媸奚所遁。此月不在天，月在尔方寸。

元是双峰门下士，席间参请到源头。鲁人知有乐正子，汉世曾称马少游。白鹿洞宾儒领袖，紫阳教主道源流。有儿曾斫月中桂，家学相传卒未休。

阁枕台隍暇日临，兴怀风景寄情深。江山为友更添我，宇宙皆诗放纵吟。不尽川流朝复夜，无穷事会古来今。一般输与渔翁好，闲是闲非不累心。

喜瞻御史又来临，感慨登高此兴深。许大乾坤付杯酒，几多景物入孤吟。惭无王勃诗家数，赖有韩公记古今。休讶江东暮云隔，相逢萍水两知心。

少年红颜女，敷芬对芳树。盈盈淡艳妆，清歌杂妙舞。凝睇倚高楼，桐丝试一谱。世间知音稀，谁识姱节素。清贞守幽闺，不作凡子妇。容华委西山，良人兮何暮。空床思悠悠，明月正当户。

东篱采秋菊，秋菊清且香。采之欲寄谁，聊以寓感伤。感伤何所思，故人天一方。故人日以远，思君岂能忘。瞻望兮弗及，西山倾夕阳。黄昏人倚楼，一声笛何长。

竹外重门不待扃，此垣缭绕自天成。一枝潇洒无尘涴，半夜高寒对月明。特立丰标仁者静，生平骨格圣之清。纵饶曾与逋仙约，只许溪前见影横。

阖朝奔逸荡无关，夜半潇潇风雨寒。世乱争先寻活路，时贫输与做穷官。平生自谓学无事，一死谅非君所难。到此徬徨犹不忍，国亡那敢计身安。

雁塔题名墨尚鲜，九州四海此同年。故人直上青云路，凡俗那能白骨仙。不善巧图真个拙，祇因方处久些圆。万锺不博箪瓢乐，有命何如有性焉。

广文要饭又何难，所在侏儒烂饱餐。热选尽教众人取，冷官要耐五更寒。田园彭泽菊三迳，意思濂溪草一般。湓浦依然遗迹在，道源须是静中看。

萌一欺心理便亏，久之天定胜人为。买臣负担行吟日，韩信低头出胯时。自怯终于强者弱，不争是乃胜之基。彼来欺我自欺耳，只要我心无自欺。

悔著当初误出山，无聊情绪几多般。尽教茅舍云遮断，已约梅花月送还。旅兴须凭酒消遣，家书不住报平安。逢人休道为官好，骨肉团栾胜做官。

毕竟前身是令威，昂藏鹤样更能诗。此行游遍江湖了，来访逋仙又一奇。

灵均作天问，子厚为之对。玄冥莫可诘，幻说多诡怪。苍苍特其形，厥义了难解。尼山自绝笔，人文已久坏。果有司造者，应不终泯晦。吾欲灰吾心，纳世于聋聩。复为崆峒民，穴野奚土蒉。

我爱梅花村得好，来伴山村与卜邻。却有一般不村处，冰为胸次玉为神。别有村人村得俗，满口肥甘烂钱谷。那知山村梅样癯，肯向人言饭不足。山村切莫学我痴，腹中有字不疗饥。会有东君老知己，陇头先春寄一枝。

六出霏霏过小帘，梅梢着处似沾粘。天工底事巧装点，只为花疏特故添。

向来汉相肃朝纲，建武中兴又说刚。等是当年名御史，到今百世又流芳。

云渺梁砀山水深，千年标致杳难寻。祇今来伴东湖月，惟有沙鸥识此心。

褰帷问俗驻洪都，听得舆人夹道呼。好事被君都做了，个般风力自前无。

曾侍鹓行步赤墀，入山正为怕人知。自惭不直百金伎，空有囊中药不龟。

满前舞鳝杂号狸，揽辔澄清众所期。今日忠良方得路，愿歌守道四贤诗。

云卿曾屈帅垣尊，讵谓如今古道存。骢马行行人且避，如何容易到山村。

谁报江州遣白衣，如云胜友好追随。满斟绿斝安排醉，牢裹乌纱照顾吹。两个重阳前后日，一年好景这些时。到今不数重山会，坐上元来欠了诗。

一年景物秋最好，秋到重阳秋更老。留取黄花待再来，殷勤寄与西风道。菊花了后到梅花，梅花开时雪交加。何当雪月交光夜，与君重约醉流霞。

犹记乌台第一章，当年物论忒雌黄。人心自有公非是，天理岂能终晦亡。奸魄虽生名已死，弹文尚湿墨犹香。偷生宁复百年活，地下何颜见竹芗。

一木难支大厦倾，阖门拼却赴波鲸。归来止为寻坟陇，隠去不教知姓名。賸有诗篇传不朽，相从野老话生平。翩翩只鹤扶云去，群玉峰头籍大清。

儿女来前痛别离，遗言埋骨用深衣。当家曾把僧衣葬，谁识平生此意微。

犹记琼林锡宴时，平轩折得好花归。而今花与人何在，日暮江东云自飞。

黩货无厌政贿成，几年蔀屋不曾晴。击奸霹雳从天降，烛物晶明揭日行。曩在乌台已风采，特烦龙节更澄清。儿童走卒更相顾，夹道传呼司马名。

化瑟新更击巨贪，六条察吏首言赃。划开云睹青天日，全藉风闻白简霜。佥谓激扬须獬豸，如何放过此豺狼。诸生饥欲死难忍，惟有广文餍稻粱。

乔木森森说邓林，自从拱把至于今。虽然本质生成美，全是乃翁培植深。勿使杯棬戕所有，或容斤斧得而寻。非材自愧沟中断，也有庭槐满地阴。

文堂翕聚众星明，剖蚌扬沙着意精。幸执楮毫陪末席，敢将文字品诸生。烘堂莫共赓酬笑，彻夜惟闻倡叹声。要使西昆文体变，欧公不怕咈人情。

岩中一个月胚胎，知是谁将斧凿开。一夜六丁将帝敕，驾空推起上天来。

安仁斗来大，地窄瞰官途。吏散晚衙早，人稀夜市无。山多田占少，涧曲水来迂。犹道茅包锦，县官来索租。

露出佳人半面看，晓鬟梳起碧云团。路傍老尽几春色，犹学丫头不顶冠。

五性感而动，其间善恶萌。危微相对立，体认要研精。大学静而得，中庸诚则明。原头不参透，何以约其情。

良贵由天赋，欺心天可欺。功名皆梦幻，道理厌新奇。枫叶敲窗际，梅花对月时。个般清趣味，料得少人知。

好风特地送帆开，刺破芦花雪几堆。浪里烟波渔唱歇，岸头更点雁声催。船空载取月同去，蓬破偷将天入来。拂早起看鸥睡醒，笑侬抹过子陵台。

渥漥生出此骅骝，父子当今第一流。争道老泉生二秀，最难锦水又三刘。悫亡明道碑东洛，塾死文公哭婺州。留得一家书脉在，郎君见说突烟楼。

赋埒相如轧子云，词场几度策奇勋。不卑铜绶肯为宰，须是玉堂方著君。准拟日边行接武，奈何地下要修文。试将六稿从头读，羞杀时流把砚焚。

雪坡仙去又山居，凋谢堪为世道悲。师鲁仅存遗集在，乐天无限故人思。追怀把酒论文日，忍读停云对雨诗。千里有书报埋玉，衔哀莫写泪交颐。

堂前活现老人星，两个齐眉作寿朋。更有膝边儿戏彩，此身都及见云仍。

不夸九老写成图，要似一家三老无。满把寿觞拼一醉，父前母后子来扶。

一毫矫揉不安然，人众岂能终胜天。透出梦关方是觉，要从心地自澄源。人能穷理始知命，事到容心便费言。造物安排都已定，道中浩浩而渊渊。

鸟兽不可与同群，人道无亏方是人。已分工夫须尽我，学中本领在明伦。川云意思乾坤外，杯酒襟怀天地春。识得眼前真道理，世间何事切吾身。

积谷翁家诧富强，千斯仓与万斯箱。尽教此辈更多蓄，输与先生这一庄。身已九京名不朽，家藏万卷字犹香。向来有子曾充赋，赢得此田常不荒。

癖到膏肓药不医，把泉煮石炼成诗。齿根更著雪来嚼，吟过梅关又一奇。

奉命来宣古曲江，春回画戟昼凝香。使君吟到苏州意，愿睹斯民一日康。

鸿冥未判初，动静根已互。阴阳无停机，一阖一辟户。太虚本块气，无形何八柱。四时自尔行，列星自尔布。吾闻女娲氏，曾把五色补。补处绝无痕，亦有未补处。日无息不运，何处独阴雾。有龙衔烛照，终日烧不住。玉川子有言，日月作眼行。应不外幽独，同此双眼睛。彼何地而暗，乃假烛以明。亦有无烛地，暗塞幽冥冥。吾不解其故，苍苍徒具形。试唤卢仝鬼，为我叩太清。

公论难磨口似碑，肯将虚誉博人诗。心常近厚元非弱，职在详刑安忍施。两载依然如始至，一廉岂是要人知。怕闻骢马骑将去，惹起西人无限思。

三叹丞哉不负余，阶庭兰玉又森如。乡邻称道有是子，祖父传来只此书。勇上璧流逼霄汉，相将金榜到门闾。从前不朽惟家学，不必籯金自有余。

云无心出未为非，鸟倦方还毋乃迟。只为当初欠归早，教人枉费和陶诗。

猿鹤才闻归去来，便呼僮仆扫柴扉。如何出市见车马，惹起他心悔著归。

北门西掖傍丹墀，此正坡仙得意时。不是惠州饭难吃，如何去做和陶诗。

轻寒测测雨冥冥，不觉闲中春一庭。老竹似欺窗草绿，落梅微间翠苔青。倏听鶑语调新曲，默看蛛丝网碎屏。物意人情两相得，莫容尘俗挠中扃。

少陵元是谁家数，衣钵当初自审言。松涧于何寻的派，涪翁之后又仍孙。几篇忧国诗奚寄，一念爱君天所根。不比骚人弄光景，读君遗稿死犹存。

文到龙溪大家数，耳孙分剩有诗材。只因住在修江近，接得涪翁一派来。

从来道院江西好，只为涪翁遂得名。见说何家更清甚，院中终日读书声。

山阴偏被道家占，我祖当年曾写经。君向阴中敞吟境，何时相伴鹤来听。

惯熟虀盐味，谁云食淡难。旧尝司国子，今又作儒官。有手肯炙热，无毡不怕寒。芹香至今在，常梦到槐安。

忆昨云从东野时，天街携手话心知。澹庵往矣谁其嗣，文定今之学者师。德邵年高前辈行，山摧木坏哲人萎。虎头城下艰难共，古道如公更有谁。

六馆诸生伏下风，少年声价在黉宫。交游湖海天下士，规矩乾坤心匠中。竹使分符春坱圠，棠阴匝地昼朦胧。新昌人所难为事，人到于今说介翁。

漠漠天高不可呼，斯民何处诉无辜。从来鹰隼肯驱雀，除却豺狼安问狐。霹雳一声碎奸胆，风霜八路击贪夫。得公数辈遍天下，民命从今盍少苏。

夺去江西一福星，维扬无地著先声。数千百里人相贺，二十四桥风便清。祇为外台要精采，更烦辣手大支撑。劝君放缓骑骢马，怕有人来境上争。

历家差只在毫厘，有诏清台子细推。三代以来宗夏正，溥天之下再尧时。暂烦英节来将命，归对薇花好赋诗。夜直禁林如有问，江南民力正疮痍。

当家七步已称雄，君更豪吟句律工。泸水城存空吊古，睢阳庙在凛生风。友闻不死世无敌，武惠重来战有功。能不动心方是勇，教人以善谓之忠。

厥初是理与俱生，一点灵扃透处明。谁肯枉身徇时好，从来造物忌文名。雌黄一任傍人说，暴白只依天理行。输与老农无个事，夕阳黄犊带烟耕。

世间利欲久胥沦，才有诗书不是贫。三极经纶须是学，一毫愧怍便非人。充之家国而天下，穷则江湖一钓纶。寄语黄州王学士，不妨借我华阳巾。

文章于道未为尊，求道须教造大醇。理学一门要精密，时文大病在尖新。高谈天下经纶易，谁疗目前饥馑因。拼却挂冠高蹈去，孰云林下果无人。

英英玉立已班行，地位如何不庙堂。久合飞腾上华要，祇缘抱负太刚方。阶庭竞秀夸诸少，衣钵先传属长郎。最是一家古三代，棣华今尚有余芳。

记得年时试别头，得君引我上瀛洲。当场独步眇余子，好手先拈第一筹。锦水曾寻香戟梦，洪崖去伴赤松游。瓣香遥致生刍敬，渺渺螺川涕泗流。

偪仄怀居非丈夫，吾今语子好游乎。沅湘到处有司马，嵩华至今谈小苏。事会无穷闲宇宙，山川有尽眇江湖。奇闻壮观多收拾，刮目他时看阿吴。

手拈老笔眇词场，余子如何敢颉颃。疑是前身真贺白，不然今世又苏黄。片文落处人争诵，一第欠于天取偿。造物却教二郎做，立身既好又名扬。

偏是书生赋分悭，生平受用只儒酸。非无热处可炙手，禁得寒时做冷官。乃父向年已科目，好儿今日又衣冠。期颐上寿古来少，归去关山雾雨漫。

骚经比兴殆无遗，何独于梅靳一辞。从逊以来方有句，到逋而后愈难诗。形容虽巧迹之浅，吟状愈多天者漓。独在孤山孤绝处，定交惟有雪相知。

一衣带水绕洪城，水不在深龙则灵。帘栋中间人渺渺，烟云朝暮柳青青。肯将明月清风我，来伴西山南浦亭。好把甘泉洗贪酷，生民血渍吏牙腥。

海棠搀得小春天，独向晴窗弄午烟。造物胡为太颠倒，此花怎敢占梅先。

闻孙姓字魁天下，知是堂中积善深。天岂有私惟福善，公于责报本无心。方来诸少庭森玉，管取明科榜又金。他日貂蝉食家庙，一门青紫列如林。

缘何扁鹊号良医，传法元来饮上池。化作月湖湖内水，愿捐一滴救疮痍。

月湖镜样十分清，诊视还他指下明。那似月湖心地好，愿人常似兔长生。

水边半树月模糊，移取山来更姓孤。未许渊明全占断，盍留一半乞林逋。

梅兄住在水之滨，五柳先生便有云。传语林逋须著让，堤边风景要平分。

当家旧只说骊塘，近代家溪名又香。仁智扁斋天动静，正邪抗疏界阴阳。伤哉所到方丹毂，惜也斯人不玉堂。孤负锦江人望断，使君已在白云乡。

曾趁当年桂子秋，烦公引领广寒游。春官报罢笑归去，底事无成付命休。诗又江湖一家数，学寻伊洛到源头。忍将感兴篇来读，望断修江无限愁。

凭何强占谢家塘，尀耐诗人忒煞狂。只把两家诗判断，此塘一半合还黄。

手画兵家八阵图，儿时此志已吞吴。英雄豪杰所同者，将相王侯有种乎。事竟无成空感慨，天胡不忍死须臾。东南留得斯人在，半壁乾坤只手扶。

恭惟陈简斋，与鹤山魏公。堂堂二先生，后学之所宗。遗迹所到处，百世犹高风。武冈有向氏，乃祖家诗礼。简斋曾来访，鹤山亦踵至。二先生来时，草木亦光贲。主人跼蹐迎，出门见大宾。大带束深衣，整容而肃襟。揖客坐上坐，樽酒与细论。向氏家本儒，苦无黄金籯。惟有无加庄，留以遗子孙。此庄不在田，非谓三百囷。庄者敬之谓，为学之入门。乃祖燕后人，有书便不贫。能令二先生，肯来共斯文。向来吾南昌，隠者苏云卿。魏公令地主，而来访一民。匹夫道义重，王侯失其尊。古人不傲士，此风今犹存。

父子眉山多一苏，衣冠盛事再堪图。岫云懒出官情薄，霖雨未成舆望孤。横海仅存遗藁在，临川有此老师无。瓣香久欠南丰敬，东望灵车天一隅。

只有春风无世态，世间冷暖若为情。废经彼自违先圣，议礼终难强两生。不合拂衣吾竟去，谁云出昼待留行。云卿数亩园犹在，已结东湖松菊盟。

不待文公立学规，士当无愧此深衣。无人可纠孰挑达，有过不弹谁是非。不怕转喉能触讳，自言垂老盍知归。只从北固山头处，直道留为晚景辉。

僻在江南天一隅，烦公原隰遍驰驱。数元结辈已多矣，百子骏今安得乎。风力喧传真御史，霜台勇在去贪夫。翩翩只鹤骑将去，若问腰缠一孔无。

向来曾拜紫宸衙，亲见先班奉日霞。帝室馆甥贵公子，王姬下嫁旧儒家。执中默契心传妙，勤有无穷学问加。带取孤山来作伴，清吟尚可趁梅花。

往来不特地之灵，西有长庚一点星。九路大开行省府，几人争看小朝廷。只消余力镇衡岳，许大先声到洞庭。浄洗甲兵从此去，烦公更为挽沧溟。

江西派已远，后来无闻人。许大能诗声，来自浙之滨。奚奴背锦囊，马蹄踏青春。来派江西诗，风月浩无垠。翩翩佳公子，皆绮纨其身。惟君独不然，每恨无书贫。胸中国子监，所积皆轮囷。把酒读君诗，一字一精神。句里带梅香，不涴半点尘。家本住孤山，和靖与卜邻。吾闻诗之天，不在巧与新。纤秾寄淡泊，清峭寓简淳。古律尤崛奇，可与子建亲。此诗实兼之，体具众美纯。载哦长短篇，音节中韶钧。少游词如诗，二者皆逼真。再拜卷锦还，愿言宝所珍。

西涧元来只是刘，叶公争取过台州。退斋赤手来兴复，上水篙撑急向流。

去时行李只携琴，更带奚奴作伴行。所谓伊人何所似，漪漪涧水一般清。

未到三山声已雷，此行正好趁梅开。榜文争看乖崖押，士类欢呼常衮来。不信闽中能独占，要令天下总春回。江西争得公来定，只怕朝家有诏催。

道包众妙起经纶，粒粟中藏天地仁。五石匏徒夸彼大，一瓢饮有乐之真。从来硕果存生意，吾岂匏瓜系此身。文穆此心唯念旧，还能续得馑亭春。

曾侍龙楼晓色催，真仙那肯下蓬莱。离方共睹重光日，震位欣闻长子雷。奉使祇应天上去，运筹暂作幄中来。老夫羞把诗怀袖，只为明公是秀才。

一钱刘太守，也被一钱污。今日公归去，一文钱也无。临去受百纸，清哉杜大夫。今日公归去，半张纸也无。清献出蜀日，琴鹤与之俱。今日公归去，琴和鹤也无。东山船载月，皎洁如冰壶。今日公归去，船中月也无。问公何所有，所有与人殊。只有一廉字，斯人百世无。

冰作丰姿水作神，群仙境界里诗人。敲从竹起韵不俗，吟到梅来相逼真。无己许令参后社，庭坚端的是前身。有时石鼎堪联句，还许平分坐上春。

以儒饰吏号通材，忽报曹装打叠回。个样归舟惟载月，若为送客只将梅。云凝春树何堪别，昼永甘棠待再来。无限依依怀渭水，揽衣不寝夜徘徊。

孤山久无主，谁伴月昏黄。归兴西湖动，离情南浦伤。官清从马瘦，政暇又诗忙。莫羡和羹事，林逋有暗香。

元岂好聱张岂乖，世间役役逐尘埃。容心于物为身阱，得意之时即祸媒。退一步思方是足，放三分弱岂真呆。悠然独坐吟窗下，忽见梅花一朵开。

麻姑粒米撒天葩，山色模糊未尽遮。月斧凿天飞下屑，风刀翦水簇成花。有时觅句寻欧约，不惯斟羔学党家。呵手撚梅窗下看，只嫌红蒂带村些。

风撼林间万窍开，耳边雨带暮潮来。似知书困难为觉，刚把天声为唤回。

不是胸中熟吕刑，如何议谳极详明。严于三尺古来法，宽以一分天好生。仁意满腔皆恻隠，政声交口说廉平。玉堂本是青毡旧，跳过郎星向上行。

大块劳形为有生，为生受役自纷然。几年寒暑人间世，一点灵明心上天。欲待足时无了日，只今悟处是真诠。烟霞终是吾归处，谁道丹砂可引年。

东极承颜肃紫宸，恩醲湛露燕群臣。香传禁柳鸣球瑟，影颤宫花蔼缙绅。璀璨祥光三殿晓，怡愉和气万年春。明朝又纪流虹瑞，更效封人祝圣人。

八叶蓂香夏气清，坤闱有庆佛同生。枫宸称寿云霄迥，苹野霑恩雨露深。祚永万年齐晋福，孝濡九有乐升平。电枢又报祥光绕，需拜扬休天子明。

一曲清歌艳彩鸾，金炉香拥气如兰。西山高与南山接，剩有当时却老丹。

冉冉飞霜缀绮裳，遥知谌母下丹阳。黄金链就三山药，来采蒲花献寿觞。

饮马池边号浴仙，仙姿花鹤古今传。金经尤有延年诀，未数庄椿寿八千。

楚尾吴头风乍薰，沧波深拥小龙君。愿朝帝母龙楼晚，来曳霞裾驾五云。

古柏林间小剑仙，云鬟低绾亸轻蝉。愿持天上长生箓，来祝东朝亿万年。

壶峤天低乐圣时，南薰初试度兰池。影飞霞佩朝金殿，曲奏云和献玉卮。稽首万年尧历永，承颜五色舜衣垂。仙家更有蟠桃在，明日重来谒帝墀。

百子池边种最奇，无人识是万年枝。细花密叶青青子，常得披香雨露滋。东风向晚薰风早，禁路飞花沾寿草。年年圣主寿慈闱，先献此花名字好。

东风不与世情同，多付春光向此中。叶里尽藏云外绿，枝头賸带日边红。百花能占春多少，何似春颜长自好。清和时候卷红绡，端的长春春不老。

昔年有母见花轮，富贵长年不记春。今报紫茸依碧节，献来慈极寿庄椿。汉家天子嵩山路，又见蒲仙相与语。而今帝母两怡愉，莫忘九疑山上侣。

当年树背入诗章，绿叶丹花有晖光。为道宜男仍永世，福齐太姒炽而昌。犹记夏侯曾与赋，灼灼朱华凝瑞露。紫微右极是慈闱，岁岁丹霞天近处。

待阙南风欲上场，阴阴穉绿绕丹墙。石榴已著乾红蕾，无尽春光尽更强。不因博望来西域，安得名花出安石。朝元阁上旧风光，犹是太真亲手植。

当年曾记晋华林，望气红黄栀子深。有敕诸宫勤守护，花开如玉子如金。此花端的名薝卜，千佛林中清更洁。从知帝母佛同生，移向慈元供寿佛。

碎剪红绡间绿丛，风流疑在列仙宫。朝真更欲熏香去，争掷霓衣上宝笼。忽惊锦浪洗春色，又似宫娃逞妆饰。会当一遣移花根，还比蒲桃天上植。

倚竹佳人翠袖长，阿姨天上舞霓裳。娇红凝脸西施醉，青玉栏干说叠香。晚春早夏扬州路，浓妆初试鹅红妒。何如御伞掖垣中，日日传宣金掌露。

御墙侧畔绿垂垂，接夏连春花点衣。好似雪茵胡旋舞，楼台帘幕燕初飞。薰风日永彤墀晓，宫妃簇仗呈千巧。就中妙舞最工奇，戏衮玉球添一笑。

蘂珠仙子驾红云，来说瑶池分外春。道是当年和露种，三千花实又从新。红云元透西昆路，青鸟衔枝花颤舞。薰风初动子成初，消息一年传一度。

扫除黄叶拂尘埃，讲座虽虚尚有台。岁晚乔松典型在，烟波叠嶂画图开。不须瑞露从天降，应是慈云为客来。须信中边甜似蜜，吟诗未足报崔嵬。

