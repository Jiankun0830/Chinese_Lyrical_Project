闻说江梅已恼人，冲寒着意去寻春。枝枝细看枝枝好，岁岁相逢岁岁新。

一岁都来几日开，一开能得几回来。清尊留待溪边月，不怕山城晚鼓催。

万木归根冷未滋，可怜孤绝发寒枝。心期本在冰霜后，占得隆冬未恨迟。

枝上春风渐有涯，断魂初见两三花。一尊尽日看无厌，要待参横月影斜。

莫欺玉蕊瘦栾栾，中有江南长恨端。白发天涯归未得，年年老眼泪中看。

铁心开府不妨狂，赋语清便独擅唐。堪笑离骚穷逐客，只知兰蕙有幽香。

林下风神物外姿，闺房秀色鉴中奇。两家标韵谁兼得，会有多情识者知。

君家聚古无不有，不腆敝器何足奇。两首新诗愧虚辱，恨无郜鼎为君移。

赠君剑川八卦鼎，一餠清泉终日然。浄几明窗读周易，妙香时炷不论钱。

酣酣芳意不胜春，一笑嫣然恼杀人。分寄多情还解否，要教国色在东邻。

户外惊闻剥啄声，东山消息到柴荆。两章着意撩衰白，风味相扶有麹生。

使君高会著幽人，灯火元宵醉夜分。博士从来文字饮，不妨聊复醉红裙。

相逢一笑又相离，肠断登临送别时。久占都亭惭重客，秋风回首片帆迟。

沧浪渡口莫愁乡，万顷寒烟木落霜。珍重使君留客意，一尊芳酒醉斜阳。

江上危亭思黯然，追游陈迹欲经年。别来西望应相忆，郢树荆门共一川。

白雪楼倾不记秋，楼前江水自悠悠。多情犹忆湖南守，一曲阳春白尽头。

蜀日既衰洛日亡，前星灵武腾光芒。元功百战两京复，万里阿瞒归故乡。干戈纷纷遍四海，浯碑已立湘江旁。太师艰难喜粗定，作此大字龙鸾翔。纸摹缣拓四百载，家家传宝逾琳琅。唐文中世未变古，燕许偶俪为班扬。次山之文可也简，此颂未追周鲁商。禄山滔天等穷浇，春秋之法诛无将。骋兵二字斥边将，此语岂足惩奸强。末篇三章颇辞费，笔力不复能铿锵。磨崖勒铭亦何有，反复自赞乃尔详。向来各人过许与，举世附和无雌黄。淮西仆碑无墨客，惜哉不得逢锺王。

树林阴翳鸟声繁，下有幽人昼掩关。五亩邱园傍城市，一堂花竹带云山。留连风月真成趣，屏远尘埃雅自闲。我访一区无定所，卜邻拟向翠微间。

丛石当轩峙，横池傍砌深。还将修竹绕，半入古榕阴。昼赏风澜皱，宵怜月影侵。聊纾江海志，寄此小山林。

用尽登山力，方知行路难。孤峰宁久驻，半岭敢求安。远目穷千里，危肠搅百酸。川原忽开豁，歧路正平端。

露宿风餐走部封，要询民瘼下情通。消磨光景驱驰里，疲弊精神倥偬中。珠玉忽收千里赠，尘埃顿洗一襟空。病余快觉心情爽，愈却头风耳不聋。

丘园养浩久怀安，忽侍天威咫尺间。草制方观周诰命，筹边聊重蜀江山。抟风已激三千水，掣电终归十二闲。天遣词人来作牧，勒铭重刻剑门关。

羁怀感槩少多违，世路迍邅老更迷。松槚十年乖种植，妻孥万里困携提。龙门偶幸余光借，雁塔曾同伯氏题。拥篲祇今知不晚，曹装犹未去三齐。

武林一别几经秋，谁料同为锦里游。蒹苇已惭瑶树倚，琼琚仍愧木瓜投。小诗勉向忙中和，大白难禁醉里酬。他日东南陪晤语，故应相对话刀州。

圣主不忘远，惠怀尧所难。如何吾所部，疲瘵未全安。诏条少宣布，牒诉多悲酸。抚节夜长叹，忧惭非一端。

沧浪渡口莫愁乡，万顷寒烟落木霜。珍重使君留客意，一樽芳酒对斜阳。

江上危亭思黯然，追游陈迹欲经年。别来西望应相忆，郢树荆门共一川。

雪班远岫明苍鬓，春秀奇峰拥翠鬟。

神灯点点光可烛，星斗荧荧低欲扪。

西风吹繁暑，夜气初宜秋。所居稍虚豁，得以消我忧。独眠堂中央，一榻无衾裯。开轩敞南北，凉飚入翛翛。是日七月七，三星已西流。残云不成雨，缥缈当空浮。云行忽中断，月彩烂不收。影落庭树间，枝叶如雕锼。草根有小虫，微吟作啾啾。岂复厌喧聒，更觉窗户幽。我欲终今夕，飞蚊不相谋。喧我复啮我，驱去嗟无由。但当我自屏，岂与汝辈仇。闭门归下帷，蝶梦寻庄周。

有忧乌啼门，有喜鹊噪庐。主人闻啼噪，喜鹊唾老乌。吉凶实由人，乌鹊何与乎。但知预相报，其智各有余。人智不如鸟，贪喜忌忧虞。遂于乌鹊间，憎爱乃尔殊。福至自福至，祸来贵先图。二鸟孰有益，嗟哉主人愚。

春蚕口吐丝，生人皆仰供。蜘蛛丝满腹，祇能打飞虫。衣服与网罗，利害岂可同。蚕生旬月老，蜘蛛无春冬。蚕食惟草木，蜘蛛肉食丰。蚕以茧自缚，蜘蛛挂青空。蜘蛛有余毒，春蚕有余功。受报乃如此，天理不可穷。

龟肉不可食，蟹螯不中卜。龟以壳自戕，蟹以味见戮。所养殊毅豹，所亡等臧谷。一足致患害，内外皆鸩毒。嵇康坐才死，霍禹以势族。乐哉蟹螯中，贮此老龟肉。

江发岷山阳，河出昆仑趾。渊源既洪深，浩浩并众水。东流至渤澥，曲折万余里。经山无重数，过郡不知几。海边有小溪，近出海山里。未能数里间，已接潮波起。到海虽则同，难与江河比。

群山岸东海，兹地真斗绝。洪涛渺翻天，朝夕吐日月。虽同一宇宙，迥与朝市别。三山在咫尺，芝草吾欲撷。未能仙骨轻，稍浣衷肠热。从我其谁欤，乘桴晓当发。

百年胡为哉，万事聊复尔。功名早有意，贫贱昔所耻。岁月忽蹉跎，少壮何足恃。身外非我有，毫发不可致。惟有一寸心，俯仰要无愧。归去来山中，高人未吾鄙。

村居何所乐，春至木欣欣。夜睇海上月，昼瞻岭头云。东家有胜士，杖屦日相亲。山行共采蕨，野步仍班荆。初见气已合，久游意弥真。剧谈复痛饮，相对有余情。

海边寂寞村，春半芳菲月。东风所至处，陋境亦佳绝。垅麦已翻芒，山花自成列。愁肠不堪断，预畏柳飞雪。更忧𫛸鴂鸣，坐使众芳歇。白日不可留，请试餐玉诀。

山居入长夏，草树绕我屋。微风披拂之，有声来肃肃。葳蕤摇散影，掩冉飘暗馥。百合开数花，孤芳更清淑。我卧北窗下，午枕睡方足。挹此一襟凉，泠然若堪掬。坐使万虑空，乐哉谢羁束。有同颜氏子，坐忘遗耳目。又如慧可师，安心得归宿。落日行庭前，披衣自扪腹。闲扶旧僵石，细数新上竹。小禽时下来，相鸣入丛簇。见我不惊飞，人禽两幽独。

空山学仙子，旧识安期生。青霄许相接，凡骨难为轻。一朝行业满，九转丹砂成。安期忽东来，从帝游玉京。下视一笑莞，依然有余情。借我白云车，导以虹蜺旌。摄身出尘土，随君凌紫清。机会倘一失，千载何由丁。

白头有如新，倾盖或如故。乃知意气间，投分自有处。魏公使汉南，风采耸一路。凋残濡膏泽，冤讼廓氛雾。游刃若发硎，调琴不胶柱。平生不相识，见我国士遇。杯盘倒箱箧，笑语杂卮寓。岂惟倾肺腑，便可托婴孺。慰我畴昔心，何啻封万户。离觞岘山曲，握手惜欢聚。江风吹行色，短棹不得住。临岐亦何言，加餐纳多祜。

别处日已远，别情转绸缪。行行千里余，脉脉无时休。夜与梦相随，昼与泪俱流。山高恨不断，水阔遮无由。欲吞不下咽，欲吐不出喉。戟我胸肺间，有如鱼挂钩。寻端无从来，了知在心头。翻疑一寸心，能容如许愁。平生丈夫气，愧此须髯虬。朝来看蓬鬓，满鉴雪霜浮。

天孙司经纬，专巧上帝旁。星缕日月针，几经补苍苍。弭节游人间，帝服无文章。寒女一机素，未知作衣裳。再拜愿祈巧，精神通渺茫。但恐云车回，虚无往路长。

亭亭涧阿松，冰雪何青青。千岁已枯死，流膏生茯苓。虽无岁寒姿，气味犹典刑。尘土久埋没，谁能验仙经。置君药笼中，傥可延年龄。

蓬室有姝女，颜色耀朝晖。幽独人未识，婵娟心自知。高堂悬宝鉴，美丑良不欺。借君一寸光，为妾照蛾眉。念当有所适，辞亲结罗衣。常恐妾命薄，失身轻薄儿。安得嬿婉人，白头同所归。

肃肃松柏姿，春月惭蒲柳。但看霜雪后，何者能不朽。君昔辞鸳鸾，出为小邦守。治行达明听，眷知从此厚。至今两郡碑，德政刊琼玖。九酝熟虽迟，要成宗庙酒。

余初食橄榄，眉蹙口欲吐。稍稍滋味之，久乃见媚妩。曲终喜奏雅，先病得后愈。功成老大时，亦足酬嘬咀。余生足忧患，备已尝险阻。犹如蓼中虫，自习蓼中苦。不知苦尽处，回味有几许。古人倒啖蔗，佳境贵渐取。但问有与无，迟暮不犹愈。君看道傍李，弃置终泥土。

我爱乐天文，平易更精切。笔端应有口，心事无不说。游戏供日用，工巧疑天设。述情悉毫厘，辩理穷曲折。如我本欲言，挽我开齿颊。如人病喑哑，代我传喉舌。驽骀拟举步，骏足过如瞥。弱弧未及弯，强弩已穿札。抚才初自愧，适意还深惬。读尽一编诗，胸怀消百结。

借宅开小轩，自移一丛竹。悠然北窗下，意色都不俗。晴影终日幽，风声杪秋肃。最怜疏雨过，会有白云宿。深培畏不寿，静对殊未足。主人已虚心，坐客亦青目。四村多修篁，玉立森如束。不为人所爱，况复困斤𣃁。天姿奚优劣，地远悬荣辱。物情岂固然，世事同一躅。何当寻怪石，小垒傍寒绿。要收山林趣，密置轩槛曲。西峰谩多奇，吾方倦遐瞩。

鸟迹既茫昧，文字几变更。达者擅所长，各就一世名。众体森大备，造化无留情。独此游丝法，千古秘未呈。右军露消息，笔墨无成形。伟哉延陵老，三纪常研精。绝艺本天得，非假学力成。应手快挥洒，援毫谢经营。奋迅风雨疾，飘浮鬼神惊。风狂蛛网转，春老蚕咽明。直如朱弦急，曲若卷发萦。飞梭递往复，折藕分纵横。独茧缲不断，风鸢腾更轻。希微破余地，妙绝无容声。飞白笑冗长，堆墨惭彭亨。可怜太纤瘦，不受镌瑶琼。咨尔百代后，若为求典刑。

吾衰谬养生，任运常坦坦。每婴相如病，渐作叔夜懒。昨因触大暑，留热在鬲脘。医师戒饮酒，所嗜不可断。寒热一朝作，水火互濯熯。地偏无药饵，伏枕但忧悺。同僚有蒋子，爽俊流辈罕。作诗宗徐庾，巧语如绣纂。间有少陵风，醇音调玉琯。岂惟诗家秀，从政今可算。牢盆有出纳，晓夕亲授筦。琴瑟费更张，君能时急缓。公余治方书，今昔多所缵。有来谒疾病，手自施汤散。买药辍俸钱，为民已痌痯。我昨病在床，君来问尤款。教我煮橘皮，汤热过冰碗。继送桔梗汤，一杯去烦懑。柴胡作引子，汗出如被趱。所投立有效，病去若水浣。乃知才艺多，所蓄非窽窽。又闻善骑射，长箭必引满。设侯六十步，所发无虚簳。观君精悍姿，此语不其亶。独于围棋低，尺固有所短。向来屡小胜，喜气辄衎衎。我欲张以羸，不令见矛{矛赞}。侈心益骄汰，出语颇夸诞。不知小敌坚，一败石破卵。大战决雌雄，迟君落新馆。

范子廊庙器，至宝非凡璞。胸怀吞云梦，豪气低华岳。昔在童稚时，树立已卓卓。曳裾桥门内，崭然见头角。岁行在辛丑，帝策询民瘼。造庭百千人，衣带矜褒博。平居议执政，至此舌为括。独余子范子，雅志不可夺。吐辞如涌泉，一发孰能遏。挥毫不停缀，盈卷无点抹。汉廷执戟郎，环顾皆错莫。纵横五千字，字字医国药。期于必伐病，非徒事迂阔。怪言一惊众，士论叹且愕。皆云布衣流，志在縻好爵。乃尔张危言，身谋胡太错。当时群宗匠，其间多龌龊。指言为沽直，欲使趋鼎镬。堂堂春官臣，主张独何确。谠议既冰释，众口不能铄。乙科忽大阐，秋天一雕鹗。传诵争取先，纸价为翔跃。声华顿辉赫，蔼然暨南朔。忆昔客东都，猥厕英游数。每于谈笑间，论议闻謇谔。诵语非沽名，生平真所乐。乖离三四载，遣我情怀恶。间者见眉宇，飒然意气豁。亟使罗酒浆，沈沈动清酌。秉烛夜相对，谈词恣嘲谑。公卿颇历诋，治乱亦商略。间出新诗篇，清制皆洒落。祇怀苍生忧，肯为穷愁作。少陵不忘主，气味若相若。倘使任言责，必有裨帷幄。奈何谏诤姿，久矣滞丘壑。似闻庙堂上，知己被新渥。一公丞乌台，一公相黄阁。吾君皆太平，二公繄深托。荐贤乃报国，看子翔寥廓。

人生水中萍，泛泛随波澜。偶然成聚散，谁使为悲欢。伊余从君游，两见岁履端。相得恨不早，相见常苦难。今又舍我去，觉我肝肠酸。君诚湖海士，豪气老不刓。剧谈愤世俗，怒发时冲冠。向来对宣室，见晚帝兴叹。落落不苟合，栖迟犹冷官。高才徒白首，未许陪鸳鸾。苏台今辅郡，举头见长安。会看有追诏，祝君且加餐。吾衰钓沧溟，羊裘侣鱼鼋。逍遥各有适，快睹扶摇抟。尺书倘见存，慰此离忧宽。

我生何悠悠，飘摇若悬旌。已破龙华梦，复成鸿祐行。鸿祐在何许，海阔山峥嵘。地侵鱼龙窟，路与猿猱争。晓日见初出，潮波无时平。我来秋薄暮，寒雨纷纵横。狂飚振林麓，窗户皆有声。山鬼夜中号，怪禽篱外鸣。我衰不能寐，起行迟天明。欻然念身世，百感襟抱盈。仲宣昔遭乱，避地之蛮荆。登楼赋怀土，凄伤欲无生。况我滞瓯越，八见秋风惊。憧憧一州间，萧寺六易名。已去还复来，如鱼被钩婴。去既无所之，来亦何所营。藜藿诚不充，萍蓬甘所丁。兹地实乐土，浮生聊耦耕。鸰原喜在眼，蠹简能娱情。九夷亦何陋，四海皆弟兄。

久思庐山游，忽至左蠡曲。倚船初一望，秀色溢我目。百里堆翠黛，千峰矗寒玉。阴云知我来，收敛入山腹。须臾变光景，尽出一山绿。宛如几案间，青铜铸岩谷。又如墙壁上，古画挂图轴。水光晚苍茫，风气秋肃穆。明朝南康岸，舣棹陟山麓。欢喜不自持，一杯醉醽醁。

孔明屡出师，常苦粮食少。公今主边计，积粟丘阜小。卧龙志空大，流马功竟杳。当时若得公，大事指顾了。

从来方面贵，体尊吟咏少。君侯七尺躯，诗胆看更小。句如星斗烂，气与云天杳。词源倒三江，倾泻何时了。

我登峨嵋山，伟观天下少。观公惊俗句，更觉眉山小。短章锋斩绝，大篇气深杳。纸敝墨色渝，读诵不能了。

令威千岁归，城郭尚如故。我今还故乡，陵谷亦易处。荆榛荒旧蹊，溪壑改新路。城中十万家，碧瓦生烟雾。茅茨变闾阎，旧屋无一柱。相逢访亲旧，十百不一遇。岂无新人民，往往皆旅寓。元帅念疲瘵，抚养若稚孺。近闻田里间，稍稍复逃户。会当一二年，功效见生聚。但恐锋车来，追诏不容住。努力慰斯民，望公若羊祜。

丁年慕请缨，白首翻攘袂。輶轩遽凭轼，魏阙频回睇。两淮经战争，万物皆憔悴。云繁雪霰舞，风猛波涛沸。椎凌仅通航，鼓夜无停枻。依樯闻喜鹊，酌斚烹鲜鳜。出塞那复古，涉川今已利。一节谁与持，同舟心靡异。奋身徇主忧，图国忘私计。昌黎去怀妾，定远老思妹。高情独无戚，慧眼不留翳。岂惟诗酒豪，抑亦文武备。开馆昔登瀛，奉车元起沛。君遭功名迫，我堪闲散置。他年洛下吟，忆君徒拥鼻。

东风入雕槛，百卉无不花。一经造化手，各若矜春华。主人最好事，护养从萌芽。浇灌与封植，恩光无等差。其间一本尤所喜，欲售千金贵无比。君不见洛阳好事丞相家，曾剪姚黄贡天子。

岘山之阳汉江浦，黄花九月迷村坞。故人船上初识君，白酒黄鸡对樽俎。坐中意气最相亲，便许论交输肺腑。君时方壮我尚少，杯酒相逢各豪举。欲倾沧海入壶觞，不觉风云先笑语。烟尘回首暗乡县，避地偷生两羁旅。西城邂逅正春风，南郑流离共秋暑。扁舟东下一沾巾，汉阴渡头天欲雨。君留蜀汉我瓯越，关塞悠悠路修阻。每悔昔日但酸辛，欲寄好音谁付与。日边失喜双眼明，一笑恍然相劳苦。久经丧乱喜强健，语及艰难更凄楚。离合悲欢二十载，往事伤心那可数。酒后清狂不复能，鬓边白发今如许。向来骥子未总角，今与爷长秀而膴。文学崭然已老成，吾徒之衰固其所。君材磊磊多大略，胸次纵横杂文武。当年上疏请长缨，欲以忠信为干橹。驰驱慷慨感知己，十年上佐留边圉。一从捧檄傍红莲，几为临戎挥白羽。元戎入觐载辎车，策勋进秩光宾主。王卿合作水衡丞，庾杲复入将军府。胡为侧翅尚随人，千里长城赖裨补。汾阳僚吏多将相，家声盛事今犹古。致身富贵真未晚，唾手功名不难取。岂惟出幕看旌麾，会是封侯裂茅土。炎歊六月三吴路，海气昏昏暗天宇。骊驹已驾不可留，忧绪中来密如组。亦如远送终别离，只有加餐相赠处。双鱼莫厌远书频，从此西风日倾伫。

绍兴圣主垂衣裳，倬然文治昭天章。已闻华封祝尧帝，岂但畏垒歌庚桑。千秋此日纪佳节，万岁群臣称寿觞。帘前宫扇交翡翠，仗下宝马屯飞黄。昭容引仪近日月，御史执法严风霜。九宾无哗胪句肃，剑佩俨雅趋侯王。一声鸣跸传朱辇，千官赐宴趋文昌。湛露尊罍均渥泽，薰风弦管迓休祥。浩唱充庭云不动，繁花压帽春风光。可怜欢声正四合，不觉暮色来苍苍。轩驺散去九衢闹，朝衣醉沥余淋浪。小臣病著不能起，但听广乐风声长。

天申上寿开明堂，群公祝圣多新章。不论文南山成带砺，要看东海生禾桑。君恩中台燕百辟，金罍兕觥雕玉觞。饭抄香粳云子白，酒泻法酿鹅儿黄。宫衣拜赐近端午，轻叠香罗如雪霜。功臣彯甲奉朝请，貂冠峩峩来异王。中兴盛事须记述，乐府宜得张文昌。感寓诸孙今列宿，诗鸣省户为时祥。每逢朝家有庆瑞，辄以篇咏赓休光。腐儒白首谬通籍，博士一经惭后苍。敢陪诗人论风雅，祇与渔父歌沧浪。升平颂声还大手，白傅才力兼诸长。

著作之厅屏十幅，怪石沧江莽相束。恍然坐我三峡旁，汹汹奔流欲颓屋。不知狂澜何处回，壮哉万顷纳一杯。自从此画出名手，海潮不复声如雷。一时文士罗东观，波涛入笔驱河汉。逍遥扪腹日来看，更得丹青助挥翰。我本儒中山泽癯，烟蓑祇合老江湖。烦将一段好东绢，画个渔舟钓雪图。

艺祖开基登九五，驾驭群雄走龙虎。五十余年到章圣，将帅名臣犹接武。王家再世蒙休光，父子继踵仍腾骧。我从诸孙见画像，绝世风骨何堂堂。隋国令公温如玉，方口丰颐秀眉目。典刑犹在想可知，骨肉都匀肥不俗。小令公为隋国儿，比之乃父加瓌奇。凛然满面英豪气，犹有酣战骁雄姿。百年神隽今已矣，貌向丹青尚如此。虎头不用着三毫，燕颔须教飞万里。屹然立向庙堂间，可使边人毛骨寒。千载长存麒麟阁，当年肯著鵔鸃冠。人物于今宁复有，奇庞谁是功名手。麞头鼠目休求官，归作山中耦耕叟。

峨眉峻极西南著，万景庄严诸佛住。高标天柱八纮张，雄镇坤维百灵赴。我来雨霁群峰出，正值春暄三月暮。上方解冻僧入岩，远俗来游客填路。篮舆牵挽六十里，梯栈高低三万步。鱼贯攀缘筋力疲，鸟腾陡绝神魂惧。行经崖坂几萦曲，望极堪舆莽回互。锦里遥看井底迷，雪山忽认屏间误。幽岩得照石发彩，阴洞有声雷蓄怒。楞伽仙音好鸟语，兜罗绵界神龙护。沧海潮回波浪平，蓝田日暖烟霏布。长虹欻放白毫光，淡墨俄瞻紫金聚。应真飞锡众共睹，圆相摄身人自顾。六牙白象恍当空，三足赤乌潜隠雾。琉璃瓶莹秋月白，优昙花浄含晓露。瑞境旁连瓦屋起，合成一界如相附。神灯夜从九顶朝，散作千山无尽炷。肉眼亲观佛会开，凡躯恐逐仙风骛。欲寻傅说箕尾间，休访君平斗牛度。便排阊阖陟高圆，扰扰人寰何足寓。

圣主忧勤躬万务，英豪宁许山林住。弓旌号召士无留，竹帛功名公所赴。天表对扬咨见晚，坤维镇抚歌来暮。雪山增重绝纷埃，蜀道非难履平路。分陕聊烦摅妙略，秉钧已叹迂高步。朱轓抚俗远民怀，玉帐折冲荒服惧。羽檄不飞烽堠灭，骏骨多收边市互。孔明七纵讵非长，户牖六奇真不误。农狎其野无外忧，马腾于槽有余怒。三陲绝徼皆妥安，诸将雄师今尽护。九重益友思直谅，四蜀新声咏宣布。帅阃方观勋业成，庙堂行看精神聚。嗟我衰迟托末契，辱公敦笃倾殊顾。当年献赋诵凌云，上国承颜悦披雾。禹门亲睹跃风雷，尧陛初惊承雨露。龙颜下瞩顿生光，凤翼高翔从此附。称身朝服曳青云，满袖天香携宝炷。九霄变化冥鹏升，一纪光阴隙驹骛。绨袍雅意念张禄，襦袴余波依叔度。他时入觐对金莲，伴直应随玉堂寓。

年将六秩诸衰具，漏尽钟鸣行不住。一身许国铢两轻，万里携家斗升赴。五羊大夫习劳苦，三鳣先生嗟晚暮。分为一世数奇人，踏遍九州多半路。早岁尝为梁甫吟，中途已失邯郸步。穷通有命常自乐，幽显无惭方不惧。每读商书戒十愆，不忧汉法干三互。奔走频惊使节光，叨逾敢叹儒冠误。车下夺牛任客疑，水中见蟹从人怒。怨恩肯效儿女语，正直犹希鬼神护。平生事业在方册，将老精神弊泉布。九重德意日边远，十万师徒关外聚。不令圣泽皆下霑，宁免吾皇尚西顾。上为朝廷广霖雨，下令郡邑清蒙雾。乘轺无术漫观风，分陕维贤倚行露。青天云雾昔曾披，绿水芙蓉今密附。郊坰小队连后乘，燕寝清香同妙炷。鸟雀难偕鸿鹄飞，驽骀暂逐骅骝骛。自怜落落王平子，遇此汪汪黄叔度。但忧温诏趣公归，荫宇不容孤迹寓。

珠玑百斛何人付，公有诗筒来不住。出尘秀句若霞摛，走笔豪篇逾响赴。吟安一字不知老，朝作千篇犹未暮。秋天鸿鹄翥浮云，平地骅骝驱熟路。分忧制节绵万里，余事文章兼七步。千军独扫人共惊，八面俱来我何惧。力扛九鼎更妥帖，胸蟠万卷森差互。千言未困见纵横，一点不加无谬误。音谐律吕凤凰鸣，势薄云天鹏鸟怒。流传应有贾客售，在处岂无神物护。公诗光焰千丈锦，我诗粗窘一尺布。公诗雄富百雉都，我诗穷陋三家聚。行经北海恍自失，出见西施羞反顾。残膏祇欲借邻光，余润有如蒙晓雾。君侯雅志和薰风，圣主恩光深湛露。事业终期白日悬，功名已见青云附。愿公归侍玉皇案，天香复与金童炷。愿公西取王母环，云车直指瑶池骛。要当都俞庙堂上，岂久淹留井参度。顾我尘埃不足论，屈曲世间随所寓。

四纪才名淹世务，七年符节坤维住。褒功屡有玺书来，趋诏尚迟轺传赴。男儿功多投老遂，烈士心岂随年暮。松杉顶秃始干云，骏驵齿长方识路。所临遗迹纪萧规，相继小巫窥禹步。补公旧处信有幸，顾我非才深自惧。转粟飞刍驱蜀阪，摘山市马司边互。伐柯执斧固非难，依样画葫终少误。解牛毋叹妙肯綮，养虎尤工时喜怒。騋牝三千归圉师，貔貅十万安都护。公家遗利悉桑孔，阃将欢心收戍布。关信增屯烽燧远，边储入粟舟车聚。未归左右展论思，端为西南重忧顾。漠北齐盟寻皦日，斗间王气缠非雾。坐镇全消玉塞尘，召还应及金茎露。佳句忽贻韶濩作，正音乃许巴渝附。昼哦蔬饭费三吐，夜诵苇灯残一炷。欲随骥尾强争驰，暨到蚁封难并骛。囊收甚谨加十袭，笔举复停知几度。试将风格比唐人，堪与拾遗参感寓。

大方广佛三身具，境号华严普贤住。三千浄土毛孔吞，百亿化身尘刹赴。底事眉山迹偏显，端由象法时将暮。三乘不起正信心，一线顿开方便路。将欲神变惊凡目，故敛光芒归窘步。示现虽同人异见，开遮未判谁无惧。臂力遥擎妙喜来，顶光近摄清凉互。我来亲睹未曾有，方审传闻元不误。阳春正值风日好，阴雨不逢雷雹怒。入梦惟忧神鬼知，乘危暗有龙天护。招提问路方上征，世界当空已先布。千林寂历鸟声少，万岭奔腾云气聚。高峰初到甫休歇，圆相俄惊成指顾。一壶恍入物外天，五里知非世间雾。感通咫尺捷影响，变灭须臾嗟电露。公居福地宝岩对，身享耆年仙籍附。两禁高辞法从班，一灯久续禅宗炷。正始余风独后凋，建安逸驾争先骛。忽聆酬唱便随喜，要与见闻俱得度。愿公且见宰官身，一宅常与轩冕寓。

长安百尺朱楼高，传筹夜醉闻鸡号。金吾弛禁玉漏永，九衢遍走狂欢遨。访寻三曲选清唱，交结五陵皆大豪。笑将千金买斗酒，轻若九牛亡一毛。赋诗更作文字饮，止酒一篇羞和陶。笔端百韵鬭奇险，坐上几人推俊髦。万事转头成短梦，十年屈指如奔涛。祇今衰老但悲感，长歌终日弹豪曹。

先生平生无俗嗜，博取珍奇自娱戏。案间双尺本蛟龙，怪底雄雌俱出地。含精古铁色沈沈，质白玉兮价黄金。有时风雨暗堂室，直恐雷电相搜寻。浄业知君专笔砚，白首残编天眼见。一朝出此瑞文房，神物化成非锻炼。阅遍千人谁得将，主人比德端且方。永供黄卷镇边幅，明窗浄几生辉光。先生歌成惊杰句，助发铿锵得君故。何人似与郭代公，宝剑豪篇不须赋。

北出都门道，红尘污客襟。号蝉如有意，高柳自成阴。辙乱思良马，林幽慕逸禽。据鞍回首处，愈觉帝阍深。

抱病云山远，兴怀节物新。林红纷过雨，岭翠郁堆春。猿鸟时相狎，烟霞日自亲。可怜成底事，半世走风尘。

斋饭来香积，钟声出翠筠。僧投松径远，鸟下石坛驯。茶摘春山嫩，泉烹雨涧新。萧然烟篆室，处处喜留人。

嗜好非前日，颠狂减少年。久疏长夜饮，新学小乘禅。觅句驱春恨，翻书引昼眠。朝来山鸟闹，惊破睡中天。

作客他乡久，宜人此界稀。身闲长挟策，地僻惯披衣。妻有虀盐乐，儿因笋蕨肥。出门何所适，终日掩荆扉。

海国幽栖地，春风欲暮时。病忧梅雨逼，贫叹麦秋迟。并日终无愧，逢年会有期。饥寒宁苟免，吾道讳磷缁。

时节清明过，溪山晴霁初。出游偕妇子，相识半樵渔。稼穑归宁遂，经纶计已疏。渊明至穷约，三径亦吾庐。

羊乳茎犹嫩，猪牙叶未残。呼童聊小摘，为尔得加餐。仗马卑三品，山雌慕一箪。朝来食指动，苦菜入春盘。

有客过松径，呼儿下竹关。张灯深夜语，沽酒远村还。醇异交公瑾，清非醉景山。剧谈自有理，不在浊醪间。

杜宇来何处，天涯又复鸣。空山听更激，寒夜窈难明。故国三千里，春风第一声。年年羁旅地，愁绝不胜情。

水乡经月雨，潮海暮春天。芒种嗟无日，来牟失有年。人多逢菜色，村或断炊烟。谁谓山中乐，忧来百虑煎。

倦游淹海上，得子意弥敦。文彩与春秀，性情如玉温。相从不知久，欲别更何言。努力功名会，飞腾入帝阍。

此日天涯别，春风断客魂。绿杨初暗路，芳草欲迷村。祖帐前山远，骊歌落日昏。相思今夜月，不复对清樽。

何处开轩槛，凌虚香霭间。胸中吞百粤，眼界抵三山。晓日宾沧海，秋潮俯碧湾。登临一舒啸，宇宙顿宽闲。

短棹夷犹处，湖平酒满觞。荷深迷去路，波浅涩归航。落日山头暗，西风水面凉。今朝一尊共，相对恍江乡。

君尉襄阳日，吾方首善游。素交微半面，青顾乃双眸。有喜一樽共，相期三径幽。溪山许分老，为我缮菟裘。

李子通家旧，人门孰与侔。胸中足今古，皮里贮阳秋。尊酒怀清致，关山隔俊游。江城携手地，春色黯离忧。

一月如三岁，怀君未足侔。情亲频入梦，句好欲生秋。真有山阴兴，聊寻河表游。翻愁江上别，心事不堪忧。

故人千里去，犹记别时歌。衰鬓禁愁得，狂怀可奈何。南枝春意动，西望夕阳多。三径荒凉外，高轩讵肯过。

空翠浮轩槛，岚光拂栋梁。江随平野曲，林拥暮山苍。城郭犹平日，田畴本乐乡。呻吟未休息，衰病意空长。

京口追游地，钱塘执别年。飘流恍如梦，聚散岂其天。夙驾行趋诏，当朝正急贤。紫荷持从橐，去去入林泉。

老境流年速，春风几日晴。清尊花下怯，白发镜中明。蝴蝶迷幽梦，仓庚愧好声。良辰一尊酒，钟鼎可忘情。

联德成偕老，和鸣六十春。休声传孝妇，馀庆产名臣。人去虚韦幔，哀深泣孟邻。千年凭直笔，图史播芳尘。

作配归华族，生贤瑞国朝。升堂拜王导，窥牖识房乔。彩服金龟重，安舆驷马骄。庆门今鼎盛，环珮忽萧萧。

方喜门施戟，俄惊容奠刍。孤鸾空对影，老凤独将雏。祖送倾朝士，哀荣震帝都。祇应归葬处，千两拥山隅。

誓比共姜早，贫如翟母希。三迁功可大，五福报无违。衮绣供儿彩，风旛契祖机。千秋凭直笔，图史播芳徽。

才名四纪蔼簪绅，王谢风流信绝伦。云路旧游群玉府，山城初见谪仙人。八龙漂泊知余几，三爵追随莫厌频。此会未应轻作别，梅花且醉腊前春。

奔波朝士觅官忙，独买扁舟去意长。汲黯旧闻羞作令，冯唐今愧老为郎。鹓鸿引去知何慕，鸥鹭归来不乱行。窃食端输厕中鼠，惊余犹得饱饥肠。

湖光尽处两山开，夹道苍松郁壮哉。水过冷泉双涧合，石飞天竺一峰来。胜游喜有幽人约，佳句俄催爽气回。桂子中秋正芬馥，流霞好泛月边杯。

西湖烂醉踏青天，秀句重寻未隔年。已约清樽携九日，要将黄菊荐三贤。深秋风日明寒水，宿雨波澜起画船。佳气葱茏如有待，晓妆浓淡抹非烟。

孤枕僧庵梦不成，披衣推户竹轩明。一天月色连秋色，万树风声似水声。小槛沉沉青嶂合，修檐冉冉白云行。今宵伫立情何限，晓鉴霜毛两鬓生。

曲江一散各西东，杯酒重来气尚雄。才薄愧参龙虎榜，会难常叹马牛风。弟兄半已颠毛白，宾主休辞醉颊红。底事坐中犹未乐，车公不遂一尊同。

惨淡阴风暗广川，冲寒直到白云边。寒馿苦忆长安道，古寺深行小有天。岘首诗人穷入画，孤山处士句堪传。疑君便是林君复，妙字清题故宛然。

翠麓丹崖敞洞天，琼宫珠殿照云烟。森罗壁绘推前辈，缥缈楼居见列仙。朝斗坛边星象冷，步虚声内月华圆。尘埃迥隔人间世，骨悚魂清夜不眠。

洞府仙扃本不关，凡踪长堕世尘间。胜游得得今须遍，俗驾迟迟肯遽还。绝𪩘晨光收雨脚，群峰春色亸烟鬟。感通珍重神灵意，诗思虽荒讵敢悭。

胜境名标第五天，殊庭佳气蔼非烟。鼓钟与看千人会，玉石难分十种仙。幽壑旧传灵药富，苍崖曾现宝光圆。尘劳未决丹梯急，只得虚堂一夜眠。

古寺深藏紫翠间，清风夹道凛苍官。千寻秋色岩峦净，十里雷声涧谷寒。此去洗心应少累，从来蓄眼未经看。使君健笔题佳句，一首新诗倒醉澜。

当年英妙曳青衿，曾习王褒盛德吟。骥𫘧作驹期万里，鸾凰振翼便千寻。驰声场屋谁勍敌，好事侯邦尽赏音。古语美成须在久，愿君长保岁寒心。

使节东来炯绣衣，蒙泉景色动旌旗。官曹传檄清风肃，老稚随车淑气移。赵日可能兼畏爱，苏天那复间公私。鸰原更遇蓬瀛客，好驻幨帷十日期。

霜晴爱日晓生东，萧寺山茶赏岁丰。锦里出遨驱小队，雪山纳堠狎诸戎。叶连油幕侵天碧，花倚朱旗特地红。美景良辰万人喜，不妨行乐一尊同。

百首新诗句句妍，追还江左一千年。春归池草难专美，冷入江枫称所传。一字人知吟不到，八分我喜录成编。西来所得真多矣，满箧今藏锦绣篇。

灵舆归路肃班班，帐殿秋风响珮环。九庙向来连北阙，五陵依旧对南山。玉衣不受清尘涴，风马应随彩仗还。行起奉常陪荐享，天威咫尺侍悬间。

早岁儒林俊誉流，中年持橐侍宸游。论思清禁三朝遇，闲散殊庭二纪投。迹与香山齐出处，诗将彭泽尽赓酬。似闻璧水求三老，行起蒲轮慰九州。

汉嘉平日想风流，喜作凌云载酒游。尘土何时公事了，林泉聊与故人投。心期济物衰难强，志在求田老未酬。官满便当投劾去，一航从此下扬州。

万景楼头尽日留，乌尤岭上及春游。谿潭杳渺游鱼乐，林木阴森倦鸟投。千尺梵身名不谬，半轮山月句难酬。争流竞秀君休问，更有江声撼一州。

一径缘云彻上台，玉楼银阙冠崔嵬。连峰衮衮从天下，迥野茫茫匝地开。晓日重溟红浪涌，夜灯千岭瑞光来。却归下土人应怪，身自瑶池阆苑回。

古寺幽岩万木稠，蜀川一览尽西州。依微远树低平野，散漫清江吐乱洲。老眼乍明疑岘首，归心忽动忆槎头。当年风物悲游子，子美应同故国愁。

翠岭苍岩带落霞，水云平野一川斜。二山相距无千里，数口俱仙有两家。仇穴便当营草屋，武陵何必访桃花。择乡试复询风俗，善政人人令尹夸。

城府年来怪迹疏，端因药圃滞巾车。芒鞋入谷亲寻种，野服巡栏自把锄。室蔼芝兰无俗物，房深花木称僧居。他时猿鹤休惊怨，安石宁终老一墟。

谁结危亭古岸头，云容水态入帘钩。数峰岚翠欲排闼，半夜溪声碍枕流。入坐烟霞终日秀，对床风雨一灯幽。那知戎马纷纭际，杖屦相陪得胜游。

登临到处久徘徊，水色山光滚滚来。百顷烟村抱城郭，数峰云水拥楼台。千篇取足诗材剩，万轴横陈画笥开。清兴穷探犹未厌，更投涵翠举余杯。

湖海元龙气尚豪，笑谈谁料已霜毛。文章家法西京在，兄弟才名北斗高。欲取功名酬老大，岂将州县叹徒劳。登坛不独风骚将，出幕他年看节旄。

忆拜冰壶日下时，先君未老我方儿。庭闱一閟成今昔，世路重来太险𪩘。风义肯忘三益友，姓名愿入八哀诗。遗孤么么何能报，泉下幽魂傥有知。

患难余生二十年，一身孤苦百忧缠。文章昔谓古可到，踪迹今为人所怜。憔悴形容勋业镜，归依空寂祖师禅。不孤虽有山公在，恐逐龙舒下九泉。

老境生涯正倚君，周旋夷险共悲欣。最怜磊磊多高节，未肯斑斑出异文。汉阁灯来徒照夜，葛陂龙去谩拏云。愿为灵寿扶黄发，廊庙他年看勒勋。

春意枝间忽暗惊，乘风作阵去纵横。苍苔可忍欺香骨，粉蝶无端乱舞英。有恨应羞霜月照，钟情犹赖晚风轻。梦回一夜频搔首，肠断空阶骤雨声。

香残粉暗若为情，寂寞空余瘦影横。雨后园林无玉树，朝来庭院满琼英。浮云冉冉当风尽，飞雪飘飘落砌轻。广武为君聊一叹，群花从此擅名声。

六艺潜心老益尊，此邦耆旧众推贤。高文早出诸儒右，清节宜书独行篇。白首可怜才半刺，朱衣犹得贵重泉。佳城一閟成千古，寂寞哀笳惨暮烟。

彩衣方喜奉安舆，丹旐俄惊返故居。已作善人称里闬，固宜阴德大门闾。悟超庭柏心无碍，香茁阶兰庆有余。哀挽一声寒日外，萧萧风树锁郊墟。

西北峩峩叠嶂来，涛奔浪涌势难回。忽临城郭千峰住，下有源泉万斛开。鱼鳖宁容腥沼沚，蛟龙曾是起风雷。平时寂寞何灵响，岁旱方知济物才。

弟兄南渡各驰驱，几奉君王尺一除。黄耳音书寄怀抱，乌衣门巷惜丘墟。澄清孟博荣持节，雅量玄平静著书。五桂家风殊未艾，黄山佳气蔼如初。

坐阅江城岁月迁，心劳政拙岂能贤。昔游泉石迷寻访，故里风烟喜接连。聊假颁宣行素学，敢将迟暮叹华颠。他年良史征佳什，会入西京循吏篇。

惊风鸿鹄各翻飞，同落西南蜀一维。一日三秋双鬓改，两乡千里寸心驰。清香燕寝多佳致，远景楼台发妙词。只恐江山留不得，赐环闻已下丹墀。

千载初平庆未穷，本支今复见仙翁。当年郜鼎争尤力，此日于门报已隆。政尚宽和承祖烈，量涵清浊称家风。赐金增秩知非晚，行看丝纶下禁中。

仆射文章六百春，人间又见石麒麟。朱颜白发古仙伯，和气清风今德人。出处三朝常守道，承宣千里更宜民。圣时共政须耆旧，归去千秋辅紫宸。

共理经年惠利丰，此邦歌颂蔼提封。仙都洞府春风好，处士星躔瑞气浓。道向偓佺传口诀，禅从摩诘悟心宗。世间功业公余事，平日高情薄万锺。

赤矢朱弓祖庆绵，五云吉梦世生贤。嘉时浃日迎重九，景运中天恰半千。律播金商资爽气，露和琼屑引遐年。寿觞莫负专城贵，好对西风醉管弦。

至人悲念摄冥顽，倏见光明指顾间。亿劫未曾亲见佛，一宵今得暂栖山。从来叶障须除结，此去功名直等闲。欲以残年奉香火，尘劳无计恋松关。

早岁英声已绝尘，暮年高节更殊伦。绛帷久擅诗书乐，朱邸频酾酒醴醇。不许功名书竹帛，祇将文行照簪绅。乡邻若欲存遗范，祭社端宜配古今。

浩荡天花弄晓光，春风未转忽芬芳。人跻物外红尘远，境堕壶中白昼长。风柳冷飘三月絮，寒梅幽寄一枝香。朝来暴喜家风贵，圆璧方圭满舍旁。

两地相望百舍强，相思空结九回肠。君家沧海宾初日，我戍衡山俯夕阳。情话何当倾肺腑，倦游聊复信行藏。求田问舍真长策，捧檄荣亲道更光。

金雁桥南二顷湖，房公遗迹未湮芜。人游杜牧晚晴赋，境对王维别墅图。经始林泉心自巧，折冲廊庙术何迂。当时只作幽人计，留得陈陶四万夫。

泉上新台紫翠环，暮春修禊俯潺湲。汉流尚带桃花水，云气初披杏子山。柳絮轻飏晴日暖，竹光不动午阴闲。时和岁稔游人乐，一醉聊开病守颜。

何处溪声响佩环，洗心堂下转潺湲。数株古柳枯临水，百亩丛篁翠倚山。岁久刊题多泯灭，时清景物自幽闲。轺轩登览留佳句，顿觉林泉发妙颜。

二豪诗律晋江东，迭倡更酬卷轴丰。狎主齐盟争定霸，互为勍敌锐临戎。波澜已得江流助，组丽仍依锦段红。入蜀词人多妙句，向来严杜一编同。

绝顶凭栏思有余，沧江下眺眇三隅。月光此夜十分满，风色今朝一点无。乡国不须悲楚蜀，庭阶且喜集封胡。史君邂逅分鲜鲫，斫鲙还成逸少图。

天梯云栈转龙旗，细雨凄风暗路岐。七夕难忘祈巧夜，三乡不以望仙时。曲江若悟贤臣语，汾水宁伤才子词。此日铃声肠断处，后庭遗唱未为悲。

瀑水传闻旧壮哉，飞流亭下久徘徊。玉龙鳞甲寒犹蛰，银汉波澜冻未开。斜日湫潭微溅雨，深冬天地不鸣雷。斯游未快平时意，更拟他年得得来。

晓来庭竹碎秋声，令我思君重怆情。三画当年曾擅价，五言今去合知名。赋归已荷因风寄，酾藇终期对月倾。但愿官军破骄敌，不妨淮海寄余生。

十年踪迹困邅如，多谢韦郎肯寄书。千里漫寻苕水梦，一廛方对相山居。归心不为莼鲈切，交契应闲简牍疏。近向钱塘得嘉种，秋盘何日共新蔬。

网得金鳞不忍烹，一瓯春菜眼偏明。逢君强赋湖阴曲，顾我方趋日照城。散坐酴醿留客醉，过庭鹎𫛥为谁鸣。还朝密迩非轻别，知有蒲轮访姓名。

舟兀东风怯晓寒，绿杨堤畔见青山。溯流不碍朝天去，掉鞅何当拜命还。半世光阴忧患里，他时勋业笑谈间。儿童似觉吾衰老，只欲西归便丐闲。

淮水绵绵不绝流，渡江龙化复东游。宗盟尚诧当年盛，交分还欣此日投。名并邛郲公等继，政称京兆我难酬。得时俱为公家计，三窟宁当各一州。

二麦初收堰水流，西园飞盖使君游。羽旄每出邦人喜，壶矢闲同坐客投。膏雨应时和气洽，丰年有兆颂声酬。政成讼简追胥息，镇静西南五十州。

新诗俊逸走风雷，愧我驰驱欲强陪。花外疏篁青掩映，门前流水绿萦回。高情好客长留客，胜赏传杯莫放杯。老懒畏寒朝睡美，报章淹缓莫相催。

五郡驰驱两月忙，少城春事杳相忘。𫛽鹠鸣处韶光老，鹈鴂声中旅思长。曾为青山迂客路，莫偕红旆访仙乡。浣花时节归期近，犹及遨头共一觞。

离索堪惊岁月忙，少城遗爱未曾忘。西园尚记英游并，南浦空嗟别恨长。壮志且窥勋业镜，高情休忆水云乡。玉关柝静边烽息，汉殿归称万岁觞。

按部经时走四封，云山有路宝岩通。普贤相对圆光里，摩诘不离方丈中。喜有篇章交寄远，恨无羽翼可凌空。来诗忽作蛟龙吼，三日能令两耳聋。

自怜麋鹿性疏顽，心在云林迹世间。每厌尘埃驱俗驾，不辞险阻访名山。池鱼得意时归壑，厩马长鸣暂出闲。万仞峰头曾进步，禅机一拨透三关。

力求见佛上天梯，忽睹光明志意迷。华藏神通惊变现，台山公案好拈提。太冲漫作三都赋，子美全无一字题。今日诸贤赓妙句，强驱驽驾力难齐。

卿月中天照上流，使星入蜀久西游。蟠胸经纬开棋局，出手枭卢转博投。学有渊源流不竭，诗如珠玉价难酬。词章怪底犹雄健，棠荫曾联柳柳州。

胜游每恨不相同，邮递犹欣日日通。玉帐未容佳境到，云山已在好诗中。灵珠忽富千金赠，凡马堪嗟万古空。展卷高吟知几过，大音一震耳根聋。

尘劳汩没老尤顽，遍走岷峨杳霭间。筋力已疲难报国，田园有计即归山。何期俗驾经时出，却得浮生数日闲。已请一麾江海去，故应生入玉门关。

新篇孤峻绝阶梯，照眼光芒五色迷。已向诗坛称独步，不妨祖令更全提。真空雅与高情契，绝景终希大手题。余事文章暂游戏，要将李杜与名齐。

住因得坎去乘流，万里西南更倦游。三径未成归计晚，一尊犹喜故人投。小篇偶寓诗筒去，佳句还劳驿使酬。得与诸贤更倡和，故应盛事播西州。

人间岁月都几许，醉里光阴差较长。千日不醒终有尽，百年浑得要为常。故人屡过无穷巷，一室能宽有醉乡。好事不妨多酌我，老来无复次公狂。

石佛山头日欲颓，寻僧不遇懒空回。青鞋布袜云门路，拄杖穿林归去来。

明镜佳期故未忘，月圆人缺恨何长。阳台朝暮谁为主，梦里时时怨楚王。

颜色倾城艺更精，爱卿长是说卿卿。卷中昔日崔徽貌，重见应怜太瘦生。

径草荒春绿作堆，东风深入小园来。可怜几阵嫣香里，立尽庭前数树梅。

寂寂经旬病卧家，起来都不记年华。一声檐上惊秋晚，墙外初闻卖菊花。

病骨栾栾瘦转加，秋风怯傍小窗纱。萧然丈室维摩观，一炷清香到日斜。

肠断江头索笑花，三三两两逐枝斜。忽随清绝惊人句，来自西湖处士家。

喜见江梅又着花，插来不怕帽檐斜。高标幽韵谁真似，人在风流贺监家。

急雨颠风带海烟，白头肠断落花天。东风为买春光住，柳撒黄金榆掷钱。

十日春阴昼景微，鸣鸠逐妇几时归。柔桑细麦宁馨长，落絮游丝可解飞。

雨过山村绿满陂，红芳渐少翠阴低。春风吹草依然碧，潮水浮花却自西。

休对风光感物华，且将春酒趁春赊。一声杜宇芳菲晚，只有荼{艹糜}芍药花。

千尺高崖屏翠琰，六时甘露雨真珠。梯岩穿壑身亲到，始信仙灵境界殊。

丈人诗律照青春，句到诸郎副析薪。特许八分传阿买，囊收珠玉破清贫。

风光无赖恼诗翁，健笔凌云思未慵。长句数篇欺白雪，江山浩荡发春容。

近侍三朝捧御床，宫衣犹带内家香。殊庭更得流霞助，杖屦春风步履强。

休论世事苦悲辛，龙卧南阳自有人。指日承明却归去，烟花紫禁及青春。

经旬山雨暗春辉，桃李成阴总未知。试逐东风入城市，不妨尊酒暂娱嬉。

雨过千山翠色重，群花欲尽絮飞空。牡丹寂寞芬芳晚，日暮朱栏独倚风。

江路南风涨白沙，镫馿来憩梵王家。片云忽作萧萧雨，梦断僧窗日未斜。

岁暮灵泉水未饶，苍崖无复舞飞蛟。诗成不觉天零雨，料得神龙欲解嘲。

山雨萧萧不肯住，天寒云愁光景昏。桃李红白春风面，有恨无言空泪痕。

高林缥缈强可见，茅屋半山烟雨昏。谁家一幅鹅溪绢，古画犹存水墨痕。

牢落天涯邂逅逢，清愁幽恨与谁同。故园肠断三千里，客里看花岁又穷。

溪外人家处处栽，三分蓓蕾一分开。故教嫩萼参差发，似要幽人次第来。

可耐幽花发较迟，殷勤为倩晓风吹。朝来策杖探消息，香处初开一两枝。

