平生恨未识刚者，今日岂期亲见之。欲把江梅比孤洁，江梅无此岁寒枝。

红紫纷争先，酴醾分甘晚。谁栽群玉府，童童翠张幰。华共芸芬香，韵随官逸远。奚用燃青藜，端能照书苑。先生海上归，平步到蓬𪩘。招邀饮醇酎，刚肠出清婉。遥思吴宫魂，故作楚辞挽。勿为花所留，兴尽要知返。

久伤伐木废，每叹吾生晚。黄鸟从何来，乔林绿垂幰。忽作相呼声，朋来无近远。高翥凌云烟，斜飞集池苑。中有幽谷姿，迟迟下遥𪩘。群音巧相和，出语独不婉。哑哑如老乌，闻者弓欲挽。知心有杜鹃，劝尔故园返。

天表初容咫尺亲，云龙重拜太官珍。赐从明主恩尤渥，分及清流事更新。搜卷要须尝七椀，乘风便合到三神。诸公异日沾君贶，愿寄江湖老散人。

殿坳经幄侍清闲，学术空踈愧在颜。从驾滥骑承旨马，朝天叨缀舍人班。登楼虽喜民和乐，论事还惊世险艰。圣主英姿同艺柤，诸君何苦恋湖山。

未访鄱阳范与颜，雁山深处且投闲。紫泥长记曾同召，丹陛何繇更对班。我愧未行平日志，公应不创昔时艰。笔端能制人生死，兼有刘郎在道山。

去国常忧国，还家未有家。君恩报无所，含愧出京华。

三年两溯钓滩涛，来往何曾补一毫。圣主雅恢光武量，微臣当遂子陵高。

弭棹祠堂下，一天星斗明。客星寻不见，影浸钓滩清。

年时尝泛婺溪舟，未上清风八咏楼。天为故人偿夙愿，水知吾辈喜清流。沈郎不为吟诗瘦，王粲长怀去国忧。明日山川共人远，乡情年契两悠悠。

皇都归客过仙都，厌看西湖看鼎湖。洞接龙泓片云近，山分雁荡一峰孤。香清天上碧华落，音好林间青鸟呼。天遣林泉慰吾辈，不容身世老迷涂。

段公不到溪岂好，李守已亡诗更奇。偶向思贤亭上坐，爱溪兼爱昔人诗。

石洞几时辟，石门长不扃。贪看一派水，三载两回经。

谁把银河水，直从天半倾。好流人世去，一洗四维清。

喻子有园堪养亲，栽花种竹清且新。堂中戏罢即策杖，在家有此何忧贫。弟兄既好园亦好，大胜吾家园小小。两园松竹怀主人，他日归来各须早。

归来日弹铗，食无肉与鱼。却将种花地，町畦毓嘉蔬。骄阳每抱瓮，时雨亲荷鉏。青青有生意，令我颜色舒。宁忧馑与饥，亦有瓶中储。前身老阇梨，蔬气端未除。文字亦宿业，复生鱼蠹书。蠹书仍食蔬，苦淡味有余。况兹清净根，分来自僧居。端能纳须弥，聊尔秀郊墟。洗我腥膻肠，襟宇生清虚。岂惟陶渊明，吾亦爱吾庐。荒园涉成趣，枯藤当安舆。困枕案头卷，饥著盘中菹。孔门陈蔡色，借问何如予。

予手不善谈，临局气先怯。偶逢孙万林，三战辄三捷。都缘敌不勍，非以台威胁。孺子滥成名，凯奏意殊惬。三君皆壮士，小挫未肯厌。予今务持胜，坚壁不容劫。

君棋如龙且，初笑韩信怯。我棋似公瑾，赤壁真横捷。但知贪旁角，不觉攻背胁。主人本无竞，胜负两俱惬。嘉宾傥再集，鏖战定谁厌。新篇尤逼人，我辈徒劫劫。

煌煌太白生东方，追逐残月生光芒。太阳中天不肯藏，过午一点犹微茫。太史占之此何祥，咸忧兵起人流亡。金行用事多灾伤，大风地震水旱蝗。有一于此宜预防，杂然并见何以当。臣言天意未可量，滔天赤地兴尧汤，偃禾拔木悟成王。宋景一言国乃昌，灾异不作忧楚庄。吾皇修德应彼苍，去谗远佞任忠良。推诚纳谏正纪纲，内修政事仍外攘。誓雪国耻还封疆，强虏当弱吾当强。天戒为福非为殃，愿勿徒以虚文禳。

凉飚堕黄叶，促织催女工。鬓丝不堪织，细君哀我穷。青灯绩深夜，绩成寒素风。愿为隠者衣，德耀随梁鸿。

问君胡为入台省，问君胡为官辄冷。宣尼犹且畏元辰，羊鼠龙猪作君梗。退之宿直斗牛箕，声名谤毁常相随。死生穷达端有命，予知之矣当安之。

此日一樽酒，再游双植堂。湖山浮野色，草木带秋光。东道德已熟，西风花更香。相看俱老矣，会合意尤长。

忆昔从师学弦诵，年与贾生相伯仲。九日登高鹿岩脊，感物题诗笔初弄。旧游回首半零落，三十六年真一梦。当时唱和三四老，尚有残篇可吟讽。今年节物身在家，行乐山间谩随众。弟兄劝我登高山，身似驽骀不容鞚。河东先生今靖节，有酒宁须白衣送。朋尊聊献菲蒙泉，赐茗仍分小团凤。愿公一饮寿千龄，三物年年敢驰贡。

中秋对明月，九日逢黄花。节物岂不好，而况身在家。樽酒醵邻里，盘餐饤鱼虾。何必登高山，清欢自无涯。

九日登临有雁来，书传坐上手亲开。呼儿满酌黄花酒，为子深倾锦石杯。

三秋不雨泉脉枯，仆夫浚井欣得鱼。刀砧已具未及杀，我偶见之鱼再活。亲投不敢使校人，圉圉洋洋生意新。莫嫌井小思沧海，尺水相忘聊自在。

一月霜台屡犯颜，未回天听已身闲。爱君忧国寸心赤，感物伤时双鬓班。文举才踈意徒广，子云思苦语尤艰。尚书左史虽知我，超海应难挟太山。

何处名兰若，依山结草堂。花枝法雨润，心地佛灯光。浮世嚣尘隔，空门岁月长。林间有啼鸟，听法亦来翔。

头角槎牙万岁藤，遍身节目更棱棱。山僧赠我非无意，要我清闲亦似僧。

洒扫学者事，陈蕃胡不然。要令天下净，端自室中先。

扫地眼尘净，焚香心境清。案头时一炷，邪虑不应生。

入政惭无学，还家更读书。翻同小儿辈，相共惜居诸。

秋兴最难遣，诗怀如乱云。虽无少陵笔，一饭不忘君。

我意岂在酒，衔杯聊乐天。客来同一醉，客去独高眠。

滥与金华讲，赐沾龙凤团。却归林下饮，更愧是粗官。

光景老尤惜，忍销枰弈间。娱宾欠丝竹，一局战清闲。

秋日更可畏，所宜惟暴书。反身还自笑，均是蠹书鱼。

园小日思涉，山高时欲登。老来疲脚力，兴至策枯藤。

山中久不雨，汲水欲何从。一夜井泉达，灵鳗恐是龙。

花木正憔悴，秋阳那更骄。驱童绠深井，聊助化工浇。

还舍八十日，三逢明月圆。停杯试一问，归去定何年。

既晚开何益，采之聊泛觞。书生自头白，奚用泣馨香。

可正宜频览，无尘亦自磨。少陵今老矣，功业欲如何。

旱久井垂涸，汲多泉更浑。浚教泥净尽，何患不逢原。

江头一别九十日，路隔烟波望欲迷。风送雁群来雁荡，书从梅屿到梅谿。羡君笔力能豪健，赠我诗篇过品题。谢客江山富观览，城南何日手重携。

前年蜡屐远寻幽，洞府曾经一宿留。诗句亲题碧云里，梦魂时到白岩头。风生见说欲飞去，兴尽何如且罢休。他日相呼老兄弟，飘然杖屦共翱游。

坐此轩无愧，问君何以能。所行皆是学，不负岂惟丞。凫鹜文书静，槐松诗思凝。博陵徒种绩，践履亦何曾。

平生义方教，真是起家媒。有子愿已足，无心官自来。兴随鸠杖逸，情为雁行哀。想见长塘水，凄凉遶夜台。

薄有田园种斗升，两儿传授读书灯。客来一局三杯酒，王十朋如赵十朋。

贵似金张富石崇，纷纷老死利名中。退居不见香山老，肥遁谁知秀野翁。溪上园因种花辟，床头金为好宾空。潸然痛念公兄弟，二十年前笔砚同。

畴昔游从分不轻，十年乡校读书灯。德星会聚三兄弟，诗社追随八友朋。去国悲凉老王粲，还乡牢落失陈登。诵君生死炎凉句，斜日寒天涕满膺。

灯花端为故人然，留客殷勤为击鲜。更觉门阑增喜气，冰清玉润两俱贤。

世路尘埃逐日生，鹿岩高卧自风清。吾皇有诏求遗逸，行见临雍拜老更。

甘言耻效蜜翁翁，逆耳空余畎亩忠。愿子他年似房杜，好将一语记文中。

论文尊酒意欢然，蜡炬高烧夜色鲜。得婿端同权相国，传经更似老韦贤。

僚婿欣逢旧友生，人如王谢气尤清。十年前已心相许，细看新诗貌愈更。

士论乡评重乃翁，贤如狐突教儿忠。治安策就君宜献，宣室开时夜正中。

明年禾黍定千锺，瑞雪搀先舞晓风。更愿平淮捷书至，西平禽贼献司空。

主人开燕倒金锺，坐客俱吟柳絮风。应念人间有贫者，炉星拨尽酒瓶空。

天花除恼腊前雪，香蘂报春溪上梅。分赠鹿岩龙穴友，异时俱是百花魁。

我昔曾栽会趣堂，子今封植更芬芳。胜它福峙三珠树，赛却东嘉五马坊。靖节柳青宁耐久，大夫松老恨无香。何如移得蟾宫种，不愧灵椿窦十郎。

江枫摇落江梅破，江上诗人有佳句。欲于龙穴觅明珠，试遣鲤鱼传尺素。

两郡三乡赖保全，乃翁剑学不虚传。黄巢讵敢臣周朴，赵胜那能爵鲁连。仁里化成儒气象，心田种得佛因缘。奇儿自是青云士，行见荣光烛九泉。

地僻原名左，天寒岁欲徂。遥遥屈佳客，得得访潜夫。一第且慁子，八篇真起予。蜚声参四杰，谁复敢前卢。

屡战夷吾卒霸齐，棘栖鸾凤暂沉迷。探春想见登梅屿，乘兴何访从雪溪。楼上清欢庾公兴，桥间壮志马卿题。四场笔力媒身策，平步青云岂待携。

心欲齐贤愧未齐，远蒙佳句警昏迷。音如鼓瑟铿清庙，味似煎茶鬭建溪。忧国非同长卿病，感时端类少陵题。二松岂是淹贤地，凫鹜文书谩抱携。

四友共文房，蒲君最异常。研磨发文采，好去奉仇香。

二十年前旧友生，缄封远寄见交情。旧游回首多零落，大噐如君合晚成。

七岁吾从乃祖游，童蒙深愧未能求。堪嗟四十五年事，昔未裹头今白头。

梅溪辟馆子来游，回首如今二十秋。端似韩张互传授，要令编刬绍箕裘。

去年还家已半年，盍簪尊酒数留连。岁穷送别溪头路，手把梅花思黯然。

女娲石烂几经修，天漏犹余两派流。离合无心元不静，朝宗得路却相投。干云宝劔真同气，出荡神龙不异湫。何用筑门防俗驾，林泉自是少人游。

岁宜乡里守，杯共弟兄衔。明日人相问，行年五十三。

短棹别孤屿，故山归左原。遥烦雁足字，重到雀罗门。岁月添新老，文章忆旧论。见诗如见面，气象有余温。

天辟金华一洞奇，洞中石是化羊遗。浑疑雪向闽山落，更讶峰从天竺飞。谿上又添乘棹兴，案头如照读书时。故人重我膏肓疾，田不荒芜应亦归。

凶年犹幸在家乡，邻里相过具豆觞。我辈忍将灯照眼，游人多是火烧肠。

歉岁还乡益困穷，瓶无储粟酒尊空。醉经且学文中子，闵雨难祈应上公。

水旱年年费请求，仰勤汤祷与尧畴。何时三十六雨足，当宁免怀云汉忧。

一杯未吸瓮头春，三叠聊欹雨裛尘。不用遽兴风伯讼，弘羊真是可烹人。

社日檐间不断流，渊明欣欲事西畴。愿言一饱均黎庶，瓶粟无储不用忧。

欲放乾坤万里春，要须先洗庾公尘。朝绅贺雨诗多少，谁是诗中讽谏人。

渊明事高尚，瓶中缺储粟。鲁公凛名节，乞米给𫗴粥。广文富才名，官冷饭不足。少陵老风骚，橡栗拾山谷。嗟予何为者，处世真碌碌。谋生一何拙，甔石无储蓄。三年两去国，囊橐罄水陆。还家索租苗，不了腊与伏。前秋遭飓风，摧折数间屋。今年丁大侵破甑尘可掬。绝粮瘦百指，告籴走群仆。乡邻苟不救，定恐填沟渎。家藏千卷书，父子忍饥读。一字不堪煮，何以充我腹。细君笑谓我，子命难食肉。去岁官台省，侥幸食君禄。有口不三缄，月奏知几牍。圣主倘不容，宁免远窜逐。归来固已幸，富贵非尔福。东皋二顷田，得雨尚可谷。子耕我当耘，固穷待秋熟。

用儒端可复侵疆，活国何劳别取方。文帝要须亲御马，子卿宁患远看羊。抚师暂屈黄扉老，论将宁咨白首郎。行见车书混天下，岂容南北分三光。

端似中山梦得诗，海中仙果子生迟。况当首夏清和后，更遇千秋启建时。祝尔愿同彭祖寿，命名聊效小苏儿。吾家种德已数世，庭户合生兰与芝。

四月相将莫，山丹开始都。真心本来赤，正色自然朱。百合晚仍俗，石榴繁更粗。谁将仙灶药，花里著工夫。

我来鄱君山水州，山水入眼常迟留。绝境遥通云锦洞，清音下瞰琵琶洲。

干越亭前晚风起，湖入鄱阳三百里。晓来一雨洗新秋，身在江东画图里。

亢阳谁谓不为灾，饥馑连年甑有埃。旱魃忽随冤狱散，雨师遥逐使车来。平反尽欲归中典，调燮端宜位上台。更喜诗如杜陵老，江流坐稳兴悠哉。

六月西征遇旱灾，修途千里踏尘埃。雷公俄唤阿香去，霖雨便随流火来。天入沧浪游楚越，云翻{禾罢}{禾亚}忆温台。绮霞亭上一回首，满目湖山壮矣哉。

理郡端如理乱丝，范公往矣欲谁师。典刑犹有堂中像，光艳长存壁上诗。未报国恩嗟老去，不逢人杰恨生迟。一尊坐对鄱江月，耿耿忠怀祇自知。

出郭上崔嵬，山川亦壮哉。三芝谁采去，五老欲飞来。怀古情无尽，思乡首屡回。论文一尊酒，天色为吾开。

郡亭临大泽，霞障截尘纷。有色祇因日，无心元是云。沧浪随郭转，款乃隔江闻。文正已仙去，佳名千载芬。

颜范遥同异代心，琳宫香火道缘深。诗家风味今谁在，定访弥明与共吟。

天然形貌写何难，难得灵台上笔端。朋党论兴三出日，不知谁作正人看。

手移修竹傍墙栽，老眼青青为竹开。独坐书斋谁是伴，清风时作故人来。

鄱水同僚总不群，公余相与共论文。远公莲社恐无酒，辄效江州王使君。

哀哀父母生我劳，生日不见徒悲号。今年偶然梦三刀，二千石向鄱阳叨。身虽五马已二毛，烹羊击鲜斫蟹螯。殷勤为寿劳尔曹，愿尔它年著彩袍。二亲无恙年俱高，更与诸孙持寿醪。满堂宾客来英豪，会看醉脸如仙桃。

少年才气已超群，场屋能摛锦绣文。糠秕在前真有愧，春风得意岂如君。

回头遥念荡中群，把酒欣论坐上文。臭味聊将比兄弟，大冯君与小冯君。

滥与江湖岳牧群，于中最慕范希文。人才相远心相似，均是忧时与爱君。

胆落庭中雁鹜群，宁容摘纸舞微文。鄱阳贤令知多少，惟有鄱君与项君。

牧养功成鲜败群，弦歌声里出诗文。只愁桃李春风近，卧辙无由驻令君。

无钱令尹陶彭泽，有道先生郑广文。预约它年还故里，共骑白鹿效文君。

休休有室宜归早，莫莫名堂去恨迟。禅老相逢应笑我，休休莫莫定何时。

一代奇男子，哀哉命止斯。共天终不忍，蹈海亦何辞。下惠已三黜，照邻俄五悲。烦言何足辨，公论不容欺。

身为多才误，朝无一日安。宁为独醒鬼，不作附炎官。梦断吴江冷，魂归蜀道难。郡斋挥老泪，重取近书看。

槐市访同舍，麟经推阿戎。传家知有子，种德本由公。遗训皆新语，多男类陆终。佳城在何处，楚尾白云中。

均是蓬山逸远官，梦中犹问竹平安。箨龙寄我知君意，要使刚肠饱岁寒。

公如忧国房玄龄，我如郑公思批鳞。隆兴天下同贞观，愿为贤相为良臣。我去公来不同日，各展忠怀对宣室。江湖邂逅论赤心，更约联翩书史笔。坤爻敬义诚君子，可惜作铭人已死。八十四字腾光芒，便是千年不欺史。

平生为雪牵诗兴，今日无诗奈雪何。净几翻书拥炉读，冷斋呵砚带冰磨。寒江独钓句思柳，银海光摇人忆坡。欲两三杯贺丰岁，却忧疆埸正干戈。

江东腊雪为谁多，清逼官梅兴动何。堂坐玉芝劳想像，句工冰柱老研磨。赓酬往事思蓬岛，灾异狂言忤谏坡。听取金华新号令，要须白战不持戈。

鄱江善政九贤人，文正文忠更绝伦。桃李旧邦千里爱，丹青遗像两朝臣。不同赤土祠刘阮，端胜睢阳庙远巡。安得神仙返魂药，九原唤起静边尘。

君不见杜陵野客老更狂，浣花溪上结草堂。又不见谪仙世人皆欲杀，匡山读书头如雪。二公同时鸣有唐，文章万丈光艳长。钧天无人帝呼去，草堂书馆今荒凉。太平宰相张居士，外甥似舅金华子。胸中万卷杜陵翁，笔下千篇谪仙李。向来衣冠拜伪楚，我乃宋臣惟有死。何曾着眼痴宰相，况肯低颜骢御史。天边卿月落九疑，口诵离骚吊湘水。诛茅筑室小东山，天下苍生望公起。种梅志欲调商鼎，持斧梦刀聊尔耳。公生长安我东嘉，天遣邂逅鄱江涯。笔头一语真戏剧，却将铁面拟金华。金华自是金闺彦，金口褒扬两朝眷。末须归去金华山，行将入侍金华殿。

闰月生明后，江天未腊时。风翻禹门浪，花糁月宫枝。照夜皎珠树，秀庭祥玉芝。定知年大有，何止麦相宜。

迎腊雪三白，未春花万株。神山森玉府，天象粲台符。词吐水流峡，鼎成风击湖。鬓边丝可织，四皓盍添吾。

占尽一阳月，分为六出时。韦编照清夜，塞管落南枝。献中荆山玉，开成庙柱芝。人间瑞已定，过此却非宜。

风云频惨淡，草木屡苍颜。诗里报琼玖，宫中归玉环。帝庭侯帛至，佛殿宝珠还。更有人清白，鄱阳似鲁山。

梅蕊开仍落，同云合末离。添为五大老，真是四无私。天女来成粲，冰蚕老欲丝。梨花一枝雨，冷艳可能欺。

黄竹成章日，阳春众和时。玉阶谈战陈，琼燕赐花枝。陶径还飞絮，商山欠采芝。西畴农事及，归去正吾宜。

大似佛世界，端如玉烛时。穆家兄弟味，杨氏子孙枝。鄞海明瑶柱，鄱亭望秀芝。祁寒繇政拙，去倍二诚宜。

楚士照千乘，韩梨夸数株。舜门纷执玉，尧岳衒分符。宝结文房友，鉴明狂客湖。郊圻正多垒，兵会忆夷吾。

天地俱同数，嘉平欲尽时。柳飘彭泽絮，松压大夫枝。越绝山飞泄，文登石产芝。滥骑为郡马，深愿谷相宜。

日掩云间色，榆栽天上株。芳联仙桂籍，穷送旧桃符。远岫明庐阜，澄江接带湖。宣麻开晋国，入蔡忆金吾。

金华手握管城子，端类睢阳太守须。须笔有神人不识，怒时真可气吞胡。

淮甸流离唐赤子，将军奇特魏黄须。愿将银管书忠谊，粪土东京赵与胡。

云山老人国大老，历代遗编饫探讨。余事游神翰墨间，乘兴濡毫快挥扫。严霜烈日如鲁公，抉石奔泉陋徐浩。国朝君谟书第一，大字劣于行与草。云山心画无不长，笔力纵时书更好。我来求字盖求人，不为有官缘有道。紫岩之铭云山笔，不欺室中双至宝。玉箫峰下梅花溪，愿学云山归去早。

小队出郊聊习战，朔风吹雪似催诗。皇天有意诛骄虏，正类元戎破蔡时。

江左风流属宪台，笔端妙语出琼瑰。滥居益友三人列，误辱文房四宝来。

鄱阳江上五见雪，鄱江楼上风栗烈。广文先生不畏冷，弭棹登楼兴清绝。笔端妙语出离骚，酒后刚肠吐名节。芝堂假守老乡人，明日仙舟那忍别。

三十年间旧友生，眼青头白见交情。官于湖北况尤冷，诗不江西语自清。行李少留吴芮国，梦魂先到谢公城。扁舟便合相随去，薄有田园正可耕。

官舍萧条怯莫冬，衰颜得酒晕生红。遥思兰若堂中老，非柏非松自耐风。

滥乘五马二毛侵，雪满鄱江坐拥衾。二叔年高兄弟远，归期当不待秋砧。

六月离家忽莫冬，郡斋清夜拥炉红。细看庆朔堂前雪，正似梅花溪上风。

甚矣今年老见侵，玉芝堂冷敝衣衾。梦魂夜夜寻兄弟，率饮亭前坐石砧。

白首论文得蔡侯，江东尊酒半年游。龙头家世高千佛，骥足声名重一州。方喜同僚吴芮国，不堪回首仲宣楼。送君撩我思乡意，薄有田园归去休。

五十行将四，浮生已向残。齿疏方咄柳，牙落遽惊韩。犹讶年初龀，翻疑颊未丹。定知从此去，梨栗怯堆盘。

元老登朝首剡章，危言凛凛动明光。掉头却向江湖去，不肯伊优上北堂。

伊洛横渠造道深，谁传衣钵见贞心。儒宗赖有金华子，后学宁忧不嗣音。

梦魂闻说到无何，曾共神官壮者哦。妙墨雄文满天下，士衡应亦患才多。

炙手权门尽好官，云山高卧老江干。相期晚景全名节，富贵何须着眼看。

元白诗筒数往还，小生阁笔愧言艰。异时应起鄱江念，公在金华我雁山。

不肯随群慕鹤轩，慨然丹陛吐危言。坐看蜀道平如地，可见忠臣勇似尊。驷马桥边驱弩矢，杜鹃声里拥旗旛。要须入境询风俗，首访严遵李仲元。

一麾出守楚东城，邂逅论交愧孔程。元礼仙舟行色好，子猷雪棹去心轻。虎符稔服君家世，雁荡行逃我姓名。酒盏诗篇话时事，江湖何日更寻盟。

往岁王司业，初生嫡女孙。命名聊志喜，曰国不忘恩。日在元正次，身居辈行尊。愿如班与孟，贤淑振吾门。

江西大帅本仙官，余事篇章过定安。欲遣诗筒寄诗伯，恐嫌白俗孟郊寒。

毛颖神明更好须，飞腾入月跨蟾蜍。谁将银管为封邑，端为金华妙简书。凤翥龙蟠文未称，日光玉洁字还疏。何如今代何平叔，笔阵词源总莫如。

二公心古貌清癯，趣在林泉世味疏。寸碧来从锦江远，九疑分向锡山居。山中丘壑奴金谷，笔下波澜陋石渠。我有千峰藏雁荡，擎天一柱插空虚。

邸报初闻见姓名，甘棠家世旧专城。伯鱼诗礼趋庭处，五马旌旗夹道迎。

元正作佳天，涉七弄春气。好雨亦知时，绿波行何济。新诗如蜀州，句有梅柳味。七升年定丰，一石公当醉。

金华石刻满西州，不惜明珠辄暗投。诗泣鬼神追雅颂，义深君父妙春秋。随身连轸崔评事，挿架悬签李邺侯。扫室焚香读终卷，光芒万丈照螺洲。

孔孟久不作，况雄莫能和。韩公生有唐，力欲拯颓挫。文兴八代衰，学救诸子过。佛老蔓中华，微公衽其左。余事以诗鸣，语险鬼胆破。汗澜高驾天，捷敏剧飞笴。骑龙归帝旁，玉日人间堕。汗流籍湜辈，圭璧分半个。柳和词拟骚，郊联语成些。咸知太山仰，谁继北窗卧。我本虀盐生，久供笔砚课。幽香摘天葩，光艳拾珠唾。后公三百年，杖屦无从荷。世无六一翁，孰知珍古货。巴词拟阳春，僭窃罪宜坐。神交有吾宗，涉世同坎轲。学继青箱玉，诗高碧纱播。勉令添和篇，才薄知何奈。谬同赤效白，深愧愈知贺。世事置勿论，蚊睫虫容么。

火树银花遍九衢，天移星斗下空虚。心忧机妇寒窗士，诗句分明似谏书。

鄱阳灯火类残星，风雨那堪更满城。为郡何如在家好，长檠不似短檠明。

九郡饥民望使轺，阳春有脚不辞遥。更须速返鄱君国，莫遣诗筒久寂寥。

春光骀荡楚天涯，李白桃红次第花。未向名园看铁树，聊于郡圃种金沙。

公余吏隠不相赊，杖屦园林赏物华。五柳宅边谁种柳，百花楼畔谩栽花。池塘有梦吟春草，屏障无心恋绮霞。来岁游人应话我，雁山深处老桑麻。

鄱水芝山四望赊，雨余风物陪光华。名园种果仍修果，妙手栽花似判花。行见晋公开绿野，聊从子美酌流霞。坐间宾主皆人杰，我质如蓬赖倚麻。

野处名园境界赊，夷坚博物似张华。参天先种柳州柳，照眼兼看花县花。即席赋诗袍夺锦，论文对酒脸生霞。自惭衰病陪行乐，策杖登城脚欲麻。

负郭园林路不赊，杖藜徐步赏韶华。芹宫地近分流水，芝岭风高送落花。檐外梨枝春带雨，城头桃树晚蒸霞。行看共掌丝纶美，宁复丘中咏有麻。

草堂相去不多赊，雨后登临唤革华。心喜渊明尊有酒，眼惊太白笔生花。来看四泽满时水，归见九光披处霞。得两使君诗十首，郡斋传写费川麻。

送别鄱江日未赊，诗人相问忆金华。乌衣巷口见归燕，万里桥西思浣花。持节要先苏赤子，摄身未用踏苍霞。行将归侍玉皇案，不比少陵鞋用麻。

学继初寮事业赊，闭门宁悔读南华。符分兴化日烘荔，室寓维摩天雨花。故里君应怀北岳，归心我已到飞霞。休休莫莫宜闲处，耕有添丁妇织麻。

恺悌周君子，循良汉守臣。如今坐堂上，端是政平人。

不是因三秀，名堂意自深。要居森戟地，毋忘采芝心。

昔日栽花者，官移花未开。旧花今岂在，犹说范公栽。

会得名轩意，公余坐片时。退思何及矣，未退早须思。

犹起才难叹，同时九乱臣。鄱阳千载守，贤岂许多人。

谁品鄱阳守，四人贤不知。如何尧舜世，能使野无遗。

有泽宜观水，无檐不见山。鄱君千里国，俯仰一亭间。

孤鹜同飞处，澄江共赋时。晚来亭上看，真是谢公诗。

高架添风韵，芳醪共姓名。苏州凝燕寝，疑是此香清。

昔日风流守，公余种百花。春风不检点，红紫落谁家。

郭外山横阁，江边水照楼。粗官无暇日，何以得消忧。

亭废名犹在，春来花自芳。犹余蜀中锦，爱惜比甘棠。

奔走方嗟力不任，得公一杖直千金。竹能有面如人面，人亦虚心似竹心。渡水只愁龙欲化，入山应与凤联吟。翰林虞部相酬赠，同舍交情复见今。

七岁名师世胄赊，云孙行实副文华。仁心驯及鲁恭雉，和气种成潘岳花。清白见知鄱水月，高明相照楚天霞。送君撩我思乡意，遥想吾庐日长麻。

鄱江同事半年赊，直谅何人似去华。吏报圜扉多鞠草，民歌枯木再生花。暂留萧寺行逢雨，剩作新诗语带霞。褒德自应侯卓茂，清朝知己况如麻。

江东回首莫云赊，寒食令人感岁华。皎皎丹心惟望日，星星短发不簪花。书传何处山名雁，酒忆吾乡水似霞。故旧相逢如问我，为言多病服天麻。

公真有德如元令，我愧无才似李华。话别芝堂倾竹叶，送行鄱水涨桃花。眼看三匝乌逢月，心羡齐飞鹜趁霞。它日相期访刘阮，分桃采药饮胡麻。

少小思尚奇，薰风琴欲和。规模与时背，场屋屡摧挫。大道窥五原，高论读二过。神游京城南，思渺蒸水左。竹看金影碎，菊撷霜风破。论文摩巨刃，荐士躬彊笴。萧兰发秋怀，木雁吟齿堕。飞飞双鸟鸣，不数鹂两个。幽幽十琴操，可仆兰台些。光余万丈长，照我一床卧。未终三百篇，正坐短檠课。不敢示友朋，惧遭泥滓唾。文章吉太守，臭味夙相荷。索我旧诗案，赠以千金货。郡斋哦好句，艳艳月照坐。端如陈琳檄，快读痊𫐘轲。滥把江湖麾，谬声惭日播。祈寒兼苦雨，怨嗟吾岂奈。窃效衡山祷，因思鉴湖贺。鹏鷃各逍遥，溟蓬无巨么。

风采棱棱御史官，旌麾所至庶民安。渭川千亩填匈臆，散作毫端风雨寒。

前世书鱼化宰官，肺肠元与竹相安。侯生韩子相酬赠，诗句惊人魂胆寒。

马上诗成驿使驰，社中犹恨使来迟。不堪冀北群空后，况是江东日莫时。春半鶑犹懒呼唤，雨多鸠亦厌分离。论文尊酒何时共，公说归期我去期。

明刑清诏使，行部近清明。况有太平象，想亡愁叹声。问民知疾苦，按郡戒将迎。更向金陵看，六朝余故城。

朝市隠诚好，山林通更嘉。出非专为米，去亦不期瓜。下惠何妨介，东方未用夸。池州知此道，无愧仲连家。

出门非为采灵芝，端为农时不可违。我欲劝农农劝我，田园薄有早。

清香一瓣乞晴回，准拟阳光万里开。风伯未吹云阵破，雷公又唤雨声来。补天石烂畴能炼，陷泞车深不易推。谁坐黄堂称太守，深惭无术救天灾。

天闵斯民意已回，群阴不扫自应开。扶桑晓日曈曈出，玉宇清风习习来。水绿渔翁声款乃，月明诗客手敲推。秧针刺水麦摇浪，定有丰年无后灾。

忍饥面目类颜回，仅得青天半日开。且愿催诗无雨至，只宜送月有风来。出游偶以文昌霁，待满当为桀溺推。曰雨曰旸皆帝力，麦苗无害免书灾。

籍甚何夫子，文章擅美名。金华传语宝，鄱水主诗盟。心印横渠学，相门无尽甥。人间一梦觉，卿月堕台城。

肮脏宜三黜，飘零到九疑。忠膺黄屋眷，音遇紫岩知。共理符频绾，明刑节屡持。青天万里蜀，无复话归期。

公作皇华使，予乘郡守轓。江湖吴芮国，襟抱杜陵尊。翰墨频挥染，诗文细讨论。新编刊未就，楚些已招魂。

闻说楼中会八仙，郡斋分送谷帘泉。好将投向鄱江水，共作长鲸吸百川。

鄱水新门号永平，永平何止一鄱城。愿言广此平天下，黎庶长无愁叹声。

迂儒政事只平平，滥守鄱阳十里城。赖有同年更同事，公余时作苦吟声。

高唱犹嫌二谢平，偏师能破五言城。鄱人口诵新门记，已作雷门振大声。

才知端如杜下平，异时何止任专城。三年俛首栖榛棘，行作冲霄鸾凤声。

春尽湖如镜面平，扁舟送别古鄱城。相将我亦为行客，征雁来时好寄声。

杨花榆荚满天飞，九十风光别我时。凫鹜成行报公事，簿书中作送春诗。

把麾承乏楚邦东，狱及期年始报空。顾我自惭无德政，同僚深喜有于公。

尊酒相逢人二八，年少壮夫予白发。明年何处更登楼，遥望鄱阳江上月。

佳节江楼上，同僚共把杯。人如舜才子，名半汉云台。诗占城南首，音参古磬枚。宜添两学士，相约访蓬莱。

仲夏百谷长，中沐群龙分。此邦得何龙，行天莫辞勤。愿于呼吸间，山川走风云。亟下霈然泽，救我心如焚。

流落江湖岁月侵，九重侧席念公深。汉庭宽大颁纶綍，楚阁清和幞枕衾。大壑巨鱼欣复纵，虚舟积羽可能沉。乾坤整顿须元老，芝岭柯山未许寻。

老境厌吏事，归心遶丘园。日月忽有夏，炎蒸变春温。芝堂孰新酿，谁共论文尊。缅怀蓬山旧，情好素所敦。殷勤十从事，往扫东坡轩。深杯滑琉璃，不比田家盆。醉吟到高处，舞月成清欢。我独坐空斋，静对忘忧萱。萱多忧未忘，香清思犹昏。怀君不成寐，两处一声猿。

仁义知君学子舆，岂惟词赋似相如。剡溪百幅敲冰纸，换得临池小草书。

伏日何处游，危亭阴清樾。十客同我登，诗兴浩然发。四檐山在眼，奚用更拄笏。小饮未成醺，天边见新月。

政拙时时费祷求，心忧赤子饿填沟。一声霹雳中宵雨，洗出江湖万里秋。

一室不暇扫，心期扫天下。一榻不妄设，所待必贤者。南州杰出士，林泉事潇洒。闭门谢弓招，道合不吾舍。谁云性少通，得一不为寡。豫章岂私交，端欲重宗社。汉廷无此贤，忍使遗在野。交章荐天阙，聘礼备车马。高人竟不屈，清风凛华夏。寄声郭有道，一木难支厦。肯同樊处士，声名祇虚假。鸡酒吊知音，韬光老松槚。倘令居孔门，行藏似回也。江西今仲举，吏事饰儒雅。神交千载友，丹青妙摹写。作亭古东湖，鳞鳞万椽瓦。序嗤滕阁王，词偪长沙贾。佳客从公游，湖光莹尊斚。孺子真可师，世途何土苴。行矣浙东西，鉏犂各归把。

春水平原天可拍，夏日如焚天可拆。哀哉农民亦良苦，厌见常旸与常雨。去秋鄱阳偶中熟，巨室犹言廪无谷。万亩家输数千斛，路旁安得黔敖粥。吾君罪己同禹汤，思起傅岩调雨旸。暂勤千骑作南伯，要使炎峤无余殃。

长夏蚊蝇倦驱拍，忽得缄封手亲拆。新诗首及民疾苦，更闵鄱阳境无雨。鄱阳假守仁不熟，作郡端如种焦谷。匈中賸有愁千斛，阖门百指颜公粥。紫微好善嗤弘汤，眉间和气如时旸。行归廊庙赞化育，善人宜赏淫人殃。

麾把江湖遇列仙，赓酬篇什满鄱川。窦家兄弟联珠日，庐阜峰峦夕照天。三郡美名俱赫赫，一台遗墨尚鲜鲜。紫微妙语题诗后，光艳真能照简编。

六逸中无李谪仙，诗筒忽得旧临川。枝芳又类燕山桂，马立欣瞻刺史天。公似虞臣宜作牧，我惭鼠技滥烹鲜。新诗不减颜公咏，贵若山王定不编。

金华遽作鬼中仙，叹息真同子在川。何逊诗犹在东阁，杜陵家不上青天。忠随奏疏留丹阙，字落禅房照碧鲜。客过楚东吟楚些，唱酬新集定须编。

尊酒相逢半八仙，鬓丝我类杜樊川。江东渭北四方客，楚尾吴头五月天。莲社滥陪陶令饮，兵厨聊击陆生鲜。待将红药翻阶句，别作鄱阳一集编。

辟谷留侯早得仙，庆锺苗裔福如川。少年为佛魁千佛，今日生天作二天。西掖代言词俊逸，东湖题壁墨澄鲜。此行定有诗千首，莫惜因风寄数编。

三秀呈祥处，危亭压众坡。眼惊庐阜近，峰类夏云多。乔岳神咸会，苍穹顶共摩。紫微新铁画，辉映楚江波。

去岁西来路偶同，一言不肯话飘蓬。铭成养正首示我，室坐不欺深念公。大盗欲缠遥拱北，群言交乱卒居东。可怜未战身先死，贯日精忠化白虹。

堂上清音乐奏仙，洲如孤屿媚中川。余干遥服三苗国，陆羽高飞百越天。风过琵琶声不断，水来云锦色长鲜。留题重遇张公子，又入诗中第一编。

山从何来石无根，水从何来山无源。忽然幻出如自然，群峰崒嵂声潺湲。石工貌愚性机巧，两手顷刻成陶甄。坐移野景到城郭，解使平地生林泉。香炉瀑布名天下，雁荡龙湫更萧洒。名山不见典刑存，得趣何须论真假。君不见晋公元勋兼盛德，绿野堂前罗涧石。又不见行行正直韩退之，汲井埋盆成小池。二公匈中有佳致，涧石盆池聊自戏。世间万事皆戏耳，何止兹山与兹水。

误辱鄱阳士庶怜，闭门不许出朝天。间行虽乏相如璧，得句全胜子敬毡。

无德于民愧寇恂，断桥留我荷鄱人。同僚送别四十里，满酌不辞三数巡。

邂逅江湖两白头，公方东驾我西游。韩张呼酒情虽重，孔李通家好未修。庆朔诗高魏提点，秋香赋愧范饶州。驿筒从此相来往，别后何妨却倡酬。

往来真个及瓜期，见竹还思种竹时。今日赋诗添旧集，明朝不是楚东诗。

五峰亭上同登日，遥望庐山在杳冥。今日庐山真满眼，回头却望五峰亭。

易任夔子国，身犹在重湖。梦魂辄先往，临江观阵图。奇才盖三国，壮志吞两都。惜哉功不遂，英雄为欷歔。胡为恍惚间，微茫见规模。清时耻谈兵，武侯其戏予。

鄱阳同事九十日，尊酒相呼恨不多。送别六诗诗似杜，绝胜刘子竹枝歌。

肩舆终日在山间，忽见庐山忆雁山。我亦无心入莲社，愿随征雁及秋还。

出守江湖日念还，又扶衰病入巴山。不能早作归田计，愧过渊明五柳湾。

林间古刹号栖真，高躅难寻晋宋人。我正迷途倦奔走，何繇来向此栖身。

来去鄱阳各有因，却疑行止亦由人。此心可鉴惟天日，公论难欺有士民。

萧洒风姿太绝尘，寓形宇内任天真。弦歌只用八十日，便作田园归去人。

渊明旧隠名栖真，中有栖真闲道人。庐山咫尺脚不到，开轩种竹清且新。我到山中越三宿，似与道人缘分熟。皇恩若许归故乡，拭眼重来看修竹。

白帝知何处，黄山且少留。心惭陶靖节，政愧范饶州。桑下越三宿，江边将半秋。家书及祠命，何日解吾忧。

鄱阳古渡留遗冢，湖口烟鬟露淡妆。九女何由从童子，两姑那肯嫁彭郎。

芦花洲渚江人邦，我来把酒临西窗。五祖六祖山照眼，清流浊流水同江。孤山大小各崭绝，锺石上下相舂撞。千帆出没烟雨里，何如鸥鹭飞双双。

遥与齐侯会，江人故国存。夷吾嗟不见，北望是中原。

荔子黄甘岂不香，路经九折叹王阳。羡君松竹吟哦处，橘在怀中母在堂。

眉宇胸襟两不尘，唾成珠玉更清新。惜哉不使苏仙见，题品宁先赵德麟。

太平宰相王文正，盛德真宜有子孙。旧国今余几乔木，三槐阴满宋乾坤。

遥望香炉气欲烟，坐观湓浦浪舂天。山川满目古今迹，云水千帆名利船。万点白鸥家浩渺，一声赤壁酹婵娟。诗篇细读张耘叟，倚遍阑干思黯然。

此来端不为行春，欲向庐山访隠沦。圣主如容食祠禄，愿为主管太平人。

九天使者号真王，圣治峰前古道场。五百年间圣君出，太平治效过明皇。

儒服方袍两秃翁，两家元是一家风。归田我欲效元亮，结社师真如远公。雁荡此生看未足，虎溪一笑偶然同。清风明月处处共，宁间江西与浙东。

庐阜双林寺，炉峰几瓣香。日烘烟袅紫，敬为白公堂。

渊明修静不谈禅，孔老门中各自贤。送别虎溪三笑后，白莲流水两凄然。

远公白莲社，旁有聪明泉。饮此谁聪明，社中十八贤。尧舜不曾饮，聪明本诸天。我辈虽饮之，聪明不加前。为爱此水清，一酌涤尘缘。却恐愚此水，愚名自今传。

夹径森森郁老松，烟霞深处忽闻锺。虎溪水隔侯溪水，马耳峰联石耳峰。遗像人犹思后主，开山僧不畏先锋。明朝杖屦山南去，喷沫飞流看玉龙。

路入侯溪无故侯，梵王祠宇占清幽。语言文字真吾病，喜共维摩大士游。

双阁壮缁林，一亭余古屋。庭垂祖师柏，风动禅房竹。山禽语昼寂，岩花吐秋馥。此乐本来无，行人慕幽独。

石散山形在，池干水意存。游心山水外，至乐不容言。

未向夔门访武侯，禅房杖屦谩通幽。题诗况有诗僧和，深喜庐山得胜游。

天下名山欲遍看，未能高卧愧陈抟。山人误说潜夫命，只慕冥鸿不慕官。

十日庐山游，蔬肠作雷鸣。对食有长铗，论文无麹生。清浄似斋戒，迟留欲修行。翩翩佳公子，怜我厌藜羹。鱼酒致远意，诗篇慰西征。姜新微带糟，鲊美香流罂。今宵羊踏园，魂梦定须惊。回首白莲社，姑作陶渊明。

休论摩诘与文殊，试把庵名扣大儒。君子于言端欲讷，贤人终日只如愚。乐山自昔称仁者，利口由来恶啬夫。听法双峰空耸耳，老禅惟要一言无。

趣在烟霞世味轻，天将庐阜慰西征。且须细看康王谷，未用遥寻白帝城。星子地分天上宿，谷帘泉占酒中名。凌云仙客知多少，肯向风波世路行。

占得乾坤造化炉，地中沸出巧工夫。泉犹自作炎凉态，休说众生垢有无。

好山无数不知名，路入禅林气更清。岩石有时开镜面，溪流入夜作鸾声。临池墨客余风韵，拭眼高僧避宠荣。安得清风生两腋，紫霄峰顶望寰瀛。

萦迂草径少人行，忽有黄冠洞口迎。自笑荒芜陶靖节，更寻简寂陆先生。朝真惟有坛前石，流水犹余弦上声。欲听金鸡上金阙，紫霄峰际白云横。

庐山何处好，胜地有开先。瀑水漱寒玉，香炉生紫烟。紫霄长近日，黄石不知年。雁荡灵湫合，酆城宝剑连。龟行似朝斗，鹤唳欲冲天。马尾只自洗，牛头奚用穿。雄词惟太白，妙句更苏仙。寺占星流处，桥飞月出边。碑方阅华藏，梦已到栖贤。明日游三峡，归心定决然。

谁栽沙苑千株柳，争似庐山万本杉。如欲岁寒长不改，更栽松柏满幽岩。

庐山三百六十所，长有神光照万杉。借问山中有何宝，仁宗飞白字非凡。

一水遥分瀑布余，万杉深处散明珠。不知散却珠多少，能买人间富贵无。

苏仙诗里见飞桥，欲看虹霓踏玉腰。我到山中虹始见，杨辉有月印青霄。

三峡桥边杖屦游，此身疑已到夔州。题诗欲比真三峡，深愧词源不倒流。

滟滪瞿塘在眼前，便应从此上青天。秋风脱叶随流下，疑是十帆出峡船。

投老山林兴已浓，庐山欣与老人逢。定须容我来同老，五老峰边更有峰。

谁决银河落半天，飞流溅沫五峰前。山中草木皆光润，知有含辉玉在渊。

瀑水声中夜不眠，星河影动半秋天。谁云滟滪瞿唐远，只在洋澜左蠡边。师子吼成方外法，石人参得定中禅。

涉水穿云一径迂，朱砂峰下访僧居。鸟鸣蝉噪更幽处，中有人藏万卷书。

老僧元不服朱砂，境静心灰寿自遐。庐阜招提三百所，只余折桂与楞伽。

藏书阁在已无书，山色依然满旧居。留得妇人三墨竹，金锺声里尚扶踈。

不饮谷帘山下水，徒观瀑布下长川。使君破我游山恨，酒寄人间第一泉。

山中有镜石为台，云雾深藏未肯开。别有一溪清似镜，不须人为拂尘埃。

我性好山水，思向庐山庐。五老招我游，有约芝山初。兹行适所愿，孰曰非天与。入眼庾公楼，兴已先篮舆。云开圣治峰，石扣仙人居。香炉望烟霭，浄社观芙蕖。虎溪聊自笑，天池步宜纾。半月圆通留，幽亭乐有余。趣如六一翁，境似山环滁。侯溪煮月泉，石耳供岩蔬。破戒戏鱼酒，踏园梦羊猪。贤关得家音，天恩拜新除。抗章复辞免，行色仍踌躇。遂作南山游，首过荆林虚。凌云入康谷，临流清可渔。欲饮第一水，山深足趑趄。汤泉本何来，忽从龙口嘘。鸾溪寻故家，墨沼波犹潴。石镜不可见，悬崖照谁梳。寻真到简寂，入观惊丘墟。缅怀黄与陆，何处飘霞裾。眼明见飞瀑，涧壑鸣琼琚。何落句思李，练飞诗陋儒。新桥跨虹霓，出月明蟾蜍。两州劳五马，同日传双鱼。神光照万杉，飞白留天书。遥瞻星子城，青山点舂鉏。我行未及西，三峡知何如。登桥阅天险，奋地轰雷车。壮哉五丁力，凿此千尺渠。群峰列耆老，深渊蓄璠玙。古刹依朱砂，穿林骇猿狙。万卷已空阁，三竹犹扶踈。肩舆足茧卒，传诗手疲胥。佳境尚无穷，雅兴良已摅。身随禽往还，兴逐云卷舒。重寻讷庵老，细论无言予。节物变炎凉，迟留费居诸。在路何悠悠，归梦频蘧蘧。秋风雁还荡，缄封寄乡闾。

参禅得味咸齑淡，学道忘忧苦笋甜。石镜与时为显晦，汤泉涉世有凉炎。

结根拳石伴孤僧，对我还同道眼青。莫遣尘埃侵九节，会须重作玉衡星。

山北山南已遍游，又移行李向西州。身如孟子论行止，心愧渊明任去留。峰顶今宵应好月，人间明日是中秋。天池一塔遥相送，深喜浮云为我收。

游遍庐山寺，兹山亦自佳。数宵缘石耳，一饭为天华。

半月游庐阜，中秋宿瀼溪。祠寻元子隠，树认赤乌栖。坐待云开月，行愁雨作泥。鄱人应话我，身在九江西。

浪士旧游处，旅人今两宵。赤乌曾纪瑞，银杏敢兴妖。照眼水名瀼，回头山忆尧。男儿四方志，宁惮蜀天遥。

苍然山色泠然声，次山之文读可惊。令君赠我有深意，欲以漫浪更吾名。我虽有官真漫耳，谁遣夔门称刺史。开卷欣逢子元子，尤爱清泠瀼溪水。

今夜中秋月，还应满故溪。遥知千里共，深羡一枝栖。岁月飘如梦，年时醉似泥。可怜佳节里，兄弟各东西。

古刹名多福，初来宿上方。蜂窠悬败壁，燕垒满空梁。蝙蝠沸盈室，尘埃堆满床。香烧数炷柏，移下小僧房。

城纵是金非愿得，田虽有石尚堪耕。欲随秋雁荡中去，却向杜鹃啼处行。

蜀道青天手未摩，肩舆从此上危坡。永城朝过路方永，多福夜眠僧不多。冈畔泥深愁欲雨，渡头舟小喜无波。青山满眼森高木，正为人稀免斧柯。

迢迢修岭踏朱红，林壑深藏古梵宫。一阁摩云锁宸翰，神光长照大江东。

白帝孤城在何许，遥想西风急砧杵。我行初至渫泉山，御书阁下眠秋雨。

一宿真如饮渫泉，锺声催上渡头船。夜来一雨湖光好，拟把穷愁洗富川。

近涵州郭远连天，明月清风不计钱。欲比西湖及西子，品题须唤旧苏仙。

穷途喜见富川波，已觉兹行所得多。杭颍西湖堪鼎足，兼怀六一与东坡。

眼中十里是烟波，天遣江山助子多。自是玉堂挥翰手，不应此处久怀坡。

云作愁天风怒号，遥瞻白帝梦犹劳。口吟太白路难蜀，心慕渊明人遇陶。富水已厌家食久，浯溪行看石崖高。人生五马何曾贵，堪叹相逢各二毛。

圣主龙飞白首郎，误蒙亲擢与南床。言多妄发汲长孺，心不敢邪苏世长。

天涯行客正悲秋，况向鹘孙愁处愁。歌听竹枝刘刺史，诗怀庆朔范饶州。

吾道从来自不孤，果蒙好语慰榛芜。孜孜相勉惟名节，官职何须校有无。

君年方壮我颜苍，敢以宗盟论雁行。孝子忠臣公论在，送行诗似少陵章。

满目江山富一堂，公余身在水云乡。遥岑更作有无色，西子为谁浓淡妆。荷有香能清燕寝，缨无尘可濯沧浪。使君坐此谋何事，境静心清百虑忘。

不将蜗角与人争，走侍双亲蜀道行。免为家书忧子美，饱闻情话悦渊明。一名所得知多少，万事真宜审重轻。更愿相随且归去，田园薄有要同耕。

夜宿佛图市，晓穿山障中。泥愁行滑滑，雨厌落蒙蒙。晚稻短长熟，野花深浅红。江西又湖北，马首几时东。

隔岸呼舟子，湖山日欲曛。人家数点火，风物一川云。小渡渔人占，中流县界分。秋深山驿冷，萧瑟夜深闻。

大冶迢迢接武昌，西征逾月到东方。白莲智印蟠桃朔，仙佛同归一道场。

规模仍旧晋乾坤，遗恨于今失所尊。庙食铁山精爽在，铸兵思欲定中原。

行尽江西路，初乘湖北舟。荒城叹权皓，贤令惜韩欧。漫浪无元叟，峥嵘有故洲。神仙雪堂客，几度绝江游。

好山遗恨恐他年，冒雨登临兴浩然。避暑离宫闵吴主，横舟巨浪壮苏仙。秋声萧瑟松风阁，岩乳清泠菩萨泉。山半有亭名可易，漫郎尤恶曲并圆。

绝𪩘笙箫断，邻州鼓角闻。江淮两岸雨，吴楚一天云。有驿聊堪憩，无尊亦自欣。西山逢老宿，往事说三分。

樊山八字形长在，汉鼎三分国尽墟。安乐故宫犹庙食，遗民时荐武昌鱼。

肩舆万松岭，鼓楫芦花洲。忽见江上山，人言是黄州。怀人望雪堂，读记思竹楼。二豪不复见，大江自东流。

短棹经樊口，高人忆漫郎。杯湖谁复泛，退谷自深藏。鄂渚风烟接，吴宫草树荒。遗音闻八曲，大小两回傍。

古刹何年有，传闻贞观初。药痊明主疾，鼠福梵王庐。帝赐褒嘉礼，神留吉利书。残僧三四辈，朝莫自锺鱼。

晓发华容寺，云开鄂渚天。秋深余晚稻，地旷辟管田。草市鱼多骨，荒村店有烟。计台书报我，已具济川船。

跋涉经江夏，悲凉忽莫秋。雨登罗汉阁，醉上庾公楼。风急将吹帽，江寒更泛舟。川涂元不隔，归梦到东瓯。

危亭顶鄂渚，欲上初不敢。肩舆蹑峥嵘，眼界惊坎窗。青山缭江湖，烟雨抹浓淡。千帆破沧浪，万室昭菡萏。大泽匈可吞，秀色手宜揽。形势控上游，天险卦侔坎。登临迫吹帽，秋声在葭菼。衔杯情有欣，怀古意多感。两雄孙与刘，壮志鲸鹏啖。赤壁走阿瞒，功业炳铅椠。黄鹤去何之，灵竹色犹惨。楼余庾公兴，洲遗正平憾。北望旧中原，激裂壮士胆。何由登太山，一快天下览。

萧瑟秋风送雁回，梦魂终夜遶箫台。年家知我乡心切，斫鲙羹莼荐酒杯。

天涯行客倍伤悲，鄂渚登高帽欲吹。遥想弟兄行处乐，几人同把菊花枝。

早将忠义立殊勋，鄂渚登临气压云。异日云台观画像，要须压尽汉将军。

鄂渚逢重九，登高客魂黯。白菊泛壶觞，青山满栏槛。诗随眼界添，酒逐年华减。回头望楚东，半雨花思范。

系缆长江口，斜阳照两州。山遥瞻大别，渚远认南楼。渔艇家烟浦，江神庙柳洲。文通送别处，春恨可如秋。

解缆长江口，回头思黯然。封疆一川隔，烟霭两州连。水鸟飞沿渚，江豚跃傍船。好风知几苇，送我上青天。

江山满眼似相迎，一哄人烟问地名。舟过已经金口市，水流应到石头城。

鲤鱼甲露江中渚，芦荻花浮渚上霜。樯影落江疑是钓，巨鳞惊跃鹭飞忙。

长江十里渺连空，逆水那堪更逆风。定是江神怜远去，欲吹船转浙江东。

江神不借一帆风，急水难收寸进功。欹枕高眠真有愧，挽舟人在荻花中。

江上秋风起，鲈莼正忆家。舟行良不恶，日啖小鱼虾。

千里长江险，舟行梦亦惊。转矶忧浪急，入沌喜波平。秋老天犹燠，宵长月自明。洋洋通济水，何日得归程。

悲秋已过黄花节，照眼浑疑白帝城。更类吾家子猷棹，飘然乘兴雪中行。

芦花两岸风萧瑟，渺渺烟波浸秋日。鸥鹭家深不见人，小舟忽自花中出。

老境残秋路入荆，眼中何物不关情。芦花间蓼红依白，江水归湖浊带清。狐兔丛深应自贺，鱼龙穴浅已相惊。扁舟夜宿无人境，展转无眠到五更。

竟日舟行无一家，无边眼界只芦花。花中知有雁多少，为我传书到永嘉。

方城以为城，汉水以为池。横行江汉间，楚子灭诸姬。问鼎轻周室，争盟会淮夷。子孙世有国，地大先王时。封疆六千里，俛首为秦雌。虎狼不可亲，前后几见欺。始堕张仪计，卒至王翦师。西风吹黄芦，疑是骚人悲。

夜宿古夏口，时维季秋半。江湖犹未落，烟水渺无岸。左公昔屯兵，仲谋方斫案。助成赤壁胜，坐使老贼窜。壮志宁下人，借地聊取乱。蛟龙得云雨，鼎足王蜀汉。英雄不复见，江水空汗漫。

九月十五夜，前年居故乡。鸡黍修故事，兄弟自范张。岂知今年秋，扁舟葭苇傍。三日无人烟，雨细风悲凉。浇愁一杯酒，苦语生悲肠。

牢落楚天涯，夔门路尚赊。落帆惊宿鹭，弭榜傍栖鸦。风伯声喧枕，渔人水浸家。江神阻行色，非是恋高牙。

先人六儿女，姊长孝且慈。德淑命不淑，哀哉止于斯。莫年失爱子，哭泣鬓成丝。年才五十七，一病不可医。姊死我在傍，姊葬吾不知。初闻卜九月，不得日与时。丐祠既不遂，临穴竟无期。日月为我昏，风雨为我悲。宦游何所得，抱恨渺无涯。尚余英公须，未作子厚碑。便当回雁荡，那忍过秭归。

风伯一怒声如雷，排空浊浪山崔嵬。江湖千里人影绝，一叶小舟何处来。芦荻花中有渔者，蓑笠为衣楫为马。止将烟水作生涯，红麹盐鱼荷裹鲊。舟人争买不论钱，我亦聊将荐杯斝。烹庖入坐气微腥，饤饾登盘色如赭。但能得趣酒杯中，也胜弹铗人门下。君不见仲尼鱼馁则不食，陈蔡面犹含菜色。又不见退之欲饱东海鲸，焉知家有啼饥声。我居江乡厌海味，今日鱼虾八珍贵。朱门日兴费万钱，未必一生常适意。尔曹异日宦西东，一饭安得如今同。寄鲊不须劳孟宗，但愿清白传家风。我将归结鸡豚社，不用击鲜如陆贾。但愿年丰鱼米贱，欣然醉饱同天下。

舟经八叠疾还徐，帆便风高水自迂。要与麹生谈妙理，试呼渔父买长须。

派别从金口，江行过玉沙。风湾迂八叠，烟渚会三叉。柳老余春色，尊空负月华。端如退之语，江远共蒹葭。

鄂渚上荆州，泛泛江汉水。萦迂知几曲，萧瑟非一苇。乡心秋色中，旅思诗篇里。云安在何处，落日天边是。

网步知何处，维舟日已昏。孤灯耿渔舍，一犬吠江村。问境欣名复，归心几到温。遥天有明月，惜不照金尊。

瓮间吏部姓名池，僧舍人家傍水涯。黍熟稻香俱可饭，橙黄橘绿最宜诗。

江上人知我姓名，枝头手自摘香橙。一盘来致殷勤意，侬有儿为太学生。

江东英杰旧孙郎，遗烈于今尚未忘。犹有神祠枕流水，一间茅屋似昭王。

渔人生计占沙洲，一网鳊鱼二百头。鱼未到家人买尽，明朝一网更盈舟。

地近荆州见木奴，青黄照眼两三株。百钱买得霜前颗，味带儒酸似老夫。

晚来诸卒竞欢呼，籴得香粳一斗余。拾荻为薪煮江水，就船沽酒吃鳊鱼。

君如别驾宠，我愧淮阳黯。鄱水偶同僚，江楼屡凭槛。感秋悲思多，惜别刚肠减。夔门啸与诺，安得对岑范。

高柳何人舍，孤灯此夜舟。遥从白帝去，少为紫微留。

魏阙回头远，夔门去路长。万年天子寿，一瓣福田香。

小院藏修竹，柴门傍曲江。系舟杨柳岸，诗句落僧窗。

晓起鸡未鸣，晚宿鸡鸣渡。鸡鸣又还起，扁舟触烟雾。不作田文奔，不效刘琨舞。孜孜慕舜徒，去去官夔府。

舟行湖北路千里，家在浙东天一涯。宿处问名同住处，梅花不见见芦花。

扁舟何日到夔州，已泛荆湖半月船。误喜地名同故里，欲寻邻舍竟茫然。

王家又向此名村，只欠青山似左原。满眼黄茅仍白苇，荒芜疑是我田园。

预恐吾侪有别离，急忙刊得倡酬诗。江东渭北何曾隔，开卷无非见面时。

一江明月夜归迟，萧洒斋中小范诗。亭自我名犹未赏，梦游江静月明时。

入由通济口，出自鲁家洑。半月良已劳，大江离又复。蒙蒙烟雨中，两岸渔人屋。遥山瞻石首，乡味思海族。

不向三苗境上过，此身端怯洞庭波。浪翁未免敖牙戏，渔父时为款乃歌。虫喜年丰频𢭏米，鸟忧沙涨自淘河。可无好处如乡里，橘绿橙黄恨不多。

有遗嗟无母，舟中遇忌辰。鱼蔬当血食，橙橘荐时新。家比去年远，囊如旧日贫。白岩山下冢，归扫拟新春。

疑向钱塘宿，潮头夜半声。油煎江岸圮，舟撼梦魂惊。浪自鼋鼍吐，风从芦苇生。江神不迁怒，顷刻为吾平。

残月照荆江，晨曦浴旸谷。云收瘦山腰，风顺饱帆腹。微茫见石首，俄顷过吾目。方兹惊汹涌，何敢求迅速。快意固可喜，迟钝或为福。风乎亦难矣，去顺来者讟。江神岂世情，吾亦不私祝。

我欲效元子，漫浪居退谷。不效楚大夫，醒清葬鱼腹。前非恋高牙，今岂嗜湖目。两旬非不迟，一日靡容速。直为退之规，宁觊塞翁福。未易论乘除，不须生怨讟。江水照吾心，宜将正辞祝。

二子聪明旷与离，一尊容我与论诗。待将后集从前刻，直到鄱阳送别时。

油水江头寇相祠，凛然如坐庙堂时。精忠一点不负国，枯竹知公人不知。

江口维舟问地名，黯然撩我故乡情。平时尚怯黄坛岭，谁遣遥临白帝城。

于公治狱多阴德，温靖居朝止肉刑。鄱水同僚温靖后，于公堂记有芬馨。

今夕果何夕，章华台畔舟。诗成天作纸，帘卷月为钩。蜡炬知何喜，乡心未免忧。家书随雁足，两月到荆州。

扁舟经月溯江流，又向江陵换蜀舟。肠断一声离岸橹，不堪回首仲宣楼。

天遣西来亦大奇，眼中浑是少陵诗。虎牙铜柱为我好，却胜先生出峡时。

曾于庆朔亲祠范，又向夷陵敬拜欧。昔日四贤今见两，慨然遐想旧风流。

隠迹江山郭景纯，学兼儒伎术通神。虫鱼草木归笺注，何害其为磊落人。

楚国封疆六千里，荆门岩峦十二背。南标铜柱北虎牙，天险城边古西塞。江山如故名尚存，形势虽强国何在。水流三峡无古今，月照孤城几兴废。吴蜀英雄空战争，屈宋风骚谩悲慨。但愿时清塞不尘，楼上芳尊日相对。

至喜亭前晓雾迷，橹声离岸眩东西。疑游神女行云峡，忽到姜诗跃鲤溪。午饭驿亭同蓐食，夜眠村店类鸡栖。眼中四面青山好，从此登天路不低。

路入桃花桃未花，碧溪流水两三家。何年路接人间世，定是渔人归去夸。

身在篮舆不自安，更劳牵挽上天门。山中亦有人间月，今夜应须照覆盆。

身到猿啼百尺头，更言前有鹘孙愁。试于大望山头望，望见人间是峡州。

豆子山前火墨溪，迢迢一岭与天齐。肉身安得钻天手，肝胆崔嵬自作梯。

一岭钻天到此平，夜眠听得诵书声。莫言此地名千石，万石它年或可名。

五更枕上梦还醒，初听夔州鼓角声。悲壮端如少陵语，它时送我更多情。

水不经三峡，山犹过九盘。数家修竹里，堪入画图看。

未见巫山十二峰，人言山与此山同。定知神女藏深处，正在朝云莫雨中。

终夜江声枕上喧，子规未叫已销魂。身乘筚路思熊绎，词诵离骚吊屈原。城邑旧为夔子国，民人多是楚王孙。误恩分阃方图报，宿处那堪是报恩。

自古皆有死，先生死忠清。故宅秭归江，前山熊绎城。眷言怀此都，不比异姓卿。六经变离骚，日月争光明。

晚日寒天过秭归，江山点点上愁眉。况经宋玉悲秋处，不独秋悲冬亦悲。

大拽名何壮，孤峰势更巍。拜恩罗吏卒，列炬照烟霏。分阃来鱼复，怀乡过秭归。石门观峡水，东注疾如飞。

制锦工夫早不同，至今人道寇巴东。澶渊一段奇功业，可在孤舟野水中。

堂前双柏今何在，渡口孤舟依旧横。不似公安挿竹处，凛然容貌尚如生。

西来水陆备艰辛，祇为君恩不为身。为向巫山神女道，莫将云雾恼行人。

关登罗护饭邮亭，云雾迷人昼晦冥。神女有灵呼即应，廓然山色为吾青。

得胜名岗蜀虎臣，气吞吴魏失防身。磨刀晒甲遗踪在，英魄犹能敌万人。

十二巫山锁白云，岩如雁荡列江滨。谁名雁荡经行峡，定是经行峡里人。

坡名燕子燕思归，岩号乌飞乌倦飞。云本无心聊出岫，风缘有口故吹衣。

夫子道不行，尝欲居九夷。乘桴浮于海，从者其为谁。历聘尝之荆，岂亦游坤维。有洞巴峡间，人言幽更奇。云深不可见，奥处那容窥。圣人肯巢仙，兹名良可疑。吾道其非耶，聊将友鹿麋。巫山亦有泉，可饮仍可祈。泉旁都几家，聪慧多奇儿。父兄傥知教，圣门皆可归。我来不及饮，清兴随泉飞。宁比盗与贪，闻名使人嗤。禹穴会稽阴，尧山番江湄。流传虽失真，未敢以为非。鲁人轻东家，秦人燔书诗。兹俗圣夫子，吾何敢夷之。

流火郡离饶，悠悠驿路迢。黄华舟解鄂，渺渺大江遥。肩弛鄱人檐，身随楚客桡。东瓯乡梦远，南浦别魂销。不过汉阳垒，犹劳郡守轺。远山看八字，古国避三苗。别水由通济，羁帆渡泬漻。方随鸥浩荡，俄值雨飘飖。夹岸华疑雪，舂天浪似潮。枝栖并乌鹊，苕宿伴鹪鹩。旅思凭诗遣，愁肠赖酒浇。无鱼不弹铗，忘味若闻韶。孺子沧浪曲，渔人款乃谣。逃虚音可喜，得隽语同嚣。秋老江经夏，湖平境过宵。夜鸣疑有虎，昏吠喜闻獢。遗俗怀吴主，荒祠类楚昭。巨鳞烹缩项，白粲籴长腰。茅舍橘初熟，江村枫未凋。柳枝犹楚楚，竹泪尚思姚。雨后禾收晚，霜前麦见荞。风清玉沙界，月吐紫微霄。一瓣香闻佛，千龄寿祝尧。沱潜终共道，江汉讫同朝。渡口听鸡唱，洲边记鹭翘。地名思故里，诗句忆同僚。塔子瞻山色，天门认斗杓。航便河广苇，风顺若邪樵。石首欣相问，刘郎似见招。双帆方快意，五两忽狂飙。谁弄黄昏笛，如闻赤壁箫。孤烟为藕市，一叶是渔舠。江水澄泥煮，芦薪带湿烧。梦回惊枕撼，晓起觉风调。蔬撷才盈握，鱼{月肃}莫计艘。横波沉密网，巨浪脱高跳。红想乡醪滑，黄看野菊娇。左公城穴兔，油口树喑蜩。水是蛟龙地，桑余羽葆条。竹由忠愍插，木自洞庭漂。大士精蓝壮，将军画像骁。江空无战舰，水落有乘橇。促织虫知备，淘河鸟受徭。风高鸣过雁，天阔戾飞雕。云梦封疆远，荆衡气象辽。建都曾王楚，为郡自平萧。息壤那容盗，章台可戒骄。韩诗夸府大，汉史志民僄。燕集堂开杞，笙歌乐舞逍。楼登一日暇，赋就百忧消。落帽观成阻，游山兴谩飘。书随鳞出峡，诗附翼还鄡。离岸忽鸣橹，满艘仍竖幖。栖窗回蜥蜴，扑面集蟏蛸。沙市人家远，方城草色葽。食梨苏肺渴，啜茗愈头痟。覆屋曾非瓦，名村浪有窑。枝江县罗国，凫舄飏王乔。百里环洲渚，千家在苇苕。津卿谁复御，松邑已非侨。汉景余清爽，临江尚庙祧。转滩惊见石，挽𫄴眩飞芀。澎湃声如击，玲珑状似雕。松楸悲相冢，香火静僧寮。转盼宜都过，横云楚塞峤。虎牙端欲噬，铜柱为谁标。月向夷陵看，杯思太白邀。文忠遗劲节，精采凛生绡。岩白形如鹞，鱼黄状类{攸/虫}。邦人祀神禹，郭璞当皋陶。舟退风飞鹢，生浮旅泛薸。鲤溪穿荦确，牛峡隔岧嶤。孝起姜村感，音传进足趫。山家收芋栗，土物贡姜椒。涧水何曾歇，桃花未肯夭。覆盆鸣鹿友，绝壁聚狐妖。野媪头缠白，行人背负镣。回看一州峡，下视众山么。障日峰衔豆，钻天石碍轿。道逢怀刺祢，卧听诵书鼌。被冷公孙布，裘寒季子貂。犹堪耐冰雪，未暇忆炎歊。倦上九盘岭，重观三峡桥。好峰名佛顶，欲画少僧繇。照黑纷持火，愁荒猛击刀。流虹瞻魏阙，瑞白庆清朝。国寿绵箕翼，皇图奕诵钊。欢声形戴白，环视舞垂髫。避涉忧如马，观形怯类猫。眼经巫峡险，心过秭归焦。熊绎山城古，灵均庙貌憔。离情随梗断，乡思为梅撩。境始临夔府，魂频梦象箾。轻生甘叱驭，爱物戒扬镳。帅阃分诚滥，州麾把更侥。拜恩罗吏卒，列炬散鸢鸮。野渡水清浅，孤舟人寂寥。影防沙有蜮，音骇昼闻枭。圣洞云深锁，天池浪不摇。林梢鸣烈烈，峰顶洒瀌瀌。快睹天披雾，愁听夜滴蕉。阳台开爱日，阴气廓玄枵。六六盘初过，三三界已超。生朝念弧失，旅食分箪瓢。遐想赋风玉，敬瞻行雨瑶。过关宁有鬼，及郭免逢魈。访古寻诗史，观风入郡谯。路难端可畏，形役尚奚劳。行也知谁使，官乎我亦聊。欲赓刘与杜，辞鄙甚𥬠荛。

分甘易守不劳麾，梦已先予到古夔。谶语端符楚东韵，忠怀雅合杜陵诗。

气压群阴首占阳，生贤时节自非常。十分天上月轮满，一线人间日影长。揽辔威名崖雪凛，和羹消息岭梅香。要知三峡无穷水，便是词源与寿觞。

重闻鸣凤瑞岐阳，不比清斋老太常。帝里别离头并白，夔门邂逅日初长。诗篇照眼腾光艳，兰友倾心蔼国香。天遣西来端有意，要令我辈共壶觞。

二公海内姓名闻，我亦追随到蜀门。龙卧庐中叹诸葛，蛙居坎底陋公孙。雨听巫峡梦时滴，花看杜鹃啼处痕。酬唱又成夔府集，论文欣对少陵尊。

孤陋书生宽见闻，西来端欲扫儒门。怀人久作周公梦，访道欣闻孔子孙。书为爱民成再奏，泪因忧国有双痕。休论身世无穷事，但愿常陪北海尊。

叱驭西来愧子阳，旧交重见白眉常。伤心鬼录人何短，回首蓬山话更长。夔府并游容倚玉，计台高选辍含香。我非逸少君如谢，聊继兰亭曲水觞。

不学金仙李伯阳，来从雄愈论天常。毫锋落纸一台妙，诗艳惊人万丈长。会见鹍鹏俱变化，稔闻兰菊各芬香。盍簪联席论文酒，却笑渊明独引觞。

朋得西南直谅闻，同行宜入仲尼门。交成一体慕龙友，政在诸家嗤鲁孙。雪唱纷纭腊天瑞，词源汹涌峡江痕。二公如月如太白，我亦影随同一尊。

草禀南方地近阳，不随凡果当家常。端因坡句声名重，正类梅诗气韵长。回颊已输崖蜜味，返魂终共雪芽香。故人知我诗肠苦，更赠蒲萄为荐觞。

连夕西台笑语闻，彩衣人戏绣衣门。定知情话同元亮，不用诗篇寄抱孙。果见灯花将喜事，宁愁江竹染啼痕。登堂滥作韩公客，白首相逢十载尊。

万顷波澜莹岳阳，气锺人物亦非常。为郎堪叹冯唐老，治郡未施黄霸长。诗吐锦肠多丽句，品高莲幕有清香。穆生醴酒周璆榻，不是区区为奉肠。

利博仁言亟奏闻，恩光万里烛夔门。纲船已免□□□，栈道不应愁鹘孙。村落烟余烟火□，□□□息斧斤痕。坐看巴蜀回生意，放我欢呼到酒尊。

尔俸尔禄民膏脂，下民易虐天难欺。圣训昭昭日月垂，刻石于庭励官师。臣庭坚字尤瓌奇，光尧宸翰增光辉。坤维门户州名夔，庭前戒石□□□。笔画微茫观者疑，太岁在酉嘉平时。吉日丁亥刑□□，命工举石少高之。一新栏槛严謢持，银钩照眼光陆离。天威咫尺颜不违，虐民之事焉可为。勿谓苍苍不吾知，与尔同僚共孜孜。

送客出西郊，天气为我佳。穿林看修竹，偶与群贤偕。邂逅适我愿，三杯写幽怀。向来涛与戎，此乐何繇谐。

巫峡逢生日，夔州见立春。行年五十五，羞作戴花人。

流落天涯老病身，归心一点逐新春。故人少借论思口，放我山林作散人。

踏碛逢为马，临流想卧龙。江山供指顾，尊俎奉从容。峡水浅还涨，巫云淡复浓。天教我辈合，莫惜罄金锺。

樽前记得少陵诗，好向江头尽醉归。此日风光真可惜，古来乐事巧相违。细看八阵图犹在，欲问三分迹已非。惟有年年古夔国，竹枝声里日晖晖。

书生为郡亦迂哉，剩买童山买木栽。但遣牛羊勿践履，它年定出栋梁材。

接筒引水下山陬，端为夔民解百忧。长使义泉名不断，莫教人费一钱求。

莫将逆旅视居官，宜作吾家活计看。墙壁时时为修葺，安知劳苦是平安。

瀼水东西十里余，新栽杨柳二千株。会看耸干参天去，能似甘棠勿翦无。

长江何处水，明月几州天。月与江无约，相逢是偶然。

江山今古几英雄，割据并吞总是空。惟有江流不转石，千秋长在月明中。

篮舆晓上小琳宫，夔子江山指顾中。道士手栽山上柏，身犹未老干凌空。

邻里相呼入郡城，巴歌楚舞沸欢声。三宵游罢同归去，勉力耕桑事父兄。

三日嬉游喜遇晴，还家又见麦青青。但须及早输租税，莫要勾呼到讼庭。

好去耕耘陇上田，但能勤苦有丰年。家家饱暖身康健，更向明年看月圆。

八阵图旁丞相祠，风云惨淡会当时。功成岂止三分汉，才大非惟十倍丕。渭上忽传司马走，蜀中长起卧龙思。我来再拜瞻遗像，泪满襟如老杜诗。

万丈光芒笔有神，两眉犹带旧酸辛。残杯不复随肥马，賸馥端能丐后人。夔子江头吟处景，杜鹃声里拜时身。敬瞻遗像观诗史，一酹云安麹米春。

扁舟西溯蜀江长，邂逅论交得老苍。幕客可能淹杜甫，郎官谁复识冯唐。梅花开日方联事，柳絮飞时遽趣装。我过洞庭应有日，定须来扫盖公堂。

天下通祀惟社稷，次则曰雨曰雷风。勾龙与弃配土谷，是皆于民有大功。古夔子国今会府，其于明祀可不崇。西郊坛宇何太陋，我忝守土责在躬。广而新之繄谁力，莲幕花县谋佥同。筑垣旁近丹荔圃，辟路下压黄冠宫。地有松柏兼可植，时和黍稌行将丰。夔门社稷宋社稷，愿与天地同无穷。

我辈逢山眼即青，卧龙顶上喜同登。图留沙碛怀诸葛，诗诵江𣸣忆少陵。巫峡云飞天一握，瞿唐鱼化浪三层。蓝舆又向人间去，回首林泉愧老僧。

巫邑初传鲤，吾家遂得夔。遥来如马地，却应梦熊诗。官忝二千石，孙看第一枝。欣同君子抱，祝汝似吾儿。

湛湛下修竹，味如饴蜜甘。人言此为瑞，无德可能堪。

竹间甘露日瀼瀼，饴蜜珠玑带细香。天闵夔民岁饥馑，雨旸时若乃嘉祥。

英英道山友，赠我深林芳。入室与俱化，同心如此香。纫之可为佩，不采庸何伤。三复韩子操，援琴鼓扬扬。

山藏古寺柏青青，地重端因蜀相登。沙上不闻江转石，人间几见谷为陵。龙蛇树影摇千尺，玉雪花枝吐万层。堪叹草庐谁复顾，凄然香火却依僧。

八十高年林下老，四千余里梦中家。云安双鲤随春水，为我传书到永嘉。

左原端是脊令原，谁遣分飞到蜀门。况是清明寒食候，杜鹃声里断离魂。

去岁游庐山，社中观白莲。不饮远公酒，聊酌聪明泉。肩舆过武昌，乘兴西山巅。岩乳饮菩萨，诗篇诵苏仙。夔州苦无井，瘿俗殊可怜。竹筒喉不干，可浣不可煎。日汲卧龙水，屡赖担夫肩。所取都几斛，深惭未投钱。前日招提游，入耳声涓涓。泓澄可照胆，草木皆光妍。却疑南阳人，蟠蛰清泠渊。惨淡会风云，滂沱霖普天。源如少陵词，清入光芒篇。余波涨瞿唐，汹涌吞百川。何人著水经，漏此不及编。道人出新茗，林间手新研。共以夷齐心，来结观音缘。至今清夜梦，犹到幽亭边。交游况离索，回首成凄然。何时鹿呦呦，重访山中禅。

东台使者妙诗文，赠我中书四十君。我不善书惭拜赐，中书今日遇将军。

一尊方喜细论文，春草题诗又送君。手握管城言不尽，诗坛谁复将中军。

道造精微更有文，绛侯应愧不如君。试将武事论诗笔，句法严于细柳军。

渴怀思欲吸长江，闻说西台酿满缸。一斗青州白从事，忽随诗句到蓬窗。

篮舆拂晓出东关，锺磬声闻杳霭间。心欲报恩频入院，人逢胜己更观山。竹香细细禅房静，江水浑浑野渡闲。欲问渔人国兴废，黄鹂隔叶语绵蛮。

蜀江险处是夔州，滟滪堆边看竞舟。为报鄱阳相识道，去年人在此登楼。

台前八阵己陈迹，水底三闾何处招。手把菖蒲对佳节，兴来呼酒劝同僚。

鄱阳夔子两端午，去岁人如今岁人。直是吴头来蜀尾，子规声里吊灵均。

榴花照眼对佳客，荷叶传杯怀故乡。想见明年话夔子，又如今岁念鄱阳。

黍遇今朝尽生角，艾从何处忽为神。荷香十里一钩月，定有扁舟归去人。

舟人鼓楫呼何在，声似湘沅江上声。更听刘郎竹枝曲，不论南北总伤情。

细葛含风罗叠雪，近臣初拜赐衣时。愿因角黍询遗俗，学士宁无六一词。

竞渡本来缘救溺，凌波初不为争标。今人不解古人意，得胜归来笑语嚣。

彩舟两两鼓冬冬，胜己山阴瀼水东。父老相逢话良苦，儿郎多在马船中。

终日思归未有涯，梦魂无夜不还家。莫云春树忆太白，流水高山逢伯牙。卷轴随身虽有厄，风流得罪可无哗。相逢莫便匆匆去，弭棹夔门过食瓜。

取友四十载，普天半交游。蒹葭群玉间，莫盛登瀛洲。元章真国士，未见心已投。雅抱畎亩志，共怀天下忧。馆阁育人材，孰云专校雠。慷慨论世事，不见范尹欧。疆埸况如许，宁不忧宗周。精忠屹肝胆，苦语惊冕旒。君去最勇决，我行尚迟留。初别拟十载，相逢忽三秋。龙飞起元老，江淮握貔貅。礼罗得奇才，戎幕资良筹。人事苦好违，壮怀莫能酬。去持夔州节，遥泛瞿唐舟。我亦来自鄱，兹行岂人谋。八阵观壮图，三峡窥倒流。访君义胜堂，顾我制胜楼。如马谒白帝，卧龙寻武侯。江亭览月色，园花赏春柔。果分余味甘，兰赠深林幽。诗篇浩卷轴，墨妙辉山丘。气薄文艳杜，词卑竹枝刘。吏事容拙踈，交情荷绸缪。纶言下北阙，绣衣使西州。流钱岂君事，易地曾何优。胡不班玉笋，入告嘉谋猷。巴子国最贫，疮痍民未瘳。君去谁抚摩，欲借嗟无由。我已上祠章，归欤老田畴。迟君还日边，寄书到东瓯。

送客成都去，回舟白帝边。月应遥共对，夔复有谁怜。我只怀归计，君宜了世缘。相期翼吾道，余事读楞圆。

五月峡中天气歊，竹筒引水那能浇。江𣸣龙老卧未起，崖石不枯珠自跳。草草杯盘对君酌，灯前疑是檐花落。毫端写出万斛珠，共向炎天作冰雹。妃子名园荔子丹，绛囊初摘堆金盘。细擘轻红唱君曲，咀嚼水晶牙颊寒。老翁真个如年少，激水成珠堪一笑。刘侯自有胸中珠，不止照人兼自照。

别来世故朝昏殊，相与言之汗模糊。两翁得酒促坐席，感深念极气欲苏。箨龙亦解作水供，䌷绎寻丈如渴乌。衣巾生秋背毛竖，金石相应环佩趋。江山豪壮旁尊俎，醉中频贯累累珠。此时一事复挂口，为乐未竟成喑呜。夔州忧民困汤火，润泽有志无坦途。眼前焦熬十万户，欠伸戏笑皆霑濡。自操量槩入官廪，不输一钱分水符。读书功力无表畔，久矣俗吏轻吾儒。

医师笼参术，良将枕戈矢。儒生嗜底物，书卷挂口齿。刘侯西南来，岁月十首尾。闭门阅古今，过眼分亥豕。异书照神藜，奇字哭妖鬼。许身如蠹鱼，文字共生死。风流反得罪，去国果谁耻。仙舟载秘阁，便腹贮名理。江神亦世情，逐客多不喜。厄同焚书秦，恶类灭邢毁。沾濡遍箱箧，痛惜到骨髓。我初闻为惊，终夜成坐起。得君诗细读，罪己不罪水。愿言坐啸余，书著子刘子。

五载三诗送我归，古夔今作送君诗。相如游处符分竹，诸葛阵旁舟解维。秉烛莫辞频把酒，挥毫未免各忧时。可怜滟滪双蓬鬓，会合无多又别离。

弱羽年来正倦飞，夔门邂逅故人归。人生一笑难开口，世事多端合掩扉。况是桑榆俱晚景，何曾富贵已危机。明朝怅望仙舟远，百尺高楼上静晖。

社燕秋鸿不共飞，却因送别更怀归。一壶独酌人何处，千里相思月满扉。烟雨已催予把钓，功名行看子投机。云安双鲤传书至，诗句清含山水晖。

木老生迟六月丹，明珠百颗照朱颜。因渠风味思瑶柱，撩我乡心念玉环。路远应难三日寄，楼高更上一层攀。君谟谱内丁香种，宜在江陈品第间。

肌肤冰雪鹤头丹，三峡相逢一破颜。人折高枝如折桂，鸟衔余颗似衔环。香传乐谱名尤重，红入诗家句莫攀。来岁熟时先寄我，梦魂应到白云间。

星火烧空一夜丹，来禽青李觉无颜。少陵池馆三人赏，白帝江山四面环。生晚免教妃子污，食余应许黑衣攀。闽娘十八谁标榜，未必风流似此间。

神仙乞与返魂丹，枯木能成处子颜。雅乐声中逢魏绛，重围解后见齐环。九龄赋妙那能继，三峡诗高未易攀。儿辈莫言酬倡晚，吾乡食实在秋间。

遥碧峰尖如削，轻红荔脸初酣。水涨江天渺渺，故人一叶西南。

刘郎初自日边归，入峡殷勤寄我诗。大小承天思越绝，后先去国会坤维。分题应记跳珠夜，送别还思入竹时。千里遥遥共明月，此心无合亦无离。

瑞白堂虚冰雪凝，散为珠玉洗炎蒸。诙谐未效东方朔，赋咏聊追杜少陵。

去岁鄱阳四望亭，题分十二志同登。眼中忽见天边月，不谓天边是固陵。

我慕郑子真，躬耕老岩谷。不慕苏季子，腰金诧宗族。失脚落尘网，回头念幽独。向来鸳鹭行，进退惭碌碌。把麾鄱君国，饮水清湾曲。缅怀九贤人，痛闵千里俗。奉扬乏仁风，黎庶因炎燠。畴能政有成，敢望诺无宿。厚颜叨禄廪，汗背拥旌纛。命下忽夔门，诸公孰推毂。水陆三千里，湖重岭仍复。至喜谒文忠，秭归怀李矗。鄱人怜老守，去类楚臣逐。出门桥已断，拥道頞争蹙。初无龚黄政，滥继秦侯躅。仇香旧同僚，别寄两竿牍。赋诗仍画图，开卷宛在目。清音满干越，余韵到巴蜀。我有二顷田，荒芜雁山腹。愿画归去来，芒鞋事耕育。

文公有序规童子，将圣犹言畏后生。好把五车书尽读，五车读了要须行。

千载岐周鸑鹫闻，果生英杰嗣姬文。鲲鹏变化正六月，蟾兔光辉将十分。肯把威名争烈日，只将道眼视浮云。祝公寿共诗书久，一瓣心香已敬焚。

照眼骊珠光陆离，莆田太守寄新诗。死生贵贱交情见，惟有吾宗不徇时。

金谷富季伦，丑坐贵思黯。人间几泉石，豪夺在轩槛。燕贺厦初成，花飞春忽减。破甑任生尘，只有莱芜范。

木记余干大，风观楚国雄。吾诗留大木，君句压雄风。鄱水连天碧，潘花满县红。论文一尊酒，何日故人同。

谁遣吾侪合又离，江山深忆共题诗。君舟西上吾东矣，尊酒论文更几时。

帘卷见山近，窗开竹香香。讼庭公事少，静坐纳微凉。

节物催吾老，天涯见立秋。凉微金尚伏，暑炽火初流。家远思尝稻，年衰怯戴楸。归耕期已近，河汉望牵牛。

去年佳节吴头见，今久秋声峡内闻。桂魄渐看成半璧，银河犹自掩微云。晒书空有便便腹，乞巧初无怪怪文。为向天边牛女道，夫耕妇织莫辞勤。

一别鄱阳岁及期，夔门又见食瓜时。自惭政拙无遗爱，安得民心有去思。

我来饶与夔，三载堕两齿。悬知年非永，早悟仕当已。要须未落时，猛效二疏止。胡为一再落，不已良可耻。慨然怀古人，未有长不死。因思年方少，辈行多胜己。颜红齿牢洁，往往同逝水。吾衰况如许，宁复老彭比。览镜视颜色，今昨不相似。行年五十五，万事可休矣。功名与富贵，磨灭何足纪。但愿早还乡，俯育三百指。婚嫁毕儿女，松楸依怙恃。弟兄饮真率，故旧忘汝尔。齿牙任摇脱，肉食吾不视。有身久为患，无齿实堪喜。始忧笑韩公，可惜陋子美。未必伤我心，兹言闻柳子。

圣主有美化，丁宁戒守臣。毋令挂墙壁，宣以及吾民。

昔日循良吏，狱空无怨声。刑清本无术，心地要先清。

兹地有神宇，人人来荐羞。神虽能介福，福亦自须求。

川峡天下险，几人持节过。好来平处弭，莫起险中波。

夔府皇华地，乘轺都几人。谁如二使者，实惠活斯民。

刀笠烧畬俗，舟航撇旋乡。五经谁教子，儒术破天荒。

西接卿云里，东连屈宋乡。好风吹峡水，尽作鲁芹香。

相与勿言利，要令通有无。家家香一瓣，心慕舜之徒。

世仰钦宗圣，人知太母贤。千秋龙已化，香火蜀江边。

非长陈寿赞赞，无首杜陵诗。庙貌并公论，如今胜昔时。

谁道夔门陋，兹坊号庆丰。守臣忧国愿，端似杜陵翁。

前山名胜己，夔子有嘉宾。馆辟自予始，愧非贤主人。

大江来自蜀，众水共朝东。我欲扁舟去，问津从此通。

官费接筒竹，民蠲沽水钱。丁宁后来者，莫负义名泉。

分鼎江山在，受遗宫阙荒。风云时惨淡，疑会旧明良。

月窟何人到，向来标榜新。如今折桂者，不止一坊人。

二疏归去后，林下少休官。圣代夔门里，一枝栖故鸾。

郡城深僻处，车马罕经过。中有人多少，人和风自和。

绝塞依天险，高城瞰阵图。公孙曾帝蜀，诸葛欲吞吴。尊俎冲千里，关山敌万夫。人谋兼地利，端坐静边隅。

秋阳亢流火，时雨洗中元。既贺苗苏槁，还欣暑涤烦。德知天地大，功任鬼神言。愿作老农圃，一犁耕故园。

早秋良夜月朦胧，梦觉凉生枕簟中。数点过云檐外雨，一声落木陇头风。

遥自不欺室，来居无隠斋。事君均有犯，得郡两俱佳。西蜀去何猛，东瓯归未谐。清风数竿竹，时见故人怀。

天池水落华开莲，绣衣呼宾倾玉船。赏花对酒诵佳句，香彻鼻观头风痊。韩公思摘太华实，陶令不结东林缘。何如君有第一朵，池上许我清芬连。

梦草池塘千顷莲，红云楼阁游人船。薰薰风日作夏供，病不须药花能痊。朅来夔门念乡国，浄友喜结西台缘。明年华开各南北，今日有酒宜留连。

魏公名德最芬馨，犹子传家有典刑。勉力施行诚与善，民谣待向峡中听。

女须归处郡如何，地狭民贫事不多。把酒送行无别语，要先抚字后催科。

政术遥传京兆张，笑谈为治定循良。诸生相见宜相勉，正是风骚屈宋乡。

水晶马乳荐新秋，青紫酸甜孰味优。只可堆盐饷韩子，不宜酿酒博凉州。

九江话别已经年，三峡相逢岂偶然。预扫江头礼宾馆，论文尊酒菊花天。

对策天庭老布衣，直言中已有危机。须知东普胜西掖，好买扁舟及早归。

七月之间旱如毁，祷而得之偶然耳。八月又旱农无秋，同僚劝效前日求。我方省愆未及祷，沛然一雨苏群槁。古人重请应上公，何敢频烦渎苍穹。但愿时旸及时雨，不独一州天下普。

水精为鉴金为波，挂空影写山与河。清光此夜十分好，有酒有客宜高歌。去年今日行役苦，浪叟谿边宿逢雨。传闻蜀道如天高，崖悬壁绝哀猿号。波横剑戟不易上，陆有虎豹何由逃。江山旧恃白帝险，风俗犹带乌蛮臊。驱驰两月到西塞，梦寐万里还东皋。嗅梅踏雪巴子里，路入鬼门欣不死。飞飞倦鸟惟思还，玉笋岂是粗官班。余生但愿闲及酒，虚名宁顾触与蛮。良宵佳客十有五，云放月入尊罍间。颓然老子兴不浅，韩诗坡句聊追攀。君不见天宝云霓羽衣歌，人间乐舞难同科，遗音犹在悲凉多。有酒且饮遑恤他，不饮如此良夜何。

盘古千千古，江头遗像存。伏羲犹后辈，礼殿尽诸孙。不屋昔非陋，有祠今未尊。东邻二郎庙，巫觋醉朝昏。

子政平生宜谅闻，故应有子嗣清芬。读书行见破万卷，识字岂惟能八分。年少便宜观上国，诗成真可张吾军。校雠异日居天禄，玉叶金枝有子云。

蜀道青天不易登，飘然云水遇乡僧。芒鞋便欲相随去，身缚粗官愧未能。

十年作别稽山下，万里相逢峡水西。天下名山游已遍，好寻潜涧一枝栖。

昔日贤太守，堂前零露甘。我来无善政，露下亦何堪。

书读万卷破，少陵观国初。登堂吾有愧，头白腹空虚。

昔日曾夔州，兹堂见三白。为瑞不嫌多，年丰最宜麦。

谁镌堂上石，光艳少陵章。莫作诗人看，斯文似子长。

风俗无难易，治之端在人。古夔尤易治，风俗本来淳。

官舍谁为友，青青只此君。细香来燕寝，奚用炷炉熏。

占得高明地，长闻燕寝香。江流匹练白，竹日万金黄。

形胜据天险，金汤无以过。英雄多失守，制胜在人和。

仁者果何似，宜于射也观。穿杨不在手，心地要须端。

勿谓江湖远，长如天日临。事君何敢隠，中外一般心。

分得天池水，跳成月峡珠。一清夔子国，炎瘴自今无。

穴土谁为洞，温凉欲自私。人间有寒暑，坐此岂容知。

深山夔子国，古柏静晖楼。柯叶今如许，相看几故侯。

谁种楼前荔，周天几岁星。子随心地赤，叶到岁寒心。

郡斋谁种竹，绿荫未多浓。我欲添清閟，殷勤护箨龙。

白帝谁云陋，黄柑亦自香。一株三百颗，风味自吾乡。

满城风雨近重阳，准拟登高尚渺茫。会见明朝天气好，不教孤负菊花黄。

重阳无数日，风雨登临缓。会见天气佳，黄花挿须满。

老对黄花节，遥临白帝城。空斋听萧瑟，点点是乡情。

江山悲木落，身世叹飘蓬。未会登山客，先吹堕帽风。

巫峡有雄风，菊天多细雨。知我欲登高，先期洗尘土。

竹叶悲杜陵，秋云吟柳恽。家乡雁荡遥，节物龙山近。

灰飞季秋管，云暗巫山峰。我欲廓氛曀，试呼黎与重。

节近愁阴雨，云披见太阳。殷勤呼酒伴，烂熳醉秋光。

老逢佳节强跻攀，兴遶东篱愧未还。与客携壶登缥缈，寻僧对榻卧幽闲。白盐照日一峰古，乌帽吹风双鬓班。坐上无非孟嘉辈，卧龙山却胜龙山。

夔子山高峡天阔，骚人宅近刚肠悲。菊花上头不易得，酒盏到手何须辞。

十年持节国西门，万里东归德愈尊。平叔渊源易论语，子云游戏字方言。坐令国体还元气，重见文星照掖垣。廊庙诸公倘相问，为言真欲老田园。

取友要如山胜己，居官宜似地青帘。边庭未静尚赤甲，鼎鼎欲调须白盐。

七日重来白帝城，劳生远宦厌将迎。瞿唐莫下今宜下，兴逐渔舟一叶轻。

水涨瞿唐势更危，舟人贪进只嫌迟。天将此石垂深戒，看取形如象马时。

火德重兴六合同，金行数止一星终。鼎分虽愧刘玄德，面缚肯为安乐公。

柱国杨家二世亡，越公遗迹独绵长。不能牢固隋基业，枉费精神在一堂。

三峡堂中看倒流，沉舟侧畔过千舟。世途险更胜三峡，多少人怀积羽忧。

白帝祠前石笋三，根连滟滪立相参。不知此石能言否，往事应同老柏谈。

蜀中盐井知多少，功利端能与海分。尚使此山真可煮，商功计利更纷纷。

赤甲城连白帝城，子阳曾向此屯兵。区区板筑徒劳耳，尚赤由来是汉营。

少陵别业古东屯，一饭遗忠畎亩存。我辈月叨官九斗，须知粒粒是君恩。

老臣苦欲争天下，嗣子何曾思蜀中。古屋数椽犹庙食，伤心地近永安宫。

一家天下裂三都，忠愤填胸出阵图。千载相知惟白水，此心元不为吞吴。

私心克尽道方大，胜己与游名始成。物我太深谁氏子，却将己胜易山名。

檐日照我几，竹风清我襟。官身心处士，官舍趣山林。

扪膝先生有凤毛，三年鱼邑试牛刀。要令人被弦歌化，讵肯身辞州县劳。贤令首祠唐质肃，诗篇时出楚风骚。西归更勉家传学，云翼行看九万高。

夔子今年雪，初冬已在山。峰非是盐白，鬓不为诗班。寒律三朝后，雷声八日间。潜催子猷棹，乘兴早知还。

萧山陆橘东坡传，夔子黄柑老杜诗。楚越相望五千里，西州滋味独浓知。

十月更十日，黄花开满枝。鲜鲜如可餐，采采还自疑。重阳不堪摘，况后一月期。既晚何用好，兹言闻退之。天然傲霜性，宁问早与迟。不以日月断，深杯为花持。

渊明耻折腰，慨然咏式微。闲居爱重九，采菊来白衣。南山忽在眼，倦鸟亦知归。至今东篱花，清如首阳薇。

首遇重华辟四门，郡符帅阃误蒙恩。路经滟滪少陵鬓，草梦池塘灵运魂。马运敢辞论水陆，兵储未暇议营屯。故人相见谈时事，耿耿胸中直气存。

壮夫白首两同年，又继钱塘唱和篇。十载音书天上雁，一江风雪峡中船。西州贤守得高适，东观人才推孟坚。紫陌曾陪探花马，姓名深愧在卢前。

五马携壶上卧龙，四夔连骑与游从。山中古柏岁寒色，应为清流作意浓。

天禄归来杨子云，酒随后乘为论文。云安麹米瓶双玉，聊助诗人作小醺。

联舟西上沸欢声，赵璧隋珠照坐明。一客词流三峡水，百篇诗压五言城。广文旧舍欣重扫，阿买奇儿况侍行。我以礼宾名客馆，云安麹米待君倾。

灯结寒花鹊有声，书传双鲤眼增明。人言尽是青云士，天遣相逢白帝城。富贵有机端可畏，山川非险莫辞行。定知蜀道从今易，东普南充盖已倾。

光尧亲擢赐巍科，穅秕居前有愧多。书向蓬山俱点勘，诗从天竺共吟哦。十年尊酒喜身健，五马人生惊鬓皤。握手夔门话畴昔，君恩未报欲如何。

吾侪风味雅同科，领略江山逸兴多。诸葛阵图台上看，少陵诗句酒中哦。惠山活水煎茶白，胜己高峰带雪皤。绝境况逢三五马，定将好句压阴何。

端似唐人会合年，句追籍彻孟韩联。朱幡俱任专城寄，白首叨持帅阃权。鼎甲岂如天圣榜，宗盟不减德麟贤。客真不恶主人恶，胜己山名自古传。

晚菊鲜鲜梅蘂新，天涯对酒忽三人。才高不比丹青相，志大聊为州县臣。麾把普彭夔子国，榜同詹愈季元宾。二公行矣居廊庙，放我江湖作逸民。

杯盘草草酌同年，更与英英玉叶联。我辈论交真有道，异时当国愿无权。策蒙亲擢言尤直，召不留中已足贤。天遣西来结诗社，邮筒毋惜往来传。

丁丑同年友，三人忽此逢。符分俱握虎，簪盍偶成龙。抚卷神山远，衔杯瑞雪浓。一壶胜太白，形影月游从。

老遇悬弧旦，天涯把一麾。误蒙崧岳句，忍诵蓼莪诗。节物梅经眼，年华雪上眉。儿曾觞寿酒，尽是祝归期。

似我岂真我，相看还自疑。陋非台阁像，高失布韦时。吟苦眉常皱，忧多鬓早衰。惓惓畎亩志，无复画师知。

流落杜陵老，平生一饭忠。大贤宜有后，异代果生公。文艳神藜烛，霜蹄御史骢。九原呼不起，萧瑟柏台空。

亲擢逢明主，台纲振一时。触真同獬荐，问不到狐狸。奸佞已落胆，江湖甘把麾。贤哉郭有道，无愧蔡邑碑。

我昔游三馆，闻公论立朝。端如平日语，果不小人饶。节义真齐固，年龄不逮乔。英魂已上天，楚些讵容招。

锡泉龙焙忽飞来，春著瞿唐初泼醅。肠似玉川堪七碗，兴如太白谩三杯。月团不许无诗得，霜蘂端因有分开。石铫瓦盆吾已具，竹林它日定相陪。

扫地焚香待客来，煎泉瀹茗漉官醅。相公溪近何曾汲，白帝城寒正可杯。江上诗成风叶落，阁中兴动雪梅开。嘉宾饮散铃斋静，月照虚窗有影陪。

天工着意点酡酥，不与江梅鬭雪肤。露滴蜂房酿崖蜜，日烘龙脑喷金炉。万松张盖黄尤好，三峡藏春绿不枯。题品倘非坡与谷，世人应作小虫呼。

细阅皇朝进士科，第三人最得贤多。不劳则饿天将任，或起而僵帝欲哦。馆阁早推仁者勇，庙堂终作国之皤。也知有意东山卧，其奈苍生望子何。

不比求游占一科，无施不可患才多。手持江海一麾去，梦与神仙七字哦。客里有书情愈重，别来多病鬓添皤。郡斋独坐岁华莫，眼见官梅深忆何。

天下人子皆思亲，思而显之能几人。入堂省亲亲不见，长向羹墙见亲面。身苟不立名不扬，九原何由发幽光。金枝挺挺贤公子，风树兴悲思不已。口诵孝经第一篇，立身行道期心传。直谅多闻古三益，标准宗支名籍籍。前日召还胡不留，一麾出守西南州。官职人心所同欲，孝子思亲恐亲辱。不独思亲能显亲，孔门曾子君前身。我愧思亲未能显，诗作思堂涕徒泫。

雅抱渊明尚，处喧思避喧。门虽有车马，趣不异丘园。仁者本来静，时然应亦言。端能重吾幕，无复扰为烦。

麹生有理何曾浊，公子无肠却最佳。罗馔宁同富儿饮，带糟聊慰老饕怀。

云物书何处，山城白帝旁。鬓丝惊渐短，日线喜初长。江冷鱼思复，阳回雁恋行。小舟吾已具，命下即还乡。

二叔年高甚，天涯侄未归。一阳云物动，三峡梦魂飞。丈室怀明庆，巍楼上静晖。皇恩许归去，行矣叩林扉。

乌鹊枝头竟日喧，皇恩应许返丘园。荒芜赋就同元亮，欢喜诗成异审言。定有好音来象阙，愧无遗爱在夔门。寄书预报梅溪弟，洒扫吾庐办酒尊。

不到西台久，伤心忆旧游。水流犹故沼，云散只空楼。丹荔谁祠柳，清斋不对周。徘徊赋诗处，泪下莫能收。

槐市声名早，儒林行艺尊。麟经无绝学，乌府有危言。半岁甘泉橐，频年刺史幡。凄凉道山旧，今日几人存。

识面登瀛日，论心去国时。孟轲非好辩，羊祜有先知。手笔今文伯，神明古吏师。老成嗟不见，流泪读招词。

我守鄱君国，公时帅豫章。诗筒续元白，治境接龚黄。流落来夔子，传闻侍玉皇。北门方卧护，帝忽遣巫阳。

邸报知凶讣，伤心不忍言。图犹对徐孺，人已丧陈蕃。杖屦欲三径，衣冠俄九原。数行嬴博泪，瞑目有余痕。

平生敬慕范文正，遗像向来祠楚东。梦里何人赠文集，见公端似见周公。

筼筜又复长纤纤，头角犹藏味已甜。吾友子修三载别，不知稚子几根添。

著庭食笋记当年，屈指交游半鬼仙。谨护箨龙无恙否，得时张主想参天。

夔门雪里竹萌抽，味占盘餐第一流。深忆江西陈仲举，如今无复寄猫头。

野水再经吟咏手，一般景象两般舟。莱公相业韦郎句，付与诗人子细搜。

一片夔州砚，千年禹凿痕。平公见尔祖，王子得其孙。铜雀今安有，罗文世所尊。聊同玄颖辈，文字与吾论。

帝眷甘泉旧，纶恩换虎符。神应驰北阙，眼已见西湖。霖雨思贤甚，仙槎到汉无。书梁形梦寐，大厦待公扶。

书欲临邛去，公俄广汉行。湖欣遇房相，诗拟和刘兄。为郡人生贵，还乡昼锦荣。无从陪杖屦，老我欲归耕。

伏几何时腊又逢，天涯尊酒记游从。未于山下祠黄石，且向江𣸣谒卧龙。青眼共看官舍柳，白头相对雪天峰虎。符愿逐桃符换，万里归心一片浓。

同僚文字三杯酒，腊日江山八阵台。冷有人嫌吾似雪，清无尘染客如梅。

两年此日此江滨，又迓向来归去宾。兀坐茅亭竹应笑，林间不着送迎人。

东坡文章冠天下，日月争光薄风雅。谁分宗派故谤伤，蚍蜉撼树不自量。堂堂天人欧阳子，引鞭逊避门下士。天昌斯文大才出，先生弟子俱第一。天人诗如李谪仙，此论最公谁不然。词无艰深非浅近，章成韵尽意不尽。味长何止飞鸟惊，臆说纷纷几元稹。浑然天成无斧凿，二百年来无此作。谁与争先惟大苏，谪仙退之非过呼。胸中万卷古今有，笔下一点尘埃无。武库森然富摛掞，利钝一从人点检。莫年海上诗更高，和陶之诗又过陶。地辟天开含万汇，少陵相逢亦应避。北斗以南能几人，大江之西有异议。日光玉洁一退之，亦言能文不能诗。碑淮颂圣十琴操，生民清庙离骚词。舂容大篇骋豪怪，韵到窘束尤瑰奇。韩子于诗盖余事，诗至韩子将何讥。文章定价如金玉，口为轻重专门学。向来学者尊西昆，诗无老杜文无韩。净扫书斋拂尘几，瓣香敬为三夫子。

蜗舍三年别，夔门两岁除。盆虽具肴簌，傩不是乡闾。枥马喧新集，桃符换旧书。何如杜陵老，守岁阿咸居。

元日年年见，天涯意故长。诗篇示宗武，春色酌瞿唐。白发又新岁，黄甘非故乡。弟兄团拜处，归去愿成行。

元日书来自果州，柑三百颗酒新𫇴。贤于齐下六从事，好似平阳千户侯。老矣惟思醉乡去，归欤且种木奴休。使君厚意吾先辱，愧乏琼瑶报所投。

孤标相对楚天涯，寒不能威意自佳。消得广平公援笔，此花真是铁心花。

叶抽书带秀文房，玉表黄中耐雪霜。得水成仙最风味，与梅为弟各芬香。

不来平地只山巅，端为民贫故见怜。未到立春犹腊月，忽成三白定丰年。

好遨蜀风俗，夔人贫亦遨。今日日为人，倾城出江皋。遨头老病守，呼宾酌春醪。归来及初鼓，繁灯照霜毛。

谷日逢春日，江天弄佳气。蔬盆杂蒿韭，一箸异乡味。西畴农事动，问我归何未。岂无二顷田，奚用五马贵。

双鹊喳喳首向东，似将喜报主人公。主人只欲东归去，归作左原田舍翁。

苏黄文章外，翰墨亦莫加。苏得鲁公法，黄自成一家。肥无尘俗点，瘦或风雨斜。可爱如其人，敬之无迩遐。真迹落人间，蔀屋生光华。我无一字藏，天遣来三巴。吾宗东州秀，文翰俱可嘉。袖中出至宝，双眸洗昏花。归橐今不贫，持往东南夸。何以报嘉贶，龙团建溪芽。

无喧室对山头雪，雪照无喧室湛然。高洁似人人亦似，不能下乞俗人怜。

不道世人贫可怜，乱飘宇宙湿厨烟。居高润下泽自普，只可在山如去年。

时哉腊后立春前，散作人间大有年。会合风云洒天外，不须只在蜀山川。

在地在山无不可，去年今年同不同。银杯缟带逐车马，何似蓑笠随渔翁。

立春三日余，霏霏下人间。胡不瑞嘉平，天于此偏悭。忽从何处来，顷刻堆尘寰。投隙妙能入，遇圆巧成环。侵凌到肌骨，点缀生容颜。凝积遽如许，扫除良亦艰。牧羊念大窖，拥马愁蓝关。我时巴峡观，眩晃迷江山。认峰失白盐，问俗非乌蛮。岂无兴可乘，扁舟正宜还。

山中松柏几经春，壁上龟蛇妙入神。羽士相看笑相语，使君老似去年人。

白盐卓立群峰外，真武山头平视之。试上白盐峰顶望，未知真武孰高卑。

莹煌灯火如星斗，夜夜人间望此山。来向元宵试灯火，却移星斗下人间。

管城人已老，后辈颇相侵。问汝中书否，犹言欲尽心。

孔坛昔栽杏，鲁人呼东家。当时三千株，化工无等差。雩风长其实，教雨濯其葩。木与圣化俱，芬芳无迩遐。数株能白红，开向天之涯。况于芹藻间，相看意殊嘉。对之怀哲人，甘棠何以加。不比曲江春，祇名及第花。又异仙家桃，徒尔蒸红霞。愿言广对殖，夔鲁同光华。

同年紫微公，昔游帝王家。穿杨百步间，妙不毫厘差。桂窟擢高枝，杏园赏仙葩。手移曲江根，不惮川涂遐。翺翔夫子坛，栽植泮水涯。花好实亦成，诸公欣拜嘉。我来节中和，数树红交加。不见紫微郎，如对紫微花。满堂烂银袍，赋诗丽绮霞。大胜瓜李桃，欲报无琼华。

桃李未吐梅英空，杏花嫣然作小红。孤城绝塞也不恶，一株绰有仙家风。高枝半出修竹外，醉脸略与江梅同。夔州花木不多有，封殖嘉树知谁功。春光忽到刺史宅，天气正在中和中。不同浪蘂落瘴雾，自有甘露滋芳丛。我来岁律惊两换，归兴遥指吴江枫。曲江往事何足梦，愿为老圃安吾穷。明年花开我何处，小园数亩箫台东。苍苍烟雨记巫峡，酣酣诗句吟梅翁。

之子来夔子，春江又绿波。分符惭政拙，赞画赖才多。翰墨妙挥染，词章工琢磨。扁舟先吾去，送别奈愁何。

少陵诗史有遗阙，海棠名花辄湮没。孤芳千载逢苏仙，竹篱一笑嫣然发。我从蜀锦亭边来，遥入苍苍烟雨窟。绮霞晓抹神女肌，香醪春醉明妃骨。鲜鲜丝蘂垂更袅，点点燕脂匀未歇。半含欲吐不胜情，沐露梳风睡明月。为开酒尊苦多病，欲挿一枝羞白发。照眼千株未观蜀，回首十年深忆越。何人好事呼名友，姚魏不容矜阀阅。凝香有地胡不植，负郭无园何处谒。不烦飞鹄衔子来，自买芳根带花掘。明年高堂来燕子，想见繁红映林樾。栽花老守在何许，雁荡山中采薇蕨。凭谁为问花消息，有梦遥惊山突兀。自惭不是召伯棠，那得诗人歌勿伐。

忽得潜涧书，惊闻寿山死。开书未终读，老泪洒盈纸。寿山僧中杰，萧洒如晋人。识高行孤洁，匈无一点尘。少年走江湖，丛林参大士。莫年住瓯闽，道价高远迩。桑下不留恋，急流猛抽身。我欲挂衣冠，归欤远公亲。遽闻新塔成，已葬坚固子。无由访圆泽，空对瞿唐水。

只应王子猷相爱，未许秦皇帝可亲。画我同年作三友，岁寒节操宰官身。

图画巫山十二峰，缄题遥寄旧游从。烦君子细看山色，不似老夫归意浓。

数千里外共明月，十二峰头望故乡。我对此山无梦寐，梦魂只在雁山傍。

大夫楚忠臣，哀哉以谗逐。遗庙大江𣸣，醒清今古独。

将军头可断，讵肯以城降。斯可为忠矣，至今名此邦。

卧龙起南阳，不为鼎一足。托名蜀丞相，相汉非相蜀。

子美稷禼志，空抱竟无用。夔州三百篇，高配风雅颂。

敬舆避谗谤，闭门不著书。活人集名方，炳然仁谊余。

韦侯守盛山，赋诗十二首。能以尧事君，遂令诗不朽。

赋咏穷三峡，乐天在忠州。苟不以直道，亦如元与刘。

柳公本书生，忠勇著岳鄂。盛山戮奸吏，余威震夷落。

莱公经济业，志在巴东诗。斯人不复见，亭上秋风悲。

子方筮仕初，牛刀割鱼复。一朝峩廌冠，风采百僚肃。

述志哀正则，陈词讽灵修。读君九辨章，悲楚非悲秋。

杰人掾夔子，相业光开元。故宅半赤甲，荒凉今不存。

罢相避同列，衔杯乐圣人。那知偃月堂，中有丞相瞋。

公在忠州日，人高长者风。忮心无后段，宁愧赞皇公。

谁坐绣衣石，曾落金吾胆。不戮拥靴人，至今有余憾。

轲伋诚明学，弟兄传以心。易微于九师，闭门自钩深。

豫章官逸远，直笔非谤史。天遣来黔涪，诗鸣配子美。

青铜柯叶胜杉松，带得清风下卧龙。日莫微凉起高架，移床却扇坐从容。

眼明庐阜翠横空，疑是云头屹夏峰。遗迹君应怀圣治，故家我亦念归宗。遥瞻瀑水三千尺，犹隔巫山十二重。亭上主人高更远，天然丘壑在心匈。

梁栋翚飞百尺楼，江山满目壮夔州。鸟穿云过白盐去，鱼透浪来清瀼游。控扼地临三峡险，朝宗水会百川流。古今制胜人何胜，天下奇才忠武侯。

下视瞿唐缥渺楼，规模雄压十三州。良筹合向暇时运，缓带宜来高处游。列障四时环坐好，大江千古抱城流。后山植木成阴日，谁识十年前故侯。

君住眉山我永嘉，老来邂逅楚天涯。无诗不和已成杜，有酒相呼如在家。官职未高名满蜀，人才如许邑为巴。且将异日作霖手，润泽河阳一县花。

天涯逢六月，深忆别家时。行也亦云远，归欤何太迟。殊方最炎热，多病想扶持。天遣西来意，端令啖荔枝。

荔枝初熟饤金盆，手擘轻红子细看。风味由来太奇绝，不教容易到长安。

妃子园中荔子奇，莫因名号起猜疑。清时入坐非尤物，一洗烟尘赖好诗。

诗史堂前种几时，轻红曾入少陵诗。殊方竞续樱桃献，万树争先尔独迟。

海味正思瑶柱美，夔门又见荔枝红。炎方入贡自妃子，郡圃欲栽如白公。官满犹为十年计，实成须待二星终。不须更论何时吃，前种后收人我同。

林锺蓂四荚，吾女此时生。日向炎天永，月从前夜明。提携仰慈母，教诲赖诸兄。愿汝康而寿，人如少蕴清。

君不见诗人以来一子美，莫年流落来夔子。赋诗三百六十篇，西瀼东屯客愁里。何人作堂画遗像，收拾光芒榜诗史。堂前何有有荔枝，树犹未老熟独迟。世人贵早不贵晚，倘非我辈谁赏之。涪陵昔遭妃子污，万颗包羞莫能诉。泸戎一经少陵擘，至今传诵轻红句。少陵伤时泪成血，一点丹心不磨灭。散成朱实满炎方，风味如诗两奇绝。乐天曾画忠州图，自言香味人间无。君谟亦作闽中谱，陈紫声名重南土。何如诗史堂前株，正是一饭孤忠余。人为世重物亦重，端如丈人屋上乌。巴图闽谱合避路，奚用品第分锱铢。搀先熟者如杨卢，但可与之作前驱。闽娘十八婢妾尔，将军大树真佣奴。我生四百余年后，来作先生游处守。登堂三叹荔正丹，聊效柳人祠子厚。安得先生今复生，添赋夔州歌一首，要使荔枝之名长不朽。

我始来夔子，公先在计台。江山同吊古，文字共衔杯。马运言尤力，天高听未回。怀人梦不见，西望肺肝摧。

大事同生日，佳城近故丘。空留丹灶药，忍望白云楼。偃折恩谁继，澄清志未酬。伤哉葬元伯，执绋竟无由。

籍甚吾年友，彭州誉正驰。那因困虚额，遽欲丐真祠。勿谓徒劳耳，终须日教之。家传治称最，自有九重知。

夔州再见夏，炎瘴侵我肌。两股忽浮肿，百药竟未治。或言薏苡良，可以作粥糜。恐坐伏波谤，腹中有珠玑。

六月修篁带雨移，丁宁护取岁寒枝。十贤清节高千古，不是此君谁与宜。

诗史堂前荔支晚尤美，高压泸戎与妃子。姓名犹未闻峡中，风味惟应自皮里。试将远况江瑶柱，正似骚人拟良史。我来叹息颐屡支，殊方争献惟恐迟。汝今已晚何用好，不是少陵谁眼之。贵妃游魂遭血污，玉坐悲怀何以诉。惟有云安再拜人，闷解夔州两绝句。遗像空存食不血，满目烟霞明自灭。何人种此星几终，一树团团味奇绝。君不见南宾木莲有华何足图，乐夫过虑重看无。又不见洛阳牡丹妖艳何必谱，六一区区记风土。天生此果更此株，夏日之时见子馀。昼疑炎方张火伞，夕讶庭树栖赤乌。双头莹若玉一瑴，细骨轻于钱五铢。陈江阀阅如崔卢，兹产于闽必争驱。甜无中边大胜蜜，酝酿不假蜂为奴。永安宫西郡堂后，折简呼宾老太守。时方炎热会苦稀，事好乖违意徒厚。手摘高枝赠丹实，歌和前篇搔白首。嗟一饷之乐兮，天亦悭于老朽。

炎天过小雨，伏日生微凉。新亭会僚友，故事开壶觞。泉汲卧龙乳，茶烹团凤香。缅怀去年友，跳珠出诗章。

两载夔子国，尤苦夏日炎。穉金又云伏，老火犹未潜。呼宾江上亭，风雄雨纤纤。仰知九重心，勃郁念闾阎。

周室禾黍过者伤，汉宫威仪见之喜。神州久没余楚蜀，太平声诗存有几。制胜楼头诗数版，仍是元丰旧臣子。体格犹存前辈风，气象如楼颇奇伟。人虽不见典刑在，事尚能言文献是。岁月侵寻自漫灭，爱礼存羊那忍毁。百年陈迹一旦新，不问升沉与工鄙。一洗向来官职眼，独刊无尽张居士。

雷已先声雷隠隠，雨宜洒道即纷纷。为言风伯不须怒，天下苍生正望云。

一麾出守喜来夔，日与诸生泳圣涯。窃取于城勉忠孝，来能如衮进文词。从公于迈误成颂，尔貌不扬何足祠。为语广文休作记，粗沙大石定磨碑。

莫年身似杜陵翁，流落乌蛮白帝中。圣主哀怜不终弃，乞祠却得水晶宫。

今夕何夕夕云七，天孙有巧不愿乞。举杯遥指河汉头，但愿归耕学牵牛。我无腹中书可晒，亦不晒衣随俗辈。缑山未访仙祖游，夔门聊与嘉宾会。星河动摇三峡流，人间天上同新秋。鹊已成桥动归翮，我亦一枝栖可得。

朅来夔子两经年，恰是忠州白乐天。种柳栽花一般意，愧无名德比前贤。

夔峡民淳狱讼稀，使君无事只吟诗。才疏政拙形容陋，深愧邦人为立祠。

阵图入眼浑如梦，回首江山又梦间。万里白云遮望眼，□□□□□□□。

牟家六岁好男儿，诵得夔州太守诗。好把五车书尽读，早成头角上天池。

两年窃禄古夔州，邂逅诸君亦宦游。为郡不才真下下，同僚多助却优优。及瓜便合扁舟去，行李聊为一饭留。掺别相期可无语，君亲恩重各宜酬。

邦人送别亦伤情，杨柳阴中涕泣声。我亦怜夔不忍去，一宵留宿旧江城。

宦游夔子两经年，未到东屯意慊然。端为先生旧吟处，不应容易上诗篇。

忠不忘君句有神，当时无地可容身。草堂遗像英灵在，又见匙翻雪稻新。

东屯别是一山川，水秀山青似左原。我待还家筑茅屋，作诗招取少陵魂。

巍登古峰岭，回首望夔州。隠约瞻卧龙，微茫见江流。明朝望眼遮，江山见无由。翻令还乡梦，飞过白盐头。不知此邦人，亦念使君不。使君无可念，空有诗篇留。

老去最惜别，同僚情更锺。三杯古峰驿，添我别情浓。

燕子归期近，吾今亦得归。乌栖一枝稳，何必更高飞。

使者追求急，君方归意浓。谗言端可畏，鬼物不相容。浮世谁无死，良医未易逢。我来经旧馆，流涕觉无从。

三峡江流七月平，全家东下叶舟轻。阳台得得收云雨，放尽峰峦照眼明。

峡中七月行舟断，我仗孤忠尽室行。寄语后人宜自戒，莫因幸免遂轻生。

正是瞿唐莫下时，却将行止问舟师。老夫也是归心急，不记前吟滟滪诗。

功开神禹言何妄，梦恼襄王事亦非。峰下祠荒少人到，峡中舟过有乌飞。

十二巫峰下，明妃生处村。至今粗丑女，灼面亦成痕。

大拽今重过，江山记我无。云开列嶂秀，石峙一峰孤。吏卒送迎异，舟车来往殊。鸿留泥上迹，飞去到江湖。

兵忿虽云败，君臣义有余。石门能脱急，风义亦堪书。

我醉亦如众，亭惭登独醒。惟知慕清节，首为绘仪形。

白狗黄牛竹节滩，奇奇怪怪几峰峦。山川好处造化惜，不许人间平地看。

我从白帝城，舟次黄牛峡。黄牛遗庙存，石马只耳缺。宛如欧公梦，地灵亦奇绝。固宜镇大川，千载食常血。何人赞巨力，曾不纪功烈。神乎岂求食，挽石骇舟楫。或云土胜水，兹亦强牵合。白帝将何云，吾为究其詋。神禹昔治水，疏凿九州别。百神各效职，僚佐力俱竭。功成禹化熊，涂山亦为石。譬如穆南征，化者想非一。有化为牛者，断崖留遗迹。岂亦黄帝余，与牛同一色。至今名此峡，援溺有阴力。淫祠自其俗，神手本正直。爵以保安侯，足以章神德。

虾蟆好居水，背水以自濡。不知背上味，乃与众水殊。品第高水经，煎茶必来须。争汲以致远，不惮险且迂。我亦走瓶罂，一瓯瀹云腴。所恨太遐僻，亲朋莫能呼。巨蛙如有灵，曷不上天衢。以水为雨露，助天泽寰区。坎视峡中小，笑渠子阳愚。

钓利钓名者，纷纷三峡中。何人化为石，又作钓鱼翁。

前年泊舟至喜亭，舍舟触雾登山行。身到猿啼虎啸处，至今魂梦中宵惊。两年寒暑深山里，瘴疠侵凌身不死。七月归舟浮涨江，重见兹亭实堪喜。世间忧喜无定形，此喜本从忧得名。须知既济有未济，勿谓江流今已平。

归客来登至喜亭，喜归兼喜峡江平。当时作记文章伯，不止文章得美名。

学道无成艺有成，青山犹以道为名。匆匆不及登山看，归看家山白鹿城。

拂晓出楚塞，中流望荆门。江随铜柱转，舟遇虎牙奔。鸟度南天阔，鱼翻秋水浑。宜都转盼过，夜宿旧江村。

梦里身曾到永安，孤城绝塞俯惊湍。东归初喜楚天阔，西望堪嗟蜀道难。滟滪堆边已陈迹，水晶宫里又粗官。帝乡咫尺家乡近，臣子忧心亦小心。

芝兰道山旧，邂逅夔江边。会合止半载，别离又经年。君犹滞使轺，我忽移霅川。东归不及见，西望心悠然。尺书走健卒，追上江陵船。殷勤赠远意，药百纸以千。我老苦多病，得药年可延。静思苦口味，奚止沉疴痊。但非造楼手，误辱文房笺。待将君诗文，传写千万篇。书言作二记，付与夔人镌。捍波记修垒，济渴记义泉。深惭郡政谬，滥托雄文传。君才高辈流，君誉蔼民编。雅志在活人，何心肯流钱。当宁正念贾，诸公咸荐贤。定归玉笋班，慷慨旒扆前。所陈必尧舜，那肯谈武宣。早趣舍人装，行着祖生鞭。我冠傥未挂，苕溪迟言旋。

解任古夔国，移官白蘋洲。三峡虽幸免，大江尚堪忧。黎明雾四塞，篙师请停舟。尔祷于公安，吾祷学孔丘。恺悌以为治，洁廉以自修。神乎苟听之，庶不为神羞。须臾日光漏，江净烟霭收。愿如吾祖言，千里俱安流。

江山遥望疑若无，隠隠渐露山规摹。化工作山首安石，不着草木为肌肤。吾乡石首黄金色，五年不见深思忆。山头有石名偶同，长铗空弹不堪食。

巴夔之山厌太多，荆江其奈无山何。舟中遥遥望石首，一点亦足供吟哦。舣舟亦向刘郎洑，应是刘郎招我宿。刘郎如问旧江山，永安宫草年年绿。

舟从三峡过三沱，柳岸人家转盼过。莫惜殷勤问舟子，江边好处亦无多。

已过鲁家洑，犹瞻石首山。水随江缭绕，山逐岸回环。雨泊芦洲畔，舟行晚照间。贪看洞庭好，不作沌中还。

江头烟树色如故，记得向来舟出时。更读西行旧诗集，集中多是沌中诗。

衮衮长江水，悠悠归去船。片云南岸雨，明月别州天。犬为客惊盗，蚊令人废眠。江湾号人老，惊我鬓皤然。

风避乌沙镇，心怀白帝城。峡中险已过，江上浪宜平。

月行南箕口，簸扬不肯休。我至洞庭侧，狂澜阻行舟。东望岳阳城，一苇宿可投。吾欲破巨浪，试呼舟子谋。舟子笑谓我，官岂乘浮丘。同行一二官，好勇岂仲由。君子不行险，少迟勿烦啾。明朝风自定，鼓枻无忧愁。汗颜答舟子，汝语非谬悠。书以示同人，欲速不可求。

端居滟滪两经年，不戒瞿唐七月船。得得遥从洞庭过，要看湖涨水中天。

轩皇张乐洞庭旁，掀舞鱼龙撼岳阳。卮酒豚肩使君意，知予肉味未能忘。

买得巴陵金鲫鱼，又逢公子奋长须。夜来江山秋风起，报道吴儿已鲙鲈。

岳阳楼下风波恶，过客舟行不容泊。遥从湖口入南津，看尽湖山与城郭。楼阁峥嵘照眼明，君山当面如蓬瀛。雄文谁继范文正，妙曲亦无滕子京。

后乐先忧记饱观，兹楼今始得凭栏。吐吞五水波涛阔，出纳三光境界宽。黄帝乐声喧广宙，湘君山影侵晴澜。江山何独助张说，收拾清诗上笔端。

江山好处未经眼，人道岳阳天下无。入笔波澜自今阔，匈中已有洞庭湖。

维舟便上岳阳楼，风定波澜万顷秋。闻说洞庭通震泽，水应先我到蘋洲。

先忧后乐范文正，此志此言高孟轲。暇日登临固宜乐，其如天下有忧何。

恃险三苗此为国，不知诸夏有华勋。两阶干羽七旬后，从此湖山方有君。

祖龙迁怒色曾頳，帝子有灵山更青。湖水如天冬亦涸，此君荣落一般形。

越国曹娥孝可书，惜无同气与之俱。武陵今有贤儿女，弟似灵均娣女须。

此处神仙几度经，老松枯朽穉松青。如今想作天仙去，不复飞吟过洞庭。

入湖初讶君山远，无翼可随鸥鹭群。系缆中流忽相对，江湖心亦不忘君。

岳阳楼下有赤壁，照耀洞庭烟水东。鄂渚巴陵土多赭，周郎何处破曹公。

洞庭湖山山绝奇，大山如龙小如龟。弄珠曳尾自游戏，不肯吹浪如蛟螭。岳阳楼前铁为械，古人欲断蛟螭害。蛟螭为害甚巴蛇，遗冢犹存足为戒。七百里湖涵太虚，春夏涨溢秋冬枯。惟有龟龙长自在，不知几见桑田改。

燕公郡事暇，诗兴满沧波。粉饰开元治，江山为助多。

江中双石如弟兄，呼得道人为友生。秋夜扁舟泊矶下，洞庭湖近月华明。

道人身名两俱槁，道其所道非吾道。横江两石作钓矶，不似严陵台上好。

潜江甲口楚天涯，芦荻舟中一两家。呼酒敕厨无一味，天鹅乱眼似杨花。

风撼楚江水，云横鄂渚天。支颐看山色，破浪出诗篇。门掩濒江舍，帆扬上水船。江神不借便，归兴自飘然。

来往成何事，霜毛满鬓多。洋洋大江水，东去欲如何。

舟过嘉鱼县，买鱼人道无。青山不堪煮，弹铗看铜符。

沌水从兹入，中藏寂寞乡。相逢如故旧，为我济归航。

归从三峡水，重见百人矶。山色只如旧，挽舟人已非。

江淹送客伤心处，万里人从蜀道来。柳已三番见秋色，萧萧双鬓若何哉。

江汉西来于此会，朝宗东去不须分。银涛遥带岷峨雪，烟渚高连巫峡云。鹦鹉洲悲狂处士，蛟龙池化故将军。登临长愿如今日，尘静元规楚不氛。

狂飙未息浪峥嵘，江口停舟不敢行。自是吾侪畏行险，前头波浪有舟横。

稍稍风波定，悠悠舟楫移。身虽到汉口，家尚在天涯。大别思大禹，古峰怀古夔。山城有廖廓，归说是吾儿。

云锁吕公洞，月明黄鹤楼。抱关非故卒，谁见羽衣游。

江上风波恶，江中洲渚多。回头三峡远，转盼七矶过。

弭棹大江滨，江山入眼新。地疑真赤壁，州是古黄人。水隔三分国，风遗两逐臣。雪堂欣觌面，诗思定能神。

道大才高世不容，堪嗟尺水困神龙。空游赤壁英姿发，却向小桥诗思浓。

出处平生慕乐天，东坡名自乐天传。文章均得江山助，但觉前贤畏后贤。

少年下笔已如神，文到黄州更绝尘。我宋人才盛元祐，玉堂人是雪堂人。

世重元之重竹楼，雪堂名更重黄州。西山草木尤光彩，一一曾经杖屦游。

江遶山城柳暗村，五年诗乱谪仙魂。欲寻遗老问前事，楚语儿童今不存。

再闰黄州正坐诗，诗因迁谪更瑰奇。读公赤壁词并赋，如见周郎破贼时。

供成诗案脱累囚，天遣公来此地游。自有胸中云梦泽，更居云梦泽南州。

三道策成名烜赫，万言书就迹危疑。易书论语忘忧患，天下三经字说时。

口诵渊明归去词，岷峨归去竟无欺。高安难弟来相访，细说对床风雨时。

批风抹月五经年，吟尽淮南尽处天。独与元之韩魏国，神交千古作三贤。

向来茅屋仅容身，今日祠堂高更新。费尽丹青传不得，灵台一点与精神。

万里相望牛马风，兹楼邂逅一尊同。烟生燕寝香炉上，鼋在宾筵食指中。舟入沧波咏蘋白，饮陪文字胜裙红。飞黄腾踏日边去，回首群惊冀北空。

家居雁宕芙蓉侧，身自瞿塘滟滪回。览尽江山归路远，舞翻乌鹊故人来。诗吟夔子相思句，酒饮鄱阳未尽杯。种学绩文宜馆阁，二松那复久淹徊。

系舟琵琶秋水深，夜静不闻琵琶音。往来多少商妇怨，世无司马谁沾巾。

万里归舟巨浪间，只将青眼对青山。青山好处惟彭泽，出岫云归倦鸟还。

此地水如峡，有山名马当。犹疑是滟滪，更合戒舟航。

七月下三巴，孤舟近九华。魂犹惊滟滪，石更见那查。

城南风物似西湖，万里归舟入画图。光洁贮怀便弄水，翠微照眼称提壶。浦无时节秋尤好，池有精神贵可呼。最是九华知客意，倚天遥露一峰孤。

往岁遥从彭蠡湖，常山地阅武侯图。忽乘雪里子猷棹，欣对花间太白壶。雁宕寄书知有便，天台采药定相呼。两翁异日为邻舍，笑说江山大小孤。

君往东湖我左湖，田园归去亦良图。纵如傅说妙调鼎，终羡渊明高引壶。清峭台中各陈迹，翠微亭上偶欢呼。江东浙右从今后，永夜月同千里孤。

四上祠章郡得湖，真同起废躄浮图。路经秋浦人如玉，洞入齐山天在壶。人物宜居国士选，吏民聊作使君呼。还乡说与贾君子，官比广昌风更孤。

路经秋浦上崔嵬，不负孤舟万里回。峰比九华微具体，洞疑三竺远飞来。胜穷岩石玲珑地，秀吸江湖浩渺杯。先却紫微期一月，菊花未放桂花开。

夔有百花无此香，两年官舍负秋光。使君元是蟾宫客，赠我数枝金粟黄。

清者未必贵，贵者或不清。胡为贵池内，却有清溪名。清贵两俱足，造物如有情。溪有夷屈风，池非赵孟荣。三秋冷浸月，十里光涵城。真可弄兹水，更堪濯吾缨。天亦知我意，故令居水精。水精岂吾居，龙湫老余生。满壁画清溪，坐觉名利轻。

莫莫休休祇欲闲，贵池误照野人颜。好诗如见元枢面，佳境仍逢相国山。谈笑从容禅榻畔，翠微仿佛梦魂间。吾侪相勉崇名节，岘首风流庶可攀。

太尉前军得活鹿，使君殷勤分我肉。定知应是秦失余，苗裔仍为世人逐。使君好客今平原，秋浦楼头罗水陆。青州从事嘉屡拜，白鹿山人赐新沐。社风留客去未得，清溪山头两经宿。频将口腹溷使君，大嚼戏吟诗一幅。

蜀山同我上崔嵬，峡水相随共载回。秋月迎人霅川去，义风吹客浙江来。山游未尽无穷力，酒兴应嫌有限杯。准拟吴中作重九，菊花休道不须开。

秋浦天作秋，清溪风更清。三宿不忍去，山以齐为名。天台李御史，倾盖即钟情。怜我峡中归，笑谈洗枯荣。携壶上翠微，举首望赤城。相期老岩壑，便欲遗簪缨。赠我十首诗，字字工且精。从今似杜老，对酒怀李生。何当细论文，万户侯可轻。

风知主人意，吹浪留客舟。客子念行役，形留心不留。回望月峡月，坐悲秋浦秋。从今怀人梦，飞遶清溪楼。

腐儒无用分投闲，吴蜀分符祇强颜。去访少陵三峡水，来寻太白九华山。小舟载酒清溪口，健卒传诗白浪间。风伯相留作吟社，愿低笔力许追攀。

舟楫何濡滞，秋深风未西。五旬从白帝，十日尚清溪。匈次泽吞楚，眼中山见齐。主人殊未厌，壶榼屡提携。

有客双蓬鬓，归从滟滪西。符分三竹使，地见两梅溪。舟遇先逢李，杯行酒到齐。他年石桥路，归去手应携。

郎星夜照贵池口，渐见祥光烛斗牛。甘棠遗爱留浔阳，尽道前无此太守。我亦弭楫清溪滩，秋风吹浪高于山。与君相去才咫尺，形影隔绝烟波间。晨起扬帆欲东去，风伯江神两俱怒。吾侪行止端由天，天气未佳聊且住。

舟阻清溪十日风，旅怀秋思渺无穷。开编细读舒王句，一点舒山在眼中。

归舟十日阻池阳，风伯相留意亦良。长喙参军初荐熟，无肠公子正输芒。齐山却向江南好，秋浦尤于社后凉。明日解维苕霅去，梦魂犹在水云乡。

使节淹江左，鱼符换浙西。诗筒犹在道，客棹已移溪。戒险疑浮峡，行徐类去齐。壶觞更何日，重向翠微携。

淮山无数不知名，山色遥看点点青。二百余年仁草木，莫令污染犬羊腥。

九芙蓉自九天来，太史南游山未开。仙境曾经谪仙眼，佳名杰句两崔嵬。

舟出清溪尚逆风，观山却得少从容。浮云不碍天边眼，放出神仙八九峰。

我在芙蓉山下家，四年秋色隔天涯。如今渐觉乡山近，已见芙蓉吐九华。

江南一岳占青阳，多少神仙此地藏。闻说仙翁捣药处，鸟声依旧克丁当。

九华山下化成寺，太白书堂高处开。想见江山无此境，故宜头白懒归来。

峰峦列峙神仙境，子母相依孝义山。莫向山中摘花果，惜春啼鸟怒人攀。

郡楼初见一奇峰，深恐烟霞无路通。神母遥遥将九子，总将山色到舟中。

曾见齐山小九华，梦游缥缈羽人家。灵山面目忽相见，舟系梅根秋日斜。

曰华曰子数俱九，细看峰峦何许多。今古画工图不足，冠卿诗奈九华何。

两年官绝塞，万里下瞿唐。秋浦浪方息，铜陵风又狂。五松人忆白，双竹句思黄。今夜舟中月，中秋何处光。

江入铜陵县，舟藏芦苇间。邮亭危压浦，佛屋陋依山。月出乌将绕，风高雁欲还。江山不贫处，一览见尘寰。

白帝去年月，黄池今夜看。风将清玉宇，云不碍金盆。明镜飞边远，霓裳舞处寒。论文一尊酒，欣对旧同官。

蝉噪景如夏，鸟鸣山似春。数声云外过，却是雁来宾。

小驿数椽屋，夜深风雨中。邻家有鸡犬，不是汉新丰。

江流渺渺风吹浪，驿路迢迢雨作泥。好把金章换蓑笠，故山深处把锄犁。

天将大任未容闲，清峭依然御史颜。谢客能吟练江句，谪仙不厌敬亭山。双溪风月壶觞里，叠嶂烟霞几案间。天下苍生望公起，归辕行见郡人攀。

圣恩犹未许投闲，遥访蘋洲柳与颜。羿妇解将风送月，麻姑莫遣雨遮山。心游孤屿题诗处，名玷元枢荐墨间。旦夕公归首台鼎，高斋遗躅倘容攀。

出郭群山四望无，故将诗句祷麻姑。忽然云破山开面，天色如春有鸟呼。

路入红林林未红，相逢俱是白头翁。邮亭灯火一尊酒，明日君西我向东。

田父欣相语，今年幸有秋。深忧水后烂，急向雨余收。穗尽穴移鼠，畦空童放牛。何当速归去，吾亦有西畴。

秋风吹客过祠山，水出平原碍往还。呼吸雨旸神有力，扫除云雾见天颜。

归从三峡过三峰，益友三人忽此逢。行李稽留三日雨，天教我辈得从容。

浸淫秋雨阻桐川，无术那能补漏天。传舍终宵不成寐，点灯重读旧诗篇。

文书随我下瞿唐，准拟家添万卷藏。水厄那知在平地，从今既济要须防。

二十年前旧友生，扁州来访见交情。相看容鬓俱非昔，记得炉亭笑语声。

浮家东下路间关，地近家乡尚未还。风雨满城欣已过，星霜入鬓早宜闲。去年嘉客同吹帽，今日仙林独侍班。遍插茱萸忆兄弟，更添北望道场山。

重入修门鬓已华，君恩犹未许还家。木鱼声动催行李，蜡炬向人空自花。

地入东林眼界奇，神仙遗迹在榴皮。湖山如旧无东老，酒为嘉宾酿者谁。

积雨喜初霁，湖山清更嘉。船船渔晒网，岸岸稻烘芽。水涨鱼虾乐，年凶道路嗟。人言新太守，头白似苕花。

水晶宫中刺史宅，月□□堂游六客。中有一客为主人，万卷诗书李公择。元□□挥玉堂手，令举声蜚制科策。五劝使君古遗直，三□郎官老词伯。眉山有客何等人，退之少陵李太白。直道高才时不容，天遣数子为游从。吴兴清绝山水国，五百年过人中龙。健峭银钩逼颜鲁，点化湖山出奇语。高压白蘋洲上诗，更肯区区谈小杜。端如竹溪逢谪仙，并游逸士名俱传。飘飘乘风鼓长翮，两两照坐成台躔。苕霅交流卞山碧，一代名贤已陈迹。我后百年登此堂，咀嚼姓名牙颊香。坐上何曾欠佳客，苏仙一去难再得。

分阃滥曾游蜀口，得朋深喜遇坤爻。澹台至室必公事，平仲与人能久交。一叶共乘夔到霅，四方相逐愈随郊。姓名已在诸公齿，引类行看似拔茅。

君归应过无喧室，我梦遥驰无隠斋。带得江山在诗卷，种成杨柳系离怀。定先春到夔门里，莫遣音踈霅水涯。故旧相逢倘相问，为言老欲乞残骸。

前年我亦到庐山，杖屦烟霞缥缈间。万里东归如倦鸟，不知飞过只知还。

路经湓浦叹匆匆，不及从君访远公。忽见庐山真面目，在君二十一时中。

梦寐思贤愿与齐，一麾来守浙江西。星躔旧识尚书履，玉府曾亲太一藜。天遣门生依坐主，心随峡水注苕溪。邦人异日谈遗事，名姓应同六客题。

先生名与卞山齐，贱子来归自瀼西。自愧蒹葭难倚玉，暂教松柏俯同藜。万言谠论惊天阙，八咏高才压婺溪。柳恽苏仙旧吟处，愿陪杖屦遍留题。

人物堂堂大国齐，难窥赐履地东西。心才遇日即倾藿，身或在山谁采藜。隠德犹能及枯骨，安车行见起磻溪。后生何幸依先达，误辱山公一字题。

鲁酒三杯却到齐，诗坛老将胜山西。气余殿上欲折槛，清见胸中不糁藜。聊复忘机对禅榻，未应采药赴桃溪。吾侪会合真天意，清绝湖山尽共题。

六客高风不可追，吾侪生恨百年迟。星光月满旧游处，簪盍蓂开盈数时。访古已仙图上鹤，得朋今遇易中龟。吾夫子道欲坠地，不是四科谁与持。

洙泗家风尚可追，未应吾道便陵迟。要令士有欢颜地，如见公为举首时。山遶苕溪翻振鹭，水通震泽锡神龟。眼中突兀行将见，大厦端由众木持。

湖山清绝多佳士，暇日壶觞得共携。堂上合成前后客，诗中分得建除题。不容闰位参卿月，坐觉巫山在霅溪。麟阁功名属公辈，老夫惟愿把锄犁。

太学年时识一夔，婺溪掺别越三期。闽中大府子为掾，峡内孤城予把麾。去隔关山共明月，归逢鱼雁寄新诗。苕溪昨夜梅花发，目对清标有所思。

忆昔相逢未白头，别来岁月迅如流。自从江左分符去，长念城南载酒游。君似老松姿耐雪，我犹弱柳叶经秋。梅溪梅屿不相远，归去定乘寻戴舟。

清绝湖山映白蘋，翚飞梁栋眼中新。雪花先作晓来瑞，桂魄正圆天上轮。夫子庙还元气象，水晶宫发旧精神。书生战艺真余事，移孝为忠要致身。

来采汀洲柳恽蘋，要观草色赐袍新。士由德行首科第，木就方圆在梓轮。山峙浮图耸千佛，水迎仙子上三神。耽耽广厦荣归日，应话林泉老病身。

天上张公子，同僚半载余。令人思滟滪，有客泛芙蕖。一自离夔子，频蒙寄鲤鱼。江山元不远，面目在来书。

同舍张公子，长沙远宦游。读书真有用，谋道了无忧。赋𫛳休悲贾，栖鸾暂屈仇。荐章行引类，文帅是鳌头。

少年怀橘献慈亲，今见黄柑泪满巾。同舍故人堂有母，可能罗帕不分珍。

扁舟昔访戴逵居，早识奇儿骨相殊。不是剡溪能蕴秀，祇应蚌腹解生珠。家从机断知为学，身自鸡鸣起奉姑。儒术登科有犹子，大书遗懿照龟趺。

过从有夏孕遗芳，作配于周妇德良。目不泛观惟贝叶，舍无他物有天香。鱼轩欲动喜家近，乌冢忽归惊夜长。年到古希子孙足，人生如此尚何伤。

戒石重刊照眼明，良辰又遇腊嘉平。黄堂坐处天威近，一点欺心事莫萌。

淫浸秋潦坏垂成，忍听闾阎愁叹声。抚字催科劳更拙，欲逃吏责负斯铭。

卞山苕溪高且清，鲁公祠堂貌如生。言言千古英雄在，吉吉一点仙丹成。奸臣必欲置之死，天下不敢呼其名。当时节义谁可并，常山太守公难兄。

严霜日烈与时乖，前后奸邪屡见排。苕霅祠堂境清绝，孤忠千古有人怀。

畏死贪生物我同，仁心要在扩而充。江湖鱼鳖知多少，尽在恩波浩渺中。

滥把江东蜀口麾，中原入望涕频挥。每嗟风俗愧东晋，那得功名如合肥。贤士忧时尚家食，圣君求治正宵衣。腐儒老矣身多病，日日言归犹未归。

年时我忝楚东守，邂逅君从湖北来。携手篇章拟苏李，论交风义薄陈雷。栖迟百里淹贤甚，奔走三州觉老催。如见高人戴安道，为言我意最怜才。

同年四百二十六，尊酒相逢得我师。方喜书来自天目，忽惊人去向峨眉。囊开蜀锦留佳句，棹拂汀蘋索恶诗。莫道冷官无一物，扁舟遥载义风归。

乡校当年与荐蘋，萧台气象自公新。老成犹滞甘泉橐，晚进叨乘刺史轮。陆凯寄梅情愈重，谢公梦草句尤神。何时更作龙门客，共话樽前见在身。

同姓同年友，吾心久已降。宾王误第四，江夏本无双。刺不投东阁，吟惟坐北窗。胸中蕴经济，可惜未施邦。

明月双溪地，三年两度逢。君登群玉府，我到白盐峰。方喜书传鲤，俄惊剑化龙。守符嗟未解，执绋恨无从。

吴兴学校规模壮，安定先生道德崇。苕霅溪同洙泗水，汀洲蘋有藻芹风。山知尊道犹端弁，湖欲依光故近宫。壁上题名观尚友，诸儒事业圣贤中。

六客高风久已无，花间谁对谪仙壶。星躔一夕光芒动，如有仙舟入画图。

一樽相对眼俱明，细话同僚旧日情。汉世郎官亦华发，恨无诗句似君清。

老来官况两俱无，惟有诗情寄酒壶。记取碧澜堂上语，衣冠早挂亦良图。

无田种秫似渊明，却说归耕似不情。食粥鲁公宜乞米，不妨千载有余清。

有客神珠玉，访予云水乡。虞庠同舍友，虎榜甲科郎。送别汀蘋白，之官芹藻香。南溟九万里，拭目看翱翔。

家塾游从久，贤关声誉驰。初官三语掾，余事九章辞。子正强而仕，予嗟久矣衰。愿言行所学，满慰素相期。

卞山龙欲阻吾行，怪雨盲风不肯晴。但得出郊修故事，此中亦可劝深耕。

天遣吾来此劳农，要令遗躅访颜公。虽无二十四宾客，诗酒略追前辈风。

久欲归耕竟未归，又吟苕霅劝农诗。流钱腐粟惭无术，稼穑艰难或稍知。

去秋游道场，俯瞰何山路。林泉虽在眼，未暇飞杖屦。尘埃汩城市，遥望隔烟雾。春光忽已半，播谷催农务。欲作卞山行，偶逢风伯怒。肩舆出城南，乘兴访幽趣。山藏佛屋深，迹蹑陈朝故。老松不记年，修竹莫知数。鸟鸣说法池，花落在禅处。书空何公堂，木拱安定墓。青山看未足，回首日已暮。小溪何处是，归诵苏仙句。

先生宋儒宗，风义起人耸。何山如孔林，世俗岂知重。广文领诸生，寒食亲上冢。我独不得行，为义惭无勇。

苕霅水会处，楼高风快哉。洲中白蘋动，天半故人来。穆入周臣颂，雄胜楚客台。飘飘玉川子，乘兴上蓬莱。

五年三郡厌驱驰，圣主隆恩许奉祠。孤屿众山重对酒，清风明月欠吟诗。心劳抚字政尤拙，田不荒芜去亦宜。饯别同僚三十二，云台功业满相期。

父老自何处，同来送使君。手中一炉香，敬为使君焚。使君无善政，父老何殷勤。同辞答使君，去秋稼如云。淫雨害垂成，一年计徒勤。使君体上意，租苗放三分。父子免流离，欢然事耕耘。年凶米不贵，夜静犬不闻。颦眉答父老，正缘此纷纷。黄堂非坐处，归欤老桑枌。

舟溯余不水，回头忆两溪。川长太湖隔，天远卞峰迷。左顾龟何在，南飞乌欲栖。从今到家梦，却到浙江西。

金仙何处不曾游，小小精蓝亦自幽。有客倦游归欲速，可能一宿为山留。

小小琳宫气象清，云𫐌遐想董双成。灵丹炼就覆金鼎，仙鹤归来闻玉笙。两绝老坡吟处境，千秋太白曲中名。尘埃奔走东归客，寄卧一庵听雨声。

苦雨冷朱夏，小舟眠富春。余生今可乐，归作太平人。

何处系归舟，桐庐旧日游。港从分水出，亭瞰合江流。叠嶂云披絮，遥天月吐钩。纷纷钓鱼者，无复见羊裘。

钓濑云山外，岩花瀑布边。却疑方处士，诗思涌成泉。

圣主中兴急用人，小臣无术赞经纶。功名分付云台士，愿学先生事隠沦。

窃食三州愧不才，扁舟又过子陵台。心知敬慕先生节，乞得祠宫归去来。

山水高长子陵节，桐庐萧洒范公诗。又吟处士清新句，蝉拽残声过别枝。

五年三郡厌间关，心逐东归见雁山。力上祠章期得请，果回天意可投闲。踈慵似我宜归去，名德如公合召还。珍重诗来二千里，义风高韵两难攀。

梦到江南咏采蘋，眼中时事一番新。在官未几发就种，语别又成肠转轮。老境衣冠宜挂壁，祠宫香火谩颐神。吴公治行今第一，也问君王欲乞身。

偶上千峰榭，遥思八阵台。去年重午日，僚友共衔杯。

偶上千峰榭，因思小范公。桐庐萧洒处，尽在十诗中。

偶上千峰榭，遥思六客堂。前时赋诗处，烟水路茫茫。

偶上千峰榭，当时恨不来。使君留过客，高处酌金罍。

弭棹宿溪亭，全家梦寐惊。明朝速解缆，莫待浊流平。

去年滩下黄牛峡，今日舟逢老鼠岐。莫恃岩崖起波浪，可无天定水平时。

风水雨俱逆，舟行何太稽。安心出三峡，破胆上双溪。

扇题归去来，客遇潘渊明。举扇谢佳客，归耕吾已成。

路入双溪暑气清，故人短棹远相迎。隔船认我疑非我，白发当时尚未生。

何人栽五柳，雅目自萧公。要使广文舍，长存彭泽风。名因贤者复，趣与昔人同。留取先生传，他年国史中。

五年符竹换三州，乞得祠宫欲少休。名姓误蒙君相记，泉南千里又分忧。

解舟城之南，橙橘半青黄。时节岂不好，胡为辞故乡。亲朋送我行，殷勤馈壶觞。我欲与之饮，舟去留靡遑。僮仆别我归，黯然颜色伤。问我何时还，田园又成荒。我心愧其言，老矣身皇皇。五载走三州，道路险且长。屡请方得祠，暂归又怀章。挈家入南闽，儿女不尽将。余生疾病多，满镜须髯苍。到官即有乞，行将返耕桑。

我家古乐成，老未识安固。偶把清源麾，首问南塘路。解维日已晏，入境天欲莫。张子自陶山，扁舟惠然顾。沈君壮年别，相见发垂素。访旧多不存，来观莫知数。平原二十人，邂逅喜相遇。谓我宜少留，欲敕不腆具。我驱不敢疾，曲为一宵住。临江有高阁，登览可以赋。澜同孟子观，目作少陵注。灯火照鱼龙，谈笑惊鸥鹭。衔杯乡意浓，窃食君恩误。晨起酒未醒，潮来报催渡。

三十年前砚席同，怀人长在梦魂中。徒劳州县知何补，高蹈丘园不是穷。历问旧游多故鬼，偶余我辈亦衰翁。相逢又却匆匆别，无复从容似泮宫。

高临无地屹山腰，今古知观几度潮。水鉴挂空波正满，鲸鱼八穴浪还消。雷初出地神龙怒，银忽成山海若骄。圣世风涛合平静，不应泛溢似唐朝。

我自箫峰下，遥来访许峰。川涂何敢惮，笔砚久相从。故里行将远，吾人岂易逢。何当继韩孟，相逐似云龙。

凤鸟久不至，胡为于此藏。德辉如可览，应不恋高岗。

渡头问舟子，此渡胡名萧。舟子笑答我，使君家匪遥。岂不闻侍郎，名德重本朝。屡为二千石，两至万里桥。渡旁乃其宅，人亡木惟乔。阴德满乡闾，嘉话传鱼樵。江水流有尽，姓名磨不消。近同池号谢，远类江称姚。赧颜谢舟子，讲闻非一朝。恨生晚且贱，无繇际清标。坡公不识范，韩子思之侨。敬瞻通德门，魂往不可招。

老矣倦游宦，入闽如山川。三山疑隔海，九岭类钻天。种稻到山顶，栽松侵日边。溪长水无尽，前更有清泉。

程生嗜好与人殊，杖屦遥遥访我庐。不踏槐花随举子，手持医国惠民书。

甑屿饱曾见，饭溪名始闻。老怀如子美，到处不忘君。

门拥千峰翠，溪无一点尘。松风清入耳，山月白随人。

崎岖九岭更双岩，遥望闽山未见三。来访神锺隠见处，翠微深锁古精蓝。

一同年友七乡人，劝酒那容耳不闻。尚齿自惊多白发，论文堪笑有红裙。诗篇共约题孤屿，游宦犹疑在五云。此会此时宁易得，明朝风月两州分。

我亦欲真隠，区区愧此身。山林与城市，何处隠非真。

门外峰如枕，宜眠清净身。禅僧自面壁，谁是枕峰人。

饭罢匆匆别，劳生可奈何。不能留一宿，有愧此峰多。

荔子枝中古道场，石门有路探悬囊。匆匆不着游山屐，只办嵩呼一瓣香。

我来万籁正号风，壁上观诗忆蔡公。惟有秋林旧时月，夜深犹照梵王宫。

怀章南过蔡公乡，驻马遥瞻数仞墙。丹荔株株经品藻，乔松叶叶惠清凉。四贤诗出人增气，三谏章成国有光。真是济川三昧手，清源游戏作虹梁。

九重宵旰爱民深，令尹宜怀抚字心。今日黄堂一杯酒，殷勤端为庆民斟。

国朝人物盛温陵，秋赋呦呦鹿食苹。人倍平原门下士，文联韩愈榜中名。丹墀何止三千字，云翼行看九万程。劝驾龙钟老太守，篮舆准拟出郊迎。

去秋移郡近家乡，便殿狂言拜手敭。何敢许身为稷契，偶因论事及尧汤。民虽屡试如冯翊，诏未能焚愧益昌。乞得祠宫养衰病，梦中依旧坐黄堂。

夔门邂逅恨匆匆，君驾重来我已东。陈迹徒劳长者记，清樽那复故人同。光华持节花溪上，老病分符佛国中。吾辈栖栖不黔突，此生休更问天公。

天工未放二阳生，留得尧阶一荚蓂。庆诞仙源贵公子，祥开南极老人星。日垂宫线添无尽，貌比庄椿看更清。岁岁华堂祝眉寿，笙歌声里雪梅馨。

三十年间共苦辛，忽然惊断梦中因。钟情正是我辈事，鼓缶忍同方外人。熊胆未酬平昔志，牛衣犹是向来贫。闽山满眼同来路，木落风号泪满巾。

塞沼增基大厦成，群鲜亦免校人烹。洋洋圉圉诸公赐，要与吾君广好生。

六年四郡劝农耕，自欲归耕尚未成。游宦何如在家好，一廛从此愿为氓。

守臣忧国愿年丰，半刺双凫此念同。安得时旸时雨若，有生均在泰和中。

小麦含花大麦黄，一年春事已相将。篮舆遍入三精舍，拨得公家半日忙。

一千石俸窃南州，老病余生厌宦游。已上祠章即归去，一犁烟雨事西畴。

小小精蓝亦自奇，一峰灵秀蕴幽姿。无缘细听山僧话，太守偷闲止片时。

禅老遥从九座来，一言为我洗尘埃。飘然又向山中去，白首相逢更几回。

至乐亭中半月留，溪山杖屦饱寻幽。见师忽起庐山梦，梦向旧时游处游。

鄱水同僚旧，遥从霅水来。异乡欣觌面，清话洗衔哀。葱郁佳城就，勤劳孝子回。不应淹榷酤，中外正须才。

梦觉音容杳莫追，子规声里涕霑衣。催归无计同归去，耘后耕前事已非。

龙虎乡邦地最灵，鲲鹏相继上南溟。已闻元凯宾虞国，行见渊骞冠孔庭。帝遣伏波持使节，天教平海会文星。铃斋忽报捷音至，一炷清香千佛经。

清源紫帽发英灵，万斛词源水注溟。遥想恩袍动草色，定知喜气彻天庭。名高虎榜唐文杰，人半云台汉列星。累月笞儿几翁妪，夜深灯火督穷经。

行人怨雨农忧旱，永叔元之事可明。不叹花前无客饮，且欣郊外有农耕。知公兴已烟霞重，顾我心尤势利轻。天意稍佳民事急，总将行乐付宗盟。

州北有山幽更幽，皇天阁雨为公游。登高如入上下竺，宴坐疑临大小湫。扫地焚香烟缕袅，煎泉瀹茗乳花浮。观诗起我家山兴，身在闽南梦在瓯。

燕寝焚香老病身，细君相对坐如宾。而今一榻维摩室，唯与无言法喜亲。

不见音容忽三月，无从涕泗已千行。家山准拟欲归隠，堪叹相随无孟光。

偕老相期未及期，回头人事已成非。逢春尚拟风光转，过眼忽惊花片飞。

夤缘偶作于飞侣，梦寐相随到数州。泥上迹留鸿已去，舟中刻在剑难求。

万斛虬珠眩眼明，傲春迟吐冠园英。诗因居士价方重，酒赐名臣花遂荣。香异竹间吹细细，韵如堂上出盈盈。芳姿自可友兰蕙，惜不当时遇独清。

三径荒芜未许寻，篮舆来访小园林。因知燕寝凝香地，不似禅房花木深。

月台无屋有空坛，空处观空眼界宽。不惹世间尘一点，冰轮心镜两团团。

闽江艰险岭崔嵬，不惮冲寒冒雪来。留我铃斋两三月，扁舟载得义风回。

堂上慈亲数月违，片心遥逐白云飞。伤心尽听秭归鸟，难弟言归秭不归。

乃翁贤德冠吾乡，伯氏声名蔼上庠。更喜君如里曾子，少年孝义已非常。

暮春送客北山门，厌坐黄堂喜见村。麦熟秧青农事急，十分归兴在田园。

客欲东归出北门，又闻联骑过西村。殷勤为遣十从事，莫惜醉吟祇树园。

五马躬迎八十亲，甘棠如旧治惟新。欢传此日来廉范，记得当时借寇恂。江海聊淹把麾手，庙堂无是荐贤入。送君为守泉南守，政拙才踈藉宝邻。

嘉果遥来自故乡，去冬初熟记同尝。尔衔怀橘无穷恨，我亦传柑念不忘。

广厦初成万柱标，修梁巍跨玉虹腰。况逢此日生千佛，定引群仙上九霄。下笔蚕声纷战艺，出林鶑友竞迁乔。清源人物从今盛，孝子忠臣满圣朝。

修梁欲举彩先标，声撼春雷鼓百腰。谿蛰蛟龙欣得雨，桐栖鸾凤合冲霄。清源水接南溟阔，紫帽山齐泰岳乔。学不负人宜自勉，前贤勋业著三朝。

梁脊连年姓误标，两州骚客瘦吟腰。月河月满燕贺厦，佛国佛生虹挂霄。多士颜欢歌杜老，一轮香满赋张乔。此途不止为科第，名节崔嵬看立朝。

伤哉无复见，老矣不成偕。牢落凝香地，同谁话此怀。

相勉惟清白，囊如四壁空。难忘将绝语，劝我莫言穷。

庆事公家奕世传，生封锦告出甘泉。荣亲行有千锺禄，为寿惭无百斛船。喜气在颜窥贵客，清风满枕扇高眠。朝廷指日先封薛，归侍萱堂冕有蝉。

出郊闻好语，尽道宪车贤。郡不留三宿，人皆仰二天。荐章先白屋，贡宇给青钱。上正开宣室，公归席定前。

一雨谁之力，因公发善心。同为上公请，小作傅岩霖。高廪行将实，南风日已骎。涓辰祈善利，感应亦犹今。

云飞初类愈随郊，珠忽跳空室舞蛟。但愿农多大田稼，不愁风卷少陵茅。才疏政事由来拙，天远精诚未易交。三日祷祈才一雨，自知无处避讴嘲。

目注云霓为国忧，何心肥马更轻裘。庶民愁恨旱无雨，三日滂沱农有秋。且喜上公容我请，不辞大白共君浮。人言太守无才术，端藉士龙监此州。

不是寻常喜雨诗，言存轨物类臧僖。相将归贺天朝雨，定有忠言结主知。

郡人方切望云霓，忽见高田水入低。正好归田饱黄犊，不须骑马听朝鸡。

贺州贺雨句如何，不减夔州梦得歌。更有一犁江上曲，它年传诵出金坡。

政拙年年厌祷祈，心香一炷逐云飞。老农问我何良苦，薄有田园胡不归。

刺桐抽叶张青盖，紫帽蒙霞丽锦笼。今岁家家定高廪，多苗宁复羡吴侬。

我来遥自东瓯东，贤非朱邑乡守桐。半年为郡治亡状，四月不雨心忧农。水田龟拆秧已老，云霓望断天穹隆。少学春秋老欲用，区区愿请应上公。真人不待瓣香祷，紫帽已有微云蒙。沛然一雨四境足，眼见{禾罢}{禾亚}青连空。皇天爱民恕守罪，有始其赐宁无终。既令地免晋国赤，亦不水似尧时洪。广文先生坐绛帐，忧国心与黄堂同。挥毫作诵继吉甫，开卷穆穆生清风。

向来云榭倚阑干，兴已遥驰郭外山。风伯如嫌俗驾至，禅房疑为病夫关。铃斋倦卧眼界寂，诗社免陪心境闲。蜡屐何时破吾愿，与君舒啸翠微间。

雨初欲乞下俄沛，风不待祈来已薰。瑞气遥看腾紫帽，丰年行见割黄云。大商航海蹈万死，远物输官被八垠。赖有舶台贤使者，端能薄敛体吾君。

前年夔州食荔支，同僚共赋新红诗。妃子名园世所贵，不似诗史堂前奇。去冬分符来南土，半月身行荔支圃。三州嘉木皆眼见，更阅君谟向来谱。临漳一种名火山，品虽云下熟则先。从今渐入荔佳境，陈江未擘先流涎。老病余生怯嘉果，日啖那能三百颗。殷勤为破绛纱囊，心火惊添火山火。

屏间观画颐频支，想像风味哦新诗。火山太早反遭骂，陈紫未显谁称奇。气禀南方君子土，不近长安帝王圃。安排名字知何人，误与牡丹同入谱。泉南老守思故山，荔熟我去谁后先。但愿丁香一株熟，添入药裹痊痰{疒延}。平生梦寐南州果，瘦腹如蝉消几颗。明年何处饤杯盘，雁荡山前月流火。

炎方摘实走筠笼，千颗遥遥寄病翁。未啖吾州法石白，且尝邻郡火山红。搀先趁得杨卢雨，珍重来从芹藻宫。我欲细论香色味，一尊何日广文同。

微凉散梅润，浓绿敷桐阴。送客出东郊，驾言事幽寻。湖光照我眼，荷香清我襟。平畴入远望，岁有其自今。牛眠种已毕，蛤吠苗初深。古亭怀二公，遥望罗千岑。邂逅得良友，欣然契予心。乔松喜客来，风枝出清音。手持荷叶杯，共对莲花斟。东湖异西湖，有诗不妨吟。

二公亭挿芰荷间，绿盖红妆四面环。若把西湖比西子，东湖自合比东山。

炎炎畏日爱浓阴，穆穆清风爱好音。不独爱松兼爱竹，此君亦有岁寒心。

荔子劳民疏伯游，蒲萄酿酒博凉州。何人传得东陵种，大胜家封万户侯。

有客游莲幕，开轩更傍莲。披襟风未赋，递啸句先联。境净凉偏乏，心清暑自蠲。快哉谁与共，广厦集群仙。

泉南古州宅，草木有遗芳。鹰爪冬犹绿，阇提夜更香。佛桑朝暮异，荔子岁年长。惟有松并竹，青青似故乡。

有花藤蔓生，封植傍州宅。状类鸷禽爪，叶作翻风翮。酸分含笑香，黄带薝卜色。架倒吾为扶，清凉纳朝夕。

谁把名鹰爪，天然状不殊。无心事搏击，中有鸟相呼。

草有长生者，无根叶自抽。秦皇不知此，误向海山求。

南国有乔木，老非梁栋材。清阴可以覆，亦足报栽培。

前贤治迹尚堪寻，留得堂名直至今。若欲斯民尽安静，要须安静自家心。

堂前老木几经春，阅遍泉南旧守臣。尽向中和堂上坐，中和为治有何人。

山生取地榭侵云，土木多应役鬼神。好向危栏高着眼，闾阎无限困穷人。

连年行役厌间关，踏遍千山见二山。欲识泉南山面目，群山总在一亭间。

九夏炎方气郁蒸，沉沉广厦有凉生。仁风未慰黎民意，何忍堂中暑独清。

突兀千间屋，清凉五月湖。人才此涂出，暑气坐中无。虎榜唐文杰，雄风楚大夫。相期游广厦，慷慨论唐虞。

东湖曾一到，想像贺家湖。花似越女好，人如狂客无。高吟还老手，野趣属潜夫。归奏南风曲，薰兮欲和虞。

宗老呼佳客，同观郭外湖。融樽常喜满，参酒不言无。草色怀三径，松声忆五夫。公游更何日，旌至定招虞。

宗英真好事，呼客共游湖。携具临平远，观山对有无。十花逢净友，千顷和云夫。得玉又求剑，无厌惭似虞。

薛侯真不俗，十日两东湖。俊逸诗篇有，仓皇雨具无。袍虽湿毅父，眉不皱尧夫。异夕月离毕，游宜备不虞。

前日同登二山亭，清源入望清更清。宗英载酒挟两客，破暑共作城东行。东湖未到闻人说，香有荷华如郑隰。社中未为三笑游，亭上姑寻二公迹。衔杯适意论交情，江山照眼增双明。聊效韩公文字饮，奚用鼎沸笙篁声。

忆昔江东会众仙，诗筒来往走山川。造楼游戏偶成凤，炼石辛勤同补天。堪叹交游隔生死，尚余文字带芳鲜。欲收膏馥增前集，舶使新诗自合编。

云榭衔杯半八仙，却疑来自蜀山川。地如洙泗占高第，人似羲和分昊天。单骑联翩成驷马，杯羹淡薄从三鲜。国风雅颂寂寥久，太史采诗宜与编。

子政堂堂汉列仙，清标况对马文渊。催诗风送千山雨，把酒凉生五月天。老子滥分南郡竹，贰车行击故家鲜。误蒙好语相提拂，岂有功名上简编。

雨中前日过苏端，又欲移厨就稍宽。古榭有风聊可共，衰颜得酒定须丹。谪仙醉后句尤劲，东野老来诗更寒。继取洛中真率会，他年要作画图看。

不须蜡屐上林端，高处登临眼自宽。{禾罢}{禾亚}风翻梅里白，离支日照鹤顶丹。山川满目如京洛，台榭侵云类广寒。宾主往来俱不远，如棠不比鲁侯观。

老来忧患苦无端，一笑相逢强自宽。诗律频调代音乐，寿觞满引当仙丹。二山坐对事非偶，三径思归盟不寒。出岫白云知几许，榭中矫首共遐观。

毫秃中山砚涤端，社中诗令不容宽。难追老杜风骚手，徒费昌黎点勘丹。搜我枯肠须鬓皓，吟公佳句齿牙寒。自惭浅陋如曹郐，季子观风定不观。

迂叟遗文整顿初，寄君聊当报琼琚。南邻尚有无厌意，更觅皇朝第一书。

贺州呼客细论文，我欲相过与共论。正恐俗他真率会，不如分去圣贤樽。簪当浓绿画中盍，杯向轻红擘处翻。即席有诗应寄我，敲门来送月黄昏。

老子当归兴已浓，令君何事寄苁蓉。行将卜筑前湖去，蓑笠牵牛作老农。

君以民脂膏，禄尔大夫士。脂膏饱其腹，曾不念赤子。贪暴以自诛，诛求不知耻。指呼有鹰犬，嗜欲肆蛇豕。但言民至愚，孰谓天在迩。昭然甚可畏，殃必反乎尔。圣训十有六，简严具天理。大字刻山骨，朝夕临坐起。一念苟或违，方寸宁不愧。清源庭中石，整顿自今始。何敢警同僚，兢兢惟敕己。

铃斋昼寝梦初醒，忽见双罂眼欲惊。谁送瓮头新玉友，人言天上老宗英。

谱中不见见屏中，正与花王雅目同。别驾破荒吟好句，少陵诗里擘轻红。

舶台丹荔新秋熟，风味如人自不同。名字未安真缺典，从今呼作马家红。

相出相州生此州，巍巍勋业宋伊周。后人莫要轻更改，别有堂名胜此不。

天作元圣配，公非浅夫相。乘风来帝旁，捧日到天上。兵戎在呼吸，端委见力量。三朝社稷臣，勋业谁辈行。堂堂国伊周，勃辈安敢望。清源始生地，风土至今王。释氏从何得，抱送真不妄。好事榜其堂，嘉名无以尚。何人辄更改，有识为凄怆。端同圣削迹，又类玄覆醤。思贤旧观复，闻风懦夫壮。堂上生辉光，如公名始唱。奸骨死犹寒，如公昔为将。画象出貂蝉，疑公尚亡恙。平生蓼莪心，眷此应不忘。嗟予生太晚，不识天人状。版图犹未复，昼锦无由访。维扬金系腰，叹息为谁放。一麾忽南来，遗迹增慕向。当于异梦处，祠堂为公创。

四海英才入网罗，清源龙虎姓名多。经魁兰省得人杰，策射枫庭收甲科。奎宿呈祥前未见，纬星还舍首相过。一杯忠献堂中酒，名节相期要不磨。

颜苍发白少精神，传得泉南老病身。莫著金章著蓑笠，丹青写出更须真。

三印子鱼犹未食，寸金鱼子辄先尝。乡人得得分乡味，转使乡心念故乡。

策冠诸儒已奏闻，不妨居次避平津。坐看万石门阑大，转觉朋山气象新。黄卷更穷稽古力，青云莫负致君身。试观忠献堂中像，亦是当时第二人。

端明品第首推陈，花里姚黄是等伦。郡圃一株称小紫，故家风味自宜珍。

枝头已熟疑非熟，蔡谱江家绿荔支。真与泉南人物称，果中犹作亚魁推。

莆中皱玉价倾城，品第吾何敢妄评。只恐此非真皱玉，果然是玉亦虚名。

荔支名字太纷纷，所见多应不逮闻。别有深红霸群品，郡人呼作大将军。

天教尤物产闽中，名字深奇日不同。顾我素称田舍子，如何敢啖玉堂红。

闽中荔子说莆中，阙下奇包又不同。正向铃斋想风味，夺先人送夺先红。

宅堂荔子无名字，自我呼为七夕红。记得去冬初到日，家人指树语衰翁。

大厦垂垂就，嘉莲得得开。双双戴千物，两两应三台。欢意重重合，香风比比来。人人宜自勉，举举有廷魁。

红蕖明镜两鲜鲜，中有双头更颖然。天产人才兼产物，公祥和气不祥莲。耻谈子厚表中瑞，肯咏章安桥畔篇。何日相呼登泰华，采华食实藕如船。

纷纷蜂采百花归，蜜在枝头竟不知。造物要令甜在后，时人莫讶熟何迟。

昔年王俭客，今共阿戎游。尝药子当去，请祠予欲休。过从都几日，离别况逢秋。归上双亲寿，涂中莫逗留。

梁栋翚飞气象新，画工妙思亦通神。要令寒士皆春色，四景之中独画春。

天开我宋太平基，紫府真人下应期。河朔魁梧出真相，泉南葱郁产奇儿。梦符蚌腹生珠夜，事应台躔捧日时。紫帽清源发光采，郡园深处立新祠。

庞公尝有言，我独遗以清。贤者于子孙，所遗良不轻。颍川老龙公，落落前朝英。帝命作南伯，清德如广平。宸翰一字褒，不啻华衮荣。是以自贤孙，持节蜚英声。结庐桐城隅，室以清为名。仰不忝厥祖，俯能规后生。我来聚星地，喜见此老成。公清不自言，蔼然著乡评。时焉访其室，鄙吝不敢萌。如觌任棠水，似濯沧浪缨。愿移清室风，于以清寰瀛。

君不见少陵先生诗有说，淳朴之处山川别。广文示我朴乡图，山水高长景奇绝。严坂疑为子陵隠，昆溪想自昆仑决。渔人款乃山水间，抱璞含淳钓清洁。九仙高举留遗躅，三径名家出人杰。早将朴直取巍科，行展朴忠立奇节。鸣琴百里邑，既以朴化民。横经泮水宫，又以朴诲人。他年致君尧舜上，坐使风俗俱还淳。功成名遂却归去，渔钓重寻旧隠沦。广文笑我言，公朴甚我朴。闻公家左原，四面拥山岳。回隠如愚溪，窈深若盘谷。人皆朴其貌，公又朴其学。君子以为古，先进于礼乐。公乡真朴乡，胡为不自觉。愿公著隠服，归寻旧盘旋。酌酒梅溪上，把钓莼湖边。更画左原山水图，与此朴乡图并传。天下大朴散已久，二乡犹在羲皇前。

扬辉秋月悬青天，今夕何夕光更圆。琼为楼台玉为宇，广寒境界移清泉。月斧云斤天上手，万间突兀摩星斗。白头郡守呼众宾，共饮落成文字酒。龙虎群仙上界还，手移桂种栽泉山。千枝万枝香不断，人人有分行当攀。姮娥殷勤寄消息，科第要从勤苦得。丹桂在君书卷中，不须遥向蟾宫觅。

相逢一笑慰衰迟，问政论交两不疑。直谅多闻三益友，清新俊逸百篇诗。瓜犹未及去何速，橘已成怀喜可知。一薛居州非易得，危言行见造朝时。

记得祥符识面时，回头二十二年非。羡君学似川方至，顾我身如鸟倦飞。老境天教重会合，异乡心最惜分违。雁山亲旧如相问，征雁归时我亦归。

窗前栽植不宜繁，松竹相依妙意存。不许闲花放鹰爪，要看高节迸龙孙。

铃斋午睡梦魂惊，僮仆欢呼洗破觥。酒是烂柯山下法，诗如蓝水坐间成。谩同陶令浮黄菊，也胜苏仙嗅落英。蓬鬓萧踈对佳节，因公撩起故乡情。

九日无悰懒出关，强登云榭望泉山。伤心不忍看茱菊，蓬鬓萧踈泪点班。

十日同游九日山，山中好处略跻攀。桑田改变松犹在，车马往来心自闲。昨日风应吹紫帽，今朝菊已带衰颜。登临称惬南来意，好逐飞飞倦鸟还。

黄龙溪上祥云覆，紫帽山头瑞气蒙。俗眼惊传佛光现，不知宸翰在山中。

孤屿游人思谢公，天台禅客亦思丰。黄花境界谁思古，堂在烟霞缥缈中。

有德于民庙貌崇，我来端为谢年丰。曰旸曰雨皆神力，不止南风与北风。

孤山陈柏已物化，九日晋松犹后生。欲问东南两朝事，风枝潇洒似谈清。

山中高隠欲逃名，不谓名随隠处成。凿石一泓诗数首，也曾攻破五言城。

相国忠如宋广平，危言流落晋江城。天资自直无心卖，何事青山亦得名。

一木苍然老更奇，肯将名与世人知。我来不具知名眼，深愧平生不学诗。

郡侯不识国元勋，释子那知姜与秦。隠士有灵应抚掌，相公死亦不容身。

九年地主百年祠，民自元丰结去思。善政在人宜有后，堂堂忠肃见公儿。

贤侯去久迹犹遗，乞雨诗奇字更奇。世俗妄论公政猛，爱民心有彼苍知。

卧草埋云不记秋，忽然成佛坐岩幽。纷纷香火来求福，不悟前时是石头。

清源山远水流长，九日溪山更异常。高阁摩云聚秀气，禅僧秀气聚中藏。

晋堂岩桂脱秋芳，浓绿枝头万粟黄。堂上主人分赠我，要令燕寝有天香。

春秋重复古，二贤还旧祠。直道不终废，高风宜见思。古墓出荆榛，孤亭起颓隳。更将碧纱笼，覆护端明诗。

陈君少年登甲科，红莲首泛清源波。清源贡宇高嵳峩，同僚宣力陈君多。鞭朴不施成不日，首夏上梁秋半毕。一点灵台轮奂飞，十幅生绡画图出。苍苍嘉木森千株，新堤步步穿芙蕖。移下蟾宫古丹桂，飞来海上真蓬壶。他年君来作地主，记得亲曾视斤斧。雁过山中寄我书，要知多少新龙虎。

去年今日别吾家，我鬓苍然尔未华。日似去年人不见，鬓毛白尽眼添花。

牙为指爪木为身，挠痒工夫似有神。老病不能亲把握，不求人又却求人。

暮年初仕涂，暇日但书策。儒生余气习，笔端事挥斥。政学两踈缪，篇章稍沉溺。楚东会诗豪，酬唱奏金石。逢场争出奇，遇险或遭厄。忽溯三峡流，遥经数州驿。庐山看未足，巫峰过尤惜。西郊祠卧龙，东屯吊诗伯。飞飞犹倦鸟，秋风送归翮。同行得嘉友，鏖战交锋镝。弛檐白蘋洲，天日去咫尺。忠谊怀鲁公，霸业悲项籍。奉诏还故乡，齿落肌瘦瘠。涕泗拜松楸，荒芜翦荆棘。心期乐田里，誓不绾铜墨。橐虽无陆金，归幸全赵璧。陛下忽误恩，泉南又分职。入闽如入蜀，枯肠复冥索。腰缘病减围，发为悲添白。风仰秦君高，节慕姜相直。恶语谁流传，同僚误刊刻。吾乡老先生，吏事以儒饰。新篇似庭燎，远寄箴我癖。把酒欲细论，何时再沿檄。阳春七十首，老艳万丈射。招邀屈原魂，收召子厚魄。惊开老病眼，喜见墨妙迹。愿公倡斯文，用夏变蛮貊。

剧郡元非老手便，庶民安我贰车贤。二年不肯足到邑，千里宁容吏索钱。坐变池塘成贡宇，平分风月上吟篇。弟兄不减云间陆，拭目看君日九迁。

我十年前游会稽，堂名民事寓招提。去寻神禹藏书穴，归溯子猷乘兴溪。万壑千岩形梦寐，十峰双涧记留题。鉴湖倘许知章乞，首访故人尊共携。

春秋美恶不嫌同，老子韩非一传中。壁上题名二百辈，卓然名世两三公。

绝品轻红扫地无，纷纷万木以龙呼。实如益智本非药，味比荔支真是奴。

黄柑绿橘未分珍，琐碎登盘辄献新。正可呼为木奴子，不知谁是铸金人。

全节忠臣配，崇宁宰相家。哀能变国俗，贵不御铅华。学佛穷三昧，然松教五车。遗芳载彤管，名寿两俱遐。

我窃清源禄，钦闻孟母慈。符分三子舍，桂櫂两孙枝。方戏黄堂彩，俄丰紫帽碑。神州嗟未复，长抱望夫悲。

辣皱人眉性最良，药中功效不寻常。吾侪自是生无智，夫子何曾食彻姜。

我与瓜蔬味最宜，南来喜见大蹲鸱。归与传取东坡法，糁玉为羹且疗饥。

二叔年皆八十余，经年不见久无书。江山不隔还乡梦，昨夜迢迢到佛庐。

今世汲长孺，庐陵胡侍郎。孤忠一封事，千载两刚肠。晚节逢明主，丹心契上苍。群儿巧相中，直道亦何伤。

幞被周庐日，寅缘识伟人。节因辞辟著，志向得言伸。伯仲同持橐，声名压缙绅。人亡邦国瘁，可赎百其身。

天上张才子，少年观国光。高名一枝桂，遗爱六州棠。出世才成佛，修文遽作郎。长纱屈贾谊，宣室竟凄凉。

温陵地虽温，十月初黄花。天然傲霜性，炎威莫能加。不趁重阳摘，自爱晚节嘉。宦游胡不归，三径荒吾家。

九月不肃霜，十月犹飞蚊。不知从何来，乘昏动成群。觜利巧能嘬，类多非可熏。青蝇与白鸟，自古常纷纷。

君不见水经品第天下水，康王谷中泉第一。但知取水不取人，品第未容无得失。又不见武昌山中清泠渊，名因人重逢苏仙。至今人呼作菩萨，沦入异教非吾泉。刺桐城中泮宫里，大成殿下新泉水。不须更以品第论，混混源流自夫子。诸生游泳芹藻间，日饮一瓢心慕颜。聪明不数远公社，清白大胜卧龙山。圣毓尼丘家阙里，泉脉胡为今在是。周流天下皆美泉，浚井得之泉更美。我来酌泉仍叩头，遐想洙泗三千游。世间何处有此水，此州无愧名泉州。

书生未折桂，短檠事然膏。一朝桂入手，不记灯窗劳。回视纸上语，弃置等弁髦。曲学如公孙，高第何足褒。温陵号多士，呦呦食苹蒿。胪唱十年间，魁亚出二豪。向来此坊中，一门五梦刀。月中仙子归，天香满蓝袍。大对压晁董，同登尽刘曹。嘉名换扁榜，铁画新挥毫。我欲成其美，远大期伊皋。桂高固可喜，更看名节高。

北望中原万里遥，南来喜见洛阳桥。人行跨海金鳌背，亭压横空玉虹腰。功不自成因砥柱，患宜预备有风潮。蔡公力量真刚者，遗爱胜于郑国侨。

预读嘉宾小雅章，银袍行见鹭成行。彬彬周室士升俊，济济禹庭言拜昌。落笔词源俱倒水，何人觜距独专场。清源欲志新人物，定有英才副所望。

橘以金为重，橙因香见奇。拜嘉欣熟早，报贶愧来迟。好处君须记，良天我正思。聊修往来好，更诵木瓜诗。

微臣守清源，一岁三乞祠。俞音竟未拜，感荷圣主慈。臣家素贱贫，仰禄救啼饥。区区六年间，手把四郡麾。道途压奔走，囊橐无余赀。清源乃佳郡，风俗不待移。民淳简狱讼，士盛敦书诗。地远可藏拙，禄厚足自资。今岁又丰登，千里人熙熙。臣岂不愿仕，求闲欲奚为。自怜蝼蚁生，福薄命最奇。入境身即病，到官日呼医。痰涎每上攻，旋晕势甚危。药试何止百，灼艾无全肌。臂疼如子美，齿落如退之。脚患柳州肿，发垂孟郊丝。饮食日减少，跬步须扶持。残喘虽尚延，定非久远期。况臣糟糠妻，盖棺将及期。旅榇犹未还，儿女昼夜悲。臣今官满考，臣去有二宜。孰谓九重远，天高而听卑。吾君不之告，肝胆将谁披。庙堂二三公，误辱平日知。今不怜向隅，恩复何时施。愿于黼扆前，敷奏迫切词。天日临在上，臣言非敢欺。解官食祠禄，曲遂臣之私。幽明俱受赐，感极涕泗垂。沟壑倘未填，报国犹有时。

姓名端合上麒麟，当世那知相是真。遗冢尚余封马鬣，孤忠曾记犯龙鳞。三巴流落知音士，九日追陪避世人。精爽不迷祠宇复，俨然唐室旧冠巾。

去剡游闽避世喧，清风寥邈典刑存。峰前鸟宿无名树，祠下僧敲有月门。高尚端如上九蛊，含章更类六三坤。偏师胜后诗无敌，正要公来与共论。

书后谁题字，乡人远寄柑。荐新思起孝，知味戒生贪。罗帕分犹未，金门献正堪。命名聊别伪，在果独称甘。白雪初盈树，黄金忽满篮。霜天欣始熟，茅舍饱相谙。客重开须请，儿痴食更婪。柳诗吟不厌，谢赋读常耽。若蜜萍难比，如拳栗有惭。公家安定法，想见日酣酣。

书阅扬州贡，功观禹化覃。香苞分橘柚，秋色动江潭。破暑花凝雪，凌寒叶染蓝。金衣爱子照，珠实碧波涵。未上诸侯计，曾闻四浩谈。颜欢陆绩母，业世李衡男。送客愈吟桂，记时坡咏儋。洞庭夸浙右，温郡冠江南。节物清霜重，家山绿蒂含。青黄出篱落，朱绿耀林岚。昔贡千金颗，遥驰万里函。新宜荐寝庙，香可供瞿昙。夔子那能比，罗浮未许叅。何人传黄陆，端类列非聃。在品宁为四，蒙恩或赐三。乡情寄初熟，旅况忆幽探。嘉拜亲开合，珍藏净洗甔。行将解印绶，归种当田蚕。根向横阳觅，泥寻斥卤檐。荒芜耘径草，封植伴溪楠。不用千头富，聊资一饷湛。茅斋辟杜甫，仙井汲苏耽。佳境妙餐蔗，闲庭胜莳苷。雁行三峡荔，奴视四明蚶。欲继花为谱，应同柳驻骖。御偷篱著棘，愁冻灌添泔。掩映青云叶，光华碧玉𥮾。酿成浮瓮蚁，蒸辟蠹书蟫。护蒂期存乳，留皮欲去痰。恨无亲可遗，松惨白岩庵。

齿德尊乡党，匈中有古今。箕裘传蕴藻，臧否判崔林。呼佛知仁政，名轩见道心。扁舟欲访戴，仙去不容寻。

一箭双雕手，青衫已白头。砚几磨铁尽，官止及瓜休。漏断鄞江梦，风含曲水愁。钧天记白玉，麈世冷西楼。

假馆城西日，清谈屡获陪。江湖倦游宦，文字阻衔杯。方叹鸾栖棘，俄惊凤去台。雪梅开旧屿，无复寄诗来。

蔚宗居垅首，陆凯在江南。手折梅花寄，人逢驿使堪。吴都寻半吐，楚岸摘新含。雪里开才一，楼头弄未三。情深殊折柳，意重胜题柑。溪上千株玉，归欤待自探。

三百青钱一株菊，移置窗前伴松竹。鲜鲜正色傲霜性，不逐重阳上醽醁。谁云既晚何用好，端似高人事幽独。南来何以慰凄凉，有此岁寒三友足。

我昔未作南诸侯，雄文尝阅龙虎欧。泉山风物得大略，梦寐先已登兹楼。到官正要访遗迹，忽见破屋城墙陬。欲修不敢遽土木，经岁此志方能酬。贡闱之余材可办，农事之隙工乃鸠。月逢建子飞破镜，酒呼从事来青州。匆匆未暇众宾集，草草且与同僚游。山川城郭壮哉郡，清源紫帽明双眸。却惊云榭在地底，坐见日毂经檐头。西山端可拄颊视，南海未用乘桴浮。东瞻归路兴元亮，北望魏阙心子牟。挥毫欲续仲宣赋，假日聊以销吾忧。

欹眠听诗韩喜侯，锋难与争剑铸欧。铃斋浅陋无处著，挂在缥缈之飞楼。兹楼久欠诗酒味，天遣我辈来遐陬。尘埃聊用文字洗，瓦砾遂获琼瑶酬。宾朋未赏合开燕，老病欲登宜杖鸠。清风酌别记霅水，制胜领客思夔州。一江明月楚东醉，全家终日蓬莱游。南来不谓有此境，四顾亦足穷吾眸。朝看日出闽海峤，夜望斗插泉山头。端如虢郡风月送，不比巴岳乾坤浮。登临怀古甫白适，赋咏联珠产巩年。私心窃慕范文正，后天下乐先其忧。

太学时名重，吾乡德誉崇。才华盍天禄，官职止儒宫。相国方知愈，诸公竞荐雄。天涯忽闻讣，老泪洒西风。

左右同时两舍人，莫年得郡偶为邻。泉山久著痴顽老，漳浦新除正直人。热撰可能酬壮节，炎州聊复屈朱轮。拾遗补过须公辈，汲黯行归侍紫宸。

谤焰久自熄，果然天听回。孤忠昭圣代，遗恨释泉台。伏节同元帅，知音有上台。三军气应壮，一洗向时哀。

江梅初破一阳天，诗句清新欲鬭妍。呼我同来饮文字，定扶衰病到尊前。

生日今重见，细君嗟不回。竟孤偕老愿，忍看旧时梅。

去岁一杯酒，遽然生死分。儿孙为寿地，恸哭不堪闻。

昔年游越绝，首识南枝梅。一麾守清源，再见梅英开。颜色宛如故，风霜不能摧。玉质长仙葩，芳姿酝诗才。其侣乃蟠桃，其根出蓬莱。花开三十年，寿荐三千杯。

斯文韩欧苏，千载三大老。苏门六君子，如籍湜郊岛。大匠具明眼，一一经选考。岂曰文乎哉，盖深于斯道。诸公既九原，气象日衰槁。山不见泰华，水但识行潦。词人巧骈俪，义理失探讨。书生蔽时文，习义未易澡。著述岂无人，纷纷谩华藻。有如分裂时，僭伪各城堡。同年广文君，所作非小好。高吟薄风雅，古学穷浑灏。读史正豕亥，观诗辨形夭。千篇冰玉清，万字波澜浩。心慕大手笔，所恨生不早。乡令门及韩，不类端可保。赏识遇欧坡，当为箧中宝。声名终不掩，光艳姑自葆。嗟我最不才，兀兀首空皓。半生槐踏黄，晚景盖张早。出守屡及瓜，还家仅尝稻。田园荒渊明，江梅客张镐。尘埃未能脱，忧患苦相恼。愁儹卧如蚕眉，痛彻伏犀脑。何当归故山，已书下下考。锺笔况久阁，卢经徒独抱。古文如金城，偏师讵容𢭏。小诗时自遣，句法未知造。广文贤关旧，声气同湿燥。食共朝韲辛，案对夜萤薨。策杖游西湖，寻梅插晴昊。鄱有九十日，呼酒罗脯枣。浔阳三年别，心若风中纛。书来问安温，仍效世俗祷。手写十新诗，价重百磲碯。情意何勤勤，许与太草草。那能把旌旄，但可供洒扫。胡为以西子，国色沉嫫媪。前言盖戏耳，细读笑绝倒。却将寄来诗，录附雅戏藁。

南方有高士，仁义偃王裔。家山辟幽坡，手取香草艺。秋至有黄华，采采满衣袂。客来酒盈尊，诗出语惊世。无心学渊明，偶与渊明契。静者年自长，颓龄不须制。高怀耻独乐，地远人罕诣。丹青写佳境，有目皆可睨。吾家鲜鲜径，荒芜屡经岁。儒冠误此身，挂之公得计。

闽楚相望天一涯，思公不见见公诗。遥知人在凝香处，正是梅逢驿使时。紫帽清源游已倦，落霞孤鹜看无期。它年杖屦天台去，采药寻桃荐寿卮。

天使吾侪复会同，笑谈声落酒筵中。语离江北秋正杪，回首闽南岁又穷。春草池边来好句，木奴皮里隠仙翁。相将再上观潮阁，我已三章乞道宫。

故人书自许峰来，领得黄柑手自开。未满洞庭三百颗，更看驿使一枝梅。

绝品知君尚未尝，三山绛帐喜相将。冷官岂是淹贤地，尤物聊观十八娘。

久别思吾弟，它乡岁又除。日吟棠棣句，目断雁行书。老去情尤恶，怀归语似虚。祠章已三上，试为扫茅庐。

老病逾年卧晋江，耽诗性癖未能降。园林牢落梅经眼，岁月峥嵘酒满缸。堂上焚香敬勋德，楼头回首念家乡。黄甘未拜萧嵩赐，乡味分珍谩一双。

韩公学孔子，不陋九夷居。诋佛讥君王，道大忠有余。南迁八千里，文墨以自娱。至今潮阳人，比屋皆诗书。蓬茨得赵子，如获沧海珠。临行赠以言，恨不与之俱。德如昌黎公，圣人之徒与。比周孔孟轲，不道迁相如。韩公不可见，赵子今亦无。潮人敬爱公，百世祀不渝。英姿入山骨，凛凛苍眉须。彼哉逢吉鏄，金章裹猿狙。使君艺且贤，所至政绩殊。下车首风教，庙修庭草除。又闻新棘闱，轮奂归画图。继坡当有作，大笔文辞驱。恶诗愿勿刻，人方笑其愚。

士论乡评总见钦，古犹难得况于今。耻干一介将行李，慨为孤甥罄橐金。晋水生徒怀绛帐，贤关故旧仰同襟。冷官岂是淹徊地，未到鄞江有召音。

怀州别驾生贤丁，盘谷先生有外甥。暂屈才能居管库，会看胜蹋继家声。

郡舍拥炉坐，烛开连夜花。主人无喜事，应是报还家。

华表飞来鹤姓丁，鹿岩依旧故山青。正缘松菊留仙隠，肯为弓车到郡厅。德者能言书有力，仁人自寿药非灵。坐看世事公应笑，落水杨花万点萍。

记得公归自汴京，了然目为小生青。行能致远由推毂，到即成渠荷建瓴。松柏岁寒知节操，芝兰室迩化芬馨。白圭三复成陈迹，感德伤怀涕泗零。

元日至人日，幸无阴晦时。因思董勋问，却异少陵诗。遥想水披冻，坐看梅满枝。明朝如得雨，正与谷相宜。

欲送群英入帝乡，预烧灯烛趣仙装。银花初合万枝火，金榜已含千佛光。出海灵鳌驾蓬岛，逐人明月散天香。笙歌鼎沸吟篇出，元白于诗愧未昌。

把麾平海看操刀，惟我乡人治最高。但见武城人易使，不同梁竦职徒劳。民怀其爱祠生立，吏必如公责始逃。闻说朝廷考臧否，佥言卓茂德宜褒。

建安分送建溪春，惊起松堂午梦人。卢老书中才见面，范公碾畔忽飞尘。十篇北苑诗无敌，两腋清风思有神。日铸卧龙非不美，贤如张禹想非真。

不骏于乘合见烹，铃斋指动荷分羹。区区膰肉非相报，正恐公为孔子行。

候届中和日渐长，箨龙忽到爱松堂。便惊诗句含蔬味，更觉庖厨有细香。未学坡公参玉板，且同韩子赋筼筜。笋来茶往非为礼，端为诗情故得尝。

韩公来自九重天，再见潮阳吏部贤。唾手渠渠蜚夏屋，挥毫混混写源泉。丹霄有月逢三五，圣世生才协半千。太守落成应有语，立朝名节看儒先。

仙李门阑秀气锺，二山朋盍玉为容。晋人潇洒坐连壁，杜老风流吟两峰。昆府烟霞浮几席，蓝田丘壑蕴心胸。俯容列岫葭相倚，遥许它山石可攻。光彻郡城翔白鹭，影摇江水照黄龙。价高难把连城易，官冷聊将一谷供。疑是玑衡临处落，端如日月合时逢。主宾对面成三友，伯仲摩云拱九重。雁荡浪夸鸾有侣，庾楼徒诧剑相从。彩衣戏罢看山色，不似慈颜喜气浓。

清源太守鬓如蓬，未遂归农又劝农。农事正兴天不雨，谁能唤起老黄龙。

二麦青黄雨失时，老农相顾但嗟咨。使君徒用虚文劝，稼穑艰难未必知。

我昔躬耕陇亩间，也知农事最艰难。才踈政拙心劳甚，无补于民合挂冠。

卖刀买犊慕龚遂，重谷务农思鲁僖。僚友共怀忧国愿，守臣非皱职田眉。

无术能销旱魃灾，吁嗟求雨只空回。鲰生岂是为霖手，明日真人出洞来。

万岁名山两度来，精庐潇洒绝尘埃。禅师妙得兵家策，杖屦飘然去不回。

荔子今亡法石白，江山长带佛头青。老僧能说陈王事，遗冢犹传女子灵。

一径通幽亭面墙，鸟啼林静木苍苍。碍人眼界宜斤斧，放出山光接海光。

犊角儿拳共作羹，大胜五鼎八珍烹。要须归陟南山采，更看新移小竹生。

耆旧嗟零落，南来识太丘。有年兼有德，无怨亦无求。清室遗风在，新桥雅志酬。谁知灯火散，身世隔明幽。

上念温陵为择人，知公名节世无邻。犯颜合在论思地，起废聊为岳牧臣。缪政居前诮穅秕，刚肠别久转车轮。天教我辈簪重盍，只恐留中拱帝宸。

荧惑照南纪，千里生尘埃。守臣失其职，闵雨肠空摧。奔走佞佛老，吁嗟祷风雷。烁石势愈炽，望霓心可哀。民情有愁恨，天意那能回。缅怀端明公，岂薄德与才。乞雨问山神，胡为亦迟徊。邻邦贤使君，道妙藏灵台。不待雨催诗，却以诗篇催。伫听泻糟床，遥期衔贺杯。政理阴阳和，诚加金石开。余波必及我，飘洒桐城隈。两郡桐青青，年丰廪崔嵬。普天望作霖，公盍归乎来。

南国久无雨，渴心欲生埃。麦既枯且死，木亦黄而摧。方春云已火，未夏蚊成雷。刺史固有罪，斯民自宜哀。真人及大士，久出应思回。闭阳纵诸阴，愧无董生才。林鸠厌呼唤，石燕徒低徊。有日上扶桑，无云起阳台。方修九渊祀，遽闻尺木催。想惊阿香梦，疑噀栾巴杯。夜中檐溜响，枕上愁颜开。愿遍普天下，不止泉山隈。莫作鼎湖浪，因风下崔嵬。明朝贺雨诗，定自莆中来。

堂堂人物冠清流，不减当年宋广州。持节分符聊尔耳，直寻枉尺断还不。初开宣室汉思贾，欲复侵疆鲁召丘。整顿乾坤趁头黑，早须归伴赤松游。

谏坡乌府迹相望，眼底何曾识六郎。去国雅钦龚胜节，得州欣近郑公乡。尺书远荷鸿传至，好句惟忧电取将。未见紫芝人已说，天庭喜气十分黄。

春日西郊外，江亭眼界嘉。青桐映楼阁，紫帽没烟霞。雨过牛耕野，潮回鹭立沙。河梁阻携手，空起逝川嗟。

请雨遍群望，扰扰冲尘埃。际天麦浪空，刺水秧针摧。已近尺五天，未动满盈雷。地欲赤晋国，年将饥鲁哀。寄笺叩天门，好音清夜回。似传上帝意，颇亦怜不才。披衣起视月，在毕方徘徊。忽闻萧萧声，高洒熙熙台。云阵泼墨暗，电光摇帜催。灯前落檐花，欣衔少陵杯。绿波满四泽，花柳村村开。知有一尺霖，来从傅岩隈。不作天宝词，淋零悲马嵬。定有元和诗，中衔谏书来。

刺桐为城石为笋，万壑西来流不尽。黄龙窟宅占上游，呼吸风涛势湍紧。怒潮拍岸鸣霹雳，淫潦滔天没畦畛。行人欲渡无翼飞，鱼腹蛟涎吁可闵。二三大士为时出，目睹狂澜心不忍。小试闲居济川手，远水孤舟寇忠愍。亦有山僧愿力深，解使邦人指仓囷。五丁挽石投浩渺，万指{石豕}山登嶾嶙。辛勤填海效精卫，突兀横空飞海蜃。趾牢千尺鲛人室，护以两旁狮子楯。南通百粤比三吴，檐负舆肩走騋牝。论功不减商舟楫，遗利宜书汉平准。莫将风月比扬州，二十四桥真蠢蠢。我时出郊春雨后，鹭点沙汀飏鹰隼。江亭矫首独遐观，有客南来杯共引。欲咏河梁拟苏李，颇类鉴湖逢元稹。江山不逢贤太守，袖手沉吟觉才窘。况无铁笔拟端明，徒使时人笑蚯蚓。绣衣屡约吾来游，未遂堪嗟德星陨。乡来尝以记属我，固避牢辞惭不敏。传闻江欲飞栋初，异论纷纷互矛盾。世无刚者桥岂成，名与万安同不泯。

出处平时正且严，犹于瓜李谨疑嫌。两溪水照新明月，六客堂逢旧紫髯。安定化应孚学校，谢公思已结闾阎。湖山清远使君好，想见邦人慰所瞻。

贤关今日阳司业，家在白蘋溪上州。笔下波澜含震泽，胸中意气属清流。弁山叠拜南金赠，泉岭远蒙明月投。老矣惟公独青眼，一言褒惜胜封侯。

人孰无父母，图报良亦难。忽兴风树悲，莫尽菽水欢。君羹不易尝，而况荣以官。向来蒋令君，庆具颜方丹。手折东堂桂，口咏南陔兰。生封拜君命，戏彩慈颜温。教之由义方，蕴之在仁端。仁熟椿亦老，亲荣心始安。堂在人事非，思亲诚益殚。已足广文饭，方弹贡公冠。愿移前日孝，要作忠臣看。

英石来从并玉堂，铃斋几案耸锋铓。平生性有好山癖，袖得两峰归故乡。

驻锡清源十五年，月明台静忽飘然。禅心莫为东禅起，南北东西总是禅。

难弟难兄汉二龚，袈裟缝掖各清风。渊明已遂归田愿，莲社行将访远公。

我守桐城公奉祠，登堂犹恨识公迟。心劳抚字阳司业，狱喜平反隽不疑。头白不忘文字乐，室清宜作子孙规。棣华玉润皆文杰，潜德幽光发妙词。

温陵尊酒偶相逢，记得同年旧日容。书读短檠游太学，经传绛帐适临封。清新得句肠生锦，瘦硬通神笔吐锋。莫向炎州叹官冷，行看胡海起元龙。

正阳之月慝不作，气候清和满寥廓。阶余嘉瑞十荚蓂，墙出新梢半含箨。正是生才好时节，化日舒长暑犹薄。遥遥华胄马服君，世有功勋上台阁。耳孙挺秀生东蜀，骨相堂堂人磊落。绛帐心潜南郡风，铜柱家传伏波略。致身朝列贰稷官，衔命江东访民瘼。雍容敷奏天颜喜，小试舶台良不恶。北风航海南风回，远物来输商贾乐。日边知己皆达官，行矣归持紫荷橐。平生德性不好饮，今日寿觞宜满酌。烂柯仙侣年自长，不用西山一圆药。

大字雄文照眼明，亲题一轴寄松厅。千间广厦能宣力，何止区区不负丞。

佛国新开选佛场，蟾宫分桂十千章。邦人种德家家熟，仙籍题名叶叶香。地占清光一轮满，门传盛事五枝芳。东堂万万高攀手，莫负君恩与义方。

万子游清源，颇爱风物好。胡为官舍中，害有蚊鼠蚤。啮衣恣掀翻，聒耳倦挥扫。跳虫从何来，出没席与藁。中夜不安寝，披衣起呼皂。禽鼠磔其尸，驱蚊熏以草。炽炭烘衾禂，虮虱亦俱薧。三害稍稍除，高眠起忘早。我时寝凝香，清梦到穹昊。仙官为我言，必大有家宝。乃翁多隠德，子籍在蓬岛。天将成就之，故以此相恼。要令坐达旦，万卷饱探讨。毋如老外兄，不学首空皓。彼虫类最多，生育自洪造。尽杀则伤仁，兼容幸宽抱。万子闻我言，往往笑绝倒。燔庐相参元，失马福塞老。宴安生鸩毒，疾患资寿考。三害不必除，君言近乎道。

晚年游宦到夔闽，四见轻红荔子新。不似蒲萄橘羊枣，向来犹及遗慈亲。

厌听桐城雨，频瞻雁荡云。它乡见子面，好句张吾军。草木心知敬，桑榆景未曛。淹留不须叹，鸡鹤偶同群。

老欲投闲尚未成，胶胶扰扰厌余生。方成枕上游仙梦，忽听窗前唤起声。

初见枝头万绿浓，忽惊火伞欲烧空。花先花后年俱熟，莫遣时人不爱红。

去岁曾游九日山，匆匆不暇尽跻攀。烦君访我不到处，好把诗篇载取还。

重见异乡佳节，又成终日清斋。忽捧晋堂双玉，引觞浇破愁怀。

兢渡争飞画舫，赐衣纷集丹墀。举笔不忘规谏，玉堂谁进欧诗。

玉友双瓶不恶，锦囊六字尤清。更觅榴花百叶，要令老眼增明。

公居言路望非轻，天下人皆侧耳听。方欲携书责阳子，忽闻有疏论延龄。危言已落奸邪胆，正色潜消魍魉形。天听未回须力争，从兹受责亦芬馨。

夫子钓不纲，仁心戒尽物。君子远庖厨，孟轲论仁术。生鱼舍子产，兽网祝天乙。于牣文王沼，灵德寿周室。唐置放生池，天下八十一。至今湖州碑，辉耀鲁公笔。我宋仁如天，神武而不杀。华夏及蛮貊，卵胎暨化湿。皆归好生德，惟恐一物失。清源号佛国，此典胡独缺。耽耽举子场，馥馥荷华隰。诞节逢千秋，锡宴遍郡邑。何以寿吾君，故事修遗逸。鱼鳖族至微，端赖尺水活。况兹十亩池，中含千里阔。郭索行草泥，玄夫巢莲叶。长须及众鳞，巨细各俦匹。圉圉复洋洋，生意俱可必。永逃数罟忧，咸被中孚吉。中有六六鱼，聊兹友螾蛭。一朝得云雨，龙门变凡质。岁旱当作霖，莫忘池中日。

堂堂人物宋宗英，来主金枝玉叶盟。麟趾化成公族厚，棣华诗作争心平。金尊对客吟篇逸，贝叶谈空世味轻。五月仙舟鉴湖去，芰荷香里奏新声。

绿水芙蕖泛镇东，一觞一咏辱陪公。转头十载已陈迹，会面二山俱秃翁。旧隠重寻贺监宅，归帆遥借若邪风。九重侧席待宗老，愿展惓惓刘向忠。

铃斋苦炎热，松竹生晚凉。飒然清我襟，兀坐兴味长。我无桑下恋，爱此独不忘。愿言勿翦伐，清阴常满堂。

风伯吹云不成雨，稼穑如焚谁守土。铃斋夜闻水车声，遥想田间老农苦。汗流气喘饥眼花，厌闻窟中鼍打衙。妻儿相劳勿愁叹，多少高田无水车。

天二欲警老刺史，车声夜入凝香耳。四郊苗槁农民悲，万壑水干鱼鳖死。守臣失职政事荒，谁遣连年坐黄堂。自惭不及段文昌，圣世岂有桑弘羊。

日莫园人献宝珠，化成千亿小芙蕖。使君燕寝无沉麝，凝此清香自有余。

玉座奇包未与颁，伏波家果忽堆盘。宜书蔡谱均称绿，不比韩诗止咏丹。荐李徒夸碧实脆，嚼瓜未觉水晶寒。羡君衫鬓巧相似，我坐郡厅惭素餐。

两载闽南白尽颁，惊看异品上杯盘。发缄初讶囊非绛，擘实犹疑颊未丹。较美宜同法石白，搀先欲占麦秋寒。广文诗句篇篇好，咀嚼令人欲废餐。

荔子新诗屡见颁，端同玉局赋金盘。香包尽带赐袍绿，熟颗半含仙灶丹。西蜀稍多应喜远，东嘉可种似宜寒。微酸好入盐梅鼎，莫作寻常谏果餐。

蔡谱黄诗久已颁，不同马乳漫堆盘。色因不恶故名酒，食可成仙何用丹。追逐故江相上下，比方魁紫稍孤寒。殷勤百颗分甘意，端为诗情合得餐。

涪陵妃子谩名园，岂似闽南绿一盘。最喜色同青玉案，不妨功并紫金丹。画看红紫品流俗，诗嚼冰霜牙颊寒。吟罢闲观右军帖，来禽青李可同餐。

年少题诗入杏园，横空硬语胜郊盘。新吟陈紫并江绿，深逼蕉黄与荔丹。官舍聊淹广文冷，雁行高并玉峰寒。黄堂病守相将去，秋菊落英谁共餐。

平生雅意在丘园，行矣归寻隠者盘。此日诗盟共君结，明年荔子为谁丹。欲移仙种栽中土，只恐天资不耐寒。定向家乡想风味，江瑶斫柱谩加餐。

蜕骨木龙忧不雨，更唤两牛眠下土。水从地底飞上田，不减在天行雨苦。庭中忽见天雨花，白衣真人游郡衙。但愿为霖莫为潦，免使泥陷羸牛车。

亢旱逾时如鲁史，一雨已迟淹尔耳。农犹满望苗返魂，车亦收声鱼免死。我持酒戒不敢荒，急呼一杯饮松堂。不忧猖獗有巢昌，只恐沈犹朝饮羊。

吴王无处可招魂，惟有西施舌尚存。曾共君王醉长夜，至今犹得奉芳尊。

博物延陵有令孙，不因官冷作儒酸。珍庖自有西施舌，风味堪陪北海尊。

长记还家屡击鲜，南来归兴日飘然。不缘樽俎逢西子，始泛江湖范蠡船。

两郡两逢新荔，三年三结双莲。酒盏莫辞在手，异时同把无缘。

官舍苦炎热，贡闱快虚敞。急呼玉友生，闲共同僚赏。堂成桂植万，堤就池分两。莲开花并蒂，荔擘珠在掌。诗句听细论，尘襟发清爽。行矣北归翁，山林起遥想。

人间正炎热，云榭独清凉。如欲慰黎庶，诸君宜奉扬。

榭向云间筑，风从天半吹。谈方以清饱，襟更为凉披。雄入兰台赋，微生殿阁诗。倚栏观出岫，吾去亦诚宜。

去矣清源守，皤然雪满颠。居官无善政，排闷有诗篇。朋盍三杯酒，公余一觉眠。泉人岂思我，我意自思泉。

官居到处邮传，岁月惊人电飞。惆怅同来德耀，故乡不与同归。

两年缪作清源守，不到清源洞里游。天恐孤予远来意，驿中聊许少迟留。

清源古名郡，守土宜择人。胡为不才者，两载乘朱轮。政拙岁多旱，民愁眉日颦。赖兹淳厚俗，容我老病身。乞祠竟不允，易郡俄得邻。雅怀上冢愿，偶有还乡因。宾僚共呼酒，肴蔌嘉且新。展饯选士场，语离庚伏辰。清风屡吹衣，暑雨微洒尘。骊驹沸盈门，鹦鹉飞入唇。我亦重惜别，不辞劝酬频。诸君如神鱼，行奋六六鳞。学士倍登瀛，郡符同治秦。我如倦蜚鸟，野性难笼驯。旧巢寻故山，一枝老荆榛。官居类邮传，谁能久相亲。但愿各勉力，相期作纯臣。

枕上微闻点滴声，皇天有意救苍生。虽然未作商家雨，已觉炎方暑气清。

角声已作送行声，更向萧萧雨后听。明日出郊闻更远，回头忍见二山青。

端明之孙字子强，银钩铁画传遗芳。昔年作郡古平海，大笔亲书安静堂。自从宣和至乾道，字与轮奂争光芒。一朝忽遭俗眼白，毁灭名姓深埋藏。我来搜访久乃获，老兵据为寝处床。涤除五载尘土面，字向堂上增激昂。祖为第一孙是似，书有家法称莆阳。体具万安颇雄壮，榜与忠献同翱翔。因知文字乃至宝，一时之厄庸何伤。石鼓文有鬼神护，淮西碑并日月光。岂容泯灭暴秦火，谁肯脍炙段文昌。书生作郡太迂阔，理财听讼俱非长。吾君若问何以治，堂复韩蔡祠秦姜。今才五日京兆耳，眷此陈迹犹未忘。但愿兹堂日安静，名与国寿俱无疆。

酒杯三十六人衔，劝我殷勤不止三。长记白蘋离浙右，忍看丹荔别泉南。自惭政似阳城拙，那得棠如召伯甘。见说广文尤惜别，好诗千里送归骖。

谪仙苗裔自非凡，家学端能嗣大参。一见便知空冀北，三年长叹滞周南。绝畦翰墨仆骚可，请试言词倚马堪。莫道南来橐无宝，一编传得小云龛。

泉南固多风，兹风大为最。初惊月有晕，忽听天鸣籁。蓬蓬从何来，烈烈不可奈。万窍争怒号，三光变冥昧。掀翻败墙壁，摧折到松桧。瓦飘上天半，茅卷洒郊外。稻吹垂实花，果堕未熟蒂。山川失故容，草木遭厄会。飞同鹢过宋，悲异见歌沛。孰云楚台雄，未觉周郊大。虽然不终朝，无乃已被害。嗟予垂素发，滥此张皂盖。方忧西畴禾，未问南海贝。心如韩值飓，卜效苏命蔡。焚香叩穹昊，防患问耆艾。稍稍云色定，徐徐雨声霈。渐停箕簸扬，会见气交泰。居民理破屋，老守戒征旆。五弦歌舜琴，一丝咏严濑。去矣不待瓜，归欤及鲈鲙。

公昔自禁从，再来临此邦。河梁一何壮，笔力独能扛。政绩留南纪，祠堂枕大江。山川与人物，今古两无双。

鼻祖调羹佐有商，耳孙家业踵前芳。万言书有盐梅味，千首诗开锦绣肠。绛帐讵容淹久次，制科端欲待非常。归囊剩有君佳句，更获珠玑四十章。

益友乎生所愿亲，南来深喜得斯人。渊源师杜真知体，人物如平岂久贫。绛帐可能淹教育，掖垣便合掌丝纶。临行赠我五百字，楚璧隋珠未足珍。

糟糠情味饱相谙，我事耕耘尔力蚕。误走迷途半天下，忽惊魂梦断泉南。二年旅榇悲无奈，千里途车涕不堪。预卜黄华晚秋节，佳城归祔白岩庵。

我来守清源，德星识二陈。大陈如金玉，一室清无尘。厌世不肯留，至今里称仁。儒先贺州守，才气超等伦。胸中包古今，笔下真有神。唾手取甲科，齿发方青春。声名满天下，文字惊缙绅。劳人暂州县，平步当要津。蹉跎忽至今，此志犹未伸。真人奉香火，萧寺含悲辛。讲席延诸生，黄卷诃古人。异端斥佛老，吾道鸣孟荀。聊籍束修礼，少资囊橐贫。我忝二千石，二年牧斯民。不能助玉川，耻与韩公均。赠我诗与文，字字皆可珍。宠褒恨太过，感激难具论。愿公少自爱，行矣当致身。门下有高第，庙堂手经纶。房魏方得君，讵肯忘河汾。

红颜白面神仙吏，好学苦吟真我徒。政事文章有家法，它年呼作小龙图。

窃禄清源愧不才，贡闱临去尚徘徊。青青万本新移桂，尽是梅仙手为栽。

青山环绕如盘谷，中有清幽佛子家。人昔共来今不见，数行老泪湿烟霞。

莲幕游从一二年，送行越境继前贤。笔头皆有珠千颗，端似少陵夔府篇。

同僚送我枫庭驿，共酌临分酒一杯。我念泉人仍惜别，此身虽去首频回。

符竹南来识广文，经横讲席见渊源。凌云词赋胜三赋，医国忠言压万言。陈迹互将文字记，交情更向别离论。君方腾踏吾衰矣，名节相期百世存。

唐室遥遥孝义门，屹然双阙至今存。当时泣尽思亲血，化作恩波遗子孙。

凌晨饱饭渡秦溪，要上青山九级梯。不使瓯闽隔人世，头陀力与五丁齐。

千里归涂险更长，眼中深喜见天王。从今渐入平安境，旧路艰辛未敢忘。

我如倦鸟欲栖林，喜见禅僧栖处深。家在梅花小溪上，一枝聊慰北归心。

万法由来总是空，五峰名在本无峰。我来遥作庐山想，隠约夕阳开处逢。

雪顶庞眉八十余，五峰深处结精庐。阅人老眼能青白，赠我严公一轴书。

老病欲纳禄，君恩许奉祠。已为三径计，误辱广文诗。

少年一夕九起嗟，家贫亲老无生涯。河东先生独青眼，慨然许我修通家。三十年间同转首，王谢依然作甥舅。时人咸笑孺子贫，杜老惟蒙丈人厚。罢官闽峤初归来，登堂又荷倾金罍。诗诵白圭感前事，情钟我辈衔余哀。定向清朝力求退，呼宾剩设严冬鲙。从公杖屦鹿岩前，明月清风赵欧会。

知汝莫如我，伤心不尽谈。忍贫犹好施，见得可曾贪。水陆同艰险，糟糠共苦甘。和鸣三十载，一梦断闽南。

之子有贤叔，鲰生误受知。恩蒙夫子妻，事类白圭诗。黄卷悲吟夜，青灯照绩时。竟孤偕隠愿，徒切悼亡思。

我欲志诸墓，有言何敢私。如宾最相敬，无妒似知诗。孝合从姑葬，贤宜举郡悲。明朝是重九，忍看菊花枝。

小小园中十八香，主人游宦遂荒凉。名园草木多奇品，分我余根种草堂。

闲中那得买花钱，孤负桃红李白天。拈出向来花疏目，招邀春色上诗篇。

周正犹余八荚蓂，昴星下应一阳生。貌和冬岭松俱秀，神与梅花溪共清。定享百龄如卫武，预开三径学渊明。弟兄此去皆华发，无惜更相荐寿觥。

泉山好处稍延福，白发禅僧去复回。且与晋松为隠侣，莫同英石便飞来。

不谓一子墨，忽成三客卿。君家好兄弟，鼎立并驰名。

好去文房宝，坚刚宜自持。吾家藏有尽，黄子玩无时。

武城民事暇，著述似虞卿。手握陈玄辈，磨成不朽名。

人生几丸墨，老病厌操持。好与贤明宰，研磨共救时。

我有文房宝，莫如毛颖清。来从丹桂窟，封以五夫城。辈行惟彤管，宗盟是墨卿。湘东谩三品，无此岁寒名。

净名却见老维摩，道眼相看语不多。我待衣冠挂神武，杖藜来此老岩阿。

谷中有月露蛾眉，水织珠帘更绝奇。满目峰峦观未尽，有僧携纸觅题诗。

洗尽夭夭色，泠然众卉中。却将千叶雪，全胜几枝红。

佳节逢吹帽，黄金染菊丛。渊明何处饮，三径冷香中。

千叶扬州种，春深霸众芳。无言诮君子，窈窕有温香。

蝶采花成蜡，还将腊染花。一经坡谷眼，名字压群葩。

似桃非桃杏非杏，独与江梅相早晚。天姿约略带春酲，便觉花容太柔婉。霞觞潋艳玉妃醉，应误刘郎来阆苑。会须参作比红诗，莫学墙头等闲见。

淡客逢寒食，村烟烂漫芳。谪仙天上去，白雪世间香。

风枝张羽盖，露脸污何郎。收拾归醽醁，芳姿韵更香。

真是花中瑞，本朝名始闻。江南一梦后，天下遇清芬。

雨里含愁态，枝头缀玉英。为花更雅目，变乱药中名。

龟山软翠日开屏，羽客逍遥此闭扃。早起留云闲放鹤，夜来伴月静看经。岩前方石有多好，灶里丹砂且是灵。应有赤城鸾凤过，一声长啸入青冥。

清有濯缨水，白有漱齿石。悠哉水石间，宦情聊自适。朝焉游其南，暮焉游其北。

闲上箫台顶，山深喜路通。人家烟色里，古寺水声中。金溅星犹在，丹成灶已空。神仙何处觅，千载想遗风。

不到能仁久，欣闻赐额还。浮云已过眼，依旧好青山。

亭亭独立望天津，四畔无家石作邻。螺髻不梳千载晓，蛾眉空扫万年春。雪为铅粉凭风传，霞作胭脂仗日匀。莫道岩前无宝鉴，一轮明月照夫人。

阁下平湖湖外山，阴晴气象日千般。主人便是神仙侣，莫作寻常太守看。

漫游踪迹成浮家，一身四海惊年华。不禁草木竞时节，忽见霜干排新花。晓云生寒日未透，南枝半肥北枝瘦。就中一枝最先发，浪蕊浮花敢居右。山翁涉世如狼胡，功名日远霜凌须。与花同是江南客，一笑为解东阳臞。吟哦绕树正百匝，未放零落空残株。春风杂花尽明媚，此君风味悬知无。雨中看子尚不恶，可堪老叶翻虫书。

涛江翻雪卷湖滩，晚泊岩扉暂解颜。夙有浄缘逢寺喜，老无生理伴僧闲。残云已断犹飞雨，落日将沉却照山。半夜秋声惊客梦，一帘珠贝冷珊珊。

灵源东接雁池遥，裂石崩崖下九霄。云断青天倚长剑，月明泉室挂生绡。江声雨势三秋急，雪片冰花五月饶。休勒移文北山去，他年来赴石梁招。

束缚真凭造化功，巍巍直气贯鸿蒙。雨将苔色生彤管，山吐虹光遶兔锋。未数如椽曾入梦，误疑怪事尚书空。士人毛颖多荣辱，恩宠才衰便不同。

屏迹山林颇自安，里闾率会有余欢。但须及早输租税，不用低颜见长官。

月澹碧云笼野水，棱棱瘦耸吟肩起。一天寒气霞衣裳，人在石桥春影里。

杜陵应恨未曾识，空向成都结草堂。

太虚怀抱物华秋。

畎亩有遗士，妄怀葵藿心。朝夕倾太阳，不耐氛秽侵。肝胆有古剑，愿言决群阴。兹志尚郁郁，抱膝成悲吟。

古道日云邈，古意谁复知。阳春漠无和，流水空含悲。郢曲变新调，郑声入朱丝。喟然三叹余，默与羲皇期。

读书不知道，言语徒自工。求道匪云远，近在义命中。吾儒有仲尼，道德无比崇。传参十八章，入道知其宗。后学昧极致，徒知授儿童。孰识孝与弟，理与神明通。为臣不知此，事上焉能忠。

仲尼作春秋，垂训千万年。古者父母雠，义不共戴天。庄同父何在，乃与齐侯田。鲁国无臣子，君亲义茫然。齐纪不并立，诸儿得称贤。善恶不可掩，笔削至今传。

飞飞古帝魂，哀哀寄春怨。异乡节物新，故国人事变。诉亡谁肯怜，啼苦血空溅。云安再拜人，伤哉不复见。

彼微双鹡鸰，飞飞同一原。急难喻兄弟，义著周雅篇。周公代武王，大义今古传。人孰无兄弟，急难斯见焉。愿怀周公心，无愧诗人言。

竹有君子节，青青贯四时。桃李媚春光，千株弄妖姿。世眼悦繁艳，畴能赏幽奇。君看桃李蹊，蹄毂纷争驰。君看竹林下，形影谁相随。七贤久沦没，高躅犹可追。吾家植千竿，风月足自怡。岂不竞时好，聊为岁寒期。

兀兀窗下士，笔耕志良苦。黄卷对圣贤，慷慨深自许。一朝出干禄，得失战匈宇。曲意阿有司，谀言徇人主。贪荣无百年，贻谤有千古。丈夫宜自贵，清议重刀斧。

我岂不欲仕，时命不吾与。曷不枉尺求，权门正旁午。非道吾弗由，兹心已先许。愿言安贫贱，顺命为出处。

儒冠误身世，偃蹇二十年。岂不怀明主，富贵乃在天。平生学忠孝，自致无由前。青灯照夜长，感激徒自怜。

昔在景德初，胡虏犯中原。朝廷用莱公，决策幸澶渊。高琼虽武夫，能发忠义言。咏诗退虏骑，用丑枢相颜。銮舆至北城，断桥示不还。一箭毙挞览，夜半却腥膻。至仁不忍杀，和好垂百年。伟哉澶渊功，天子能用贤。

昔在康定初，元昊叛西陲。朝廷起韩范，节制阃外师。二公人中龙，材略超等夷。匈中百万兵，对面千里机。不比大老子，而令虏能欺。深期复灵夏，重勒燕然碑。军中果兴谣，西贼心胆隳。逆节遂称臣，战士解甲归。社稷安泰山，四海绝疮痍。堂堂宁复有，为作思贤诗。

昔在元祐初，朝廷用老成。元恶首窜殛，贤隽皆汇征。帘帏八年政，内外咸清明。四夷各自守，天下几太平。绍圣党论起，宵人坏典刑。二蔡唱继述，曲学尊金陵。忠良投海岛，党籍编姓名。春秋亦获罪，学者专三经。心术遂大坏，风俗从此倾。养成前日祸，中原厌膻腥。我欲著一书，善恶深劝惩。奸谀诛朽骨，潜德发幽馨。六贼未足罪，祸端首熙宁。

富公昔使虏，厉色争献纳。臣节安敢亏，君恩以死答。煌煌中国尊，忍为豺狼屈。堂堂汉使者，刚气不可折。斯人嗟已亡，英风复谁接。衔命虏庭人，偷生真婢妾。

{氵虢}{氵虢}岸下水，汝流欲何之。但见日东注，宁有还源期。尼父川上叹，逝者亦如斯。人生百年间，扰扰无已时。利名役初心，百欢无一追。待汝后知悔，桑榆景堪悲。感此盍悟彼，毋为浪吁嘻。

天公昨夜屑琼花，三尺深深晓更加。柳不待春先起絮，梅非因笛自飞华。牧羊大窖人何在，驻马蓝关路更赊。安得晴天开万里，行人愁思渺无涯。

三万六千成掷梭，欢娱常少愁常多。干戈今日犹未定，书剑他年知若何。淡荡三秋冷时节，萧条万里空山河。伤时眼泪满襟血，更把少陵诗句哦。

帝乡五载乱离中，亿万苍生陷犬戎。二圣远征沙漠北，六龙遥渡浙江东。斩奸盍请朱云剑，射虏宜贯李广弓。借问秦庭谁恸哭，草茅无路献孤忠。

圣主南巡驻六飞，邦人咫尺见天威。间关高帝尚鞍马，谨厚汉光犹绛衣。北斗城池增王气，东瓯山水发清辉。伫看天仗还京阙，无复旄头彗紫微。

湖山蓝黛青，湖水琉璃碧。我时湖边游，山水正秋色。诗翁偶乘兴，来作湖边客。谈锋两初交，意气已相得。诗坛予与盟，文会公为伯。豪词肆滂沛，淡语入幽寂。心匠巧雕斵，物态穷搜觅。壮哉五言城，卓尔万仞壁。初疑公肠胃，百怪所窟宅。吐气干云霄，宜欲鬭霹雳。妙夺解牛术，奏刀声砉剨。我才寸莛微，洪锺讵能击。又如鸣蟋蟀，啾然和金石。未窥学藩篱，敢语讨奥赜。缪为马慕韩，浪作赤效白。奖拔非所蒙，猖狂固宜责。新篇又拜嘉，开缄光艳射。藏之比明珠，长使夜照席。惜哉不遇时，岂为臧仓隔。儒冠五十年，世路疲行役。操矛赴文场，战艺辄败北。书剑两无成，泥涂困踪迹。龙钟似东野，穷愁揽怀臆。空吟三百篇，高视古无敌。霜风剪林木，黄叶满泽国。我思公不见，羸马未能策。恨无神仙术，安得生两翼。因召管城颖，免冠加拂拭。书帛寄征鸿，心目两俱极。

晨兴趣行装，秋色满离席。悲风苦送声，短晷频移刻。兰舟薄暮发，去去转遐僻。极目望官所，沉沉烟霭积。清有濯缨水，白有漱齿石。悠然水石间，官情聊自适。朝焉游其南，暮焉戏其北。彼微山中鸟，亦将识公德。公无赋归去，田园付人役。

予少不知学古难，学古直欲学到韩。柰何韩实不易学，怛觉昼夜心力殚。茫然故步亦已失，有类寿陵学邯郸。虽然予心未肯已，尚欲勉强求其端。跬步不休效驽马，千里未至空长叹。羡君兄弟俱早慧，家学岂止传柔温。圣经贤传饫已久，百家诸子皆蠹残。学文要须学韩子，此外众说徒曼曼。韩子皇皇慕仁义，力排佛老回狂澜。三百年来道益贵，太山北斗世仰观。我生于今望之远，时时开卷相欣懽。岂惟庐陵惜旧本，我亦惜此祇自看。子今欲假敢违命，愿子宝之同琅玕。

前日重阳日，与客同登玩。有酒无菊花，把杯一长叹。良辰苦易失，十月今又半。缅焉想前游，独到东篱畔。鲜鲜霜中菊，满地金钱粲。我思东坡言，邻里乃相唤。斩新作重九，不以日月断。人生贵适意，世俗岂能绊。遇酒即欢乐，取醉期烂熳。羲和驭白日，疾剧走丸弹。百年能几何，不饮乃痴汉。

予少择交游，有友四五子。仲默姿不凡，好学喜观史。寄我新诗章，我惊欲掩耳。昔日心未降，而今已降矣。我久事章句，滋味一杯水。平生况多愚，于己不自揣。林间等蝉噪，井底作蛙视。今焉见君诗，吾诚二虫比。岂敢妒且热，低头拜不止。思欲和其音，兀坐辄忘起。沉吟竟不成，徒觉倦两髀。从今焚笔砚，不复坐书几。

十里青山荫碧湖，湖边风物画难如。夕阳茅舍客沽酒，明月小桥人钓鱼。旧卜草庄临水竹，来寻野叟问耕锄。他年待挂衣冠后，乘兴扁舟取次居。

湖山如画水如蓝，杖屦湖边酒半酣。往事萧条谁共说，旧游零落我何堪。炎凉世态从他变，生死交情祇自谙。诗客有魂招不得，秋风依旧满江南。

咏歌沂水舞雩风，气压当时冠与童。人似贾生年更少，家传孙绰赋尤工。孤罴傲兀深丛里，一鹗轩昂众鸟中。早取功名寄衣钵，古来相种出山东。

文会今年喜重寻，葭姿玉质又同林。弟兄并秀如君少，朋友相知独我深。一别几劳终夜梦，相逢更话百年心。长卿赋有凌云志，却笑区区蚓窍吟。

喜君直谅更多闻，共惜光阴寸与分。萤照夜窗才煖席，蝉吟秋树又离群。尊前忍听阳关曲，江上愁看日暮云。别后谁能慰牢落，锦囊长带故人文。

交情贵久岂须频，我辈尤宜率且真。子政有孙诚益友，长卿何代乏诗人。论文初喜逢知己，言志深期共致身。箕斗相望正南北，颍川何夕聚荀陈。

故人一别路漫漫，又觉春生到水村。鱼跃雁飞空注目，柳开梅落自消魂。唱酬应有诗千首，谈笑长怀酒一尊。正是刚肠九回处，子规声断月黄昏。

君不见凤之雏，骥之子，潘家岐哥无乃是。鹤溪仙子降英灵，雁荡名山锺秀美。颜色纯明白玉璞，精神皎洁秋江水。胸中之气已吞牛，开眼睛光如虎视。此儿奇绝非常儿，小子观人盖多矣。宁非汉代偷桃朔，别是唐家谪仙李。愚知先生百不忧，但患此儿名盛耳。先生才高爵未绾，赖渠力振家声起。鹿岩他日筑高门，车马煌煌塞闾里。

小邑那能敌大邦，与君角力固非双。气骄欲纵偏师战，势屈翻求北面降。深惧操戈重入室，自惭阁笔久临窗。定知纸价从今贵，余子诗名满蜃江。

群芳避路放梅开，奔走游人满砌苔。半树溪边冲雪破，一枝头上带春回。月移瘦影供吟兴，风荐幽香袭酒杯。刚被西湖都道尽，至今诗客句难裁。

无奈穷冬易感伤，况添离别助凄凉。五更月残频成梦，十里青山几断肠。短棹未乘晨雪去，尺书聊遣暮鸿将。少年勉力亲灯火，要使家声继洛阳。

剡溪未起子猷寻，空对溪山恨满襟。孤雁远来天杳杳，故人相望雪深深。思君一日成三岁，寄我行书直万金。惆怅今宵一尊酒，自邀明月伴孤斟。

嗟我穷居海之角，人物素殊邹鲁俗。年虽及冠无交游，孤陋寡闻嗟独学。闭门不出长太息，思得其人共磨琢。孙子往从西北来，头角轩轩真一鹗。飘飘逸气凌云霄，凛凛高谈吐锋锷。文辞翰墨两奇绝，世上群儿徒碌碌。我昔风期一相遇，欣然握手论心腹。衡茅三度枉车轩，书剑连年共灯烛。论交自喜得房杜，言志端能效来郝。长篇短韵迭赓唱，明月清风共斟酌。囊无一钱身不忧，食止一箪贫自乐。有友如君复何憾，百不为多一已足。今焉舍我将何之，遂使江乡复萧索。南国初寒旅雁来，吴江已冷丹枫落。惜君不尽与君别，兀坐无言情更恶。干戈未息行路难，胡马今独饮河洛。京国有家归未得，钱塘此去仍栖托。会须徒步谒天子，慨然一吐胸中略。请缨缚虏壮志士，庶使平时语无怍。相将煖律破寒梅，驿筒远寄无辞数。

满眼干戈行路难，故人千里驻征鞍。几劳终日驰魂梦，安得乘风插羽翰。水北山南春寂寂，天涯海角路漫漫。欲凭人寄新消息，手把梅枝仔细看。

终日伤心泪溅花，干戈满眼恨无涯。衣冠南渡如东晋，安得车书混一家。

功名谁复汉嫖姚，壮士逢时岂惮劳。半夜飞来看宝剑，此身端许掷鸿毛。

逆虏何时正典刑，久闻诸将拥彊兵。中原未雪十年耻，圣主自劳千里征。楚国群臣谁恸哭，杜陵野客自吞声。君恩压顶丘山重，命掷鸿毛未是轻。

诸将年来已极荣，回看烟阁欠功名。八年犹未平淮甸，一战那能复帝京。畎亩忠臣自忧国，闾阎小子妄谈兵。凭谁决得天河水，一洗乾坤万里清。

小阁谁怀畎亩情，遥瞻天日眼增明。平生忧国丹心在，一饭思君血泪横。豊沛功臣真有种，并汾壮士素蜚声。区区问舍求田者，应被元龙一笑轻。

逆虏纵横未剪齐，王师退保浙江西。羽书日报犹未息，戎捷远来何太稽。千里战云新鬼哭，满天阴雨夜乌啼。臂弓腰箭谁家子，竟日鸣鞭跃马蹄。

杖屦徘徊驻碧溪，遥看飞瀑下崔嵬。乘槎欲访吹箫客，烟草茫茫没旧台。

相对清谈味有余，始知胜读十年书。尘襟不用频挥麈，自有清风为扫除。

一舍萧然学有余，窗间遮眼尽文书。已将事业盟灯火，万事何烦酒破除。

山馆无人慰索居，喜君交契有终初。扁舟方起雪溪兴，尺素又传鱼腹书。炊黍定寻前日约，题诗宁怨故人踈。好来相共亲灯火，可惜青春度莫虚。

刘翁泯泯已新鬼，孙子飘飘犹旅人。诗酒旧游谁在眼，江山回首自伤神。招魂拟向横阳道，有梦长飞霅水滨。死者不生生者别，死生离别两沾巾。

中原回首尚尘飞，书剑南来早识机。方事高眠学安石，却愁多病似王徽。肠枯谩有书千卷，腰瘦难胜带十围。志士未逢聊尔耳，古人何用泣牛衣。

文园病思乱如飞，禅榻逍遥谩息机。渐喜珠丝封药裹，未容鹤发上簪徽。酒能伐性聊须止，碁恐劳神未敢围。惟有诗怀禁不得，任他憔瘦不胜衣。

西北连年杀气高，群盗横行如猬毛。廉颇李牧不世出，吾皇侧席心焦劳。汾阳自古多壮士，曹侯意气千人豪。年今四十犹偃蹇，拊髀长叹淹龙韬。慨然挥袂谒行在，报国已淬腰间刀。登坛拜将预指日，看君举手清风涛。

河东先生才行高，昔游太学联烝髦。雄文伟论万人敌，糠秕歆向奴刘曹。抟风自许九万里，肯作斥鷃游蓬蒿。礼闱一战果得隽，妙割不折庖丁刀。礼部无端抑韩子，至今士论犹嗷嗷。霜蹄暂蹶志益锐，不学郊岛徒悲号。圣君图治方侧席，兹复下诏求贤豪。壮怀思雪会稽耻，广场猛效兰皋鏖。焚舟决胜在此举，乡闾属望心焦劳。天庭射策决素蕴，忠言为国驱腥臊。区区一第溷君耳，要将事业窥伊皋。琼林宴罢跃归骑，薰风拂面吹恩袍。

我昔从君伯氏游，短素长笺日唱酬。凌云健笔驱山丘，欲追李杜参曹刘。子今又复振风流，可人一气真吾俦。明珠白璧蒙暗投，自揣无堪但增羞。君家棠棣才俱优，吾知徐公百不忧。更能勉力追前修，俯舍青紫何须求。

夜静双瀑喧，遥闻疑雨来。涧壑生清风，襟宇捐纤埃。飞鸣撼半空，暗想飘琼瑰。前观阻步屧，侧耳成徘徊。萧然山馆间，此兴何悠哉。子晋不复见，月白空萧台。

与君坐阶除，遥望海上月。试举太白杯，借问几圆缺。人生易分散，动作隔年别。今宵对婵娟，莫放酣歌绝。

蜡屐穿云去，山深喜路通。人家烟色里，古寺水声中。金溅星犹在，丹成灶已空。吹箫人不见，台下想仙风。

瀑水箫峰下，灵源不可寻。倚天双宝剑，点石万星金。势合鲸鲵鬭，声联虎豹吟。我来游胜境，洗耳听清音。

相见无多日，依前又素居。断魂梅的皪，过眼柳萧踈。疋马来时路，征鸿别后书。君归见温叟，为我问何如。

相逢犹未款，作别太匆匆。日落江东莫，人归冀北空。音尘应暂隔，谈笑更谁同。回首箫峰外，明朝我亦东。

书斋终日无人过，闭户便便事高卧。炎蒸烁体汗流珠，蚊蚋费拍蝇劳驱。南窗清风可供客，一枕万钱无计得。梦魂未到乡无何，起来搔首空吟哦。

一声啼鸟檐间过，唤起幽人午窗卧。瓮头一滴价如珠，穷愁衮衮凭谁驱。溪畔相逢尽诗客，豪迈独输刘梦得。篇章自有神谁何，讵须元白参吟哦。

浊醪不向墙头过，吏部方思瓮间卧。书斋得酒胜得珠，万事尽向杯中驱。坐中俱是高阳客，一笑相逢宁易得。明朝酒醒奈愁何，劝君莫惜同吟哦。

岁月侵寻等闲过，草庐尚作南阳卧。报国未为蛇吐珠，许身定与谁齐驱。谩比凌云词赋客，意气飘飘真自得。金溪风月价几何，要须买断共吟哦。

杜门不愿高轩过，聊学东山谢公卧。伤时泪泣鲛人珠，挥毫写懑风雨驱。友生笑我为狂客，齐楚未须论失得。他年功业定如何，醉中细把君诗哦。

长念双亲垂素发，不奉甘旨今数月。溪山虽好何如归，吾心已逐秋云飞。欲别良朋重呜咽，催人啼鸟声何切。明日琴书随我东，何如尊酒重相逢。

我昔居鹿岩，时来潜涧游。西坡访觉老，终日为迟留。高谈穷古今，满坐风生秋。令我名利心，一听浑欲休。论诗出古律，有唱无不酬。篇章溢缣素，锦绣烂然浮。此老岂易得，当于前辈求。吾生限太晚，见师已白头。儒释道不同，相从苦无由。三年游金溪，兀坐颜常愀。出门无游从，独赋临清流。金溪可无僧，孰是西坡俦。深房锁花木，妙供罗珍羞。益作潜涧思，刚肠如转辀。魂梦不自禁，夜夜飞山陬。前日遇诸涂，一笑忘百忧。相视未及语，归袖风飕飕。别来能几时，不觉岁月遒。闻师结莲社，旦莫事真修。我狂似灵运，此志那能投。

萧萧蘋末生秋声，登临遐想兰台英。天高气清水碧色，明月相映光如琼。脱叶翩翻下深樾，莲社高人诗兴发。讲外吟余心更闲，白云满袖眠禅窟。竹径通幽人不来，鸟鸣山静独徘徊。应笑世间名利客，一生扰扰徒悲哀。

清凉涤烦襟，尘虑脱心境。山城过踈雨，水国生新景。虫鸣月满林，雁度云横岭。感物夜九起，谋身日三省。平生功名心，郁郁犹未逞。深美白云人，身闲时自永。

泽国萧萧晚吹凉，东篱黄菊为谁香。故人一别路千里，夜雨何时更对床。

记得年时访我游，壁间文字数行留。溪山风月依然好，不对芳尊又一秋。

佳气光芒蔼剑池，庆门呈瑞应熊罴。人间秋色平分际，天上冰轮欲满时。何处楚丘占季子，自应无忌似牢之。姮娥预把蟾宫桂，岁岁飘香荐寿卮。

日月俱阳节物新，先期谁应菊花辰。未于崧岳生贤佐，且向柯山出异人。月吐霜天锺气象，江涵秋水聚精神。华堂献寿人多少，尽是明朝落帽宾。

夜雨暗点滴，窗风冷掀翻。藜床卧幽独，好梦俄惊残。故人在何处，远隔烟水村。欹枕不复见，伤心涕汍澜。

炎正中微后，皇家再造年。斯文天未丧，吾道圣相传。黼扆端周冕，岩廊拱舜弦。宸章丽朝日，奎画焕中天。贾马朝丹阙，皇夔捧御筵。云龙庆相遇，星凤快争先。金马袍披锦，戎亭帐褫毡。崇儒符汉武，复古慕周宣。方议成均制，仍增博士员。伫观旗茷茷，行贲帛戋戋。词赋扬群彦，贤良策万全。圜桥汉亿万，鼓箧鲁三千。狂客休歌凤，骚人肯钓鳊。文风畅蛮貊，士气压腥膻。王化诚无外，吾邦素自偏。鱼盐人竞习，刀笔世相沿。甘学樊迟稼，纷求许汜田。揶揄戏缝掖，膜呗奉真诠。未振寒乡陋，那经杀气缠。闾阎森白刃，庠序燎寒烟。断简嗟何考，青衿痛自怜。诗存伤瓠叶，礼废忆豚肩。磬碎交州石，弓焚矍相弦。水流空涣涣，草碧自芊芊。有识思兴起，无知分弃捐。桑弧谁复射，城阙孰思还。弟子贫原宪，先生冷郑虔。嗣音几泯灭，素业遂迍邅。屡应三年诏，曾微万选钱。龙门无几到，虎榜不多联。愈赋徒伤感，郊肠厌炒煎。儒冠空叹误，铁砚莫知研。白日非偏照，寒灰自不然。百年嗟委靡，今日幸夤缘。令尹真人杰，同僚命世贤。崔丞老文学，梅尉旧神仙。乐善诚何笃，承流志更专。下车伤弊俗，修泮慕遗编。浮议畴能夺，良谋断不愆。商财方萃聚，卜日肯迁延。役命诸生董，基谋爽垲迁。邓林搜蓊郁，淇竹翦婵娟。秘殿雄千尺，修廊跨百廛。虹梁挂天宇，云栋轶星躔。缥缥飞鸳瓦，沉沉耀采椽。沚茂春色早，坛杏午阴圆。方沼分寒溜，明窗瞰碧涟。前山昂马首，胜地夺龙眠。瀑水灵源近，箫峰秀色妍。规模何廓廓，气象更绵绵。先圣风流远，新宫象貌鲜。森罗龙衮列，肃穆雁行连。剑珮星辰上，丹青日月边。衣裳明黼黻，冠冕饰纮𫄧。祀事修崇报，心斋务至蠲。新仪仍再习，吉日已重涓。漏箭催庭燎，鸾刀待饩牵。充庭端弁服，夹道拥车骈。秉笏趍帷幄，升阶省豆笾。馨香登黍稷，肥腯荐牲牷。蔬撷罗芹藻，鱼羞备薧鱻。牺尊澄玉液，宝篆喷龙涎。荐裸仍更貌，观瞻竞曲拳。礼文稽戴郑，乐舞奏韶卷。设礼筵初秩，登门屦已填。盍簪联桂玉，纫佩杂兰荃。饰喜捐丝竹，论文具管笺。献酬咸偻伛，进退各周旋。挥麈谈飞屑，濡毫思涌泉。妙词歌郢客，醉墨洒张颠。共喜从于迈，俱忘咏式遄。武纷堂上接，衣拥坐隅褰。父鄙金籯满，师夸腹笥便。雩风开性柳，教雨长材楩。鼓瑟求曾点，攀鳞至闵骞。水平翻振鹭，天阔戾飞鸢。鶑思友迁木，骅群尽着鞭。草空收七壁，雀过堕三鳣。道也将行矣，辰乎盍勉旃。搜寻罗简札，点勘费丹铅。洁浄穷爻象，温柔考注笺。典谟稽古学，仓制究残编。异教排韩子，遗绖抱玉川。壮夫羞篆刻，童子悟幽玄。道德勤钻仰，文章变俨骈。科名真溷尔，翰墨盖游焉。雪耻终兴越，成功必霸燕。真成两阙里，别是一陶甄。化出文翁表，功居范宁前。声莘终不朽，琬琰岂须镌。未学成鸠拙，穷居类兔跧。肠枯无锦绣，门冷乏貂蝉。箪食虽云乐，藜床已厌穿。室空司马壁，食窘鲁公𫗴。误拜殽陵赐，长怀渭水畋。断弦音寂寞，抱玉涕潺湲。览镜时犹在，焚舟志益坚。燕归欣遇厦，鱼得敢忘筌。愿赴功名会，终归造化权。唯凭大炉火，早晚铸颜渊。

二客骚肠不耐秋，飘然蜡屐去寻幽。荡中若要穷青眼，岩下先须问白头。诗社不容添异姓，名山应岂遇清流。会须乘兴天台去，涧水桃花访旧游。

西岑风物秋更嘉，杖藜出郭欢无涯。深村有酒隔烟渚，共乘小艇穿芦花。罗裙绰约越溪女，茅舍迫窄吴侬家。床头新酿喜正熟，千金倒瓮倾流霞。天公妒我一日乐，俄然雨脚来如麻。醉归扶路泥没股，冠巾不整头𩭹髿。人生贵在适意耳，安能局缩身如蜗。杖头有钱即相觅，明日更泛仙源槎。

我得家传好此君，剩栽干挺拂青云。尘埃不扫自然去，风月有余谁可分。万箨苍龙春后见，满轩鸣玉夜深闻。时时助我毫端兴，宜与江山共策勋。

兵火回头二十年，吾家此树实青毡。儿时尚及见封植，乱后那知独保全。虽荷生成能蓊郁，不轻剪拂岂团圆。主翁不忍加斤斧，旧物于人最可怜。

玄冬万木落如扫，苦恨江梅开不早。谁言菊后便无花，更有丁香慰枯槁。雨膏碧叶剪琉璃，风荐幽葩喷龙脑。小轩深院夜凄清，月白霜寒天色好。素面含情宋玉愁，仙肌带湿真妃澡。何人为取药中名，端为花能除病恼。我时独步琼枝边，相向无言意倾倒。临风三嗅更徘徊，研墨为花加品藻。

九日人间气象新，郑公家诞少康成。玉山肌骨侵人莹，秋水精神照坐明。奕世簪缨真烜赫，冲天头角正峥嵘。愿公此日身长健，醉把茱萸泛寿觥。

贤关当日厕英游，意气轩轩压辈流。心授广文真翰墨，家传北海旧春秋。棠阴惠爱留三邑，莲幕声名重一州。宾客盈门望推毂，蓝田松竹可能留。

萧瑟秋声起桂枝，登临谁赋送将归。伴人灯火情犹在，过眼烟云事已非。记取虀盐同冷落，忍教襟袂遽分违。明朝一笑江山隔，望断日边鸿雁飞。

梅仙乐教意尤勤，绛帐煎膏至夜分。心学尽传隋董薛，词章高压汉卿云。谁知有力能攘我，不许诸生久借君。驷马重来定何日，好看双挂散清芬。

春雨无端苦浸淫，满天飞雾日光沉。出门蒸润濡衣重，归路泥涂没股深。欲与阳乌开烈艳，试呼风伯扫烦阴。明朝会见佳天气，只恐春归无处寻。

诸生衮衮登科第，造物苦公深可怜。身到蟾宫都几日，名书鬼录已经年。数同子厚无如命，才似韩公合在天。慎水诸生哭相向，筑场无计愧前贤。

萧踈鬓发老安仁，才出人头未免贫。书剑一生长肮脏，虀盐到处只酸辛。招提夜永眠无室，绛帐春寒坐乏茵。莫怪暗梨不具眼，先生未见宰官身。

缅想长安觉夜长，先生投老困文场。几吟白雪眠萧寺，谁荐凌云达未央。鼠目麞头多富贵，兔葵燕麦自悲伤。感春情思如云乱，排闷题诗寄草堂。

权门迹不到，颜巷自安贫。独与圣贤对，更于灯火亲。夜观常及子，昼讽直从寅。莫恨成名晚，诗书不负人。

原宪曾非病，陈平岂久贫。路遥骐骥困，原近鹡鸰亲。窗几坐穷夕，更筹听报寅。田园劳尔辈，愧是素餐人。

孙郎何事久无书，又见青春柳拂渠。千里阻山仍阻水，三年无雁亦无鱼。弟兄官况宁多好，囊橐年来莫久虚。海角天涯两形影，别时长记涕涟如。

姜郎何事久无书，令君青春最忆渠。别后又孤诗与酒，怪来都断雁并鱼。守株身世俱非巧，画餠声名总是虚。隔壁惠连无恙否，池塘春草句何如。

刘郎何事久无书，梦里频频却见渠。往事真同塞翁马，此身何异蠹书鱼。严亲白发皆如许，吾辈青春度莫虚。意气飘飘羡温叟，凌云词赋压相如。

吾年三十百无堪，世事如麻总未谙。杨子家贫那嗜酒，卢仝丁白更添男。回头场屋心几折，混迹泥涂分固甘。赖有东皋遗业在，剩栽桑柘教妻蚕。

夜深风雨撼庭芭，唤起新愁似乱麻。梦觉尚疑身是蝶，病苏方悟影非蛇。浇肠竹叶频生翚，照眼银缸自结花。我在故乡非逆旅，不烦杜宇唤归家。

清峭霜天振羽翰，共观一鹗气轩轩。愿将拄腹书千卷，尽作忧时策万言。请系单于同太傅，不阿人主异公孙。龙头素是君家物，又见传呼贾状元。

蚤岁声蜚舍法中，漕台前日始收功。辛勤半世虀盐学，慷慨平生畎亩忠。作佛肯居灵运后，登仙更与阮郎同。琼林宴罢游天禄，太一然藜定照公。

彩衣堂上别慈颜，匹马扬鞭指帝关。千里清风生腋下，十分黄气满眉间。手探春信寻梅去，袖带天香折桂还。定向蓬莱燕仙侣，为言子晋在江山。

逆胡残喘仍跳梁，中兴事业犹渺茫。当今取士异平日，非为故事开科场。庙堂方讳口打贼，翻抵正论为猖狂。纷纷儿辈苟富贵，妄引申伯深阿王。公孙老儒亦曲学，不敢正色言尧汤。徒令天下慷慨士，肝胆一剑生光芒。前年胡公以言逐，言今已验官未复。近日径山缘赋诗，裹头衣白投荒服。忠良自此多结舌，道路相看徒以目。谁能言事如靖康，陈东已死欧阳戮。国家养士恩至渥，千戈不废菁莪育。诸公报国当如何，莫把刚肠慕粱肉。丈夫一第何足道，幸勿以此存怀抱。贾生当献太息流涕痛哭书，更施三表五饵请为属国系单于。大刘小刘展尽畎亩惓惓忠，弘恭石显辈视之当与奴仆同。

东君于此最钟情，妆点村村入画屏。向我无言眉自展，与人非故眼犹青。萦牵别恨丝千尺，断送春光絮一亭。叶底黄鹂音更好，隔溪烟雨醉时听。

花媚韶光柳弄烟，箫声处处卖饧天。谁知子厚怀桑梓，北望长号又一年。

无赖杨花趁暖风，旅中节物与愁逢。一声杜宇啼春怨，知在花梢第几重。

人间寒食几经年，甲子谁能记后先。且尽一杯蓝尾酒，莫将身事恼生前。

身着方袍十一年，缁林头角稍轩轩。参禅早悟前三旨，学道思归不二门。花落絮飞浮世尽，风清月白片心存。异时我作高僧传，为记严公有此孙。

妙龄萧洒脱尘笼，高揖禅林话苦空。万水千山新道眼，一瓶二钵旧家风。圆镜肇论能知趣，笔法诗章稍自工。圆泽精魂定何所，想随流水到天童。

阁中高隠岁华深，龟鹤精神老不侵。宝剑妙传驱鬼术，灵丹长有济人心。弥明石鼎方联句，弘景袈裟遽掩衾。借问青牛何处去，九天云路杳难寻。

故人访吾庐，况是清和节。高槐绿成阴，芳草碧未歇。携手山间行，清兴浩然发。呼童具鸡黍，浊酒醅初泼。贫居愧荒凉，野蔌草罗列。盘实饤梅豆，蔬餐荐薇蕨。主礼虽甚微，客色未尝觖。醉翁山水意，不为壶觞设。蟹眼煎新汲，雀舌烹春撷。浇君文字肠，掉我清谈舌。人生会面难，岁月易飘忽。君姑为我留，匆匆莫言别。

故人之书不易得，片纸只字皆可惜。收拾永为巾笥藏，纵得千金不愿易。开缄展转时一读，读未能终泪横臆。之人门地盛衣冠，万里家居帝王宅。干戈缭绕飘吾乡，倾盖论交似畴昔。我年初冠君犹少，握手游从忝联璧。金溪风月供醉吟，君唱我酬常即席。君诗句句清且新，高压曹刘倒元白。我才短浅何足论，彊伴宁容小生敌。追风骏足横海鳞，暂困盐车与污泽。掉头一去不可寻，南北茫茫烟水隔。往年雁字时复传，近日诗筒杳难觅。眼中不见故人面，纸上空怀故人迹。人生会合能几回，一别八年同瞬息。我去无由君不来，尊酒相逢更何夕。

德著吾乡月旦评，丘园萧散傲虚名。袍虽不夺诗尤好，秋不曾悲赋自清。早挂儒冠知有命，晚凭贝叶悟无生。人间月落天池后，定向维摩顶上行。

晚岁归来奉伯鸾，力将勤俭济艰难。鹿车共挽甘从鲍，熊胆亲调欲慕韩。镜里玉容犹未老，梦中银漏忽惊残。通家贱子非房杜，长记登门酒尽欢。

先子神何在，人亡迹尚存。业余经史案，趣寄圣贤尊。榻冷宁欹枕，堂虚已盖棺。晨昏徒泣血，无路报深恩。

利涂名路两崎嵚，甘向田园事陆沉。一顷膏腴生计足，四时香火佛缘深。筑门东海于公意，教子燕山窦老心。衔涕为公铭隠德，不缘谀墓欲黄金。

冠玉堂堂骨相奇，起家消息露蓍龟。齿牙不妄千金诺，度量难窥万顷陂。车辙过门多长者，箕裘传业有佳儿。西园新卜松楸地，记得公颜向此怡。

先子于公分颇深，晚年出处恨商参。虽修北海通家好，未遂香山会老心。尽道吉人俱未艾，谁知凶讣遽相寻。三年落尽思亲泪，今日登门又满襟。

七贤林下共忘机，更有新诗为发挥。竹叶一尊添逸兴，薰风吹散脸红微。

黉舍炎炎畏日长，竹亭取次纳新凉。文章风月须兼美，莫使时人恨海棠。

麟经绝笔今几年，学者异说何纷然。操矛入室务相伐，谁能浚井得美泉。梅溪野人独好古，遗经独抱期心传。从予讲论有赵陆，得趣往往忘蹄筌。章生妙龄固可畏，圣经贤传思穷研。赢粮远来若有意，席未及暖俄言还。岂厌先生纸上语，奥境不见徒留连。春秋明日遂东矣，情钟我辈徒拳拳。

罗生黄山来，从我梅溪游。齿发最年少，学问能自修。短檠照深夜，细字书蝇头。大业心欲潜，遗编力旁搜。新文有佳趣，日进殊未休。吾愧河汾翁，子学常与收。行将拭老眼，万里看骅骝。一叶下庭皋，大火当西流。遥望河阳云，俄登李膺舟。交朋重惜别，挽袖终不留。吾肠百炼刚，亦作茧绪抽。籍也不吾叛，寻盟定高秋。

灯火勤劳觉瘦生，望云心断涕从横。贤关春信无多日，手折梅花赠子行。

缪意开家塾，微才愧斗筲。虽逃有若叱，宁兑孝先嘲。尚赖知心友，能全耐久交。殷勤惜别意，终日在梅梢。

薄暮登舟海飓生，短蓬欹侧浪峥嵘。江神正好怜行客，莫待他时却世情。

弭棹干门浪未平，同舟太半已山行。自惭不是娄师德，免葬江鱼赖友生。

问讯开山始，于今二百年。径幽微见竹，社废尚遗莲。观颂思元老，游庵忆旧禅。匆匆一宿客，未尽涤尘缘。

三日离家客，悠然觉路长。梅花十里眼，竹叶一杯肠。诗思贪佳境，眉头忆故乡。江山看未足，回首隔沧浪。

刚被篙工误，迟留一日装。川涂隔浩渺，灯火乱昏黄。呼仆回行李，寻僧宿上方。山前十里雪，夜入梦魂香。

目逆神仙路，丹成未暇跻。雪深封佛垅，云暗锁桃溪。流水无还有，乱山高复低。欲寻刘阮洞，归路恐成迷。

杖屦登关岭，山行无住时。客情浑在眼，乡思苦关眉。石现金仙像，谿蟠阮肇祠。越山都几点，收拾上新诗。

土木涂金巧逼真，总随浮幻化埃尘。何人着意镌山骨，长现金刚不坏身。

高士逃名隠此溪，凭栏遐想独徘徊。不知吾祖乘舟后，得得谁从雪里来。

恸哭无寻处，投江竟得尸。风高烈女传，名重外孙碑。荒草没孤冢，洪涛舂古祠。怀沙为谁死，翻愧是男儿。

未是他乡客，思家已断魂。明朝春色好，宿处近花村。

家在梅溪水竹间，穿云蜡屐可曾闲。雁山新入春游眼，却笑平生未见山。

洞中大士半千身，住世端能了世因。应笑玉箫峰下客，马蹄长践利名尘。

三宿灵峰不为禅，茶瓯随分结僧缘。明朝杖屦丹丘去，带得烟霞过海船。

三宿山中始出山，出山心尚在山间。浮名夺我林泉趣，不及高僧一味闲。

路近剡溪春雪深，此行有愧子猷寻。驱驰千里争蜗角，孤负扁舟自在心。

谁把青铜铸鉴湖，湖光冷浸越王都。东风二月西游客，买得扁舟入画图。

春水如天浪未生，扁舟真在鉴中行。渔人不问君王觅，占得湖光亦自荣。

月色撩人不忍眠，杖头独挂百青钱。一杯竹叶那能醉，浇起乡心更黯然。

东望家山几断魂，白云飞尽路漫漫。须知太学虀盐味，不似亲闱菽水欢。事业未应孤铁砚，弟兄犹喜尽儒冠。行飞直待秋风便，好作排空雁字看。

食苹开燕副招求，梦草诗成宠士流。要得异才联虎榜，亦容下客盗狐裘。早修慧业钦灵运，妄赞元经愧子游。刺史笑谈风满席，定应吹拂到瀛洲。

记得离家柳未黄，归来三径菊花香。一年强半身为客，席未遑安又趣装。

龙大那容在此湫，银河得得为飞流。好乘风雨昂头角，直到天池最上头。

女蜗石烂若为修，四海咸怀杞国忧。谁识山中真柱石，擎天功业胜伊周。

重华疑到此山中，凿石疏岩达四聪。端为草茅忧世士，不教无路献孤忠。

窗外西风竹数竿，秋声终夜趣归鞍。吾庐此去八百里，归到家时天未寒。

二年客贤关，倾盖皆故人。况我同舍郎，何异手足亲。虀盐共牢落，灯火同悲辛。坐觉岁月忘，所赖朋友仁。西风起天末，淅沥吹江蘋。思归适所愿，惜别还霑巾。祖席歌骊驹，别肠转车轮。离索恐孤陋，重来约新春。

吾家风物富檀栾，最爱青青耐岁寒。千里归来面苍玉，不烦时复报平安。

同日种松今合抱，后来栽柳已参天。笑看轩外黄杨树，我亦如君厄闰年。

蕙兰憔悴菊萎秋，叶底藏春已数头。诗客不知花韵别，却言空结雨中愁。

凿石依山作小庵，花香入座月侵檐。虽然眼界无多地，解使人天竞耸瞻。

容膝茅庵不妄开，欲令人悟止由来。个中妙意知谁解，多作休休莫莫猜。

晚学无由识道真，前贤未许继芳尘。道从何进从何止，敢叩无为绝学人。

场屋收功不在身，兰馨玉润总奇人。过庭诗礼家风变，坦腹门阑喜气新。华屋产芝虽美瑞，白头生齿误青春。篮舆方起南游兴，无奈今年岁在辰。

前日始惊雷失令，今朝忽见雪漫天。寒窗夜拥黄䌷坐，闲读春秋隠九年。

父子乃天性，钟情谁不然。教之以义方，先贤有名言。日严在所尚，私念宜舍旃。君子不自教，遣随师友肩。青紫乃余事，要当知圣贤。居家务孝弟，立行防悔愆。穷当慕颜回，达勿为公孙。庶几幼所学，终身可行焉。不见下邳丈，秀发从妙年。束书入贤关，日与英隽联。忽作何蕃归，甘旨奉晨昏。丘园事高尚，腹笥常便便。过庭有奇儿，诗礼得家传。勉哉尊所闻，慎勿学乡原。

问舍求田事，元龙意本轻。功名孤壮志，诗酒送平生。李密伤为弟，刘牢喜有甥。诗书已三世，二子盍升卿。

先友嗟无几，公今亦古人。平门散车辙，蕃榻锁埃尘。甚愧常公厚，深知管子贫。平生谈笑地，感激泪沾巾。

柱杖拈余戏插泥，草龙珠帐挂檐西。荔枝体物差胜枣，毕竟俱非善品题。

松楸一见一伤心，亭院凄凉惨树阴。记得先君旧题壁，水光山色恨难禁。

九万程遥共退飞，江南竹叶后先归。儒冠到底输纨袴，关吏还应笑布衣。虽欠姓名联桂籍，不妨欢笑奉亲闱。殷勤尊酒论文约，却恨还乡与愿违。

三年燕雁不同飞，一笑相逢慰远归。搜我肺肠茶着令，饮君文字酒淋衣。诗方唱和如仙馆，人遽飘零似省闱。毕竟此心元不别，祇应形影暂相违。

三年在阜不鸣飞，侧翅俱从旧路归。师德量宽真耐事，沈郎诗瘦不胜衣。都缘有职供甘旨，可是无心恋阙闱。酒发葡萄螯斫雪，定知此愿不吾违。

芝友产岩壑，无人花自芳。苗分郑七穆，秀发谢诸郎。世竞怜春色，人谁赏国香。自全幽静操，不采亦何伤。

谁櫂深林秀，遥分奕叶芳。秉殊溱上客，握拟殿中郎。眼净见幽韵，心清闻远香。当门不及种，践履恐成伤。

记得来时手自探，预知今日思难堪。树头绿暗鶑如诉，地上红多蝶尚贪。此夜锺声那忍听，明朝酒盏可能酣。却因送别还惊我，老境如蚕已食三。

阳律临姑洗，宸心念岁饥。时羞方庙献，麦实为民祈。日煖轻花吐，风和翠浪微。敢言因鲔荐，愿勿作蛾飞。会续来牟颂，宁闻告籴讥。崆峒今岁熟，登荐定无违。

庄生蔽于天，先儒已能言。六经有真味，奚用食马肝。王何佐其高，遗害今犹存。夫君高明士，寄趣名理间。恐蹈贤者过，因诗与君论。

梅溪辟家塾，辱与英俊游。回首五年旧，子独终始周。善交固耐久，厚德堪镇浮。异时行所蕴，无愧祖绛侯。

贤哉予外兄，厚德著乡里。积善有天报，锺秀在吾子。学问如驰马，着鞭殊未已。西游不负盟，早早戒行李。

子昔从予游，方读纸上语。磨砻出圭角，翦拂就规矩。不为中道废，当振大岳许。行将拭老眼，看子惊人举。

之子方妙龄，耻为聋俗化。三年游梅溪，灯火读深夜。男儿四方志，万里思高跨。愿如芝与兰，毋愧古诸谢。

楚台风骚客，遥遥有奇孙。去岁始识面，未遑叩渊源。但见眉宇间，一点阳春温。琴书忽来游，文字获细论。经术有根蒂，词章富波澜。时时戏翰墨，动辄千万言。子固予所畏，语蒙子推尊。予尝语所学，文当气为先。气治古可到，何止科第间。子贤且乐善，服膺每拳拳。临行出新诗，殷勤记诸篇。好学见雅志，予言未应然。惜哉有离别，后会何夤缘。男儿各自勉，事业无穷年。

聚散本常理，未应轻感伤。祇因三益友，故断九回肠。子少才俱美，予穷老更忙。相将亦行客，后会恐参商。

遥遥华胄自由余，识量深沉岂浅夫。半载从游殊半面，临行一语可能无。

灯火相亲臭味同，来何太晚去匆匆。未曾箴我膏肓失，堪叹康成道已东。

学传士丐旧家声，诗法肩吾句已成。尊酒论文两经岁，却因送别倍钟情。

我昔自总角，识君先大夫。闺门修子职，乡里号名儒。仁者偶不寿，善人宜有孤。肯堂能自勉，泉下慰榛芜。

之子有家学，妙龄殊众儿。参乎宜语孝，鲤也早闻诗。谩习雕虫技，终𫄨吐凤词。五车书读尽，定有起家期。

莫恨知书失太迟，妙龄聪子本非奇。好因椎鲁加鞭策，会见火然泉达时。

无用乾坤一腐儒，年来踪迹转崎岖。身名未就耕桑废，何日投闲老此湖。

弟兄身事各茫然，赖有先人二顷田。他日青山映黄发，长如今夜对床眠。

家世衣冠误袭儒，年几四十尚嵚岖。营营世事何时了，乞取湖边作鉴湖。

一襟秋色已凄然，云水初空眼界田。那更萧萧风雨夜，弟兄分影隔湖眠。

灵山未是别乡山，回首吾庐咫尺间。明日出山家渐远，乡心从此上愁颜。

已作一宿客，渐为千里人。吾亲白云下，回首一沾巾。

携手丹梯语话长，不知身到碧云乡。行人相见如相识，赠得岩花十里香。

荡中天柱见已久，山外石梁今始观。尊者力能回造化，会须移向柱头安。

清秋天气过山中，征雁人行道不同。从此又劳千里翼，传书来往浙西东。

云山缭绕几千重，撩我秋来逸兴浓。欲向灵岩移卓笔，与君同扫万人锋。

不放离人独解舟，片帆相逐到丹丘。客情乡思从今日，更有思君一段愁。

行役那堪八月时，肠非宋玉也应悲。烦君为寄梅溪信，少慰吾亲别后思。

此去神仙路不迷，直从洞口到桃溪。仙人心境无名利，笑我频年渡此溪。

乘舟刚怕两难恶，度岭俄惊百步高。僮仆相看话良苦，纵教轻担亦疲劳。

去岁还家秋正杪，今年行役暑初残。同行壁上留题处，特下篮舆子细看。

神仙境界无战争，奚用漆此巍巍城。吾闻秦皇昔多欲，富贵已极贪长生。蓬莱方丈欲亲到，车辙马迹无时停。万骑南巡适吴越，天台咫尺行将登。仙山不容肉眼见，天为设险藏神灵。山中采药使未返，鲍鱼向已沙丘腥。秦为防胡筑紫塞，连年不恤生灵害。天亦防秦甚防胡，赤城高峙烟霞外。神仙要非求可得，祖龙可笑徒劳役。当时刘阮本无心，花笑水迎山自辟。我向丹丘数往来，群仙杖舄未容陪。挥毫欲续孙公赋，愧无掷地金声才。目极苍崖千万丈，世无仙骨那能上。直须内外两丹成，驾鹤骖鸾如指掌。

男儿有泪不染竹，当作包胥贾生哭。湘源遗种虽可爱，节目尚余儿女态。谁能千里移此根，出门又恐添啼痕。不如还家种慈竹，不厌千竿万竿绿。

君勿题诗訾湘竹，君勿笑他儿女哭。人为钟情故生爱，夫妇相思乃常态。为君飘荡太无根，两脸尽是思君痕。安得相依似双竹，长保千秋万秋绿。

涧水桃花路易迷，不同人世下成蹊。自从重入山中去，烟雨深深锁旧溪。

歉岁为行客，清秋别故园。自从离雁荡，长是念鸰原。世路疲来往，亲闱废凊温。缄书付归仆，销尽旅中魂。

又作游吴客，重登入越船。西风桑叶岸，细雨菊花天。旅思秋偏恶，乡心夜不眠。钱塘江上月，行见十分圆。

西风吹白蘋，游子千里征。扁舟入鉴湖，水月相涵明。山阴晚稻熟，万顷黄云平。凭湖属远目，动我乡曲情。岂不有一饱，胡为苦营营。五年倦来往，争此蜗角名。未知得失间，奚辱亦奚荣。何当毕所愿，同归及春耕。

候届星虚午夜凉，更堪停棹水中央。短蓬破处漏明月，归梦断时思故乡。客里未忘诗酒趣，老来厌逐利名场。明朝又向钱塘去，十里西风桂子香。

县弧谩喜生良月，看镜堪嗟已二毛。不见双亲空泣血，此生无计报劬劳。

飞流喷沫下烟岚，肯使名同盗与贪。莫讶来时多汩汩，定知止处却潭潭。遥通雁荡灵湫两，巍压龙门巨浪三。好景不烦摩诘画，尽归诗客句中含。

未穷脚力上层霄，想象名山兴亦高。物外游人身插羽，洞中仙客体生毛。利名奔走嗟吾老，杖屦徜徉羡子豪。凫舄共游端有日，预期木叶下亭皋。

佛国飞来百尺岚，要将法水洗嗔贪。仙人错认蓬莱岛，骚客羞谈钴鉧潭。观尽岂须穷莫四，悟来初不异前三。莫将七际观东际，法界三千际际含。

少和丹就已登霄，岩与仙风两并高。甚欲此身参鹤驭，尚嫌多事类牛毛。云间鸡犬年犹永，世上英雄意谩豪。堪羡北山山下客，不缘射雉亦如皋。

弦诵先闾里，东平典则存。残膏沾后学，馀庆在重孙。事业年方少，功名志可吞。时人贪择脔，慎勿为财婚。

投老西游志不成，死生贫贱见交情。江头昨夜潮声怒，却为先生气不平。

知我山间久食蔬，遥分七十二鳞鱼。不妨时遣长须至，要得频看尺素书。

年逾四十尚何堪，愈老生涯愈不谙。何以代耕犹未仕，初无可乐误为男。号寒儿讶桑条沃，饮酒宾嫌蜜汁甘。堪羡通家万公子，细君善酿更能蚕。

年少如君种种堪，文场世事两俱谙。何忧晁错不高第，未怕杜陵无好男。况有田园足耕养，好穷水陆奉肥甘。更须猛割闺房爱，来与荀卿共赋蚕。

维摩老病思何堪，药性从今却渐谙。掩卷正思眠丈室，论文俄喜遇奇男。共嗟世路羊肠险，刚怕人情鼠口甘。耸壑昂霄君未晚，吾衰已是食三蚕。

炎凉世态可能堪，肺腑唯蒙长者谙。耐久敢忘三世好，同庚况有两家男。我嗟风树徒悲苦，君奉庭闱备旨甘。他日相看两黄发，愿为邻舍话田蚕。

梅始花时送子归，梅黄雨细又分离。不堪旅食见飞燕，那更催归闻子规。太白读书容有趣，少卿惜别可无诗。霜台清峭家风在，努力功名少壮时。

郑生襟宇绝纤埃，夏子心希好学回。谁遣吾人来破愿，可能良夜不衔杯。从来月罕中秋见，那更尊无俗子陪。遥指桂枝因贺客，文星近岁属温台。

犹胜太白号三人，又免韩公诮聚蚊。薄有壶觞非独酌，共将文字作清醺。天高云散悬金餠，风峭溪凉皱縠文。却恨钟情未能遣，愁肠终夜转车轮。

万言杯水北窗里，慷慨悲歌五夜长。骨肉未知苏季子，乡闾谁敬马宾王。为人心尽同毛颖，与世交疏类孔方。晦迹溪山可无恨，萧然一室任凄凉。

三岁甜酸学语儿，能来壁下看题诗。当时戏发十年问，添我无穷今日悲。

萧瑟杨雄宅一区，不堪老境失童乌。数茎须似经霜叶，为汝钟情一夜枯。

帘外飞飞燕哺雏，道傍儿戏聚游鱼。老人含泪坐书几，不见吾儿已月余。

偃蹇衰翁四十余，梅花溪上结茅庐。窗明几净还如旧，不见儿来觅纸书。

偶作吾儿真梦寐，暂来人世误娄罗。虽然修短由天命，致汝无辜我罪多。

七年娇姹慰衰翁，回首追思一梦中。与汝夙缘如未断，重来当似顾非熊。

去年觅栗嫌汝痴，责汝曾赋渊明诗。今年栗熟不汝见，凄然白骨埋荒陂。西风簌簌黄叶飞，家僮拾栗门前归。汝兄汝妹争来取，汝父伤心泪如雨。

老去生涯付杯酒，种秫辛勤三百亩。东皋遗法嗟失传，蜜汁虀浆不通口。迩来软饱经月无，岂有清欢对朋友。百钱强就村媪醉，终夜蔬肠作雷吼。先生祇把文字耕，妙意能施杜康手。怜我新愁余万斛，那更浇肠无五斗。分惠青州六从事，秘法兼蒙传肘后。便同北海歌不空，免似东坡叹乌有。嗟予偃蹇老更饕，感激故人情意厚。会须续遣白衣来，篱畔黄花欲重九。

我似杨雄贫嗜酒，笔作耕犁纸为亩。辛勤耕植三十年，往往糟醨罕濡口。今年九日瓮盎空，谁馔先生荷诸友。衰颜迎醉生嫩红，馋腹随餐失饥吼。菊花不上老人头，酒盏聊传此时手。文字饮韩嘉数子，礼法拘髠惟一斗。衰翁兴尽辄先归，不待杯盘狼籍后。坐客高歌惊四邻，吾乡已在无何有。明朝黄花亦不恶，俗眼无端自疏厚。酒醒聊记坐中人，有似平原凡十九。

无功懒仕由堪酒，故向东皋事田亩。自惭耕稼非老农，岁入何曾给糊口。通功易事愧无术，谩辟书斋会乡友。出技惭如鼯鼠穷，说法强为师子吼。交游渐觉不在眼，老拙自知当缩手。陈生慷慨真可人，文似良金胆如斗。论交何止十年前，耐久遥期十年后。把酒殷勤问黄菊，十年故旧宁多有。士穷要使节义敦，不见韩公称子厚。北窗捉笔书恶诗，醉中戏赠陈三九。

与子十年同把酒，贫贱未能离陇亩。今年依旧对黄花，会意何由笑开口。老来钟爱有三儿，迩岁从师得吾友。祝螟方拟为蠃飞，舐犊俄惊作牛吼。幼儿已作一觉梦，大匠徒施两年手。乙子沉疴赖营牧，再生岂止由南斗。嗟予屯厄世所弃，急难谁肯相先后。论交最喜子善终，报德深惭我无有。犹怜甲乙二孺子，莫景于渠意加厚。烦君为我严诲之，毋惜鞭笞九十九。

准拟重阳会诗酒，手种菊花凡数亩。佳节相逢俱可人，一一篇章堪适口。扬庭酝籍更清新，晋宋间人颜谢友。舜卿词源浩万斛，下笔惊人风雨吼。季梁萧洒诗如人，飘然自是风骚手。用之年少富文墨，日出珠玑不论斗。诚叔思深希仲逸，齐驱未识谁先后。老朽那能敌年少，胸中空洞嗟无有。张我三军得数子，造物遗予非不厚。明年秋战岂无人，云梦定须吞八九。

劝君须饮文字酒，劝君耕耨心中亩。饮非文字犹聚蚊，心田不耕棘生口。登高佳节岂易得，况此相逢皆胜友。谈倾坐上冰玉清，兴生笔下波涛吼。我亦逢场聊戏剧，韵语殊非三昧手。试投瓦砾已成堆，辱报骊珠未盈斗。和之者寡岂阳春，高才料耻居王后。嗟我穷愁无以遣，酒债诗篇行处有。与兹饮会类平原，逃我诗盟几高厚。如今并许隔年还，直须日月逢重九。

渊明酷爱尊中酒，季子贫无负郭亩。我生薄与二子同，俯仰人间亦缘口。一室萧然仅容膝，毛颖陶泓自相友。会心终日雌声读，排闷有时粗气吼。感秋诗集名自宽，雕琢更惭非妙手。篇章不工如子固，声名敢望星之斗。宋生辄作过情语，十韵殷勤为跋后。誉之韩柳谁敢当，意古语奇吾岂有。何如操矛时入室，针我膏肓乃相厚。床头周易深且神，毋惜往来论六九。

太白徉狂喜杯酒，元龙豪气耻求亩。挥毫烂吐风月篇，济世高谈霸王口。古人可作谁与归，白也吾师登可友。万言窗下杯水冷，百尺楼头鼻声吼。丈夫未遇聊尔耳，肯向权门思炙手。净扫一室安吾贫，昼阅诗书夜星斗。休论生天与作佛，灵运甘居丈人后。吾侪慎分慕富贵，鸣鼓定须攻冉有。但愿相从文字乐，交情合向穷中厚。倚看前席坐间人，平步登瀛参二九。

前日中秋一壶酒，交朋解散归南亩。把杯邀月止三人，中有客来从谷口。首登诗坛出险语，张我孤军真畏友。重阳佳句更奇绝，西风猛向松关吼。中庸伯始遥遥胄，颖然作赋吟诗手。谢客篇章似春草，分得家传才一斗。句法天然自圆熟，长庆诗豪今有后。妙龄能作老成语，必大奇儿亦希有。邬郡太守司马孙，文与其人两温厚。我与数子无薰莸，文字相从十常九。

独坐东篱叹无酒，种秫西畴谩盈亩。菊花丛畔来白衣，桑落杯中付馋口。汝南风俗有故事，龙山宴集多佳友。静闻彭泽三径香，遥想蓝田双涧吼。顺时习射马嘶风，随俗登山囊系手。慈恩塔冷旧衣冠，戏马台空古刁斗。三嗅馨香感槩中，细看茱萸酩酊后。应制赋诗人孰在，坐湖联句今还有。明朝见花心已别，此日登高意宜后。日月并应节物嘉，独恨今年无闰九。

忆昔逢重九，登临不惮遥。弟兄同把酒，行乐兴飘飘。

去岁重九日，吾亲窀穸期。东篱自黄菊，泪眼可曾知。

此日黄花酒，深期酌弟兄。谁知有离别，西望不胜情。

我有茱萸沜，遥同辋川底。登高少一人，又是王家弟。

嘉节苦难遇，故山随俗登。未能如郑谷，一榻对高僧。

白石登山客，新诗句必豪。宁容杜陵老，独步玉山高。

我思雁荡游，欲与雁行去。羽翼本天生，谁令分两处。

乐事苦无多，良辰岂长见。明年缀席时，要使茱萸遍。

庭前有晚菊，青蘂未堪插。开日即重阳，归来酒同呷。

载酒觞黄菊，登山臂紫茱。重修汝南事，灾厄自今无。

老去悲秋甚，兴来聊自娱。明年知健否，子细看茱萸。

穷途嗟我衰，中岁伤儿夭。兄弟止三人，尊前岂宜少。

嗅菊谩劳三，赐安得萸一。聊分故园枝，不负重阳日。

节物岂不好，吾家何太贪。一尊聊尔寄，重意愧先人。

种德尤胜窦十郎，灵椿未老桂先芳。一门此去无疑大，五福他年未易量。凤穴生雏梧正碧，龙山开宴菊初黄。吾乡此会从来少，恨不登堂举寿觞。

独步溪头夜初寂，扫空尘念心清凉。月明眼底见秋色，境静鼻根闻桂香。

肌体生鳞须飒毛，衰年怯冷欲儿号。无人来绽韩公袄，有友能施范叔袍。入手乍惊儒袖阔，披身尤喜义襟高。书生忍冻谁相顾，共弊轻裘赖我曹。

凛冽霜风夜薄人，谁能煖我曲勾身。寒欺三幅范衾陋，睡美一宵姜被新。体粟不愁生旅舍，鼻雷想见撼比邻。梦回却念君兄弟，苫块无眠痛慕亲。

君不见徐卿二子生绝奇，熊罴入梦非同时。徒烦孔子与释氏，两回抱送麒麟儿。又不见昔日梁嬴亦双乳，生止一男仍一女。过期毕竟非其人，未免终身亦妾圉。郁葱佳气充门闾，龙穴盛事从来无。蓂阶良月吐三荚，蚌腹甲夜生双珠。相对抱持翁妪喜，眉目分明巧相似。慈颜戏语彩衣郎，汝子他年胜我子。郎君拜舞笑答翁，翁生六儿年岂同。何如今日一卮酒，手抱两孙头未童。二雏庆诞相先后，未省如何分长幼。商家尚质周尚文，唤取何休细推究。庆门兰玉行满庭，伯仲叔季双命名。他时四乳类周士，森森八桂同敷荣。我忝通家同笔砚，闻君得子欢无间。殷勤为作洗儿歌，觅取金钱三百万。

不杂商山绮与园，生涯占得小桃源。平生隠德知多少，跨灶诜诜已六孙。

纷然紾臂已成风，一爨谁能再世同。野史他年书逸事，定须记此富家翁。

扬州别驾知名士，肝胆崔嵬百炼刚。谁谓公家有兰玉，解令高选继东床。

齿发如公自古稀，定应含笑九原归。春风白石岩前路，忍见杨花作雪飞。

八岁五行役，兹行最感伤。思亲啼血泪，忆子断刚肠。游远有遗恨，钟情难遽忘。离家两夜梦，长遶白岩旁。

不度丹芳七七盘，非缘杖屦厌间关。要留来岁高风便，兄弟成行过此山。

朝离黄塘憩乌石，莫宿青江过白溪。岭上回头观赤水，山川五色望中迷。

一岭迢迢十里赊，行人半日踏烟霞。青山遮莫盘千匝，归梦何曾不到家。

不是四方衔命士，偶来亭上赋皇华。凭栏回首三百里，烟水茫茫思故家。

落日丹丘下，西江十里西。浮桥通古道，逆旅傍清溪。夜静水声细，晓阴山色迷。吾乡在何处，天远白云低。

十里青山接郡城，危楼四望眼添明。海冥天阔乡心切，更听飞飞鸿雁声。

登楼能赋非王粲，沽酒忘形有郑虔。千里相从文字饮，不辞费尽杖头钱。

山行初逢建子月，始见寒梅第一枝。遥想吾庐亦如此，谁能千里赠相思。梅花发后思家切，竹间水际出横枝。暗香踈影和新月，自是离情禁不得，触物那堪此时节。春前腊后定归来，要看溪上千株雪。

儿戏团沙欲象真，谁将愿力历三尘。八年来往箫峰客，两度来瞻百尺身。

绍兴建元二十二，良月壬午时丁未。王家辞弟游帝都，出门满眼思亲泪。鹡鸰送我过原隰，朋友携尊宿萧寺。朝离黄塘惜分别，莫宿青山嗟独自。初心满拟游雁山，行止非人辄乖异。黄岩留连越三宿，故旧过从日沈醉。郑生伴我千里行，近世人无此风义。皇华亭上一回首，陡觉眉头起乡思。西江十里浮桥边，把酒登楼吟拥鼻。山行初逢建子月，入眼梅花已春意。前观三渡觉非旧，下视两滩真可畏。渡头仙人还笑我，髭须如棘犹名利。欲入天台观石桥，行来匆匆未能遂。途中邂逅张老丞，十五年前乐清尉。自嗟吾非沈谢辈，面目从来苦难记。飞泉枕上梦成魔，达旦思家何曾睡。细雨蒙蒙入关岭，旅邸重寻旧题字。雨脚微收过天姥，洗出峰峦叠苍翠。刘阮祠荒土犹赤，溪山真是神仙地。道旁石现小金仙，传舍荒凉谁废置。柘溪竹染儿女痕，石岭松含栋梁器。路入南明观石佛，楼阁岧嶤更深邃。八年行役两来游，岩上题诗记前事。乘兴剡溪寻故人，久别相逢杂悲喜。义风吹水送行舟，越国江山满瞻视。十四岁娥孝且烈，三百里湖明更媚。千岩竞秀壑争流，终日贪看趣遥寄。西兴渡口声如雷，银浪崔嵬魄惊悸。江神为我风色平，天阙煌煌瞻象魏。贤关访旧话酸辛，更食虀盐旧滋味。学官欲以职事留，自愧非才力辞避。观台云物端可书，宫线初长日南至。龙山僦舍观大礼，仪仗森然典文备。人臣贵盛古今无，秦公父子俱为使。景灵告谢乐声回，鹓鹭花枝侈君赐。西游连日睹天颜，和气氤氲散憔悴。岁云莫矣却归来，捉笔书为于役志。

客舍那堪闻杜鹃，梦魂惊断竟无眠。定知此境撩乡思，我亦曾非第二篇。

里巷无端戏大儒，恨无司马为行诛。不知陈蔡当时厄，还似如今嵊县无。

主人贪睡为贪香，花植窗前意味长。见说有时魂梦里，化为蝴蝶遶花旁。

精舍傍修岭，道心随眼明。泉余偃公迹，山接剡溪城。无雨竹亦净，有风松更清。谁名上方阁，撩我欲归情。

路入剡山腰，风生玉川腋。孤亭物外高，双溪眼中碧。山僧作亭知几春，赏音端怕逢诗人。自从妙语发丘壑，遂使绝境多蹄轮。我来首访维摩诘，问讯双溪自何出。发源应与婺溪同，赋物惭无沈郎笔。凭栏欲洗名利尘，入眼翻惊客恨新。山城重重水如带，可能挽住思乡人。

老去生涯集百忧，一身萍泛剡溪头。钓鱼温水同侯喜，旅食新丰类马周。长铗有时思海味，短檠终夜照离愁。也知四海皆兄弟，能似天生羽翼不。

高标绰有鲁王风，天为勋门庆诞公。挥麈笑谈倾坐上，传家韬略蕴匈中。暂从剡水高人隠，行继澶渊盖世功。长愿红颜似今日，寿尊鲸吸百川空。

盛德方居火，天王始服𫄨。薰风生殿早，畏日到官迟。莹雪罗初叠，含风葛乍披。汗宁濡玉体，暑不近天肌。表饰遵尼父，恩荣彼拾遗。中宫同俭德，无愧葛覃诗。

像貌崇贤圣，名言训子孙。日亲师与友，力学探渊源。

不饮红裙酒，祇将文字论。江东渭北客，日日对芳尊。

主人端不俗，景物亦相宜。手种轩前桂，联芳共几枝。

剡溪蕴秀异，久郁少陵诗。今向轩前看，人如晋宋时。

安道家何处，溪山深更深。扁舟不惮远，得得访同襟。

金玉本非富，诗书元不贫。平生无尽用，学问在吾身。

功名就烜赫，遗训可能忘。待献明光赋，蜚声满四方。

独学恐孤陋，要须亲友朋。虚斋集群彦，共对短灯檠。

好似东山谢，满庭芝与兰。义方能不倦，擢秀固非难。

忆昔杜陵老，恨无千万间。君能恢大义，吾党悉欢颜。

一室虽方丈，游从必舜徒。芬馨不自觉，身化与之俱。

堂上论文客，异时还索居。池中鲤鱼足，好寄别来书。

今古几池馆，人人栽牡丹。主翁兼种德，要与子孙看。

已过花王候，才闻近侍香。来游禁酒地，免作退之狂。

岩桂何时种，遥闻月窟香。君家似燕窦，会见五枝芳。

园林尽摇落，冰雪独相宜。预报春消息，花中第一枝。

日烘香倍远，雨浥韵尤清。谁把玉钱比，恐花羞此名。

桃李莫相妒，天姿元不同。犹余雪霜态，未肯十分红。

欲与春争媚，嫣然一笑芳。雨中如有恨，疑是为无香。

曾入江南梦，故宜名瑞香。何人好谈论，雅目误更张。

不恨开时晚，自知能傲霜。慎毋同琐细，采撷上君堂。

非蜡复非梅，梅将蜡染腮。游蜂见还讶，疑自蜜中来。

客馆逢重午，石榴花正芳。吾庐开亦好，归去嚼天浆。

禅友何时到，远从毘舍园。妙香通鼻观，应悟佛根源。

菊以黄为正，梅惟白最佳。徒劳染千叶，不似雪中花。

在处飘红雨，临窗照夕阳。何时清禁里，一笑伴仙郎。

岂有夭桃艳，淡然群卉中。全身是清白，那肯媚春风。

学得酴醾白，更能相继芳。金仙粲然笑，鼻观不多香。

十里西湖上，红云照绿波。何如吾净友，臭味不须多。

秋色在何许，蓼花含浅红。客情禁不得，归兴逐西风。

有客看萱草，终身悔远游。向人空自绿，无复解忘忧。

苍梧巡不返，斑竹至今存。今日稽山下，几枝忠孝痕。

问讯东墙竹，佳名今始知。龙孙初迸日，燕子却来时。

潇洒西河种，谁移向浙东。青枝太纤细，莫近楚王宫。

珠帐临檐挂，龙须满架抽。也知堪酿酒，不要博凉州。

草木一般雨，芭蕉声独多。主人栽未足，其奈客愁何。

天上玉衡散，结根泉石间。要须生九节，长为驻红颜。

禁殿安蚩尾，骚人逐毕方。何如栽此草，有火自能妨。

首夏盘池里，新荷点数圆。主人行中选，故为作青钱。

君有好山僻，叠山亭院间。不遮山外眼，又得见真山。

不比儿童戏，埋盆作小池。要令盆底水，长满不倾欹。

君富端不俗，有钱长买书。家藏三万轴，不怕腹空虚。

雅志在冲霄，长思振羽毛。风前匆相和，声彻九天高。

善鸣聊自适，不愿遇知音。深恐山阴妪，误猜君子心。

毛羽不多异，浪于花得名。深疑杜陵误，黑白未分明。

文采真为累，飞鸣不自由。小池新水涨，相对谩沉浮。

千古剡溪水，无穷名利舟。闲乘雪中兴，惟有一王猷。

禹迹始壶口，禹功终了溪。余粮散幽谷，归去锡玄圭。

远水从台婺，同归古嵊州。巍亭压山顶，千古挟双流。

曾到龙宫寺，拂尘观古碑。何时无短李，肉眼可能知。

旷野冢累累，子孙犹不知。千年戴颙墓，三字道旁碑。

再入山中去，烟霞锁翠微。故乡遗宅在，何日更来归。

剡水照人碧，剡山随眼青。我来非雪兴，惭上戴溪亭。

泉自何时有，得名从偃公。谁能继张陆，为载水经中。

黉馆名初挂，银钩势欲翻。人才蕴秀异，学业扣渊源。俊彦方群集，文章可细论。辉声迈前辈，擢秀蔼诸孙。心友居兰室，天香满桂轩。兹为学者富，难与俗流言。恢义高风倡，同襟旧好敦。池中神鲤足，一一上龙门。

山城过踈雨，客馆生新秋。乡心杂病思，浩荡不可留。忆昨初来时，园花弄春柔。俯仰节物变，木杪风飕飕。旅食百日余，故人情已周。论文有深味，惜别添牢愁。槐花物色老，琴书散交游。暖律回南枝，相期泛仙舟。

修径入幽壑，梵宫摩碧霄。仰头惊突兀，跬步怯岧嶤。宝相石间涌，锺声云外飘。明朝路南北，身世各尘嚣。

归途阻秋潦，溪涨不可涉。迂从石门渡，未见心已怯。壮哉龙伯宫，幽据雁山胁。岩如峙城壁，南北本相接。众流欲朝宗，天为开岌嶪。泓澄潭百尺，臲卼舟一叶。吾生何自轻，内顾无可挟。所赖二友生，千里同负笈。忠信傥可仗，免作飞鸢跕。来归从剡溪，山水颇涉猎。石啮天台舟，浪拍临海楫。可曾如此境，令我魂震慑。连年作行客，川涂但取捷。不因风雨暴，谁{日敢}远步屧。兹渡虽云恶，观览意亦惬。谩赋石门篇，添入剡游箧。

记汝初生际，灯花达旦然。门阑增喜庆，翁妪最矜怜。已过周天岁，行临志学年。勉修愚鲁质，诗礼称家传。

世人多好钱，今汝独好古。书中阅平准，壁上按图谱。广拾汉五铢，远及周九府。惜哉生我家，此物罕曾睹。百中时得一，喜笑见眉宇。所蓄虽不多，其志颇可取。闾阎富家子，绕床堆阿堵。一字不识丁，碌碌何足数。更宜移此力，典坟读三五。纵未到圣贤，定可过乃父。

珠屿蛎房魁海错，左原莼线冠溪毛。韩公南食可曾见，张翰东归徒自高。鼎俎珍庖输肉食，江湖佳味属吾曹。有无相易通家事，僮仆往来毋惮劳。

歆向诜然萃一门，过庭诗礼尽公恩。奇儿不负义方教，旧治至今遗爱存。心境欲明凭贝叶，寿藏预卜傍祇园。髯郎行烛青藜杖，定见荣光达九泉。

贱子无天衅早锺，记观先友涕亡从。士林方喜荣三桂，丞舍俄惊惨二松。剡水凄凉回棹速，丹丘恸哭过车凶。发扬门户胜他族，深羡公家有蔡邕。

鹿岩重见鹿门翁，襟宇浑然太古风。负郭良田全种德，起家难弟已收功。花间麟冢经年就，木杪龟趺指日丰。门婿自惭非李汉，鄙文何足状韩公。

伟节声名盖一时，夫人淑德最相宜。便甘布素从高隠，不惜花钿拯众饥。萱草未干堂下土，杨花已应梦中诗。如今多少王孙饿，进食哀怜复有谁。

架松却烦暑，梳竹来清风。顽然七尺躯，寄此微凉中。高枕傲有道，深杯醉无功。山林有余乐，此兴谁吾同。

叠石峰前二老僧，相逢一笑见真情。社中对酒日初永，林下围碁秋始清。尚拟维摩眠丈室，遽惊圆泽厌浮生。通幽亭冷西楼古，过客伤心涕泪横。

嘉彼黄杨，郁焉其苍。匪瓮而圆，匪盖而张。百干同根，森如弟昆。千枝其子，万叶其孙。惟此黄杨，先子所植。草木有义，先子之德。愿言我家，兄弟子孙。如此嘉树，永为义门。

万木萧踈怯岁寒，子修相见喜平安。世间宁有扬州鹤，休讶平生肉食难。

席量泓泓井子深，客来车辖总能沉。定须再筑新亭覆，不负先君好事心。

竹外溪头手自栽，群芳推让子先开。好将正味调金鼎，莫似樱桃太不才。

学仙深愧似吴郎，赖有吾庐两子苍。疑是广寒宫里种，一秋三度送天香。

国香入鼻忽扬扬，知是光风泛子芳。林下自全幽静操，纵无人采亦何伤。

天上星郎字子仙，结根拳石傍清泉。豨苓方入医师手，谁识仙姿解引年。

保绿轩前黄子嘉，非松非柏亦非花。故应唤作思人树，数十年前阅我家。

雨底含愁雪里芳，琉璃叶映小何郎。世人竞重熏笼锦，子素何曾怯瑞香。

夹道青青柳子春，自从栽植几番新。如今已作参天树，应笑衰迟老主人。

方苦炎炎畏日长，欣蒙子夏惠清凉。三槐雅是王家物，为榜新亭拟旧堂。

子秀霜中色更嘉，金钱粲粲满庭阶。渊明异日开三径，端仗兹花慰老怀。

场屋虚名且罢休，归来聊效晋人游。林间诸子总非俗，肯与野人为友不。

东园小小花木稀，西园廓廓规模奇。西园主人但置酒，东园老人甘赋诗。朝游西园饮千斛，莫向东园吟百幅。更约南园好事人，酒盏诗篇日相续。

阿连好事由来稀，开轩辟圃幽更奇。峰峦罗列富遐览，气象收拾归新诗。百挺琅玕花数斛，宛似辋川图一幅。朝莫过从有弟兄，长愿歌声无断续。

不愁地辟车马稀，自喜兄弟俱好奇。阿连举觞劝我酒，阿买研墨书翁诗。长泛郑生船百斛，日赋邺侯三四幅。何用身封万户侯，但愿青箱有人续。

出门休叹知己稀，开卷揽取前人奇。西园松菊聊笑傲，未可遽赋休休诗。涵养胸襟容万斛，仰视青天纸盈幅。行看富贵来逼人，江左家声子当续。

人生常患如意稀，利名扰扰何足奇。谁能如我惠连弟，有园有酒兼能诗。种秫西畴都几斛，时见小童驰片幅。风轩洒扫又相呼，适有嘉鱼馈羊续。

吾园小小游人稀，吾腹便便空自奇。径草青青可煎饮，雨竹涓涓堪赋诗。鲜鲜菊满东篱斛，扬扬兰入骚人幅。牡丹芍药紫薇梅，四时花卉开相续。

河东丈人年及稀，精神矍铄心瑰奇。新来移居向山谷，一尊时得同论诗。酒量汪汪可胜斛，醉后挥毫动盈幅。新诗疏越似朱弦，不才何用煎胶续。

世态蝇营已厌驱，小园初辟称幽居。杯深转觉利名薄，心静更宜花木踈。窗几吟余山色好，轩斋梦觉日华舒。尤怜不弃东园老，时复相从辨鲁鱼。

小园小合无奇新，但喜有酒堪娱宾。西畴种秫可自酿，不用勤买抛青春。月明星稀乌择木，吾爱吾庐堪寓目。须知主父五鼎珍，不似王猷数竿竹。丈夫未遇当安贫，带经且作锄园人。诗酒过从老兄弟，一笑可破双眉颦。见说西园相继辟，好将因果同栽植。子孙清白世相传，莫同阮氏分南北。

梅溪佳气夜葱葱，果得奇儿应梦熊。汤餠笑欢良不浅，桑弧时节稍相同。喜将老眼看犹子，首出新诗贺乃翁。从此吾门如谢傅，芝兰玉树满庭中。

预作休休计，先开小小园。杖藜成日涉，得趣与心论。

一合仅容膝，闭门尘虑捐。读书心已懒，高卧腹便便。

小径循园辟，青青草色都。主人犹未仕，时得理荒芜。

遶舍种修竹，清风长满筵。天姿本来净，不雨亦娟娟。

九畹何人种，光风泛国香。林间今几许，鼻观日扬扬。

吾圃岂不富，黄金无数钱。谁云何用好，霜里白鲜鲜。

人道此花贵，岂宜颜巷栽。春风情不世，红紫一般开。

十花称近客，千叶重维扬。世上无姚魏，还他霸众芳。

北陆寒未半，南枝春已回。方于雪中种，便向雪中开。

本是一根出，相期同化龙。慎毋轻剪伐，云路定相从。

盛夏绿遮眼，兹花红满堂。自惭终日对，岂是紫微郎。

南枝昨夜暖先回，压尽群芳独自开。仙客风中飘素袂，玉妃月下试新裁。未凭驿使殷勤寄，首辱新诗特地来。明日雪晴须共赏，为花拼却饮千杯。

自从春色上孤根，淫雨经时步不前。爱日未能供宿润，愁云依旧蔽青天。溪山咫尺成千里，棋酒因循又一年。今夕篮舆定相过，尊前行乐兴无边。

东平隠君子，当以古人看。孝却豺群易，恩全雁序难。人如心画正，度胜酒肠宽。粲粲三株树，门阑已壮观。

老成嗟不见，里巷尚能谈。衣解因周急，簪还务激贪。蹶蹄心不愠，折翼泪常含。瞑目应无恨，声名与佛参。

吾母昔逃难，携孥依舅船。态多朝暮警，恩独始终全。滥与高门出，尤蒙长者怜。未能成宅相，徒有泪如泉。

我昔游庠序，夤缘识令孙。雅知苗裔远，更喜典刑存。俗子犹迁善，偷儿最感恩。佳城明日闭，堕泪满江村。

一枕春眠到日斜，梦回喜对小山茶。道人赠我岁寒种，不是寻常儿女花。

没利名嘉花亦嘉，远从佛国到中华。老来耻逐蝇头利，故向椫房觅此花。

西域名花最孤洁，东山芳友更清幽。远烦丈室维摩诘，分韵小园王子猷。入鼻顿除浮利尽，同心端与国香侔。从今日讲通家好，诗往花来卒未休。

好事高人重海棠，两株分植舫斋旁。恰当燕子来时放，更向禅房深处芳。道眼想应怜不俗，痴人何苦恨无香。梅溪野叟曾经眼，欲觅一根栽草堂。

珍重高人赠海棠，殷勤封植弊庐旁。固宜花里称名友，已向园中压众芳。万树总含儿女态，一根独带佛炉香。杜陵应恨未曾识，空向成都结草堂。

人间花木眼曾经，未识兹花状与名。丹却青山暮春色，续他红树堕时英。梅溪野老栽成癖，莲社高人诺不轻。小小园林绿将暗，早移芳蘂看敷荣。

瑞香早入江南梦，抹利来从毘舍园。久与道人同寂寞，不如来荐孔融尊。

红雨纷纷空自繁，碧云一朵胜桃源。君家独有神仙种，分我闹花深处根。

名园羽盖谩童童，不似青虬出瓮中。好事主人仍好施，定移韵友乞山翁。

潜涧园林幽更奇，送春归去有新诗。风光流转身长健，又见明年花满枝。

青春不觉去堂堂，把酒谁分此日光。偶读高人送春句，味回齿颊有余香。

野性无端喜种花，吾兄得得赠山茶。鶑声老后移虽晚，鹤顶丹时看始嘉。雨叶鳞鳞成小盖，春枝艳艳首群葩。自惭欲报无琼玖，来往同看本一家。

屏迹山林颇自安，里闾率会有余欢。但须及早输租税，不用低颜见长官。

前辈风流久，之人尚典刑。抱才虽汩没，种德自芬馨。养浩眠龙穴，流光属鲤庭。乡评推燕窦，所欠独年龄。

太学称多士，奇儿占上游。贤书连得隽，舍选复居优。善教由狐突，兴家出万修。板舆游未遂，风树已萧飕。

屈指吾乡党，如公今几何。门犹毕万大，男类陆终多。壮志埋蒿里，幽光发薤歌。河梁嗟未就，遗恨满沧波。

意气轩轩盖一时，林头周易造深几。芹芳泮水声蜚早，花满河阳迹到稀。方外客携因果去，道旁人汲义泉归。柳川池馆规模壮，一夕花妖世已非。

君不见温公年方髫龀时，奋然击瓮活小儿。至今遗事在图画，活人手段良可奇。又不见耿恭昔年困疏勒，孤城凿井逾千尺。整衣一拜精诚通，俄顷枯泉飞为液。乐清有地名左原，地幽井古知几年。一朝陷溺谁氏子，万石压脑沉黄泉。路隔幽冥生望绝，三宿沉魂岂能活。鬼神莫救功莫施，天遣仁人为之出。彩棒来临驱五丁，抉石求尸俄有声。头颅半露语未辩，人疑鬼物相视惊。拯溺辛勤功未果，土圮石欹纷欲堕。争言陷者不复生，救者徒遭颓压祸。梅仙恻然临井旁，焚香再拜祈彼苍。散金募众蹈死救，手植板干加堤防。土石相衔危不倒，韲粉余生仅能保。须臾夺命鬼窟中，万口讙呼喜填道。翕然舆论咸奇公，异事行将达帝聪。感物诚居耿恭上，活人手与温公同。况公才学俱超绝，吏隠那能久淹屈。使君前日飞鹗章，莅事详明己廉洁。鲰生桑梓居此间，具书目见非妄传。太史采诗傥见取，愿付银笔书青编。将见大书特书屡书不止此，史笔芬香此其始。

杜鹃嘉树状非常，久向缁林压众芳。春去尚疑啼蜀魄，客来还错认丁香。高人好事栽莲社，野叟移根植草堂。习气未除端自笑，赏花衔惠意难忘。

道眼相看颇异常，遥遥莲社有遗芳。两篇诗好无蔬气，四季花然带佛香。杖锡何时离竹径，寻山莫惜访槐堂。小园花疏烦题注，诗往花来未可忘。

蓂开四荚瑞新春，瓦弄幽闺应此辰。蛇虺梦中祥女子，凤凰占里吉佳人。平生不负三从义，老去兼全五福身。他日奇儿亦黄发，捧觞犹得寿慈亲。

下帷精舍远尘繁，境静心清事不关。案上忘机有黄卷，眼中得趣是青山。林泉欲共高僧老，事业未容吾辈闲。准拟他年挂冠后，飘然杖履白云间。

偶向缁林植子芳，光风入院泛幽香。他时倘免芟锄患，余馥犹堪供道场。

不放凡花染道场，故栽芳友伴友郎。一盘喜遇高人赏，却胜家园十八香。

老来未厌短檠光，又集青衿就故乡。却荷道人能具眼，不同时辈有他肠。心传潜涧源流别，首出新诗意味长。我亦笔头为佛事，未应中国异西方。

昆虫方启户，玄鸟亦知辰。去自盲风候，来逢化日春。深条烟雨湿，广厦羽毛新。故垒寻遗迹，雕梁拂旧尘。早鶑宜结友，秋雁不同宾。嘉尔能知义，无忘旧主人。

都胜名花入小园，群芳无复敢争妍。童童翠盖藏春色，艳艳繁灯照雪天。青蘂似开吾辈眼，高标不染俗流钱。此花端有岁寒意，好赋甘棠蔽芾篇。

春山杜宇唤人归，归见酴醾满架垂。叶底半开千颗白，鬓边斜插一枝奇。园林绿树成阴后，亭院青春欲老时。把酒对花歌数阕，濡毫更和鹿岩诗。

海石真宜植海松，青青不改四时容。道人妙得栽培力，乞与书斋待化龙。

俗言浴佛天必雨，今年浴佛天愈晴。招提锺磬集梵侣，世尊尘埃思一清。纷然膜拜口诵偈，举头看天红日明。或云天意与佛拗，不放雨师龙伯行。天虽不雨佛亦浴，误此亿万苍生情。庙堂何人职调燮，劝天与佛无使争。沛然一雨四方足，亿万苍生俱沐浴。

去年春夏人苦雨，今年春夏人厌晴。水枯秧老农务急，霈然膏泽来太清。小民易怨亦易喜，不知天意常分明。何须频祷应上公，但起夏禹陈五行。五风十雨尧舜世，自古天意缘人情。今兹一雨荷帝力，龙神社鬼无妄争。南亩有余人意足，蚕已三眠更三浴。

水枯秧老农欲雨，麦黄桑绿蚕欲晴。一朝大霈满四泽，云收雾扫天还清。曰旸曰雨岂人力，圣德仰荷吾君明。庙堂况无痴宰相，不怕泥泞妨牛行。布谷催耕最知务，鸣鸠呼妇殊有情。平原出水云吐日，阴阳得所无战争。明日阳光照临足，今日阳乌已先浴。

蝶梦惊回听残雨，鸟声唤起欣初晴。梵宫烟火带余湿，黉舍几席生微清。披衣登阁忽四顾，顿觉远目增双明。樵渔款乃雾中出，舟楫荡漾田间行。清和节物满眼界，柳垂暗绿花含情。窗明几净日渐永，天开地廓阴不争。俯视沧浪堪濯足，遥看扶桑观日浴。

蚕妇欲晴农欲雨，书生事业无雨晴。况兹长日足可惜，薰风入户精神清。虚窗文字遮眼暗，短檠灯火通宵明。纸为良田力耕获，一廛稼穑嗤许行。太山北斗仰韩子，千态万状穷周情。群居涵养务浑厚，藩篱剖破销纷争。拭目天衢骧骥足，下视污池雀儿浴。

自从儿时食火榧，思欲移根向乡里。年来花木浪经心，品色徒多真戏耳。道人赠我方外根，不比寻常桃与李。枝柯宛类秦大夫，功效端如使君子。殷勤栽植同因果，众目纷纷等奴婢。他年摘实荐新时，杖屦相从莲社里。

苍苍千尺大夫松，不似湖嵌植小茏。枕水一拳形崒嵂，凌云三干色尨茸。王衡星化姿兼茂，莲社诗高席可重。乞与书窗端不恶，萧然如对德人容。

处士何须种七松，賸栽海上绿髯龙。灵根频灌苍如玉，黛色初抽软似茸。蘸水小山形凿凿，引年昌{蜀欠}节重重。道人分得岁寒种，一洗梅溪憔悴容。

禅杖西游睹万松，归栽九节伴苍龙。何须偃盖藏龟甲，自可延年胜鹿茸。赞老房幽看更好，昼公诗险和难重。为师旦旦加浇濯，不遣尘埃上绿容。

涧毛纤细荫青松，会见成仙与化龙。孤屿两峰多臭味，一茎九节异香茸。羡师得句侵澄观，顾我谈经愧叔重。明日还家带沧海，园林小小可能容。

新植灵根续蕙兰，缁林佳处占清闲。深红应费化工染，浓绿疑从帝所颁。正色可曾娱俗眼，晚英犹足慰衰颜。它年解组归三径，多种青青满故山。

佛阁阅人久，儒官涉世踈。伽蓝真长者，容我半年居。

桑下不三宿，阁中经半年。青山满庭户，虽好莫留连。

灵运本狂客，偶来莲社游。锺鱼听已厌，归去故园休。

南山有井名黄花，我卜别业临其涯。酌泉漱石思往事，天遗景与名俱嘉。东篱采菊隠君子，悠然凝望南山赊。兹人高躅已千古，三径芜没堪咨嗟。我生本抱丘壑尚，误涉尘世争浮蜗。十年太学志未遂，归来陇亩躬桑麻。草庄新筑亦不恶，青山远近光交加。会须移住效杜老，终赋归去师陶家。新凉入郊九日近，西风渐欲吹乌纱。龙山风俗有故事，撩我清兴凌烟霞。

吾门非北海，安得客满坐。有亭名率饮，邻里日相过。

苍头稍知耕，赤脚颇能酿。有田俱种秫，我日坐亭上。

幽亭阔方丈，修竹种千百。有时人不来，影月为吾客。

富贵有天命，安贫士之常。聊为真率饮，未用利名忙。

老去识交情，兴来怀酒伴。山林车马稀，风月壶觞满。

文举客满坐，渊明酒盈尊。虽无古高躅，妙意亦常存。

文字粗能饮，圣贤时复中。林间十二子，宾主自清风。

富饮不解文，翁意非在酒。三杯聊遣兴，一醉岂缘口。

我游醉乡中，常在软饱后。谁修醉乡记，添我姓名不。

吾家数兄弟，薄有古人风。生计何曾足，酒杯无日空。

我性野而率，山林谩求安。有酒固可乐，无酒亦自宽。

亭上可率饮，林间宜率吟。每于诗酒里，寓我率然心。

结交虽不泛，绝物亦何曾。莫问亲踈客，过门无不应。

交游聚散中，身世浮沉里。观书悟昨非，把酒知今是。

有酒或无客，有客或无酒。何时此亭中，客酒两常有。

是非何足论，时酒谩消遣。但把无它肠，聊为在家善。

灯火散交游，园林寄幽兴。万事付无心，随缘不求胜。

心向静中求，身宜闲处著。合已号便便，亭宜名莫莫。

吾家老兄弟，杖屦日相过。对酒欢无限，论诗味更多。

有口但饮酒，无悰亦作诗。它年宦南北，还忆在家时。

纯孝世稀有，事亡人所难。堪嘉里曾子，况有妇丁兰。守令方尊礼，乡闾竞耸观。名将闻帝阙，旌表及门阑。

昔年度兹岭，回首念慈亲。如今望云处，惟有泪沾巾。

忆昔同行宿此村，重来堪叹止吾存。芙蓉雁荡重经眼，旧事无人与共论。

雁山五经眼，兹行尤可观。初冬天气佳，雁归山未寒。有日照幽谷，无云翳层峦。入境见祥云，振衣登马鞍。瀑水飞玉龙，羽旗导翔鸾。石柱屹天外，卓笔书云端。灵峰观石室，杖屦穿巑岏。山禽知我来，好音若相欢。群峰列春笋，丹青状尤难。行色愧匆匆，更约它时看。

十年九行役，屡经此山中。爱山不厌观，每愧行匆匆。大士瞻矩罗，骚人思谢公。一生看不足，语如白头翁。

西湖处士安在哉，湖山如旧梅花开。见花如见处士面，神清骨冷无纤埃。不将时节较早晚，风味自是花中魁。暗香和月入佳句，压尽今古无诗才。武林深处景益胜，十里眼界多琼瑰。北枝贪睡南枝醒，枝屦得得搀出来。旅中兹游殊不恶，况有佳友衔清杯。手折林间一枝雪，头上带得新春回。

梅溪野人真野哉，老眼长为寒梅开。朅来西湖探春色，濡毫一洗匈襟埃。却将梅花比和靖，花与人物俱奇魁。同行二十五佳客，一一尽是离骚才。新诗一出花价长，穅秕桃李奴玫瑰。湖山已槁处士骨，风月未厌吾侪来。欣闻好事约重赏，准拟餐玉尝春杯。预办长笺收白雪，载取十里清香回。

西湖十里真佳哉，百花未放梅先开。吾侪好事颇成癖，探春不惮冲风埃。李生不出苦病恼，书阅肘后占河魁。胆瓶相对数点雪，锦肠写出飘然才。人如西湖有涵养，句与和靖争奇瑰。重寻胜游有新约，湖山准拟诗仙来。寒炉蹲鸱不必煨，为花痛饮拼千杯。愿君及早理杖屦，莫令立马头频回。

中兴天子初龙翔，临轩策士当维扬。艰难果见异人出，龙虎甲乙俱非常。先生大对过晁董，指切时务言激昂。麟经绝笔二千载，收拾纸上生光芒。自从曲江到今日，劲气独得南方强。权门用事手可炙，申枨亦减平生刚。先生闭门玩爻象，簸弄日月潮之阳。帝忧南国命共理，袁连二政俱循良。公道方行正人用，诏起韩愈师虞庠。先生不作进学解，直言慷慨投封章。一麾出守山水郡，十行诏墨加恩光。东嘉得贤类京兆，前政有张今有王。张公到官席未煖，犹有遗爱如甘棠。先生况是儒宗师，敛此大惠施一方。入境愿问民疾苦，下车宜诛吏奸赃。首延璆孺坐贤榻，无使杨墨登门墙。河内借恂岂容久，宸衷念贾殊未忘。鲰生抠衣恨太晚，执经未获时登堂。私心窃喜父母国，圣恩特许来龚黄。愿同何坚首率化，归见颍川鸣凤凰。

山色绿如染，湖光青似磨。峰高捧日久，波阔浸天多。瑞气浮城阙，春光醉绮罗。能将比西子，妙句有东坡。

孟夏游会稽，禾稼方薿薿。南风翼新苗，生意殊未已。重来觉非久，相去百日耳。黄云万顷空，蘋末凉风起。园林亦摇落，触目成疑似。人生过隙驹，朱颜何足恃。胡为向迷涂，奔走不停轨。得失无荣辱，归来实堪喜。

草木无利名，时来自荣悴。人生异草木，百念起心地。困穷斯感伤，利达或骄恣。一朝同物化，荣辱两何异。有酒且行乐，不必富与贵。

直道疾伊优，壮怀增靡曼。海上豕方牧，夜中牛屡饭。半生营一名，偃蹇未如愿。青铜忽自照，白发已堪叹。斥鷃适蓬蒿，大鹏抟九万。物情贵得所，奚用求自献。富贵似可喜，贫贱亦何怨。

秋雨浸成潦，秋霜渐为凌。老树喑寒蝉，腥盘集痴蝇。天涯有归客，面目吁可憎。吟余自扪腹，肝胆空棱棱。临渊不善渔，篱头挂寒罾。数椽茅屋下，养此百不能。

秋怀虫共悲，秋夜鹤同警。辉辉玉绳低，耿耿银汉永。静思凫舄乔，遐慕螭蟠猛。途远慵着鞭，井深艰下绠。鸟倦当知还，马失亦云幸。穷通委天命，尘虑可深屏。

客路厌繁暑，归怀惬新景。枕冷梦自清，夜明窗更炯。聊栖明月枝，胜逐西风梗。支床甘自息，伏枥倦思骋。惟有问目心，拳拳慕回请。

窗几生新凉，灯火照初暗。省己有昨非，探怀无宿憾。古书恣掀翻，古意薄窥瞰。心将游寂寞，语复攻苦淡。实歉名忌浮，才踈得惩滥。守志惧不坚，入道恐成暂。性抑戒戕贼，心猿思系缆。有友频琢磨，无官自校勘。澹然学杨雄，不恨储无甔。

贤关蔼多士，头角争轩轩。中有倦游客，虚名厌驰奔。学为忠与孝，思践阳城言。高秋赋归去，戏舞庭闱前。东园柿栗熟，采摘供盘餐。兄弟各赋诗，集作棣萼编。甲乙二孺子，日诵言半千。学语三岁时，笑味生甜酸。欣然动我怀，长夜不成眠。归来有此乐，亦可终残年。

吾庐有修竹，滴翠凝不干。天风一吹拂，终夜鸣琅玕。黄杨亦嘉树，一瓮何团团。日暮飞禽归，啾然欲求安。嗟予欲何为，屡涉吴江澜。一名竟未就，举弹空飞丸。对竹赏佳树，聊系予征鞍。

商飚起何处，古树生秋声。肃肃夜气寂，悠悠月华明。兀兀念前古，孜孜殚寸诚。默默守孤陋，兢兢防满盈。兴至役诗匠，愁来驱酒兵。自适布衣愿，未觉青衫荣。长须与赤脚，亦足供使令。

鲜鲜霜中菊，谁云晚不好。开日即重阳，虽晚亦同蚤。对景便须醉，浮生苦难保。胡为楚大夫，不饮致枯槁。何如醉乡人，虽醉亦有道。

性无有不善，兹言闻子舆。学所以修性，杨雄著之书。欲知人之生，灵台湛然虚。习善裕乃身，习恶丧厥初。下惠与盗跖，不生两门闾。所趋一不同，相去霄壤如。是以吾夫子，诗礼教伯鱼。当时非义方，圣门亦萧疏。我似杜陵翁，有儿最怜渠。徒爱不知教，惧如馿与猪。讵望登丹霄，折桂骑蟾蜍。粗令有闻见，免为瓮中蛆。丱角入小学，首诵仲尼居。要知先孝弟，余力哉乎欤。我家素孤寒，金玉苦无储。旧业止青箱，辛勤二星余。遗尔以清白，尔曹宜念且。性情乃良田，学问为耘锄。勿患远难致，跬步驰蹇馿。勿忧年不逢，六经有新畬。勿随奔竞流，伺候人庭除。勿学田舍儿，黄金买冠裾。在我能自修，不患无声誉。我久困笔砚，退思老山墟。拭眼看尔曹，庶使愁肠舒。诗篇和韩公，座右宜书诸。青春最堪惜，勉矣无踌躇。

良友不易得，清谈苦难闻。前夕知何夕，我来访诸君。共对灯烛光，芳尊细论文。通家忝孔李，促席联机云。杯盘略荷礼，气味同清芬。一盏洗穷愁，三杯话离群。春舟会稽别，秋袂钱塘分。顾我与三友，新当败孤军。飘零各南北，对酒无复醺。客况饱牢落，时光负氤氲。聚散实堪恨，荣枯何足云。归来已三月，俗状日纷纷。幸此同一笑，盘餐饤腥荤。蚝山荐巨房，龟脚烹修裙。良辰属严冬，败懽无蝇蚊。痛饮竟长夜，高歌和南薰。虽非韩孟张，所饮亦典坟。何时脱场屋，南亩同耕耘。昼为鸡豚社，夜策诗酒勋。此言宜早践，勿待桑榆曛。

读书窥古今，掩卷成叱咤。唐虞昔垂衣，禹稷起躬稼。人材各超绝，王业迭兴谢。典谟光日月，雅颂蔼兰麝。孟轲论易地，颜回堪并驾。穷达虽殊途，圣贤实同价。避就乡邻鬭，泣笑疏戚谢。甘心惟饮瓢，没齿不谈霸。斯人嗟已亡，末俗遂多诈。禄从枉道求，气为权门下。争为邑犬吠，翻取猎师骂。幽人思隠盘，高士欲耕灞。予生苦多难，安迹殊未暇。冬行皲两足，夜坐痹双髂。黄卷徒自劳，青云未能跨。借势乏王公，成名无仆射。大学厌虀盐，亲闱疏脍炙。眷眷日怀归，区区每求假。飞同鹢过宋，闲若马归华。陋巷怀哲人，短檠烧午夜。对床有兄弟，通家足姻娅。谈笑开芳尊，尘劳释征靶。篇章日盈囊，卷帙时抽架。咏歌同舞雩，叹息殊观蜡。有田聊代禄，无谪不祈赦。未为雄草玄，谩学愈苴罅。啸傲穷朝曛，弦歌达冬夏。头角姑自藏，齿牙谁肯借。眠从弟子嘲，醉不金吾怕。心知得失妄，眼见炎凉乍。造物岂吾苦，交情勿渠讶。马来未为福，火尽安足藉。孝弟傥自修，长幼必能化。力耕西畴禾，剩种东皋柘。旨甘奉盘餐，温凊饰台榭。斗粟鉴汉谣，一爨共崔舍。仰效慈乌哺，俯笑寒鸱吓。但令尊不空，莫厌客频迓。风篁观掩冉，山禽听娇姹。困穷乃吾幸，此祸不须嫁。

嬴秦斩新开混茫，傲睨前古无虞唐。诗书为灰儒鬼哭，李斯秉笔中书堂。长城丁壮无还者，送徒更住骊山下。避世高人何所之，出门永与家乡辞。入山惟恐不深远，岂是得已巢于斯。来时六合为秦室，未省今为何岁日。吏不到门租不输，子长丁添更何恤。春入山中桃自花，招邀隠侣倾流霞。男耕女织自婚嫁，派别支分都几家。谁泛渔舟迷处所，山开洞辟闻人语。乍相惊问卒相欢，设酒烹鸡讲宾主。可怜秦事已茫然，帝业初期万万年。犹道祖龙长在世，岂知异姓早三传。邻里殷勤争饷馈，人情与世无相异。未信壶中别有天，却讶身游与梦寐。山花乱眼鸟哀鸣，数日留连喜复惊。更从洞口寻乡路，逢人欲话疑非情。异日扁舟欲重顾，水眩山迷红日暮。后来图画了非真，作志渊明乃晋人。

君不见天为元和开号令，先遣𪫺人窃朝柄。奉天难平闲虎貔，弈客待诏来京师。口中班班谈治道，贞观开元何足为。党与纷纷自标置，远借伊周供佞媚。望尘附火皆美官，怨修睚眦曾不难。梯媒爵位由货赂，斥遂朝士因杯盘。珣瑜卧第郢佑默，谁为唐室回狂澜。朝攘利权未为怪，莫夺兵柄尤可叹。仙李蟠根未当艾，十叶神器那容干。禁中大义知谁主，东宫受禅同三祖。越儿涕泣吴儿悲，从此豺狼不生羽。刚明天子位初登，翦除元恶流凶朋。八州司马才可称，节已扫地谁复矜。子厚年少躁飞腾，身陷丑党罹熏蒸。著文拟骚愁思凝，欲自辨白终莫曾。王孙尸虫托骂憎，色岂不愧明窗灯。所记先友时良肱，忍使柳氏家声崩。吁嗟匪人何足凭，士勿妄进当战兢。退之鲠直愤不胜，诗篇史笔两可征，永贞覆辙宜痛惩。

我与君游最久长，短檠夜夜分清光。初从乡校共牢落，晚入太学同凄凉。眼看儿辈尽腾踏，尚磨铁砚穿藜床。君今已作青云客，万言曾射天庭策。蓝袍归拜七十翁，寿酒十分倾太白。嗟予偃蹇只如前，日高空作卢仝眠。乐事已输君自恣，银烛高烧环翡翠。直形空腹旧时灯，墙角未应容易弃。

羲和错冬令，寒燠常相兼。在人为不常，时焉作贪廉。玄冥当用事，如忌还如谦。宜寒噤不嘘，群萌误抽尖。既燠俄吹冷，夜寐黑不甜。水行失其理，厥疾不可砭。前日当孟冬，雷声震铜蟾。三日辄大雪，飞花眩观觇。逮此始逾月，屡变寒与炎。晨起坐东窗，阳光快恩霑。霜畦秀蔬苗，欣焉自腰镰。顷刻变凛冽，枯藤怯提拈。齿牙战霜风，缩舌疑衔箝。架抽纷掀翻，谁能正牙签。酒杯觉无力，瓶罄劳频添。貂裘尚不暖，况无或衣缣。兀坐拥黄䌷，脰作寒龟潜。气血粟肌体，涕涶冰须髯。红炉炽薪炭，旋觉寒星歼。静思天壤间，万类何繁纤。路傍泣冻馁，海角愁废淹。羽毛有不庇，腥血有不燖。岂堪当此时，可以吾身占。殷勤语妻子，汝勿多怨嫌。破被尚禁絮，漏茅可添苫。人生苟知足，处此意亦恬。但愿王化行，东西俱被渐。尧天日舒长，有目皆可瞻。寒生在陋巷，甘心事虀盐。何须傍人门，炙手随奸𪫺。耽耽王侯宅，笙歌下珠帘。寒暑止温凉，焉知有穷檐。否泰迭往来，祸福相依黏。勿用倚彼玉，自分安吾蒹。饱腹日三饭，蔽形衣一襜。祁寒勿怨咨，庶用惩无厌。

海错千万族，惟蚝不能行。潮来腹自饱，亦足遂厥生。翻笑鱼蟹虾，晨夜何营营。风味与江瑶，可以次第名。荐身炮炙间，壳破材始呈。北客昔南食，一见生怪惊。故人居海滨，群鲜厌庖烹。酷爱此味真，不假姜桂橙。遥怜山间友，混迹黎与骍。蔬肠久不饱，肌骨尫且狞。巨房饷馋腹，一笑百念平。岂为饮食欲，实见亲旧情。谁知虀盐余，盘餐味常并。故乡实堪恋，未用图西行。

七弦自相语，唱予仍和汝。千指忽凄凉，骚人悲战场。大弦温和小消越，惠风夷韵参悠扬。琴瑟鸣寒泉，仪仪舞鸾凰。山高水远听愈淡，花奴羯鼓声方彊。施生幽雅士，不好笙与篁。千金买焦尾，悠然坐藜床。顾我非知音，感激涕自滂。三听辄三叹，羲皇在我虀盐肠。

忆昨少年气锐心未灰，平明出门薄暮回。解衣换酒期必醉，乱花压面欹条枚。年华荏苒今半世，触事往往生悲哀。欢娱无复少年味，勉强谈笑陪尊罍。饮才过量辄成疾，秋霜入鬓刚肠摧。子年少我气鼎盛，琅玕夜诵声如雷。匈中平时足蕴藉，颐神养素成婴孩。松姿柏质异蒲柳，坚刚不怕霜霰漼。凌云变化未可料，岂比嵲屼风中桅。胡为郁郁乃如许，与我老者同虺隤。岂缘心事未如愿，一念遂觉忧愁来。还惊世态多险阻，忤意未兑生嫌猜。壮怀千里力未致，龃龉翻类三足能。伤和伐性致坎轲，两眉蹙恨凭谁开。吾闻君子贵知命，数者于我何有哉。又闻古人亦迍蹇，在易固有无妄灾。闭门静坐养时晦，拂拭心镜捐尘埃。他年定作仁者寿，齿背会见同鲵鲐。圣贤遗训载子腹，此事宁不知所裁。否往泰来固有日，坦涂利毂宁须推。

吾皇尚柔理，北客来输平。投戈讲文艺，虞庠萃群英。蔼蔼六年间，人物如西京。菁莪各成材，龙虎巍标名。东嘉号多士，半作鸿都生。昭然藻鉴中，不负事业精。先进日通显，天衢作雷轰。后生益可畏，行艺方蜚声。贤哉汝南丈，头角令人惊。撑肠饱文史，欲振三年鸣。偃蹇未如志，造物殊无情。归来务遵养，绝意蜗角争。高堂有慈亲，禄养须大烹。壮怀不能已，千里提短檠。掉头脱尘鞅，举翼摩太清。贱子忝交末，平生荷推诚。缅怀去年春，驾言共西征。悠悠旧时路，君今独先行。江梅弄春色，爱日烘新晴。勿惮行役苦，会见归来荣。

故旧别云久，话言犹未聆。岁暮念愈剧，宵长梦形频。忆昔始倾盖，相看俱妙龄。参乎方越席，鲤也才趋庭。乐泮共采藻，泛江同食萍。玄深探羲画，狂妄窥麟经。端能辨箕荄，未省分雷霆。卷帙发晨架，膏油燃夜棂。君才富八斗，我字识一丁。轻愿苦窘幅，高屋钦建瓴。低头愿为愈，割席终惭宁。结游指寥廓，约泛航清泠。骥足骋天骏，鳌头缗海腥。涂远困尘鞅，棹回阁寒汀。壮怀誓白水，愤气干青冥。孤屿散形影，双溪隔沧溟。耿耿月遥共，悠悠门独扃。论文忆李白，对酒怀刘伶。乡校鼓沂瑟，颂章赓鲁駉。濯暑振风袂，破寒操雪舲。胜游仿栗里，雅会修兰亭。瓶罄沽瓮蚁，烛残照囊萤。猖狂却大雅，酩酊还独醒。槐市忽飞诏，英才先振翎。短檠歌慷慨，长剑磨晶荧。旧耻雪赤壁，奇功收井陉。高价压群玉，新文丽繁星。乡闾借光艳，庠序资仪刑。随群袍暂白，唾手衫当青。残生适孤苦，举足方伶俜。文房泣遗泽，座右悲先铭。犬马不填壑，凫鹥卒同泾。射缟服彊箭，撞锺施寸筳。惟求免场屋，讵望扬王庭。师旋约奏凯，案就期脱囹。势屈战徒力，命奇文不灵。秋翼困燕雀春苗害蟊螟。日念返桑梓，愿言和鸾铃。溪山有偕隠，风雨无独听。悬崖踏苍翠，怪石穿珑玲。豹闲眠雾窟，鸟倦栖云屏。世情自翻覆，交态长芳馨。岁时觉荏苒，咫尺如飘零。盈亏屡瞻桂，开落频观蓂。欲去废负米，念来方祝蛉。何时掺子手，一笑空吾瓶。注目杳云雁，缄书附原鸰。鄙吝伫涤胃，钝顽资发铏。得得戒徒驭，迟迟趋阙廷。犹胜炙手辈，奔走趋公厅。

晓日五更鸡咿喔，银缸明灭烧余脂。家家呼牛逐耗鬼，牛归谁家鬼何之。皇都朝会我无与，西畴春事行及期。弟兄成行拜亲老，犹胜去年身未归。

腊去梅已稀，阳浮柳初弄。北斗新转梢，东风渐消冻。为人节固佳，顾我身无用。命驾访亲交，肩舆劳仆从。门阑念久别，灯烛忻此共。兴来酒自斟，欢至欹频送。提壶劝衔杯，播谷催除葑。农耕方迫归，行乐未能纵。人生苦离别，俗状嗟倥偬。春风桃李花，把盏何时重。

春风入园林，万卉以艳争相夸。胡为此仙李，颜色憔悴堪咨嗟。棱棱瘦树数点雪，半醒半睡风欹斜。枯枝肤剥少生意，况有疥癣相孽芽。不如免葵及燕麦，妍媚春色摇纤葩。下自成蹊直虚语，谁肯顾盼留香车。顾我逢春少行乐，老眼日有文书遮。自怜衰飒已如许，那更对此愁人花。

皇都二月桃李盛，朱轮翠盖方纷拏。东君世情亦太甚，十分春在侯门花。试吟怨句问苍昊，一种春工何损加。白华秉烛光照夜，此树不属孤寒家。造化无言意潜告，我爱万物初无差。物情禀受苦自异，奚有厚薄施萌芽。劝君勿为花致怨，居易俟命思无邪。

虫鱼千万族，一一异状貌。飞潜同一性，巨细何必校。彼微水中蛙，四足伛而疱。自从科蚪初，生育在泥淖。好鸣乃其性，非故欲喧闹。蝈氏职洒灰，恐非圣人教。吾闻人间世，生死同梦觉。杀物伤吾仁，忍听声𤇹爆。况我儒衣冠，弦诵生乡校。彼亦呼子曰，有意欲吾效。人虫各好生，奚用苦相挠。退之惮食蛇，得得释笼罩。子厚放鹧鸪，仁心亦稍稍。胡为于此虫，未尽忘嗜乐。荐祠用枭獍，穿阱诛虎豹。古人岂妄杀，去害除不孝。愿留兹鼓吹，驻我寒溪櫂。

太古民淳事简稀，圣人牛首号包羲。如今四海皆人面，心似山川更崄巇。

六画中含万象殊，洪荒一变遂归儒。河图不授包牺氏，民到于今目尚涂。

民食腥膻鸟兽同，那知土谷利无穷。后人只祀勾龙弃，谁念艰难起帝功。

百年功就蜕乾坤，鼎冷湖空迹尚存。别有庆源流不尽，皇朝叶叶是神孙。

仁德如天帝业隆，四凶不去付重瞳。当时黄屋如传子，千古那知楫逊风。

洪流浩浩浸寰区，民杂蛇龙鸟兽居。长叹当时微帝力，苍生今日尽为鱼。

尧舜与贤真可法，夏王传子若堪疑。讴欹自属吾君子，不是当时禹德哀。

虞仍靡艾共输忠，一旅中兴复禹功。较德宜优汉高帝，知音惟有贵乡公。

大禹辛勤造夏邦，子孙何苦事淫荒。国亡不悟生平罪，翻悔当时不杀汤。

大乙兴仁兽网中，鸣条一战遂成功。归来犹自怀惭德，事与唐虞已不同。

须信精诚可动天，高宗一梦得真贤。济川不赖良舟楫，安得中兴五千年。

酿酒为池肉作林，深宫长夜恣荒淫。何如早散桥仓粟，结取臣民亿万心。

民疾商辛若寇雠，三分天下二归周。文王终世全臣节，不念前时羑里囚。

八百诸侯会孟津，民心天意总归仁。须知不食干戈粟，自有登山采蕨人。

姬旦推诚相幼冲，流言交乱出居东。谁云王是中才主，一启金縢即悟公。

北伐南征万国臣，中兴周室赖贤人。崧高千古英灵在，何独当时降甫申。

文武基图未易量，可怜中叶坏幽王。神龙流沫生尤物，赫赫宗周一笑亡。

鲸吞六国帝人寰，遣使遥寻海上山。仙药未来身已死，銮舆空载鲍鱼还。

始皇一怒逐扶苏，天欲亡秦果在胡。翻被四方黔首笑，不分鹿马是谁愚。

百战功成汉业新，咸阳置酒问群臣。区区高起王陵辈，岂识龙颜善用人。

仗剑崎岖起沛丰，祇将嫚骂驭英雄。虽然能用三人杰，已失商山四老翁。

文帝兴王自代来，百金不费亦仁哉。后人不务师恭俭，万户千门几露台。

武帝英雄类始皇，甘心黩武国几亡。晚年赖有知人术，解把婴儿付霍光。

道杂霸王非美事，治先刑法少仁恩。盖杨韩赵犹诛死，谁谓当时狱不冤。

德化欲遵周轨辙，刑名思革汉规模。更生踈斥萧生戮，元帝何曾善用儒。

大命由来自有真，子舆徒号汉家亲。须知炎祚中兴主，元是南阳谨厚人。

郁郁葱葱瑞气浮，南阳兵起再兴刘。将军大敌非常勇，文叔平生本好柔。

万乘临雍事老更，桥门亿万会诸生。永平天子真儒雅，只恨容人度未宏。

民苦繁苛厌永平，科除惨狱慰群情。不穷窦宪欺君罪，翻被宽柔坏典刑。

董吕袁刘电扫空，阿瞒独步骋奸雄。岂知权备皆人杰，未肯全将鼎付公。

拔刀斫案气如虹，独倚周郎立隽功。一战果摧曹孟德，不妨高枕霸江东。

曹公奸黠世无双，玄德雄才肯见容。谁把荆州资霸业，一朝云雨起蛟龙。

四朝天子寄安危，寡妇孤儿岂忍欺。见说五湖扛鼎日，又胜三马食槽时。

早岁膺图帝业光，晚年何事政多荒。算来不用平吴好，毕竟吴平速晋亡。

金陵王气为谁锺，五马南浮一化龙。四海民心共思晋，江东何事却从容。

宋武英雄世莫加，长驱千里定中华。乘机不据金汤险，自剖乾坤作两家。

天厌金刀水德终，一时人望属萧公。能论魏武周文事，独有区区谢侍中。

不法先王治用儒，拾身倾国事浮屠。堪嗟饿病台城日，曾得空王救死无。

青丝白马渡江来，宫殿酣酣尽委灰。不解开门纳桃棒，空悲明镜不安台。

一旦权臣外召君，已知天帝欲兴陈。江淮若道无神物，谁报齐兵至寿春。

临春阁上醉流霞，狎客酣歌兴未涯。江左半无陈日月，君臣犹听后庭花。

火举南征破弱燕，拓开中土奠山川。功成若更能修德，自可延年度厄年。

浮图入海天亡魏，鹦鹉兴谣运启齐。邺下兵兴黄螘死，营中星陨众馿嘶。

峩冠食禄鸡开府，摇尾承恩大郡君。将士焉能死征战，盍驱尔辈赴三军。

传檄东征贺六浑，亲迎天子入长安。剩栽沙苑千株柳，长使齐军破胆寒。

孽后邪臣造衅端，房陵幽闭抱深冤。一朝变起宫闱内，方信当时用妇言。

汴水东流岸柳春，龙舟南下锦帆新。鸟声劝酒梅花笑，笑杀隋亡亦似陈。

仁义谁云不可行，文皇亲见治功成。德彝可惜身先死，岂信人间有太平。

贞观基图极盛隆，谁将神器付昏童。倒持剑柄归房闼，仙李枝柯一剪空。

天宝君臣玩太平，梨园弟于奏新声。贵妃一笑天颜喜，不觉胡尘暗两京。

张后宫中巧弄权，上皇西内老谁怜。杜陵独念君臣义，长向云安拜杜鹃。

虏箭侵陵御幄时，君臣相顾不胜悲。难平犹自推天命，卢杞奸邪竟不知。

叛将连头就典刑，元和功业竟无成。晚年误信妖人术，祸自丹砂药里生。

辇路青青春草多，凭高无语涕滂沱。禁中夜召词臣语，受制家奴可奈何。

天下人心共恶梁，祇应无奈虎狼彊。可怜千尺黄河水，投尽清流始灭唐。

十年征战不知劳，三矢功成意气豪。自咤身为李天下，焉知祸起郭门高。

玉帛和蕃辱已深，那堪割地侈戎心。关南一陷腥膻后，遗患寥寥直至今。

石氏君臣尽播迁，晋阳兵起据中原。早知只有三年汉，何似捐躯报晋恩。

出镇雄藩势已危，拥兵乘衅袭京师。谁知一代生灵主，元是雕青郭雀儿。

高平决战破刘旻，北取三关速若神。大业未成天命改，殿前点检是真人。

肥遁箕山不可寻，高名不朽到于今。尚留昔日洗耳水，为洗世人争竞心。

洪水横流四海饥，教民稼穑务三时。后王欲识艰难业，读取豳风七月诗。

穷居乐道自躬耕，那肯要君用割烹。汤后不加三聘礼，未应改志为苍生。

谏君不听念君深，被发徉狂自鼓琴。千古共传箕子操，一时难悟狡童心。

谏君不听盍亡身，岂忍求生却害仁。不向天庭剖心死，安知心异世间人。

避纣穷居北海滨，归来端为有仁人。武王不听车前谏，饿死西山志亦伸。

太伯高风不可追，雁行接羽共南蜚。莫言断发便无用，犹有荆蛮慕义归。

隠迹磻溪七十余，钓滩清浅鬓萧踈。满怀韬略为香饵，只钓文王不钓鱼。

明堂摄政朝群后，四海流言孺子疑。何事召公犹不说，丹心惟有鬼神知。

鼠牙雀角岂能欺，召伯聪明听不疑。南国政成公已去，甘棠长结后人思。

诸侯九合霸图成，晋宋江黄尽会盟。惟有召陵功最直，包茅不贡故来征。

逆旅栖栖十九年，五蛇夹负遂升天。却惭不及齐威正，卿相由无管仲贤。

小国争盟祸莫逃，托名仁义直徒劳。杀人祭鬼宁非忍，犹自临戎惜二毛。

秦穆平生善用兵，孟明三败始功成。后人不识兵家势，异议纷从胜负生。

周衰夷狄最跳梁，楚入春秋势更强。能用一言存灭国，贤哉犹有一庄王。

唐尧授舜由天命，太伯奔吴避圣人。鲁隠效颦端可笑，逊威不正自亡身。

菟裘有意身将老，社圃无端衅已萌。篡鲁由来因羽父，过齐争奈遇彭生。

先君出会不生还，鲁弱无由可报冤。祢庙岂宜姜氏见，庄同何忍与雠婚。

庆父哀姜产祸芽，龂龂鲁道可胜嗟。武闱难起无人救，季子来归未足嘉。

僖公能继伯禽风，盛德揄扬鲁颂中。惟有春秋用王法，不轻一字曲褒公。

时无闰月那成年，庙有先君岂上贤。鲁国从来秉周礼，文公何事独无天。

东门无道敢欺天，过市哀姜语可怜。和气致祥乖致异，如公自合大无年。

周室孤危若旅人，诸侯谁复肯来臣。成公不是朝天子，假道京师会伐秦。

侯伯谁修二霸公，大夫专政自襄公。堂堂鲁国车千乘，翻在三家掌握中。

昭公失国寓干侯，方伯无人肯见忧。如晋适齐徒取辱，祇缘不用予家谋。

春秋疆场埸事纷然，齐鲁干戈几载连。若使真儒长见用，来归何止汶阳田。

诸侯失政陪臣僭，中国无君左衽专。欲问哀公后来事，春秋书止获麟年。

天地深恩讵可忘，寤生忠孝两俱亡。身从何出翻囚母，国是谁封敢射王。

诸儿帷薄可曾修，敝笱诗包两国羞。何事春秋尤讳恶，祇缘能报祖宗雠。

敌国行人讵可轻，等闲戏笑祸胎成。胥闾竟日知何语，回首齐郊已被兵。

舅甥杯酒结绸缪，岂忍阴怀盗贼谋。不听三臣言亦是，未须深罪邓祁侯。

齿发衰残志虑昏，谗兴妇口可心寒。不知尤物能为祸，却为骊姬寝食安。

章华台就国被繇，征会诸侯意气骄。楚众已离犹不悟，近臣徒为颂祈招。

怀王误与虎狼亲，身死咸阳一旅人。见说国人怀旧德，楚虽三户亦亡秦。

西施未必解亡吴，祇为谗臣害霸图。早使夫差诛宰嚭，不应麋鹿到姑苏。

机会由来贵速投，姑苏事与会稽侔。谋臣不早麾兵进，尝胆徒劳二十秋。

衣冠肉食谩纷纷，谁解杯羹感悟君。颍谷封人虽贱士，却能纯孝至今闻。

人情谁忍弃天伦，公独能将义灭亲。何惜一时诛贼子，不妨千古作纯臣。

春秋死难止三人，皆欲求仁未得仁。节义可书惟孔父，胜如仇牧胜如荀。

春秋死难止三人，皆欲求仁未得仁。仇牧捐躯为君父，不如孔氏胜如荀。

春秋死难止三人，皆欲求仁未得仁。荀息捐躯为私昵，也胜贼子与奸臣。

庶子虽贤宁夺嫡，人臣惟圣可行权。区区祭仲何为者，卖国容身岂足贤。

小节区区岂足羞，功名未显分累囚。平生自有真知己，宁患威公怨射钩。

狩罢吴郊鸟兔空，果烹猎犬废良弓。大夫自为知几晚，岂是陶朱计不忠。

久与君王共苦辛，功成身退肯逡巡。五湖渺渺烟波阔，谁是扁舟第二人。

李广才名汉世稀，孝文犹自未深知。辍餐长叹无颇牧，翻惜将军不遇时。

陇右英豪真有种，将军才气更无双。功高不得封侯赏，祇为当时杀已降。

忤意由来勿校难，谁能唾面自令干。直须事过心平后，方服娄公度量宽。

武火方炎李欲灰，忠良何力可能回。斗南人有擎天手，为向虞渊取日来。

狱兴罗织陷忠良，公亦几遭虎口伤。蹈死救人人免死，论功何止汉于张。

太平天子崇儒术，寒贱书生荷作成。槐市育才叨舍选，枫宸唱第冠时英。圣恩宽大容愚直，御墨褒嘉佩宠荣。却笑刘蕡不遭际，徒令纸上有虚名。

雅会清时不易逢，吾侪今日此游从。逼人英气湖光莹，照眼恩袍草色浓。文盛一时俱俊杰，名先千佛愧疏庸。致身许国宜相勉，莫学平津但取容。

飘飘吴蜀两衰翁，尊酒论文偶会同。名在儒科虽后我，言关国体岂如公。休嗟世路多巇崄，共报君恩有朴忠。此日游从足可惜，行将渭北与江东。

我本东嘉田舍翁，登科偶与蜀龙同。盍簪经月钦高谊，分袂令人念此公。幕府可能淹俊杰，宸襟应亦记精忠。他年揽辔游吴越，访我茅庐浙水东。

君家锦水边，我居浙江东。各在天一涯，芳尊偶相同。君方富青春，劲气吐长虹。我老志亦衰，倚麻愧蒿蓬。会合已逾月，周旋见高风。久客思故乡，归心各匆匆。赠君无别言，相期尽孤忠。

中兴天子尤崇儒，众贤汇进如联珠。邹枚待诏萃金马，皋夔接武相俞都。策士初期异人出，不尚虚文与声律。况当盛世多贾生，晁错岂容为第一。自惭俗学非名家，遗经独抱居东嘉。齑盐太学浪十载，岂有文许时人夸。刍言旅奏宸庭策，狂妄误蒙明主择。生天偶在千佛先，材劣名浮有余责。颍川丈人诗绝奇，长篇勉我毋趋时。欲报君恩答知己，胸中耿耿何当施。

枫宸昔羡君登第，莲幕今惭我效官。相见可嗟头并白，老来自合量俱宽。不嫌此日成名晚，最喜平生取友端。待报君恩知死所，却同神武挂衣冠。

颍川丈人贤矣哉，青眼喜为清流开。诗章翰墨两奇绝，笔下一字无尘埃。品题人物奖后进，搢绅乐善公为魁。东嘉贱子生太晚，犹幸识此真人才。朅来西游也不恶，锦囊所得俱琼瑰。区区科第何足道，此行似为诗篇来。客中拜贶更重复，丙穴鱼及郫筒杯。寒乡故旧问归橐，首言带得公诗回。

平生漫学乎欤哉，心茅胸棘锄不开。得公新诗一再读，便觉胸宇清无埃。银钩妙画发光艳，照眼有如参与魁。鲰生肺腑非太白，公似工部尤怜才。旅中屡获锦绣段，但愧欲报无琼瑰。豫章一榻不妄下，贤非徐孺安敢来。荷公此意最敦笃，一笑当奉论文杯。乡心如飞不可遏，更为长者迟迟回。

辇毂之下先弹压，兹言虽佳未足法。丈人身居弹压地，抚字心劳民自洽。神圣当天万物春，王畿共理嘉得人。云汉昭回赐优渥，不特为公端为民。圣经一章公独得，黄堂葱郁生春色。贤哉名卿才大夫，匪懈事君端可则。石刻分余犹及我，荣耀惊闻浙江左。从今蔀屋光属天，更有宠褒云八朵。愿公勉为不朽传，长如治吴与治川。要令列郡法青白，了无一吏横索钱。

宸廷侥冒先诸儒，宠褒况获骊龙珠。青衫黄牒拜君赐，红莲绿水官留都。明日扁舟欲东出，访别长忧碍新律。丈人呼酒如韩公，贱子愧非张十一。酒阑未放客还家，活火煎泉烹叶嘉。西来频下豫章榻，盛事当作还乡夸。始终尚赖公鞭策，邪正途中知所择。捐躯誓报明主恩，青史庶逃千古责。况公自是人中奇，境邻吕望逢明时。行持从橐奉清问，美恶愿分嫫与施。

吾宗神秀时名儒，赠我三百隋侯珠。野人不识希世宝，但见照眼清而都。我昔遥从雁山出，旅食贤关淹岁律。雅钦陆子常患多，更叹张融可无一。长淮久绝谁起家，青箱有君殊可嘉。祠科得隽诮子厚，何止文许后生夸。我拙惭无济时策，老境初官尚何择。江南莲幕君故乡，窃芘聊逃简书责。寒贱误蒙君见奇，祖别赠言荣一时。明日东归诧闾里，五绝首称虞伯施。

唐宋诗人六七作，李杜韩柳欧苏黄。近来江西立宗派，妙句更推韩子苍。非坡非谷自一家，鼎中一脔曾已尝。丈人珍重赠全集，开卷烂然光焰长。诗如此公固足贵，赐出仁者尤难忘。兼金白璧不足道，愿宝兹集为家藏。鲰生幸脱场屋累，老境欲入诗门墙。古诗三百未能学，句法且学今陵阳。

有客赠端紫，刚方如正人。裔传家万石，力助笔千钧。磨铁嗟吾老，著书欣尔新。何当与毛颖，相约侍严宸。

圣主仁心等南北，燧息边庭兵不宿。两阶干羽来远人，大度端能包濮祝。万岁三呼诞弥月，四海千秋太平曲。宴开文德赐群臣，喜溢天颜明四目。向来献寿人谁在，元凯重登共鲧逐。武夷戎监老风骚，去国十年官始复。捧觞首赋天保章，遥指南山祝君福。更献曲江金鉴录，不但能歌连理木。贱臣逢时最侥幸，归美宁辞管城秃。愿同韩愈颂元和，兼美武公歌绿竹。

君不见西京孝武称材雄，致治欲与唐虞同。诏求贤良论阙政，翻取曲学公孙弘。又不见文宗在唐号儒雅，制诏勤勤策群下。刘蕡切直弃不收，卒使太阿归宦者。吾皇策士亲临轩，不为故事求空言。犹疑有司效冯宿，或恐前列登公孙。九天赐下飞奎翰，照眼昭回悼云汉。抑尚忠谀有训词，品题高下由宸断。儒宗被命持文衡，银钩拜赐恩非轻。归将乐石刊圣语，分贶下及狂愚生。畎亩惓倦蓄忠愤，射策自惭言不尽。它日倘陪鸳鹭行，愿效魏公摅底蕴。

十年行役厌间关，一第初收鬓已斑。重念此生难报处，君亲恩德重丘山。

双亲不见不胜悲，衔恨何曾有住时。二叔尚存俱白首，归来犹足慰衰迟。

风扫园林万木残，道人眼界却宜看。北窗趺坐对松柏，人物青青俱岁寒。

早已心潜不二门，犹将土苴与人论。未须只履西归去，且作人间老世尊。

不废东平业，思兴毕万门。短檠书自照，铁砚志长存。冠玉贫宁久，兰亭秀更蕃。一门今盛大，诗礼荷公恩。

肯叹儒冠误，长随举子忙。阿戎成雅志，小阮发幽光。原冷鸰犹近，椿摧桂始芳。老成嗟不见，犹记貌堂堂。

兰玉盈庭戏彩衣，颜如童子寿期颐。临行四绝胜四偈，遁世五休高五噫。蓝袖晚霑天子命，芳樽首致使君词。谁云汲冢藏书富，应愧无公千首诗。

隠居高躅已茫然，潜德如公亦足贤。早见乡评称孝子，晚闻诗史记凶年。事殊伯道儿宜有，行过王珪庙已先。满腹玄谈共谁语，九原归去访伊川。

梵舍十八所，道场皆矩罗。兹独号罗汉，想应无漏多。

雁荡屡经眼，个中方再游。何时脱尘鞅，来此饱清幽。

故乡从此去，借问几时还。先自思兄弟，那堪宿雁山。

十年重到大龙湫，千尺新流胜旧流。会见四方霖雨足，老龙还向此藏头。

雁荡冠天下，灵岩尤绝奇。烟霞列屏障，日月明旌旗。岩前有卓笔，可以书雄词。天聪况非遥，{氵罔}然听无疑。愿起灵湫龙，霖雨行何为。愿用真柱石，永支廊庙危。愿煽造化炉，四海归淳熙。愿招鸾凤友，朝廷相羽仪。何人梦石室，妄诞夸一时。那能了世缘，未兑贪嗔痴。名山误见污，公议安可欺。愿借灵湫水，一洗了堂碑。诗以寄老禅，狂言勿吾嗤。

雁荡看不足，瑞岩游更贪。鬭奇虽有愧，蕴秀了无惭。涧古水鸣玉，寺幽山染蓝。匆匆一宿去，未暇问三三。

十里松声接涧泉，清音入耳夜无眠。宜于四绝中称绝，谁向三贤后更贤。寺就已无陈日月，时清长是宋山川。明朝杖屦寻刘阮，不待桃花入洞天。

巍岭迢迢入翠微，梵宫佛陇锁烟霏。断碑古寺曾经眼，刚笑陈隋往事非。

路隔仙凡意可通，石桥容我踏长虹。桥旁方广人游久，不在登临杖屦中。

石桥未到已先知，入眼端如入梦时。僧唤我为严首坐，前生曾写此桥碑。

梦魂惊断石桥边，身带烟霞入万年。宾主相逢意良厚，永嘉缝掖永嘉禅。

学通儒释浩无边，江浙声名二十年。见说胸中有论语，欲从师向此参禅。

朔风吹水鉴湖寒，千里扁舟赴幕官。路入蓬莱天尺五，眼中见日与长安。

亲擢深蒙圣主恩，宜知民事训词温。仰惟睿意思邦本，要使书生识治原。不惮勤劳驰禹会，敢忘精白奉尧言。它时上问苍生事，愿竭孤忠慷慨论。

禹葬稽山不记年，丹青落尽庙依然。神文秘在藏书穴，俭德流为菲饮泉。龙瑞峰峦高近日，鉴湖烟水阔浮天。东州佳处略经眼，自笑好奇如马迁。

陟彼越山，言采其蕺。我思古人，中心悒悒。维国有耻，吴弗遑粒。胆于坐隅，霸勋以集。

陟彼越山，言采其茗。我思古人，中心炳炳。维国有耻，夕弗遑瞑。焦心以思，沼吴之境。

厥草匪甘，厥蔬匪香。维其味之，岂曰嗜之。心焉孔焦，胆焉亟尝。唯其苦之，是以取之。

我陟高岗，瞻望东越。访王之祀，旷古有阙。宜庙于山，世享不绝。何以荐之，蕺茗是撷。

瞻彼秦望，崇于会稽。曷云其崇，登焉而紫。孰登是山，西方之人兮。瞻彼秦望，轻于会稽。曷崇而轻，名之以嬴。孰名是山，东方之人兮。我登稽山，思禹之绩。吾侪不鱼，繄帝之力。我瞻秦望，哀秦之过。虐彼黔首，其谁之祸。禹驾而游，夏民以休。有翼其行，稷卨是谋。政辙而狩，嬴随以仆。孰稔其恶，斯高左右。孤竹兄弟，殍于首阳。山与其人，嘉名孔章。谿辱以愚，泉污以盗。物之不幸，名恶而暴。浙涛如银，鉴流如绅。濯彼崔嵬，勿污以秦。

飞雪送残腊，带花迎早春。西畴农事及，愧是不耕人。

幕府初官愧不才，琳宫朝拜获参陪。篮舆去踏搀先雪，蓬鬓归衔最后杯。禹穴地幽寒未歇，尧天日近暖先回。年年元日身为客，孤负吾庐溪上梅。

御笔亲除真谏官，翕然舆论已腾欢。正人得路言无讳，圣主虚怀听不难。莫厌封章箴衮阙，要令奸胆落毫端。鲰生雅服阳公德，时把昌黎谏论看。

小国青径梅溪老，绿水红莲越幕宾。药裹随身多半夏，花枝照眼只常春。郡楼鼓角听殊远，僧舍锺鱼闻已频。窗外清风数竿竹，澹然相对浄无尘。

黎明出城郭，偶作西园游。春浅花未都，池寒绿初抽。湖山欲纵目，烟霭浮不收。初来兴非浅，心赏殊未酬。赖有三君子，清谈洗牢愁。更期春色浓，携樽泛仙舟。

春向群芳顶上来，可人风味亦奇哉。未于茅舍踈篱见，先为金枝玉叶开。竹外横斜才数点，笛中摇落已千堆。因公撩我惜花意，深忆去年湖上杯。

蓬莱阁下苍龙古，万壑千岩拥仙府。寿乐堂西面卧龙，壑月岩风满窗户。苍松溜雨大十围，绿水浮荷深一股。作堂主人久黄壤，仁智风犹似邹鲁。诗仙骑龙已上天，妙句光芒照寰宇。青山偃蹇只如昔，高处去天无尺五。杨侯淮泗老儒学，文字撑肠笔风雨。朅来赞幕古东州，要与青山作盟主。虚堂宴坐饱风月，此外一毫端不取。它日从公物外游，贝阙珠宫酌琼乳。

江梅孤洁太绝俗，红杏酣酣风味薄。梅花精神杏花色，春入莲洲初破萼。胆瓶分赠两三枝，醒我沉疴不须药。愿公及早办芳樽，酒晕冰肌易销落。

谁栽窗外碧琅玕，潇洒尤宜老眼看。寄语后人毋翦伐，更须时为报平安。

有客赠芳友，满堂闻国香。清含道流气，轻带羽衣黄。缀佩风光别，横琴旨趣长。重须寻禹穴，一曲听扬扬。

东君次第染群芳，更与南枝别样妆。水涨春洲浮鸭绿，日烘花脸带鹅黄。雪中琼蘂不多办，酒后玉肌无此香。玉润冰清总佳士，驿筒相继赠春光。

鲁人呼东家，陈蔡不火食。当时虽高第，往往亦愠色。孰知梦奠后，庙祀亘无极。嵬然衮冕尊，王侯面俱北。武成祭上戊，龙弃配社稷。隆杀良不同，论功岂如德。去载游上庠，观礼杏坛侧。备乐阅九奏，银袍烂千亿。兹焉客莲幕，滥与俎豆职。登阶瞻睿容，炳睟若亲识。壮哉芹藻宫，不减鲁侯国。归赓泮水颂，才劣惭史克。

安定先生贤矣哉，一时高第俱英材。诜然达者播廊庙，贫贱亦足光蓬莱。会稽吴君更超绝，至今士子犹能说。讲堂鸣鼓规使君，可使清风耸朝烈。求田问舍遗子孙，钱愚地僻何纷纷。不惜池塘种芹药，一段奇事前无闻。君不见唐室蓬山称贺老，乞得鉴湖归去好。却将儒服变流沙，更遣门阑亦归道。又不见晋朝名士高阳公，才名上下王谢中。乃心欲出三界外，山阴宅化瞿昙宫。先生识见高流俗，不作二公缘祸福。寄语多才郑广文，乞与毫端记高躅。

国家往往艰难中，搢绅节义扫地空。靖康有一忠愍公，建炎独有唐侯忠。唐侯爵位何曾隆，身居行伍侪罴熊。平生经史漫不通，严霜烈日蕴在衷。愤然一奋不顾躬，太尉夺笏嗟匆匆。子房铁椎计已穷，张巡就缚气尚雄。杲卿锯解骂未终，忠血义肉涂地红。烈气英魂薄苍穹，事惊朝野闻帝聪。立庙旌忠浙江东，睢阳双庙同高风。名书青史等岱崧，当时开门谁纳戎，贻臭千古如蛆虫。

我昔尝读黄绢碑，长叹越国无男儿。孰知种山山下水，千载有此一段奇。呜呼哀哉蔡孝子，风烈远过恢与羁。乃翁白首困缧绁，半年不脱儿心悲。请身荷械代父罪，或甘黥涅居军麾。况遇兵兴击叛卒，身先矢石死不辞。当时非无贤太守，孝子抱志终不施。人间无路可赴诉，投命河伯祈天知。自为铭志及讼牒，欲愬以魂赎以尸。精哀意切语不怨，孝与忠厚俱天资。临河更效结缨死，颠沛于礼曾无亏。父脱累囚子愿毕，身在九泉甘若饴。名闻九重获旌表，赐庙愍孝风华夷。胡为祠宇乃如许，一间破屋河之湄。未闻设诔有度尚，绝妙更欠邯郸词。我来赞幕钦孝烈，顾瞻庙貎成吁嘻。他年太史作佳传，愿于纸尾书吾诗。

崇观升平主，神游在九霄。稽山嗟葬禹，寰海痛思尧。天上仙宫别，人间宝祚遥。微臣望松柏，魂思黯然销。

苍苍凉凉红日生，葱葱郁郁佳气横。鉴湖春色三百里，桃花水涨扁舟行。花间啼鸟传春意，声落行舟惊梦寐。胡床兀坐心境清，转觅湖山有风味。鉴中风物几经春，身在鉴中思古人。禹迹茫茫千载后，疏凿功归马太守。太守湖成坐鬼责，后代风流属狂客。狂客不长家鉴湖，惟有渔人至今得。日暮东风吹棹回，花枝照眼入蓬莱。回首湖山何处是，款乃声中画图里。

君不见蜂目英雄吞四海，血祀初期千万载。稽山木像弃长江，逆溯波涛鬼无馁。鸟喙辛勤十九年，平吴霸越世称贤。故国无人念遗烈，山间庙貌何凄然。马守开湖利源迥，岁沃黄云九千顷。年来遗迹半湮芜，庙锁湖边篆烟冷。吴越国王三节还，尽将锦绣裹江山。自从王气熄牛斗，庙比昭王屋一间。迺知流光由德厚，祀典谁能如夏后。九年洪水滔天流，下民昏垫尧心忧。帝惧万国生鱼头，锡禹洪范定九州。功成执玉朝冕旒，奔走讼狱归歌讴。南巡会稽觐诸侯，书藏{鬼申}穴千丈幽。蝉脱尘寰不肯留，千古灵庙依松楸。吾皇盛德与禹侔，菲食卑宫恶衣裘。思禹旧绩祀事修，小臣效职躬荐羞。仰瞻黻冕怀远猷，退惜分阴惭惰偷。嗟乎越山高兮可夷而丘，鉴湖深兮可理而畴。惟有禹贡声名长不朽，告成世祀无时休。

小麦青青大麦熟，秧老欲移蚕欲簇。皇天弥旬作淫雨，害及农桑一何酷。麦枯秧腐蚕不丝，无食无衣岂能育。使君今世贤方伯，政过龚黄同舜牧。僦金蠲放官与私，喜气欢声倾比屋。仁风已慰黎庶心，诚感苍穹理宜速。胡为烝泄尚如许，阴沴干阳埋日毂。岂惟泥泞困牛车，更恐鱼龙上平陆。闾阎竞画指日蛮，香火遥祈上天竺。伤和无乃有冤民，蠹政尚疑多大族。使君有术开青天，按劾奸赃疏滞狱。

忆昔洛阳花盛日，品第况逢欧六一。姚黄一品价无双，更有左花千叶密。

月陂春色满花枝，国色天香照雪肌。当日栽陪恐无地，如今谁保旧园池。

开元往事感伤中，遗种犹余一𢬍红。借问通宵配妃子，何如及早念姚崇。

春色遥兴洛阳念，风俗聊于记中验。今日苎罗山下魂，犹向人间吐妖艳。

地近尧天饶雨露，花王窈窕多风度。书生不办买花钱，空解摇毫为花赋。

香苞初拆晓霞凝，甲第名园冠绍兴。玉叶金枝老诗伯，更将好语为褒称。

造化无私处处芳，家山想见亦春藏。无端窃禄身为客，孤负吾庐十八香。

潜涧家风不芜没，禅讲诜诜尽瓜葛。如今更有奇儿孙，云水飘然继衣钵。径山禅伯僧中龙，向来名节真无双。我昔题诗已推许，两度相逢不曾语。子今此行真得师，扫除妄想叩深机。我待衣冠挂林下，迟子归来话潇洒。

送春开宴种山西，翠幄重重眼界迷。一段清和人共物，十分幽胜地临溪。鸳鸿曲水阁中集，鶑燕落花枝上啼。贤榻获陪文字饮，不嫌踪迹间云泥。

束书千里赴王畿，战艺贤关事偶违。鉴水天高鸿雁集，左原山远鹡鸰啼。夜床风雨客情恶，春草池塘诗思飞。勉力还家对灯火，待看双桂擢秋闱。

诏书发廪周饥荒，使君减价粜黄粱。奉行上意固已良，小人用心胡不臧。{豆斗}米大半杂以糠，横索民钱名贴量。怨语嗷嗷盈道傍，我惭寸禄偷太仓。见之不言咎谁当，言之人指为轻狂，作诗聊语同舍郎。

望秦秦望山苍苍，未秋先作归意浓。三山深处孟园好，松菊恨君归不早。拂衣高举追冥鸿，不将诗别乖崖翁。年来处士径尤捷，美秩清资等闲躐。君独高歌慕隠沦，林下何曾见一人。芋魁豆饭吾亦有，深愧折腰贪五斗。

欲识交情久远期，十年方和和韩诗。他时更践诗中语，偕隠谿山不可迟。

幕府游从盛一时，之人襟宇更瑰奇。西风莫作鲈莼恋，越国江山日要诗。

中秋玩月小蓬莱，风送婵娟入座来。樽俎论文清有味，湖山照眼净无埃。云生脚底蛟龙卧，影落人间鼓角催。把酒问天兼问月，何时此夜更衔杯。

中秋玩月小蓬莱，云掩清光不放来。颇觉襟怀增梗槩，欲凭栏槛扫氛埃。清宵忍放嘉宾散，明日还惊俗务催。底用区区校时节，良天佳月即倾杯。

夜梦随先君，梅溪策黎杖。杉径早开辟，归休预标榜。魂思惊晓醒，精神发秋爽。披衣照孤灯，洒涕书惚恍。

岩桂来三家，清标共秋风。联芳近禹穴，擢秀疑蟾宫。胆瓶金粟妍，鼻观天香通。无心妄区别，妙契将无同。

升高蝜蝂堕，粘壁蜗牛枯。搢绅鸩粱肉，是亦蜗蝜徒。抽身棰楚中，勇退愧此胥。衣冠与刀笔，未可分贤愚。

汉武英雄思拓边，昆明习战遗风传。吾皇仁心异武帝，思患姑为预防计。尔曹生长行伍间，操舟习水便宜闲。异日捐躯宜报国，勿效水乌为盗贼。

岩桂遥从禹穴来，天香全似月宫栽。金风凄峭飘龙脑，想见吾庐烂熳开。

九日同登古蕺山，眼明天阔兴清闲。杯传但觉欢无尽，帽落俄惊鬓已斑。乡思遥驰三径里，秋声近在八松间。茱萸未许陪朝士，赖有清流数往还。

长记去年今日好，门外秋香喷沉脑。弟兄邻里同登高，把菊行觞乐非少。山殽海错乡味佳，银瓶索酒不用赊。醉中不记脱巾卧，明日头上犹黄花。今年岂不欲行乐，窃禄东州官事束。那堪送酒无白衣，旋粜黄粱买桑落。何如与子俱休休，谁能长抱离乡忧。移书问讯惠连弟，三径许我归来不。

日诵千言七岁儿，方员动静早能知。还家更读韩公序，器业他年必大奇。

一片秋怀似乱云，不堪行客话离群。红莲绿水尚留我，钜竹老槐深忆君。千里从今遥共月，一樽何日更论文。好将平昔家传学，勉力登朝立世勋。

我缘窃禄寓东州，子亦相从千里游。铁砚功名壮心在，短檠灯火夜窗幽。治书晁错宜登第，射策公孙定取侯。他日三人老兄弟，结庐相共保松楸。

岁事遽如许，玄冥威欲伸。地炉犹未火，客坐况无茵。日短惊瞻昴，天寒怯报寅。尤怜对床弟，尚与短檠亲。

同舍同年友，天资迥不群。诗文侵晋宋，兄弟类机云。梅市访仙侣，兰亭怀右军。

臣子大节孝与忠，父母仇雠天不同。贤哉会稽王孝子，感槩有古烈士风。松楸一夕盗破冢，亲获鼠辈闻之公。有司守法贷其命，孝子衔恨无终穷。谁谓书生胆如许，貌若尫羸中甚武。手斩凶人提髑髅，请死申冤诣公府。君不见齐襄内行世所羞，春秋贤之缘复雠。又不见子胥鞭尸报父怨，太史为之作佳传。君今枕戈志已伸，更须移孝为忠臣。他年当作傅介子，誓斩楼兰雪国耻。

秋去菊方好，天寒花自香。深怀傲霜意，那肯媚重阳。

菊晚不害好，固宜登我堂。书生自头白，奚用泣馨香。

良天逢十月，嘉节过三元。汝父初生子，吾亲喜抱孙。长成今若许，气习有余温。雁序自相友，麟经可与言。志宜存远大，学必探渊源。但务勤修德，年龄不用论。

我欲游兰亭，天气殊不佳。同行感微恙，杖屦不可偕。出门兴遽阑，兹游竟未谐。遗文阅永和，聊用慰此怀。

我自扁舟入越初，兰亭已向梦中如。崇山峻岭至今阻，唱和诗成无处书。

群贤少长毕经过，曲水流觞忆永和。一代风流已陈迹，世殊事异感伤多。

晤言一室许谁亲，相过无非我辈人。放浪形骸嗟老矣，仰观宇宙尚艰辛。

茂林修竹未成往，游目骋怀聊自欣。畅叙幽情有齐契，一觞一咏细论文。

嘉菊何太晚，十月才黄花。既晚好何益，三嗅良可嗟。开日乃佳节，芳樽对年家。今夕苟不饮，如此黄花何。

宦游寓幕府，幽怀属山林。兀坐窗几间，默求圣贤心。沉潜偶会意，叹息常弥襟。世涂岂能骛，古道聊自斟。{鬼申}穴思欲探，丹书未容寻。青铜每自照，白发已见侵。事业浩无穷，筋力愧不任。丈夫固有志，宁在官与金。

世贵铜雀砚，常患伪乱真。千金买渴雀，虚名何足珍。李生心好古，身困道不贫。得此佳陶泓，制由万道人。殷勤持赠我，器古诗清新。置之窗几间，日与毛颖亲。未能草太玄，姑用注获麟。罗文及端紫，贵幸无比伦。屈尔居蓬窗，与我同艰辛。研磨媚权贵，挥染劳精神。兹我所不敢，铭以书诸绅。

子墨客卿来自蜀，绣川家藏尤不恶。明窗研磨出珠玉，客卿于君德良渥。嗟予经年客莲幕，交绝方兄涩囊橐。文房诸子亦萧索，同年于予契非薄。特遣卿来助予学，不才拜赐心愧怍。客卿之意殊不乐，陶泓毛颖登台阁。陈玄待诏同著作，卿从予游失所托。惟清惟静惟寂寞，但有诗篇日酬酢。

勤俭肥家福亦肥，晚年门户更光辉。满庭兰玉俱蓝袖，照眼云仍尽彩衣。方外客携因果去，月中人折桂枝归。回头往事梦幻影，丹旐五云原上飞。

僧居岑寂异官居，索句搜肠撚断须。那更雨中思底事，梦魂归到种山隅。

杜宇声中春欲归，少陵老泪不禁挥。与君共被浮蜗误，不似渊明早见几。

唾手科名尚少年，无穷事业更居前。辛勤不寐思经意，却笑边韶好昼眠。

万壑千岩拥越冈，朝陵追念旧天王。自嗟无路攀弓剑，尚忍兴言及虎狼。

游宦东州识老成，坐间谈笑欲风生。人如元祐气尤直，诗不江西语自清。雪棹非缘寻旧隠，夜床端欲对难兄。行闻太史奏星聚，四皓联珠临四明。

妙龄才誉冠东嘉，百战功成暮景斜。人在卢前有惭色，礼从戴后独名家。蓝田美绩谁能记，绛帐奇儿最可夸。乡里搢绅官业冷，因公沦落倍兴嗟。

枉道贵何益，正涂穷亦荣。谁辞谈义命，试问小君平。

拂晓篮舆出蠡城，稽山照眼鉴湖明。千岩深处十峰好，万壑流中双涧清。香霭嘘成普贤像，风松吹作法华声。灵乌不肯来城郭，长伴高僧避宠荣。

探春连骑入山城，更喜梅仙亦会盟。文字偶同吾辈饮，圣贤满为使君倾。诗逢好境天然好，山为清流分外清。潇洒宗之最年少，我惭叨预八仙名。

收拾湖山付管城，士衡独步张文盟。涌泉诗思逼人捷，屑玉笑谈终席倾。天色亦缘吾辈好，路人能道长官清。要令巧匠镌山骨，记取同行八士名。

稽山高入云，鉴湖阔浮空。禹秦有余迹，晋宋多钜公。我来岁及周，梦寐怀清风。兹欣天气佳，扶桑欲瞳昽。驾言天衣游，盍簪尽鸳鸿。经夕戒行李，如期集仙宫。联骑出城南，行行指秦峰。千岩竞吐秀，眼界清无穷。招提在何许，十里松阴浓。林端忽锺磬，与客为先容。群簪拥花界，双佩鸣寒空。试将比天台，大略如思丰。首读邑浩碑，妙理开昏蒙。细观元白诗，丘壑罗胸中。萧壁尚堪面，梁薪几经烘。兹宫现有相，禅客谈无同。朝阳最崭绝，白云抹其胸。杜鹃天下无，至今映山红。鸡僧始开山，道业闻清衷。思举照不起，高价倾江东。袈裟缕黄金，宫女自针工。昭明亲抱送，礼意何太恭。白马忽渡江，台城丧英雄。国破遗衣在，丹青落尘容。我辈皆书生，意气飘如虹。蜡屐共寻幽，宁求香火功。载酒怀贺老，招隠思戴颙。赋诗效吹台，一饭敢不忠。况我贤使君，德宇尤踈通。楚醴饷百榼，白衣走山中。嗟余何为者，天资愧倥侗。谬与酒中仙，偶同蕺山松。同年妙词章，况有山水供。古诗如古琴，山高水溶溶。背囊小奚奴，捧砚长须僮。胜游与佳作，二美今具逢。品题遍群英，波澜及孤踪。掬水弄华句，比拟何凡庸。兹会如兰亭，同行类荀龙。盛事在诗史，奚用呼画工。

鉴水稽山拥卧龙，黄堂人似坐仙宫。风流惟有元才子，终日赋诗屏障中。

祖龙车辙遍尘寰，只道蓬莱在海间。空上望秦山上望，不知此处是神山。

钱清地古思刘宠，泉白堂虚忆范公。印绶纷纷会稽守，谁能无愧一贤风。

圣人达节犹憎盗，志士清心肯饮贪。试问卧龙山下酌，世间无似此泉甘。

薄俗浇风有万端，欲将眼力见应难。但令心境无尘垢，端坐斯堂便可观。

明珠遥吐卧龙头，渐觉清光万里浮。人望使君如望月，要须如镜莫如钩。

纸上观秦尚过秦，那堪山作眼中尘。为言高阁登临者，莫作秦人视越人。

踏雪遥登望海亭，扶桑日上卧龙醒。微臣望处非沧海，只望尧天万里青。

鉴水连天仅可容，稽山照眼五云浓。只忧旱岁无霖雨，谁识东州有卧龙。

决策平吴霸业成，青山长占大夫名。子胥忠义无生死，怒气随潮到越城。

宪台高阁偶跻攀，万壑千岩指顾间。山色元来本无竞，人心自是错看山。

十九年间胆厌尝，盘羞野菜当含香。春风又长新芽甲，好撷青青荐越王。

潇洒荀家好弟兄，秦封不污有余清。锺成一种栋梁气，散作八方风雨声。

欲吊右军千载魂，祠堂荆棘断碑存。老僧相见话前事，问我兰亭几世孙。

鶂鶂能鸣异众禽，池边墨客最知音。世间多是山阴妪，应恐悮猜君子心。

凤翥龙蟠字字奇，陶泓汤沐向斯池。波心雨后一鱼跃，犹似当年吞墨时。

右军一画千金重，妙意宁容市妪知。明日重来堪一笑，管城那肯更临池。

吴越兴亡事若何，谯门遗迹枕山阿。大声曾作雷霆震，应笑人间布鼓多。

王谢兰亭久寂寥，茂林修竹自萧骚。蒋侯近代风流守，曲水流觞意亦高。

西园风物冠东州，飞盖纷纷烂熳游。惟有红莲幕中客，倚栏才得片时留。

杖屦登临望鉴湖，湖中一半已湮芜。谁能更继东都守，长使山阴水旱无。

右军宅化空王寺，秘监家为羽士宫。惟有先生旧池馆，春风归在杏坛中。

贺老祠堂枕鉴湖，霓裳羽化宅荒芜。无人更问君王觅，转使高风千载孤。

胸中万顷元才子，方外孤标贺季真。鉴水萦回三百里，风流何止两唐人。

越国遗民念帝功，稽山庙貌胜卑宫。少陵莫叹丹青落，纸上丹青自不穷。

梵王宫近夏王宫，一水清含节俭风。越俗不知王好恶，泉名却在酒名中。

好古贪奇司马迁，胸中史记越山川。如今禹穴无寻处，洞锁阳明石一拳。

会稽疏凿自东都，太守功从禹后无。能使越人怀旧德，至今庙食贺家湖。

一剑功成三节还，尽将锦绣裹江山。斗牛气灭英灵泯，庙比昭王屋一间。

洛思昔有人思洛，秦望今无客望秦。回首长安在何处，谁能念彼下泉人。

出郭舟行十里间，少微山近若蕡山。山中处士已长往，一点客星云外闲。

结实几调商鼎味，成材宜作禹祠梁。世间何岁无风雨，铁锁无端误见殃。

越俗流传素可疑，禹陵窆石果何时。只应便是专车骨，未可呼为没字碑。

经年游宦思家乡，枕间魂梦长飞扬。瓯越相望数百里，鱼雁来往安能常。水绿莲红王俭幕，我愧才踈笔常阁。居官不事羡长卿，执一无权犹子莫。昔年姜被今独眠，何时更作三珠连。左原风物亦不恶，溪莼抽丝蕨吐拳。阿连春草诗篇好，劝我归来宜及早。代笠亭前烟雨中，共把锄犁宁待老。

结得贤关雁塔因，东州相遇益相亲。凌云三赋我惭马，清唱百篇君胜秦。冀北群空殊昔别，江东日暮倍伤神。同年四百二十六，莫逆论交能几人。

长向春前腊后开，要将风味鬭梅魁。名从庐阜梦中得，根自鄮山嘉处来。风拆锦囊香不断，日烘宝盖翠成堆。定须移向梅谿去，栽伴吾庐桂与槐。

鉴水悠悠接鄮川，宦情客况两凄然。扁舟乘兴梅花月，樽酒送行灯火天。我似郑虔官舍冷，君如冯子主人贤。虞庠春榜无多日，行看香名动日边。

桃水仲春月，蓂阶双荚生。添丁慰卢老，小子庆徐卿。禀得中和气，看成远大名。青春已如许，勉力继家声。

奴视纷纷晳与休，芳心那肯贮离愁。结成冰玉岳湛侣，开伴纻罗施郑流。影照婵娟如并卧，枝横清浅似双浮。不知他日调金鼎，胜得樱桃气味不。

畴昔相知似弟昆，那知半世死生分。无缘更饮杯中物，想见能修地下文。有愧乘车葬元伯，仅同解劔吊徐君。他年黛色参天处，是子会稽山下坟。

子尚乃如许，壮年坟已荒。我来亲种柏，含泪待苍苍。

好谿太守非常好，慈母端如孟母贤。熊胆调成真器业，鱼轩游遍旧山川。颜间日有平反喜，方外时修香火缘。身世九龄家万石，定应含笑向重泉。

忠孝之家女亦良，教传彤管有遗芳。藁砧旧擢儒林秀，桂子新飘月窟香。方拟鱼轩霑宠渥，遽惊风树变凄凉。稽山鉴水青春暮，薤露声中恨更长。

旱魃为灾罕似今，霈然一雨慰群心。非关菩萨解为泽，自是使君能作霖。躬虑滞囚冤尽释，广开义廪惠尤深。伫公归国调元气，散尽愆阳与伏阴。

去岁秋大水，民食方苦艰。丁壮尚流离，而况白与班。今春又不雨，事与安危関。使符下列郡，呼雩舞童鬟。投文责老龙，贪睡何痴顽。我闻救灾术，迺在人事间。兴师古有卫，决狱唐称颜。年因吊伐有，雨送轺车还。嗟此旱魃虐，和气知谁干。半岁幸一雨，人心宁不欢。麦秀禾可植，田里庶少安。上纾当宁忧，吏责亦稍宽。我家箫峰下，山长路漫漫。东皋有先业，颇亦知艰难。归耕愿及早，免起将芜叹。

挂冠林下近来无，谁谓僧中有二疏。应笑红莲幕中客，故园三径已荒芜。

六一移书责司谏，聱隅闻命避徂徕。兹风不作已久矣，吾子所为何壮哉。在列诸公颜有愧，附炎群小胆应摧。要须终始全名节，莫遣心随利禄回。

寰瀛三十六名郡，越在东南雄四镇。宛委周回三百里，草木山川有光润。秦山鉴水蕴秀异，人物风流夸汉晋。传闻禹穴自太史，好古无人若为问。杖屦飘然寻洞天，照眼千岩若攒刃。细看盘石心愈疑，遐想丹书气犹振。禹贡无传岂其阙，遁甲所书何足训。彜伦叙自九畴锡，水土平繇五行顺。洛书六十有五字，王业巍巍此途进。八卷飞沉天与泉，兹说荒唐理难信。吾侪去古恨大远，企首难窥禹墙仞。穴傍有井清且甘，一酌端能洗骄吝。

绿暗梅欲雨，风薰麦初秋。官舍厌卑湿，僧庐访清幽。儒餐惯蔬饭，道话便茶瓯。鉴湖倘容觅，杖屦时来游。

堂堂紫微公，气节横清秋。风流属犹子，胸壑罗奇幽。诗篇粲华萼，名字宜金瓯。州县聊尔耳，行矣天池游。

尺素遥传到越城，入怀珠玉照人明。登科雅服才名早，筮仕喜闻官业清。空把交情对山色，要令音问续潮声。匆匆作答无他语，莫羡人间势利荣。

双鲤来从古嵊州，喜闻英物诞东州。清和时节绿阴满，秀异谿山佳气浮。分贶金钱意殊厚，欲为汤餠客无由。乃翁指日身龙虎，况有奇儿气食牛。

桐州彩棒暂宣威，首辟萱堂上寿卮。堂上慈颜笑还语，老莱文采愧吾儿。

吾女何时见，薰风欲半时。年龄今稍长，礼法要须知。好读班姬诫，休吟谢女诗。萱堂有慈母，淑德可为师。

堂堂范公真天人，配我仁祖为元臣。材兼文武怀经纶，先忧后乐不为身。上与夔卨相等伦，正色朝端批逆鳞。三黜愈光名愈闻，一麾东游禹所巡。作诗怀蠡祠季真，卧龙山麓井久湮。绠而汲之清且新，堂于其旁记厥因。名标清白垂不泯，规尔官师意谆谆。洗贪濯盗思还淳，人亡迹在嗟己陈。断碑往往埋荆榛，后人不识真天人。但能日饮堂中春，使君好事贤且仁。治民律己惟公遵，登堂感槩怀斯人。刻石绘像扬清芬，丹青炳耀如麒麟。凛然如生见如亲，躬修祀事率幕宾。手酌寒泉羞涧蘋，一酌清我僚吏民。再酌为国清簪绅，要将清白风无垠。庶俾范公遗志伸，公乎为仙为明神。为泽为瑞为星辰，当宁焦劳思若人，九原唤起清边尘。

姬嬴遗迹存者希，世传石鼓稽山碑。石鼓揄扬得韩子，文与二雅争驱驰。秦碑夸大颂功德，埋没草莽无人知。或言山顶石犹在，上有虎豹龙蛇螭。神藏鬼护荆棘蔽，崖悬磴绝登无岐。广文好奇穴探禹，梅仙喜事僧寻支。我赞其行要亲睹，勿受世俗流传欺。望秦秦望两崭绝，何山壁立东南涯。豊碑屹植最高处，不知磨灭从何时。剔苔扫墨了无有，模糊片纸亦足奇。浓云霮{雨/对}黯将雨，古木槎牙蟠老枝。归来走笔出险语，诃政叱斯同小儿。诗成得得写寄我，词严意伟法退之。我闻秦人灭六国，酷若犬磔临江麋。先王法为秦所负，负秦况有秦有司。五经灰飞儒溅血，尧舜周孔何能为。上蔡猎师妙小篆，奴视俗体徒肥皮。东封太山南入越，大书深刻光陆离。沙丘风腥人事变，鬼饥族赤谁嗟咨。汉兴万事一扫去，惟有篆刻余刑仪。磨崖欲作不朽计，其如历数不及期。蚩尤五兵纣漆器，人物美恶宁相疵。我虽过秦爱遗画，南山入望频支颐。不须峄阳访枣刻，不用迁史观雄辞。虚堂默坐对此纸，闭眼暗想君勿嗤。要知秦碑没字本，却类周雅无辞诗。

使君开宴小蓬瀛，幕客参陪亦与荣。茗煮寒泉饮清白，酒斟佳月赏分明。

白发青衫老幕官，蓬莱秋月两年看。兴来端欲乘风去，不怕琼楼玉宇寒。

冰轮飞出暮云端，更向蓬莱顶上看。端似虹桥玩金餠，绝胜华屋见银盘。光浮酒面杯尤滑，清入诗肠句不寒。又与鉴湖添胜事，一时宾主尽鸳鸾。

千岩竞秀越王州，地胜钱塘与虎丘。龙卧半天头吐月，鉴湖千里影涵楼。宴开秋色平分际，人在蓬壶最上头。不负良天更输我，此中此夜两年游。

峥嵘高阁耸云端，万壑千岩坐上看。八百里湖寒鉴莹，二千年国卧龙盘。金风吹面扫残暑，明月入怀生嫩寒。见说神山正相偶，醉中端欲驾仙鸾。

家在东嘉山水州，玉箫丹灶古仙丘。两年秋月登蓬阁，千里乡心绕谢楼。作赋端同比窗里，思归长咏大刀头。与君何日脱尘鞅，杖屦逍遥物外游。

红莲分幕忝同官，秋月扬辉并席看。句好湖山添秀气，谈清齿颊带微寒。

一代高明学，三朝骨鲠臣。淮南惮长孺，楚国忌灵均。死尚忧王室，生宁问大钧。姜山同岘首，千古泪行人。

方面功尤著，朝端气最刚。身能缚元济，城不陷睢阳。思奋少连笏，耻同袁盎堂。永嘉瞻五马，遗爱可能忘。

公在南荒日，迹危名愈尊。芝兰坐奇祸，瓜葛酝谗言。斥去权臣力，生还圣主恩。卫公精爽在，何用些招魂。

九日重登古蕺山，劳生又得片时闲。菊花今岁殊不恶，蓬鬓去年犹未班。蓝水楚山诗兴里，鉴湖秦望酒杯间。醉中同访右军迹，题扇桥边踏月还。

妫汭嫔天子，涂山毓圣人。聪明配昭献，慈俭继宣仁。汤沐宁私己，园陵不病民。鸿休耀彤管，无复数娀{新/女}。

八秩年无憾，三仁谥有辉。瑶池燕仙侣，窆石葬遗衣。忽睹龙輴去，犹疑騩驭归。圣情哀不尽，泪向禹陵挥。

代邸迎归日，炎图喜中兴。解将天下养，惟有圣人能。方庆朝长乐，俄惊望献陵。寝园祗奉处，拥绋泪垂膺。

婺女生贤女，端宜配德星。登堂饮姑乳，调胆教儿经。子舍春犹盛，孙枝叶已青。韩碑纪遗懿，彤管继芳馨。

去年同会类高阳，蜡屐登临雅兴长。可但山光向人好，更欣天气为吾良。路经禹穴深怀白，目对秦峰远忆黄。日线又添人正远，尺书千里慰相望。

箧藏诗墨尚澄鲜，长记东嘉共绮筵。游宦俱为莲幕客，异乡重见菊花天。谢池一别真成梦，鉴水相逢似有缘。小小园林吾欲老，看君功业上凌烟。

天上人回餠赐龙，香沾衣袖十分浓。明珠照室光生艳，三绝全胜万石封。

间世宗英学海龙，交情尤为野人浓。天香御茗分奇绝，尽是殷勤手自封。

手汲寒泉碾小龙，天香一炷满衣浓。与君慷慨论时事，欲吐丹心上实封。

长记中秋踏卧龙，尚余诗兴至今浓。羡君豪迈如韩子，联句犹容李正封。

凤凰梧栖竹实食，胡为使之在枳棘。开轩种梧高几尺，凤兮凰兮聊尔息。莫羡风微燕雀高，一飞定展冲天翼。览辉瑞世鸣朝阳，此梧长向人间碧。

二年宦东州，民事了无补。俯仰愧斯堂，何以报明主。故家萧峰下，归耕及春雨。平生畎亩心，感槩聊自许。

书生纸上诵糟粕，释子舌端谈葛藤。道在湛然方寸地，不知深造有谁能。

我到双峰寻宝月，为留一宿话资深。但能造得儒宗语，便是能传佛陇心。

雁山门户此中入，南北两峰相对尖。我与林泉有盟约，问师觅取一峰潜。

千峰已见见双峰，瓯越山川在眼中。吾祖吹箫定何所，会须乘鹤访遗风。

堂名石刻两俱存，令我深怀旧长官。学道资深更深处，居安能使庶民安。

篮舆谢公岭，杖屦矩罗室。净名访维摩，一庵仅容膝。寻僧画屏中，往往多八十。平生看不足，灵岩最奇绝。老禅蜀中来，心印传佛日。脚力穷天下，称此为第一。兹山昔未开，藏闭最深密。倘不遇熙朝，造物肯容出。孙公赋天台，胜地尚遗佚。我欲续金声，愿借山中笔。

梅花照归眼，春色戒行装。君命不俟驾，安敢怀故乡。

瓯蜀异乡客，西湖同日看。浪花随去棹，风絮逐归鞍。水浸吴天阔，山涵佛界宽。春光无限好，共愧缚微官。

越绝山川深更深，不须登览自来临。胸中丘壑忽相遇，眼底尘埃无复侵。得趣早同彭泽径，把杯时赴广文襟。知君指日归天禄，莫负平生阁上心。

百尺崇珠邸，恩隆地更亲。壮侔巢凤阁，危切饮牛津。眼净全无碍，心明自不尘。登高宜暇日，为善及良辰。炳焕瞻宸画，沉潜味道真。书中端得趣，笔下已如神。语带江山好，名随栋宇新。应怜天下士，蜗舍不容身。

学问称博洽，向后无此刘。太一然青藜，迟君天禄游。给札试玉堂，故事久不修。遴选先实才，闻之辄掉头。我迺行秘书，肯随铅椠流。三日扫虚室，伫想心悠悠。张罗君不顾，窃食吾怀羞。西风吹兼葭，倚玉嗟无由。

平生少相识，摸索能记刘。东南小蓬莱，二年同宦游。濯缨鉴湖水，佩兰以洁修。自倚肮脏门，不撼富贵头。西泛吴江澜，委身谩乘流。回首望故乡，天高路遐悠。慷慨君自喜，伊优吾亦羞。乘桴倘有志，愿言呼仲由。

蜀山高岩岩，英物世非少。青藜卯金子，高步绝云杪。思苦鸣辄悲，词深谊难晓。知音有古人，纸上自倾倒。我昔贤关游，相逄粲衣表。东归拜言赠，箧笥至今好。重来已鬼录，魂魄蜀天渺。蓬山访高躅，空舍不停绕。定寻穷孟郊，相酬类双鸟。莫作人间来，世路转难拗。

西南有佳士，岷峨秀匈中。标高语更妙，写出岷峨容。青天道路难，冥冥慕蜚鸿。翩然下人间，海阔洪涛舂。寻幽入禹穴，杖屦谁相从。万卷蟠腹笥，一榻眠禅丛。时来访予语，自愧贤非戎。世态冷处薄，交情淡中浓。去岁鉴湖别，分甘老岩松。行藏果谁使，离合情无穷。田园有深约，耘耔当自充。异时瓯蜀间，林下见两翁。

黄花过后梅花前，云披爱日烘青天。月良阴剥阳欲旋，蓂余八荚时半千。郁葱佳气烛星躔，帝子来从天日边。淑质岐嶷貌端然，少亲师傅学问专。六籍奥旨能心传，百家诸司咸穷研。余事翰墨工诗篇，平居为善心拳拳。君亲忠孝尤两全，放远声色尘管弦。明窗自结贤圣缘，吾皇知子能择贤。断自宸衷爱不牵，九重一日丹诏宣。欢声喜气溢幅员，愿王自爱思无愆。仰佩天眷奉周旋，保持王体如临渊。日亲端士远佞便，纸上兴衰鉴古先。诞宸朱邸锡玳筵，鼎来福禄方绵绵。不须丹灶求神仙，不用贝叶慕真诠。诚存性尽万善圆，身与国寿俱千年。

老去惊看历日新，宦情尤忆故园春。吾乡亲旧如相问，为道明年已五旬。

圣主德宽大，小臣言激昂。虏情殊未测，淮甸可无防。直气思开日，寒威误陨霜。芳姿等兰蕙，摧折更芬香。

肝脑不自爱，精忠为上殚。危言犯颜易，直道立身难。去国名逾重，还家迹始安。相将吾亦去，林下挂衣冠。

不俗更嫌俗，风枝时拂墙。青青映藜烛，细细杂芸香。劲节老方见，清阴寒欲藏。萧疏似吾辈，味向静中长。

挺挺魏公后，重闻别乘贤。有时同贞观，无地上凌烟。雨足嘉禾穗，风清婺女莲。吟魂招不返，遗恨越江边。

耆旧嗟零落，公年又不长。双旌空入梦，半刺横罹殃。子舍三珠秀，吾乡一鉴亡。平生可书事，椽笔有星郎。

幻玉蜚花湿帝城，蓬莱灯火冷中清。人间草木旧相识，顷刻还惊面目生。

栖乌惊起天无月，化鹤归来顶不朱。错认湖山作西子，眩人疑是玉肌肤。

点缀工夫巧更奇，昆仑玉果半葳蕤。嗅梅咀雪欲肠断，况读高生人日诗。

预知禾麦定登场，六出搀先瑞众芳。更喜江梅自萧洒，不缘摧压减清香。

卧闻征雁作回音，遥想吾庐玉满林。乘兴扁舟定归去，草堂深处伴猿吟。

君诗雅胜五言城，白雪篇章分外清。不许同僚持寸铁，笔尖战退老书生。

寒侵睡思那成梦，酒著衰颜误抹朱。待诏先生应怯冷，餐毡使者可称肤。

谷精蜚处人为日，冰鉴颁时律应蕤。照耀元宵更盈尺，不容灯火占新诗。

煮海神功不计场，逼真冷焰夺春芳。东君深恐成堆积，急遣雷公唤阿香。

夜静微闻折竹音，惊禽何处更投林。寒生习气无繇扫，遥对湖山忍冻吟。

不作秦人视越人，深怜里舍甑生尘。恨无广厦容寒士，安得洪炉煖曲身。草木照人俱有艳，珠玑满地不忧贫。凭谁扶取浮云破，莫待功成始放春。

不为怕寒贪睡迟，东君妙意端可知。雪英零落眼界寂，放此孤瘦红南枝。蓬莱更向逸远地，草木宁有夭饶姿。冰容戏作桃杏色，醉脸雅与神仙宜。江兄蜡友已前辈，黄生后出非同时。丹心独与劲节侣，疏影共浸清涟漪。骚人相顾最不恶，何用车马纷蚩蚩。典衣莫惜共携酒，对华一展思乡眉。

吴山苍苍烟霭横，皇都日日春风生。利涂捷径走轮毂，古道荆棘惟君行。吴江洪涛拍天汹，万楫千帆日相踵。六鳌入钓犹不归，急流知退惟君勇。斜川胜事今临川，锦袍风月追谪仙。芋魁豆饭吾亦有，脱屣有愧君翩然。我辈情钟惜离索，为国惜贤情更恶。江头送别春尚寒，回首冥鸿已寥廓。

照眼非梅亦非菊，千叶繁英刻琮玉。色含天苑鹅儿黄，影蘸瀛波鸭头绿。日烘喜气光烛须，雨洗道装鲜映肉。此梅开后更无梅，莫惜攀条饮醽醁。

上书请劔人未复，开口荐贤君又行。堂上伊优笑绝倒，纷纷去国皆狂生。搢绅敢言似庆历，风俗渐美如东京。手揩老眼看除目，一迁一去知谁荣。南昌别驾亦不恶，三王高阁寻宗盟。吴江漫漫楚天阔，羡君一叶春舟轻。

台阁辍名士，符竹分帝忧。搢绅有清议，欲为朝端留。才名四十年，肮脏成白头。方开公道口，遽中谗人钩。触邪孤壮志，敛惠施一州。命义二大戒，能言亦能由。去矣霅水清，孰障天下流。愿言如季路，乘桴共公浮。

青春果作堂堂去，啼鸟唤春春不住。明珠万颗玉为钱，欲买风光嗟已莫。蓬山地冷花木稀，祗有寒梅已先雨。谁遣虬枝上高架，稍觉云阴覆行路。雨余景物犹未佳，叶底精神不多露。鼻观疑闻班马香，姿比何郎更风度。平生惜春如惜别，老眼待花如待哺。幽亭相对止三人，草草杯盘为花具。

武夷之山高崔嵬，武夷先生贤矣哉。山中高卧似孤竹，颜苍节劲清无埃。吾君养老过西伯，不远千里归乎来。胸中万卷可医国，首荐廊庙真人才。人言朝奏暮必逐，天颜独为忠言开。崇文三馆不浪辟，端为天下收奇瓌。平时论议即涵养，富贵岂以三缄媒。西京老儒作符命，苍黄投阁良可哀。何如皇朝有欧范，开口不惮干霆雷。先生学力到前辈，一时盛事光麟台。宸衷宵旰急忠谠，伫观前席延邹枚。先生掉头竟不往，扁舟自载高风回。道山游从尽英隽，顾我晚进宁容陪。梅花满枝柳弄色，赋诗送别同衔杯。吾庐三径亦荒草，松菊怪我何迟徊。

祀罢灯花喜，山游晓色新。江头送归客，我亦是行人。

天台古仙山，药物固非一。采之年可延，厥品惟参术。兹诚笼中物，不可亡一日。良医苟能用，可治天下疾。

春回顾渚雪芽生，香味尤宜秘水亭。搜我枯肠欠书卷，饮君清德赖诗情。

白齿新芽不出山，青囊谁遣到人间。午窗惊觉还乡梦，纱帽笼头捧兔班。

霅水书来寄叶嘉，中山人去代琼华。定将绛帐铸人手，散出毫端千种花。

忆昔游莲幕，获登君子墙。蓬莱醉秋月，龙凤啜天香。台阁子将集，山林予欲藏。新诗似修竹，风味更高长。

南渡已三纪，衣冠今几存。伤心失遗老，回首慨中原。去国权臣力，全躯圣主恩。致君尧舜术，妙意托空言。

公在南昌日，含沙祸最奇。语蜚无限谤，狱具不过诗。天道何尝远，人心自太危。盖棺公论定，盛德合丰碑。

资深堂上偶留题，多谢高僧不扫泥。更与殷勤琢山骨，恶诗传到浙江西。

册府经年已倦游，梦魂随雁到峰头。山中老宿如相问，为道归期不待秋。

去国怀明主，离群念旧游。翻令到家梦，终夜绕瀛洲。

相见惟言去，吾今去已成。着鞭先几日，不及送君行。

汉高嫚骂四皓隠，周武干戈伯夷饿。南阳故人幸无失，先生胡为亦高卧。清风却在夷皓上，千古真能激贪懦。客星夜向钓滩明，想像年时临帝座。

棹弭龙门下，诚驰天阙边。平生畎亩意，祝圣更惓惓。

路入黄塘喜更疑，地名虽是里闾非。眼中禾稼已如许，薄有田园宜早归。

要将山水替埃尘，六月还家不惮辛。炎暑厌闻花锦被，清凉宜近竹夫人。

绿水客星濑，薰风婺女谿。来寻处士隠，归向斗中栖。

雁山饱见两龙湫，洗眼新观石洞流。欲向故乡寻白鹿，先来仙隠访青牛。破荒喜诵刘郎句，跻险思从谢客游。天下林泉看未足，分将身世早休休。

君家梅屿我梅溪，一笑相逢郡治西。要使众山同对酒，芰荷香里具亲携。

塘余春草遥思谢，楼面苍陂重忆刘。人昔共游今孰在，芦花飞雪上吾头。

五人二百六十五，尊酒相逢非偶然。把手共为他日约，莫缘富贵负林泉。

遥岑出碧明双目，境入韩诗已饱参。湖上轩窗对遥碧，新诗写出旧城南。

地环碧玉轩窗莹，舟入红云笑语香。下笔惭无少陵句，老怀徒爱宋公庄。

西岑风物冠吾乡，十里烟波兴味长。不用扁舟鉴湖去，余生甘向此徜徉。

端慕颜回乐，真同陋巷居。息心容膝地，得趣满床书。檠短灯宵永，窗明日晷舒。相看有修竹，心为主人虚。

不才讵可登台省，早问君王觅闲冷。聊寻商岭绮与园，未羡云台寇并耿。挂碑满屋宁寮饥，嗜好与叔真相宜。试寄南明六大字，想像年少西游时。

小小园林意自怜，名花十八拟唐贤。瑞香一种来潜涧，学士新添两少年。

径荒犹有渊明菊，囊涩宁求季子金。老矣此身何处著，入山惟恐未能深。

谩有忠怀徒耿耿，恨无长策救元元。张仪舌在知何用，莫莫休休且勿言。

平生风义慕相如，笔砚从游二纪余。直许交情定金石，肯同余耳但光初。

与君连夕灯前语，胜读千年窗下书。八斗文章千里足，未应低首掾桐庐。

入堂无复见双亲，建此来宁似在神。天地深恩难以报，含悲唯有泪霑巾。

门枕青山户傍谿，青山流水助凄凄。双亲既远神何在，对此追思独怨啼。

新筑茅庐涧壑围，山光水色共依依。野人不为闲中趣，谁会朝来与暮归。

残生无计可荣亲，一见松楸一损神。惟有青山知此意，晨昏长戴白云巾。

重葺山亭濬旧溪，杖藜来往独悲凄。追思四十年间事，风为哀号鸟为啼。

丘木森森已十围，满林清荫可栖依。每忧樵牧伤松柏，游宦三年两度归。

早岁声名满上庠，青衫今始赴清湘。得官已晚岂宜冷，行路正难那更长。平昔心期良不浅，异时官业可能量。鹏程九万从今日，行见飞飞到帝旁。

年少论交老愈坚，交情尽在和韩篇。短檠业共贤关舍，淡墨名同桂籍年。筮仕暂为三语掾，摛词行践八花砖。许峰佳谶亦聊耳，何止蓬莱山上仙。

鸡黍相寻岂偶然，论文尊酒荷留连。秋风初送雁群至，乔木喜闻鶑友迁。劝我鉴湖行甚力，送君钓濑去无缘。愿将清白师韩范，从此高堂有四贤。

需次家乡五载迟，便便腹笥愈添围。才如子建岂论斗，性类西门能佩韦。车马戒涂涂君欲去，田园迷径我初归。男儿所尚惟名节，莫堕人间富贵机。

去年此日对清光，圣德能容一介狂。言略施行非不遇，身虽疏外亦何妨。

洒扫衡茅端欲老，剪裁花木自为春。权门炙手非吾事，祇合丘园作散人。

蔓草芟夷莫许侵，好花封植待成阴。每于小小园林里，长抱惓惓畎亩心。

一声杜宇啼春风，明朝绯挂千山丛。岁寒此色岂易得，那更朵朵双头红。共蒂联芳友于爱，一吐一含分次第。造物私我小园林，此花大胜金腰带。

道人以月名身，以桂名堂。胸中负所有，志在丹霄旁。冠巾倘可加，唾手得天香。惜哉已世外，此志终莫偿。山中作堂侔月窟，禅定吟余思清越。要令坐上生清风，须使心中似明月。

朝离文君故宅边，莫寻谢守旧行田。黄羊先示神仙迹，白石俄开洞府天。两派{山宗}峥鸣玉涧，一声款乃钓鱼船。王孙占得湖山胜，明月清风不计钱。

谢公好山水，得郡古东瓯。造物惜佳境，雅志多不酬。松萝蔽雁荡，烟霭埋龙湫。行田经白石，不到仙山头。寥寥数百年，天付黄冠流。巍然万仞崖，壁立东南州。谁将补天手，化出白玉楼。两龛藏洞府，中有群仙游。上通尺五天，下接三神洲。飞泉落岩腰，碧涧鸣山陬。群峰真培𪣻，沧海为渠沟。隘视人间世，万象同蜉蝣。我家雁山阳，崎岖厌经丘。翩翩钱公子，呼我寻岩幽。初惊小雨密，忽扫群阴浮。杖屦穷巑岏，一洗尘埃眸。山林有真乐，富贵何足求。但愿乞二山，不愿万户侯。

十里湖山翠黛横，两溪寒玉鬬琮琤。路从飞鸟上头过，人在白云高处行。岩下行田谢康乐，洞中辟谷李先生。凭栏不瞰人间世，转觉此心名利轻。

白石岩腰屑玉泉，佳名初自长官传。浑疑齿颊冰霜论，终日霏霏落半天。

少和辛苦学飞仙，遗像今犹在洞天。都似先生能辟谷，何须太守为行田。

白石三峰下，悬崖七际流。穿云来汩汩，朝海去悠悠。石是谁家妇，龙居第几湫。平生不行险，到此即回头。

载地浮天浩莫穷，气营楼阁耸虚空。道人妙得观澜术，万里沧溟碧眼中。

榴屿何年改玉环，望中犹是旧青山。遗民不记当时事，惟有潮声日往还。

误入蓬莱朝未央，至今魂梦记微茫。扁舟欲效鸱夷子，遥望沧波兴已狂。

不到君家几换春，眼中风物一番新。吾园小小知何用，不似兹园可养亲。

琴书得趣有真乐，轩冕倘来何足干。种德种花兼着力，要须留与子孙看。

绕堂花木随宜种，堆案文书取次翻。我待衣冠挂林下，杖藜时复到君园。

珠屿小蛎圆带石，砮焦巨房深若杯。吾乡此味亦不恶，故人游宦盍归来。

越绝天台温雁荡，万壑千岩各形状。钱塘风物更奇绝，杖屦年时记曾访。归来戏辟小园林，十里西湖藏瓮盎。悠然入眼皆吾山，罗列轩窗一何壮。止庵道人真有道，种竹莳花近丘圹。何人好事赠假山，潜涧新添小屏嶂。却疑迁徙从平泉，更恐飞来自秦望。世间赝物何止此，沙佛儒衣龙亦象。道人于物意岂留，异日从教散天壤。花木篇章两游戏，林下高风真可尚。来游莲社有诗人，句比昌黎更豪放。我休说假复论真，真假通同归一相。

黄杨庚甲与吾同，树已萧踈我亦翁。藤蔓稍除苔藓去，岁寒犹解傲霜风。

满架龙须卷复伸，堆盘马乳酿青春。泼醅一斗宜延客，莫博凉州学汉人。

至乐斋西碧玉竿，清阴时过酒杯寒。明年看长纤纤笋，解箨当为汉帝冠。

拂云修竹遶吾家，竹里仍栽第一花。好句更同林处士，月黄昏后影横斜。

欲留王母盘中核，兼采秦人洞里薪。此事渺茫花笑我，不如聊赏故园春。

长念诗人咏子嗟，团栾绕树日欹斜。冰盘行荐炎天实，不用东门学种瓜。

记得先人手自栽，森然千尺尽成材。翠丝结作思人树，它日儿孙岂忍摧。

丹霄休叹路难通，学取燕山种桂丛。异日天香满亭院，吾庐当似广寒宫。

何幸先人有弊庐，不妨同种柳千株。垂阴覆地宁无日，作雪漫天肯似榆。

百花春放菊秋荣，霜里鲜鲜照眼明。岁晚不妨开自好，何须三嗅泣繁英。

不见慈亲已一星，佳城松柏惨然青。此生难报劬劳德，空对铭碑涕泗零。

年来游宦远松楸，越雪吴霜带满头。乞得祠宫养衰病，白岩香火共僧修。

思亲何忍陟南陔，采得幽兰祇自哀。寄与东山刘孝子，佳城侧畔好亲栽。

刘郎不独种桃花，蜡蘂柔香更可嘉。臭味相同林下友，从今花木亦通家。

文集何须较少多，有无相易共渐磨。宪台清献柳州柳，唐宋人才未易过。

归来欲效老夫潜，喜见游方旧杜暹。本觉殿成功德满，愧无笔力助庄严。

笔下何曾有口，囊中更愧无钱。聊把一言赞叹，助成此段因缘。

室明室暗两何疑，方寸长存不可欺。勿谓天高鬼神远，要须先畏自家知。

人日又飞雪，竹林仍种兰。阳浮屑琼玖，风泛馥檀栾。花点黄金胜，丛依碧玉竿。世间桃李眼，肯向此中看。

通家天上张公子，桂种遥分月窟香。三径殷勤自栽植，异时会见五枝芳。

莲幕何人送此花，不容一蘂污贫家。归来自觅清河种，馨德如人最可嘉。

老觉山林兴味长，归来三径叹荒凉。分君嘉菊二十品，增我东园十八香。

余郎萧洒似何郎，事业它年未易量。寄我新诗三十绝，笔头直与菊争芳。

三釜深悲不逮亲，九天命下贲双坟。痛将泪杂香醪奠，忍见衣随告墨焚。漠漠浓阴初阁雨，晖晖煖日旋披云。余生难报劬劳德，犹有孤忠可报君。

杖屦昔游剡，梦魂犹至今。欣闻戒行李，遥访旧同襟。{学攴}学功相半，渊源力可寻。池中神鲤足，时为寄乡音。

先人植双桂，馨德满吾庐。不老儿孙长，联芳合似渠。

我岂规彭泽，兹篱偶在东。悠然见山处，仍向菊花丛。

峰头日出已停午，山半云横疑在天。要使名如越山重，直须人似谢公贤。

压顶花枝红欲燎，导前旌节闹如诃。倚窗拄颊时时好，何止朝来爽气多。

山后风来闻县鼓，荡中秋至集宾鸿。我归种菊东篱下，长在悠然眼界中。

群山如囿秀回环，秀拔群山是北山。我恐山中猿鹤怨，移文未至已先还。

众山环遶一山横，形似真龟势欲行。不向九江资纳锡，临溪曳尾自全生。

昂然虎踞一原东，回首眈眈气象雄。不放众山随逝水，溪头高卧自威风。

我向梅花溪上家，几看清浅浸横斜。手栽木已如人老，雪鬓萧疏对雪花。

一涧泓澄会众流，脉分俄类婺溪头。临溪更种青青木，故事端同柳柳州。

烟霞屏障列西岑，戏彩标名自始今。我过岩前每流涕，斑衣空有老莱心。

游宦三年乐事违，岩花笑我鸟催归。归来又被岩花笑，笑我登岩何太稀。

杜鹃岩北一拳石，石面平平堪弈棋。路僻山深罕人到，烂柯仙客未应知。

龙卧灵湫志未伸，时时喷水撒行人。虽然未救苍生旱，聊欲澄清世上尘。

插天万仞绝攀跻，岩顶松罗不是栽。廊庙须材作梁栋，人间斤斧可能来。

岩如法吏面清泠，石似端人真直方。谁解移兹障边境，犬羊安敢肆猖狂。

看尽人间古与今，苍颜一任藓苔侵。岂惟有面如人面，更喜无心似兽心。

雁山一柱插云霄，三井松罗柱亦高。蓬荜深怀杞人念，擎天端赖柱坚牢。

闹处身宜及早抽，山林迟我挂冠游。不须花里寻腰带，且向田间置幞头。

皇恩西被复东渐，四海苍生尽仰瞻。畎亩微臣尤戴宋，结庐长向此峰尖。

归雁行飞集涧阿，不贪江海稻粱多。峰头一荡虽然小，饮啄犹堪避网罗。

北望吾庐山最好，南通萧寺境逾幽。白云夜向原中宿，几度随人过岭头。

渔樵款乃日相呼，舟楫生涯在画图。我与渔樵同隠逸，不须乞作自家湖。

水晶银线满湖中，遥与吴江气象同。我辈他年厌游宦，思归应不待秋风。

飞瀑来从小雁荡，灵源颇类大龙湫。矩罗尊者不须占，乞与山翁取次游。

兹潭谁主复谁宾，清世宁容有隠沦。独我山林养衰病，不妨来作主潭人。

岭头寒涧远无声，夜静风恬忽自鸣。山水有灵人不识，老农常用卜阴晴。

九日登临涧水滨，荡中征雁亦来宾。如今雁至应相感，不见名潭旧主人。

源泉高似银河落，石井泓然鼎足分。闻说井中鱼已化，定从三级上青云。

纶竿临井重欷歔，诚感幽潜遂获鱼。解道随钩得玄鲫，秘书好句实堪书。

飞凤吹归思竹实，蟠龙高卧恋山泉。吾家松槚今三世，僧舍锺鱼已百年。

贾公名德重吾乡，慈母难兄窆此岗。手种松楸及因果，青山流水共高长。

东山一到一霑巾，记得先人昔念亲。强把兹亭号如在，松悲柏惨见无因。

北堂犹绿旧时萱，寒暑无繇复凊温。戏彩岩边白云下，慈颜仿佛尚如存。

屏迹丘园世事轻，澹然滋味似孤僧。平生愿学昌黎伯，宰相三书独不能。

诗书为田笔砚耕，着意治此清白生。它年门户大可必，东平有孙吾有甥。

堂有慈亲养且耕，游从毛颖楮先生。新诗寄我尤清绝，深喜牢之有外甥。

风雨漂我庐，无地寄食宿。小阮知所敦，舍我道旁屋。震凌得帡幪，幸免泥涂辱。明白归旧巢，鹪鹩一枝足。

贡余龙餠非常品，绝胜卢仝得月团。岂有诗情可尝此，荷君分贶及粗官。

圣主龙飞才十日，微臣得郡古严陵。诏书又趣归天阙，愿竭孤忠赞中兴。

乌龙书至送乌薪，郎舍严冬觉有春。未暇吞为哑口汉，旦须暖作直身人。

不听梧桐雨，回头已六年。虀盐谙旧味，灯火结前缘。进学思韩愈，同襟有郑虔。诸生不待劝，忠孝素惓惓。

蓬莱隔弱水，三年两来游。群仙各何之，翩然蜕神洲。园中旧箨龙，劲节含清幽。手摘岁寒叶，恍惚乘归舟。

名德重夷夏，皇朝两魏公。平淮已得愈，论将更资冯。报主男儿志，知恩国士风。尽收良马去，冀北遂群空。

长记蓬山旧赏梅，芳樽一笑共君开。重游未见梅花面，应误君诗得得来。

诗似西湖处士诗，十篇三绝鬭清奇。更将正味森严句，压倒屋檐斜入枝。

竹亭不到几经时，来往逢梅似退之。遥想吾庐溪上好，十分乡思又关眉。

