上帝通明阙，神霄广爱天。九光环日月，五色丽云烟。紫宙开三极，琼璈列万仙。希夷尘境断，仿佛玉经传。妙道逢昌运，真王抚契贤。龟图规大壮，龙位正纯干。穹昊亲无间，皇居掇自然。刚风同变化，梵气共陶甄。层观星潢上，重闉斗柄边。摩空七雉峻，冠峤六鳌连。梦想何尝到，阶升信有缘。昕朝初放仗，密燕忽闻宣。清禁来鸣佩，修廊列并肩。兽铺金半阖，鸾障绣微褰。霁景流庭砌，雷文绘桷梴。宫帘波锦漾，殿榜字金填。花拥巍巍座，香浮秩秩筵。嵩呼称万亿，韶奏侍三千。华岁称尧历，元玑候舜璿。冰霜知腊后，梅柳认春前。造化应呈巧，芳菲已鬬妍。樛枝雕槛小，多叶露桃鲜。错落飞杯斝，锵洋杂管弦。承云歌历历，回雪舞翩翩。黼幄祥氛合，铜壶永漏延。镐京方置醴，羲驭自停鞭。乃圣情弥渥，诸臣意更虔。宗藩亲鲁卫，相芾拱闳颠。侧弁恩光浃，中觞诏跸旋。宝薰携满袖，御果得加笾。要赏嬉游盛，俄追步武遄。腾身复道表，送目夹城堧。仰揖苍龙象，旁临艮岳巅。讴谣纷广陌，箫鼓乐丰年。赫弈攒轮幰，珍奇集市鄽。博卢多袒跣，饮肆竞蹁蹮。蕃衍开朱邸，崔嵬照彩椽。桥虹弯矗矗，江练泮溅溅。击柝周庐晚，张灯别院先。余霞摇绮晕，列宿泻珠躔。浩荡三山岛，棱层十丈莲。再趋天北极，却立榻东偏。既用家人礼，仍占圣制篇。兕觥从酩酊，蟾魄待婵娟。转盼随亲指，环观得纵穿。曲屏红浪蹙，巨柱赤虬缠。光透垂葩井，晶衔带璧钱。萧台千级峻，重屋八窗全。就席花墩匝，行尊紫袖揎。交辉方烁烁，起立复阗阗。邃宇会宁过，中宵胜赏专。铺陈尤有韵，清雅不相沿。户箔明琼串，栏釭水碧棬。规模商甗铸，款识鲁壶镌。秦曲移筝雁，唐妆俨鬓蝉。窄襟珠缀领，高朵翠为钿。喜气排寒冱，轻飔洒静便。层床藉玑组，方鼎炷龙涎。玛瑙供盘大，玻瓈琢盏圆。暖金倾小榼，屑玉酿新泉。帝子天材异，英姿棣萼联。频看挥斗碗，端是吸鲸川。推食俱均逮，攘餐及堕捐。海螯初破壳，江柱乍离渊。宁数披绵雀，休论缩项鳊。南珍夸饤饾，北馔厌烹煎。赐橘怀頳卵，酡颜釂宝船。言归荷慈惠，末节笑拘挛。放钥严扉启，笼纱逸足牵。冰轮挂银汉，夜色映华鞯。人识重熙象，功繄独断权。五辰今不忒，六气永无愆。天纪承三古，时雍变八埏。比闾增版籍，疆埸罢戈鋋。文轨包夷夏，弦歌遍幅员。恢儒荣藻茅，作士极鱼鸢。肯构诒谋显，多男景祚绵。迓衡常穆穆，遵路益平平。亭障今逾陇，耕耘久际燕。恩渐鲸海涨，威窜犬戎膻。东拟封云岱，西将款涧瀍。琳科宣蕊笈，玉府下云𫐌。帝籍勤初播，宫蚕长自眠。茧丝登六寝，稃米秀中田。庙鹤垂昭假，坛光监吉蠲。灵芝滋菌蠢，甘醴涌潺湲。合教庞风革，颁经众疾痊。雨随亲祷降，河避上流迁。执契皇猷洽，披图福物骈。太和输橐籥，妙用绝蹄筌。此会君臣悦，应光简册编。雅称鱼罩罩，颂述鼓咽咽。讵比千龄遇，犹闻四始笺。羁臣起韦布，陋质愧驽铅。骤俾陪机政，由来出眷怜。恩方拜纶綍，报未效尘涓。密席叨临劝，凡踪第曲拳。虽无三峡水，曾步八花塼。圣谕知难称，才悭合勉旃。钧天思尽赋，賸续白云笺。

赤伏符兴运，长生帝应期。骏功光祖考，大道仰君师。皇极三才建，春台四海熙。高高天辅德，荡荡物由仪。政叶阴阳叙，恩均雨露施。机缄神不测，橐籥化无私。黄道星循轨，璿玑日转规。农祥朝自正，膏泽夜还滋。耕首天田稼，蚕先茧馆丝。云谁知帝力，初弗夺民时。嘉种今仍降，来牟此独贻。上方轻赋敛，人益劝耘耔。陆播颜宁汗，谿秧手任龟。雨旸常不过，高下两俱宜。垅静无稂莠，场登足秬秠。地腴从再易，仓富必千斯。已觉饶储偫，何妨饱滞遗。滴珠香社酿，舂玉滑晨炊。廪廥连淮上，帆樯塞汴湄。人和通斔斛，家积等京坻。岁事丰如此，天心喜可知。肃霜时既届，夷则律初吹。坐弛输边粟，先共飨帝粢。遂蠲阳馆荐，将迓泰坛厘。要与民同乐，还开宴示慈。紫清三境邃，玉府九重披。仙掌擎宵露，宫楼上晓曦。明河临睥睨，魁斗下罘罳。鳌负蓬莱殿，鲸喷太液池。隔城花隐隐，夹路竹猗猗。帝所迷从向，壶中入并随。睿谟深宝构，延福表云楣。象纬层霄逼，堪舆一气移。风帘珠的皪，霜瓦碧参差。流步来清跸，飘香度赤墀。袍光明霁色，扇影弄凉飔。御坐花巾拥，云韶紫袖垂。仙音锵杳眇，颢气变融怡。师保周兼召，钧衡稷与夔。万几当暇豫，一笑奉畴咨。介弟荣华鄂，多男茂本支。维城扶庆运，联璧秀英姿。嘉橘争先睹，瓌橙复共持。琼浆封盎盎，金弹间累累。禹服分三壤，湘江接九嶷。移根来上苑，荐瑞自柔祇。托质依天咫，怀馨脱海涯。生成因道荫，造化岂人为。严靓侔衣鞠，鲜浓类染栀。阳乌飞啄卵，崖蜜熟凝脾。不数千头富，应容四老嬉。桃嗤西母献，萍辨楚人疑。沆瀣漙凉叶，琅玕折晓枝。雾霏先噀鼻，香润已熏肌。君赐来相续，皇恩厚不赀。觞行筵秩秩，乐阕漏迟迟。户响铿铜兽，庭阴过玉螭。画廊寻宛转，杂珮步逶迤。预许留关钥，重升促履綦。再中占汉日，八彩望尧眉。器宝森罗列，虹辉粲陆离。截肪传盏斝，盈尺捧舟彝。碧落天之秘，蓝田地所奇。连城宁复贵，旷代未尝窥。冰莹玻瓈瓮，云承翡翠卮。万丝萦玛瑙，五色碾琉璃。起立纷行缀，环观略等衰。欢悰溟渤隘，饮兴岱嵩卑。御手飧频辍，宫缾酒屡酾。翠钿来婉娈，珠袂列葳蕤。阆苑花常烂，姑山物不疵。流莺歌缓缓，幺凤舞僛僛。别按新传曲，仍听绝妙词。共看宾醉止，那问夜何其。莲炬光相属，星联弁欲欹。酡颜回紫闼，归路跃金羁。讴咏声盈耳，铺张说解颐。肇从书契数，卓冠简编推。天纪承轩后，河图受宓羲。文心仍翼翼，舜善益孳孳。圣治宁人继，淳风邃古追。飞轮诸福至，投札九州驰。震叠汤声赫，威怀武烈丕。款金符誓牧，篆鼓兆搜岐。神力天山箭，祥飚太一旗。燕云恢北落，灵夏慑西陲。曩岁蒙推择，新邦往抚绥。宸篇丽云汉，儒服拥旌麾。乘鄣逾千里，留屯阅再期。丹衷忘险阻，白首分捐糜。井邑今安业，衣冠颇变夷。买牛从汉吏，牧马绝胡儿。田熟营平老，兵休定远疲。钧天犹梦到，魏阙倏来思。紫诏遄三节，红尘踏九逵。载前宣室席，复侍迩英帷。饮御陪胥乐，勤归独念兹。喜霑鱼藻惠，许赋柏梁诗。愧乏凌云笔，徒倾向日葵。扬休称万寿，永御太平基。

柳暗宫城晕麹尘，行穿飞观认敷春。天垂千尺银河外，云涌三山碧海濵。地胜烟霞开浩劫，花浓雨露近中宸。曲江弭櫂归侵夜，争看升平际遇人。

云峰面面巧随人，渌净兼无一点尘。开尽岩英并涧蕊，君王自与物为春。

南苞雒艳贡惊春，造化争先物物新。镂管裁诗天语妙，翠罂颁醴圣恩频。

政布青阳左个边，春回太极五门前。琳宫就讲三千士，琼箓联名八百仙。午夜雷霆来艮岳，东风耒耜出天田。颁觞紫殿君臣乐，万纪重和第二年。

斗城云接始青天，汴水浮春放洛川。缯𪩘千峰延璧月，珠帘十里晃灯莲。五门端阙初元夕，万历宣和第二年。圣世亲逢叨四近，颁觞连日缀群贤。

九译何难致越裳，太平声教陋成康。千年文物储天禄，四海英髦聚国庠。册府缓留清跸响，儒斋深映赭袍光。侍臣谁草宣和颂，落笔争看立堵墙。

路转阳华许纵游，南山松竹夏幽幽。云来天半苍龙阙，波涨溪心白鹭洲。隔坞黄知林杏熟，连冈青认摽梅稠。绛霄楼观身频到，独愧君恩久未酬。

芸馆修篁静绝尘，渭川那足比封君。清阴密覆林间石，翠色寒摇水底云。风好知从宫扇动，茶香宜入御瓯分。裴回永昼人霑醉，归踏青青径草薰。

仙风吹袂到壶天，池馆新晴日正妍。罨画溪边初纵棹，笼松花底缓回船。金鳞跃跃依春藻，绣羽飞飞掠晚烟。醉眼重窥云汉作，明朝万口想争传。

西城春色静年芳，灵沼文禽暖在梁。岸舣轻舟泛鹢首，路寻飞栈转羊肠。杯心衬锦花留影，波面镕银月迸光。曾倚披霄高阁望，清都自有水云乡。

十丈层檐日脚留，香风吹滟曲江秋。石梁架海三山近，玉井移莲八月稠。白雪高盘初缕鲙，青天露坐晚临流。夹城飞观烟云合，端觉身从物外游。

华堂起江沚，璇榜塞门楣。眈如垂天云，始与烟水宜。圆荷盖千顷，高柳排四涯。娟娟初芙蓉，濯濯清沦漪。造物与奇胜，冰姿焕相差。唐昌玉蕊仙，流步光入扉。霜寒挈青女，夜永过月妃。纫佩杂琼华，施朱笑红滋。但薰百和香，不染六铢衣。新篇来帝所，天语妙莫窥。徜徉洞庭野，九奏惊咸池。恩隆许赓续，万漏敢固辞。

三月昆明浩荡春，芙蓉新殿压池濵。香飘花外流觞宴，云拥波心捧剑人。别苑连冈晴纵目，重门飞鞚夜生尘。共欣鱼藻千龄遇，拜舞昕朝整𫖒绅。

神霄玉阙敞黎明，芝盖雕舆下穆清。风挟龙舟横太液，人从鳌背上东瀛。赭黄袍接天光近，鸭绿波摇槛影平。持橐此时陪燕豫，岸花汀草共欣荣。

琳阙灵游恍驭风，曲屏亲画孝心通。越禽翠射宫檐外，闽果红垂御扆中。阶影近留金琐碎，林光遥映玉青葱。万年原庙钦崇极，更识君王继序功。

楼殿云端拥万灵，新规重构帝居成。彤庭收雾乾坤静，玉座中天斗极明。宣劝声传龙尾迥，醉归尘逐马蹄轻。小儒未预金闺籍，广乐因风耳屡倾。

东阙年年曲宴颁，御尊宣劝醉春寒。衮衣密似魁三象，阁道高于蜀五盘。一气已从调鼎顺，八方今比覆盂安。君王礼貌超前古，辅弼须铭座右看。

瑶坛亲祷夜如何，雪逐青华玉仗过。翦水乍铺重屋早，吹花偏入上林多。昕朝披雾闻天笑，燕序惊春诵帝歌。已卜丰年连四海，康衢还解誉尧么。

呼龙种玉夜相先，亲祷那凭太史占。天借春容装苑木，晓催风片舞宫檐。胜游独许梁宾友，高卧谁寻汉孝廉。垅麦青青无近远，三农知自帝恩霑。

云车初近紫坛阴，报享星光照羽林。万乘欲祠琳馆邃，九衢先雨玉花深。海山出日迎天步，花木催春悦圣心。帝与来牟兴嗣岁，三农呼舞仰君临。

九衢歌舞醉为乡，共庆飞霙报岁穰。花趁小春飘宴席，天回和气入雕觞。三银阙涌云潢外，万玉妃朝月殿旁。圣旦亲逢赓帝藻，不同梁苑召邹阳。

竣事觚坛万玉趋，缤纷密雪告休符。云随太极飞晨盖，天在浮黎大宝珠。喜色生春临魏阙，恩书掣电过幽都。愿将上帝居歆意，写作宣和吉礼图。

縠纹春雾轻，簟理秋涛平。天风一披拂，全体有余清。是中自不恶，我怀陶渊明。

层城填华屋，政尔无好风。沉沉古殿闭，一洗万浊空。端知黄面老，真有清净功。

风襟得清泠，世味增淡薄。委蝉观四大，缚虎视六凿。中肠过饥雷，益悟非妄作。

炎曦正流金，凉风在何许。障袂日中来，逃暑真得暑。晶莹玉壶冰，终不落尘土。

日月行天机，无意作炎夏。百巧求一凉，勤我晨及夜。君子有四时，盍归扫吾舍。

便凉即嗜眠，煮茗还破睡。不为蚁穴战，犹寻蟹眼沸。果欲梦何梦，应知味非味。

小学倚在门，大学升在堂。众星自伏见，两曜常晖光。伊我思古人，踽踽复凉凉。

我观扬子云，不解子舆语。浩然天地间，忍事草玄苦。烛龙临太空，鉴火君自取。

吾宗桐柏君，冰采极少整。吹笙缑氏山，策辔金庭岭。阿香侍紫清，眉寿亦秀颖。仙门定得仙，道荫及遐永。

清娥阿母娇，飞𫐌来羽野。八龙云篆章，肯向人间写。南真苦论道，声气觉殊下。却携九华妃，共诣修仙者。

云林授玉书，妙语真达道。心中翦荆棘，一一种梨枣。琼轩驾灵风，歘下沧浪岛。有待政何妨，众真恶怀抱。

俗尘云海涨，客虑风旌摇。还从不了处，坐以一念超。深居炷炉熏，翛然带忘腰。养生置莫论，吾已陋松乔。

宿昔未闻道，十年醉幽读。睥睨天壤间，万事真破竹。今来知自笑，逢场罢竿木。犹余劝缘心，留宾与更仆。

学道办何等，日用四时行。梦寻汤饼到，风入茶瓯生。忘机心坦坦，诣理言平平。谁同坐清夜，笼灯对微明。

出门趁鸡晨，还舍结僧夏。缘随香火惯，迹涉林塘乍。便恐住山侣，麾手谢俗驾。悠然指此心，是中有余暇。

玫瑰红被径，薜荔绿走墙。风埃林籁起，中有楸花香。纬萧隔云雾，乌鸦自回翔。听下辘轳声，心与古井凉。

枕玉袅蹄琢，簟波人字流。冰瓮贮清泚，意境已生秋。睡余弄徽轸，山高水幽幽。试作文王操，若人还见不。

一勺淡薄味，三生知见熏。兹游聊忝耳，翩若出岫云。弋有孔翠羽，寝有虎豹文。吾宁不堪用，渠亦何所闻。

魔环净名床，嫠纳柳季户。由来道力胜，婉娈莫予侮。菱花百炼精，炯炯寒光吐。森罗万象交，过即不得睹。

成亏系轩冕，心地生眼花。极知一饷静，可扫两鬓华。琴雪同卧起，风月通贷賖。高哉彭泽柳，不比邵平瓜。

柘浆工析酲，卉醴可消暍。客至亦不疏，沃此荫清樾。道人有眼句，翰墨相应发。勿随标指看，举似团扇月。

深居足移气，熏炉坐晨兴。春来独何觉，汤饼梦腾腾。永怀山中人，遣花破寒冰。一枝便有余，经眼知吾曾。

春寒殊未休，春事不堪说。阳谷溜微线，阴崖削精鐡。森然十八公，须髯满残雪。非无料峭风，翠色已可悦。

寒雀随山影，哀鸿带边声。花迟社酒薄，春工了无情。东风好池馆，芳草语流莺。不必笑枯索，拥书轻百城。

幽窗锁云雾，无人谁与开。燕燕尾涏涏，知寻帘户来。春风到书律，溪藤照山煤。任尔择家舍，梁尘飘砚台。

种梓期十年，萟兰盈九畹。河清会有时，岁月坐成晚。向来忝闻道，及此且求本。行乐未渠央，何以语羌謇。

文王有遗操，朱弦韵青春。无言独下拜，颀然见长人。道丧向千载，诗书绝逼真。逼真犹不尽，试语老斵轮。

渊明苦长饥，中年求一官。归来莳松菊，颇觉生理难。我恐须出仕，未出心已寒。好谢山巨源，作吏废游观。

赵公丈人行，佛隐踏朝靴。风流汉北海，人物鲁东家。同行得刘子，过门抵昏鸦。临分无长语，进德除空花。

吾宗有子明，粉泽乏外貎。白衣罢秋赋，深林藏雾豹。谈经亦微诙，乐实在名教。拟之金马生，笑云恐差较。

客行天雨霜，屦穿敢留迹。欲济河冰凘，蛟龙情不测。去住两更难，凄寒断消息。

颠风无安巢，堕翼思故林。谁回太阳惠，照此穷谷阴。扶持孔鸾辈，矫矫翔千寻。

宵济汹涛波，晨征犯霜露。倏来忽语别，何所见而去。疑君略奉高，或我愧叔度。慨然陪节传，邂逅莫忘故。

初欢记邺城，往还数如织。抟风回銮阁，相赏垂天翼。君席今未暖，我井久不食。驾言又何之，游交请绝息。

当仁语卒吐，仗义身不谋。所贤我者远，甚薄物之尤。不荘醉麹蘖，欲收醉乡侯。微辞致责备，近颇学春秋。

迩来走笔吟，别后随手散。收拾亦安用，半是谐谑间。不能所作工，要解风水涣。莫以人废言，遂忽博士谩。

闰余气先寒，久雨愁更剧。丈夫固远虑，奈此朝不夕。恐泥有危行，扶欹无安宅。我思补天漏，试炼五色石。横空收泄云，屏翳敢停迹。还我阳秋恩，与子两相适。

客舍无晴阴，日赴折简唤。家居跬步隔，心念旌旗乱。釡空雨生鱼，遽敢议薪爨。衾裯我自抱，更为子三叹。

邻僧雨不出，粥饭听钟鱼。事与吾辈异，一身易赢余。而我千指家，食此半编书。饥驱欲何之，投瓜望琼琚。侧闻州祷晴，早愿光景舒。祠官莫惮烦，霑湿秪台舆。

长安贵公子，对雨饮正剧。明釭艶华屋，今夕知何夕。岂同扬子云，反闭一廛宅。稍醒问予酒，已复忧甔石。贤愚置莫论，俛仰共陈迹。世路日参差，咄哉随所适。

霖霪连十日，茗碗阙招唤。寒虀味独辛，秋茧绪仍乱。凭将苦雨诗，商弦韵余爨。果无真赏音，落魄不须叹。

向来天不雨，啜泣歌枯鱼。今来雨弥旬，粒食还无余。两家各四壁，但聚古人书。群争声利场，欲趋顾璜琚。岂敢丧所贵，我行自安舒。寒饥两未救，杯水沃薪舆。

边风吹雁寒，雨宿黄芦下。家鸡饱遗粒，喔喔庇檐瓦。孔鸾尔安巢，慎勿翔中野。鲜鲜野畦菊，的皪弄深黄。馨香不自暖，白露凄欲霜。明朝紫茱萸，雕槛荐高堂。

我行无町畦，忽逐春波起。平明发邺城，暮宿清河涘。谯楼唱晚静，驿树惊飊驭。亭亭华月上，熠熠繁星委。含晖穿幔翠，度影入窗绮。悲来兴视夜，空庭纵幽履。飘如浮海仙，飞步不濡水。

秋蘋一寸风，吹我邺王台。台边委黄落，穗帷化飞埃。平生三迳步，屐齿粘苍苔。羁栖望不到，蝇头写归来。人间持板手，欲展何由开。再拜丈人行，卷投当琼瑰。丈人龙眠龙，挟策奔风雷。毫端须臾寄，一挽正始回。年来心法孤，骎骎古炉灰。渊明不并世，此士谁为才。紫鸾固超诣，白鸥竟何猜。所期岂朝华，岁莫傥相陪。

平生顾建康，名下难为人。见其似者喜，敢复圣贤分。元侯惟麹蘖，好赐均无贫。萍官新荐熟，莲幕先饮醇。坐令染指客，诗语生冤亲。柑黄松小苦，赋笔久埃尘。何时获瀛渌，更可调阳春。

初年种交梨，可奈荆棘树。闻道千圣前，不传才一语。彭殇几许争，端作旦暮遇。衣珠价连城，谁遣泣穷路。子知无生法，未短飞升数。当身认同归，绝学何外慕。龙眠玉颊翁，是中得深趣。萧然住山人，妙甚垂天赋。我为杨侯计，政欲借前箸。从翁须及今，频脱户外屦。

维南国禋祀，崇丘五云鲜。路转楼居出，林深步虚传。辎𫐌上真侣，鬟髻太古仙。绿章下秘祝，宝此一掬泉。至今争晨门，奁香走填然。帝子留绣盖，宫嫱掷金钱。吾宗初意行，跂马税芝田。醒心影娥池，了了壶中天。呼儿话西游，乃未得汝年。先生笔扛鼎，小友语更妍。斯文到真处，栀蜡漫贾鞭。赓酬就俄顷，惊绝图书渊。觅句念宗武，爱奇容子迁。游山本庭户，可但巢其巅。眼中摛文地，坐待步武连。幽寻赋异日，端为续胶弦。

我无适俗姿，发兴在林嶂。前身一义堕，好山输百丈。永怀住山人，败毳裹龙象。频驱尘外轸，径抵云雨上。道人初怪问，斗绝何从访。师居不难寻，天壁愕异状。风烟自萧散，草木更森长。道人聊复尔，仁者作是想。重来傍岑翳，眼净人亦王。虎谿虽不过，鹫岭聊得望。遥知师冁然，跛跛又安往。

王鲔未荐春，永叹念河曲。游子怀故乡，书剑就装束。横流一苇航，归日三秋促。属骖饶阳道，解鞅获馆谷。鸣乌尾毕逋，喜信乱城角。邑中二三子，彼美温如玉。行李往来者，东道礼尤笃。一尊相劳苦，桃瓜间红绿。深严布金地，良可避蒸溽。呼龙劝客留，雨声裂华屋。诸公气吐虹，不鄙余录录。号呶叫博卢，露跣围弈局。漫郎本何者，蒿蓬倚松竹。更不效天随，凄其茹杞菊。

吴山东南秀，葱郁盘帝城。西湖据其趾，御气通波心。余膏被草木，蔚眼皆欣荣。今晨天宇穆，惠风汛初晴。春色正妍妙，放怀共扬舲。中流入汗漫，旷阔无埃氛。湖光挟山绿，倒射玻瓈青。丝竹响空翠，楼观森峥嵘。献酬杂歌啸，烂漫纷醉醒。取乐固莫并，兴怀一何深。缅惟昔三贤，精爽日以沉。但余画象在，尚想鸣佩襟。希古秉微尚，崇雅摅恬情。羌予翳蓬藋，无复企组缨。澹泊自有得，荣华非所欣。舍舟纵散策，逸兴生崚嶒。白云引遐眺，碧岫延深登。幽期浩无涯，忽到静者门。长松有令姿，流水无俗声。绝磴猿可呼，出谷莺始鸣。乃知物外境，兹象本不惊。逝耶初无将，至耶亦无迎。便将谢尘鞅，兹焉支颓龄。山鸦接晚翅，落日催行幐。归欤赋新篇，聊复记吾曾。

结髪抱奇趣，被褐深自珍。空肠贮明月，坐友千载人。长饥为驱出，宦游古河濵。侵寻簿领书，陆海纵埃尘。深迷谁复见，无闷日湮沦。使车重皇眷，宾从实要津。平生相与昧，数面辄成亲。如何冰霜别，邂逅梅柳春。我来闭空馆，公归柅轻轮。咫尺不得语，寤叹良苦辛。

读书无见功，要足补吾拙。时从千载上，坐友万人杰。心源贮古月，表里湛空澈。政缘老懒故，早觉追随苶。推迁怀短檄，甚愧固穷节。安阳耆旧衰，风采漫笔舌。翩翩阿瞒孙，乃出诸椽列。爽气不可招，敌榜近缧绁。只今官罢休，道学归澡雪。加飧一言足，人事会有别。

斯人倘遇真，何必吾党士。向来风骚伯，领略罄同轨。仙路共飞腾，鸡犬近天咫。但看横槊语，力足走余子。小诗赋竞病，政自贤乎已。眼中管陶郎，翰墨颇自喜。当官故痴绝，捉扇谈名理。早时随计偕，晚堕鹖冠里。史君柱后文，此面恶难拟。陆机生不识，尚想汗颜泚。只今官罢闲，高唱动连纸。齐西井邑富，三月花事起。人奇渼陂同，物胜斜川似。远心破城府，快论注弦矢。嗟予怀檄书，寸步畏瓜李。投床梦婉娩，日永贪睡美。亦思陪君嬉，静钓濠梁水。君方事棰辔，问津从隗始。十年投笔兴，气已无万里。努力就功名，爵禄天下砥。

葛制侵中冬，奈此河汉沍。障门恃织蒲，更值飞廉怒。舂撞不遗力，既发宁却顾。阴机足自由，盛气尚谁怖。老心百念灰，一睡美无度。投床逼窗纸，罅穴响交互。飘霙半夜入，方梦踏云路。帝居环玉阙，恍惚非常遇。回天力故微，讼风词已具。

短长不相悬，视此律筒换。天寒今几许，冬序已强半。初阳来如缕，残岁去莫绊。亲交断还往，官列闹称唤。无牛可扣角，问夜何时旦。新诗当美酒，排遣孤闷散。风期终未沬，相与游汗漫。

古心出古语，不计彼不听。蹮蹮来问学，政有童九龄。尚为一事大，更读四方经。但我鲜兄弟，诸妹亦伶俜。皇皇门户寄，孤耿如晨星。何时休世网，遂逐鸿俱冥。君穷坐如醉，闻此或少醒。试凭道力胜，两忘楹与莛。

颜癯虽叵堪，幸列圣科四。瓢箪顾自给，所乐真细事。君穷欲谁依，月旦无高议。邻贪故争畔，囷收复易匮。吏懵辄改井，罂汲亦难致。空有能诗声，度越侯叔起。时裁乞米帖，韵缀古风里。娇怜啼门儿，愠奈曳泥婢。喧喧闻发廪，共诟管城子。君云姑安之，吾肯屑呼尔。箧中敝袍在，质当今可以。棂窗豕腹生，列肆跨两市。掉头相闭拒，竟日却携至。似云儒酸悭，所得毫髪利。寒暑递回换，钱出几还此。由来刺绣工，不如市门倚。以彼居货心，必求速化理。近闻高赀郎，禁与士夫齿。盖防驵侩态，岁久薰莸似。众富乃良规，力古贫莫耻。

少无适俗韵，市朝等居山。所思鲁柳惠，去我今千年。官曹不厌卑，危虑忘冰渊。身恬道故在，心傲蒙漆园。颜丞赏我趣，屡顾尘埃间。我久作常语，何得君来前。东归散俄顷，翩若风中烟。此意念莫领，搔髪空垂颠。出门久无味，不如杜门闲。君方笃行李，谅以吾言然。

寒拆天吴图，饥籴太官粟。拾遗官在朝，何异老林麓。英风想廉蔺，妙手传顾陆。蒙茸头倾冠，𫘟騀镫脱足。熊儿与阿叚，左右相扶逐。生平经纶具，怅望青蒲伏。穷涂付麹蘖，放意谢羁束。草堂幸无事，尹骑时见辱。清吟动霄堮，逸艶惊鱼目。顾兹神明意，岂易丹青卜。当时腰长镵，憔悴十指秃。声名乾坤破，生事岁月促。但闻列仙癯，岂见肉食墨。企予攀逸驾，短步羞匍匐。不能师广袖，乃尔好奇服。嗜诗得隽永，徐味自当肉。不知褒公贵，顾谓何郎俗。穷通等梦幻，思虑自枨触。苦吟秪效尤，呼盏进蚁绿。

我本可笑人，略已近俗士。侵寻久未觉，大似城门轨。永怀北山路，相去不容咫。云烟迷旧隐，鸡黍悮幽子。极知田二顷，足了仕三已。世缘成错料，悔不妻法喜。只今无置锥，四海寄生理。因循插手版，俯仰邺城里。朝来对爽气，或以古人拟。颇复废将迎，陶泓弄幽泚。翩翩取自适，岂问书费纸。推移从短檄，此念初不起。园林齐地近，人物何郎似。无因睹白雉，漫自手弓矢。任侯十年旧，邂逅慰行李。新诗多态度，誉我伤溢美。君才老益豪，笔倒三峡水。我将观浩渺，万事问伯始。是间好看客，风味化邻里。亦知崔亭伯，更欲就礲砥。

人才限南北，河岳日边徼。异时颇自振，以远得轻笑。顾我尚友心，与渠不同调。吾州向虽陋，属令文元肖。仙凫谢云罗，雪浪涌海峤。问山如登天，翰墨相焜燿。高标快目击，胜语醒耳剽。永怀种秫潜，不翅憩棠召。八年杖屦隔，坐睡梦嵩少。何人佀严陵，寒滩理幽钓。无因接孙登，半岭听清啸。渐恐落流俗，中夜回光照。倒海觅三珠，更复得二妙。风埃邺王城，晚从折简召。仓曹宾客次，玉立见孤峭。神锋森挺脱，俛嘿愿还鞘。至今牛斗间，宝气干两曜。伯宜承华勋，仲合典书诏。翩翩谁辈行，官职忽哄叫。美须草未鬬，好面丧可吊。斯人但寂寞，瑚琏不荐庙。我尝当馈叹，吞愤类牛噍。渊龙岂易扰，遽敢议处劭。念昔忝闻道，锐甚冠始醮。百忧荒寸田，孰与耕新烧。区区冀有获，韅鞅鞭复掉。端来求代公，兀守信麦漂。便将涂六凿，风籁息号窍。政自畏攀援，拄颊遭诟谯。一官涕唾了，得失已悬料。嚢中餐玉法，朝饥傥能疗。纵无钱买山，解有杖荷𦰏。从公问箕颍，策足事游眺。共待四明归，重丐一言要。

吾军久不张，建鼓觅同道。苍黄一二获，便作百万号。我行初济河，首得晁彭耗。轻车驾驷马，邂逅王良造。悠然望八极，颇已快远抱。两公前后辈，凛凛不殊操。晁文早纬国，辅以家学奥。向来宏词出，古气轧盘诰。萧生宁抱关，肯补郎衣皂。老成吾犹及，孝友神所劳。彭诗动惊俗，祖屈实自悼。追奇诣岑险，展读眩欲眊。知名渔父篇，雅惬志和好。勿前丞相嗔，何恃翰林傲。方将摩二垒，并可漱双瀑。瓜代苦敦薄，火攻良抵冒。荆州一人半，才慰阿坚到。只今事行李，遽欲戒驺导。箕山老仙伯，远行避喧噪。纷纷户外屦，三沐安无躁。仲氏往吹箎，吾党端有靠。坐念玉壶冰，讵堪风日曝。鲁公屋漏笔，莫靳平安报。否泰等时雨，春旱必秋涝。努力加饭餐，自余何足祷。无卿我定豪，别语愿忠告。睡翁赖少留，意适如爬瘙。大臣不暑行，官小奈亲耄。网罗今转疏，机阱岂重蹈。得失傥未量，天理问禆灶。

癯儒缓趋走，不堪备游徼。古心乏妩媚，亦莫齿优笑。十年营负郭，毕愿了租调。诗书祝儿辈，风味久必肖。文穷觅退之，钱癖减和峤。此计堕渺茫，浪出岂炫燿。官供取无耻，几不类椎剽。退食独委蛇，顾欲辈周召。谁论玄尚白，端觉壮非少。缅怀千载人，有道混屠钓。风云随阔步，功业付长啸。事成有辞爵，缘断或遗照。飞潜无必同，出处信俱妙。肯以牛衣泣，求因狗监召。竟知貂尾短，何益鸢肩峭。士初如大刀，天高看拔鞘。提携龙雀环，胆破勒与曜。断蛟剸犀兕，左右随所诏。用舍要有时，遽欲帝阍叫。沾襟岂终悔，失马勿前吊。龟寜行曳泥，牺怯牵荐庙。但逃明火灼，讵厌短刍噍。固穷而山立，吾侪当勉劭。无祸福莫长，安用绿章醮。我今百念灰，内热息心烧。来亲晁氏贤，不住头忽掉。淋淫雨十日，坐恐行嚢漂。新篇寄邺城，钟磬逼耳窍。舂撞到彭夏，余子敢轻谯。是公天机深，世故成错料。良医百遇毒，彼已病俱疗。渊明寓托远，捉扇赞荷𦰏。吾将急捕逐，八表写长眺。迟暮傥同归，升斗何足要。

外家东眷裴，典学不观徼。初来接诸彦，半发士龙笑。贤科两过阁，万字出戏调。尽记十二题，博洽古人肖。亡书问安世，多识数华峤。刘蕡廷策讦，罢去终弗燿。纵横五车读，未捷一律剽。生涯日萧索，更甚东陵召。当时邯郸公，似是洛阳少。文润淮南草，诗赓苑中钓。殿庐忽厌直，郡合或坐啸。相从宾客老，莫逆肝胆照。严诗见杜集，殆极天下妙。𫛳来蒲州坐，永隔宣室召。门生状董晋，寒笔信雄峭。岂惭吴季札，墓剑挂遗鞘。嗟予乃裴出，母贤如德耀。授予其父书，勉使起应诏。此文载编末，疾读快欲叫。耆旧成鬼录，零落真可吊。但闻康靖第，万物閟家庙。子孙同蠹鱼，奇字饱咀噍。始予识京掾，已叹才业劭。叔兮秉周礼，庄若客位醮。官闲恣讨论，灯火亲夜烧。固疑言语工，未睹寸管掉。高篇晚发伏，疲兵血争漂。予拔中山毛，载颖从八窍。携持托抱关，免以不敏谯。规容曹参随，敌敢杨雄料。宁忧无肉瘦，政恐俗难疗。冥搜废曹务，招隐慕芸𦰏。子行择所向，山水足观晀。慎勿厌家鸡，造请历权要。

北山立雄秀，西山俨来奔。棱层上云雨，秘邃错朝昏。风霆倏号怒，势欲立厚坤。兹惟神灵宅，可但人物繁。嵩阳擅月旦，问山等龙门。谓我山之英，重以仁者言。丈人盖代手，脱口千载存。莼羮与羊酪，不复疑戏论。向来无极神，解与君争尊。堂堂甄孟成，版籍见诸孙。如何置不问，远借寒谷暄。我行傍乡梓，念此永弗谖。逢人试语似，喜色凌朝暾。问公谁辈行，故侯苏季昆。故侯遗妙墨，砻山龛山轩。亦有好事人，醉帖收蜿蜒。神明坐还观，声泪已复吞。公能破纸尾，师友道弥敦。要当藏名山，仍意作九原。续弦煎麟角，并洗万古冤。

穷颜妙画今虎头，忽以武侯为范侯。他日却写十比丘，下笔不数僧贯休。作佛作相三昧游，在江在海两浮沤。丈夫心机入法流，到处还渠第一筹。

盛乐宫前紫府君，开花流水不知春。悠悠永叹坐石室，自有此山无此人。我来婆娑弄明月，松声草色俱清新。列仙元癯不佞佛，却语小谢求纶巾。明经使者风生在，文字政须君等辈。雁门雁美亦思归，讲肄还当寻马队。

金鳯台头我欲仙，故人真谓翼垂天。目光射落三千尺，诗律追还五百年。应缘又踏瀛州土，寄问骑鲸今好否。俗情限量须破除，可无忘形我与渠。

周郎同岁小一月，老气凛凛能摧锋。佛隐由来足高士，经纶正在阿堵中。平生蓬藋一亩宫，颇与可人风味同。好在江南香火社，寄书会忆王墙东。

深居听客谭西山，舌端崷崒生层峦。山形卓荦尚可想，客趣超诣何由攀。漳颍空回自不韵，梦涉山涧波旋环。但携云根万窍碧，归置毛颖陶泓间。客真与山欲争秀，烟霞气足词高闲。我亦良非适俗者，分山一半同君还。

胸中堆奇忽块磊，径欲凭虚寻我对。梵宫日月擦鸱尾，复道云霓涌鳌背。佛将高广快心赏，天为空长舒眼碍。冰层蹙岸见河漳，雪气明山数齐岱。安知一身寄城郭，却指万顶看阛阓。承平大驾昔此留，望幸遗民今几在。哦诗人物到白也，题字风流希湛辈。北都三士行作图，胜游一日不可废。

秋虫不量翅股微，几欲唐突鹓鸾飞。高梧嘶风食沆瀣，何似死鼠鸱鸢肥。颜家事业更清绝，耆旧去眼知音稀。贤哉鼻祖井故在，执瓢便足忘君饥。一官晚悔登龙断，经岁不出关荆扉。蓝田之山石韫玉，白虹千丈晴霏霏。退之壁志见仿佛，二松阅世应百围。丞聋未换渠莫恶，郴江仙伯容抠衣。侧闻亲嫌又龃龉，漫恐髀肉摩鞍鞿。戏人造物亦薄相，咄咄此士将安归。

颍川异日刚彊守，诸吏僵仆奸豪走。济南使君羞怯懦，故破瞷宗三百口。官为声名计则多，寻常手滑如彼何。心知昔人不妄作，随事砭斫或拊摩。河神娶妇理必往，城北杀子吾当诃。襄𣸣赵侯世儒雅，轩昂忽变肠无它。奴欺主女积十载，侯以半纸申严科。人言赵侯广汉后，宜有擿伏如神手。青衫诸掾日蹉跎，众或屈凌天自佑。谁过襄𣸣刻石傍，告以吾言慰耆旧。侯今儿子能文章，母太夫人百岁寿。

李侯茫茫悲欲泣，人生岂能无缓急。晨炊米尽抱衾裯，富儿操金森壁立。纵横文字对空虚，肝膈不同如燥湿。寒乡眼界太褊迫，名誉才高憎怨集。诵书把盏九河悬，虽我亦惊追莫及。风雷会送横海鳣，跃上禹门过千级。奈何自比辙中鲋，商歌感慨行人揖。鲋鱼不愿决西江，李侯所须惟粟粒。肯捐一滴活波臣，客真义动修蛇蛰。得金遣客曾莫留，索我和篇何汲汲。孤竹之管空桑琴，已矣今人听不入。

家世无人仕苕浙，送汝还为北城别。河间知不去吾远，汝母犹持离袖掣。中年生子今宦游，吾与汝母宜白头。中山西望三舍身，诸老汝近吾何愁。宫傅恩怜逮犹子，宫师雁行馀五弟。至今乡闾尚心化，友爱推高一门里。向来寒甚草根蛩，迩来出入轩盖从。富贵不愿此身独，安乐幸与诸老同。门户固应多国器，汝往岂为功名会。古文科斗尽五车，娱人翰墨真余事。客程抢笠风卷纱，归及诸老醉榴花。京华新闻勿用说，一时名士诗可夸。

五日十日一水石，此言虽工盖其迹。请看天地开辟初，岂铸日魂镕月魄。忽然而成随所遇，纳护风云元满肚。吐为千偈口澜翻，游戏法中同一趣。李侯落笔风烟气，妙处欲回真宰意。扁舟不动水粘天，落日孤明山若倚。断猿吟挂清枫林，涧松倒卧犹十寻。白鸥似作终老计，浮云自在年何深。由来神品完天力，一抺江流吞万碛。寸量尺度但形摹，画史如山尔何得。贵人费尽千黄金，宝奁玉轴谁敢争。一声常卖落公手，世间得丧谁亏盈。我生懒率更疏放，只有幼舆岩石相。它时真作画中人，傥辱书来问无恙。

山林策足高复高，俗子捷宦争秋毫。丹青邂逅着相衮，晚顾不欲传儿曹。妙哉吾家右丞相，睥睨一世轻鸿毛。云泉招隐去甚勇，粉墨状景随所遭。辋川庄图最得趣，尽写众𪩘围长皋。废城荒烟飒衰柳，断涧立石淙惊涛。筼筜插屋伴幽读，莲芰泼眼横轻舠。宫槐犹是鸣驺陌，漆园已作蒙庄逃。地因人好自奇胜，岂必海峤骞鲸鳌。想见解衣盘礴时，六种震动山灵号。平生经行意境足，朽木不运笔已操。小诗气象更清绝，远跨陶谢追风骚。乐安老人吾莫及，摹拓仿佛收藏牢。隶书十咏有体法，针肆见此古赤刀。一时墨妙谁窃去，龙剑飞失余环绦。只今跋题乃到我，千载吾祖安敢褒。家鸡诗画愧弗学，但思卜筑诛蓬蒿。辋川久无书契在，未免四海求田劳。

青阳乘时木当行，骤辞囚幽置高亨。骜骄嫚姣豪怒狞，睥睨万物愤以争。潜呼飞廉语曰卿，媒妁阿巽助躁轻。林交社姻窟昆兄，腰领搦持劫诅盟。玃颅鹰隼深目睛，沐猴冠元加纮缨。约束阴定阳视瞠，鞴囊革橐齐露呈。顷刻翻簸揭奔轰，扯帏裂箔仆斾旌。堕檐塌桷掀架棚，注射垣壝穿冡茔。豹彪獐猪狒猱猩，鸿鶤雉鸦凫鳦莺。殷蹄捩翅突奔惊，蹶抵荦确罥灌柽。蒙冲千车屹傅城，犦槊万骑鸦噪营。步趋宕跌忘珮珩，宫徴嘈杂停韶英。披木干根搴芳荣，蹙水涛浪豗镜平。眯霄耀灵一目盲，触山不周八柱倾。六幕摆撼始称情，神嬉鬼笑语咿嘤。余噫不收烂歌赓，聚秽勃郁封观京。执揽北斗斟四瀛，五岳为豆罗峥嵘。腐株蠹穴侑竾笙，醉牵月娥舞金钲。更持一杯寿长庚，谁省天意不汝令。小臣叫天吐丹诚，方春风暴稀所更。执法口噤臣辄抨，幸属廷尉葅鲵鲸。天哀愚忠𠡠阍丁，往呼来前密订评。竦身蹑虚倏上征，涕洟拜手眄睟清。臣材琐屑不足名，中有婞直肝肠撑。自下议上罪则烹，察及蝼蚁帝圣明。臣知风暴不难平，惟断之果绝蔓萦。帝首微颔慰遣并，侧闻雷霆扫欃枪。山恬海静悄不声，濯濯生意回枯頳。搜词谲诡纷纵横，反风大熟想姬成。

萧寺倚绝壁，高轩凭众芳。僧窗得山翠，茗碗仍花香。眼界写双净，心田增寸凉。陂陀日向夕，村落下牛羊。

当暑独披襟，谁同梁甫吟。山林劳客梦，帘幕断人音。庭籁迎秋静，宫云傍晚阴。赖传诗句好，偏慰未归心。

身入儒宫作抱关，不妨文史暂偷闲。秋阳皦皦天新雨，晚吹骚骚木落山。士子便应矜两监，吾侪未合老三间。孝廉同岁真同道，对幕哦诗断往还。

相门谁数十朱轮，华鄂今看节制分。乡里正思前召父，朝廷难辍大冯君。风声自是埙箎合，忠力同输手足勤。应有池塘春草梦，夜阑还绕北山云。

坐想郊坰鼓角雄，弓刀十万拥元戎。令传帐下偏裨栗，声走山前部落空。勒石何须称窦宪，反风已卜相周公。自嗟不预从军乐，贾勇犹能气吐虹。

汶水衣冠记昔年，明堂一木起扶颠。孙枝竞秀传家学，华鄂联荣握帅权。西省规摹留阃外，北园风景付樽前。晋阳亲近皆兄弟，行集天朝拱细旃。

玉府真游拥万仙，蘂珠深殿驻云𫐌。宫尊自吸琼浆尽，御笔犹封宝字全。密护几重香冉冉，倒藏余沥响涓涓。君恩许侍神霄仗，先向壶中觅洞天。

白髪郎潜旧令君，东轩携酒几回登。当初天上化凫舄，今日人间下马陵。边地久无能赋笔，县斋新有读书灯。昔游零落岑参在，故语流传许十称。

谢韫归宁雪载涂，新诗还道絮何如。时因公子监门会，颇识中郎阿大余。赋笔久无三峡水，囊书老趁独轮车。只今靖郭家儿舍，谁似先生食有鱼。

宾客风流追七子，宗支文物笑诸郎。青藜吹烛书编乱，古锦作囊诗卷长。禅钵芋羮聊得共，寿杯酥酒故催忙。秪今霜雪休车马，谁对熏炉语夜堂。

野性由来不受羁，可堪风雨断追随。卜邻有素须归隐，会面无多更话离。拜我低头要晚岁，仗公取水记当时。魏城邂逅犹惆怅，秋雁横分奈土思。

声华飞动水云乡，挥翰初宜玉作堂。投老肯留宾客榻，临分聊属圣贤觞。家山到眼千岩秀，世路收心一粒藏。趣驾青牛寻尹喜，著书方便设津梁。

相逢不作白头新，肯复悠悠问大钧。煮茗坐穷西寺日，哦诗惊动北州春。吾侪渐可传书种，儿辈当令洗塞尘。节物峥嵘君遂去，驱蛩终始觅何人。

早日商霖浃四寰，两年春令塞垣班。秋清莲萼骈幽沼，岁稔禾头合旧山。事付史官应制可，曲翻相府看公还。王褒要是邦民耳，请颂中和敢自闲。

溪上桃花如有语，怨君前日只空回。径须留客车投辖，相与浇愁酒漉醅。我自马曹聊复尔，谁忧儿辈觉追陪。王郎醉墨题名处，尚有余尊可再来。

雪夕张灯白昼同，坐知酒价长新丰。月来方丈三山外，春在元戎十乘中。玉塞已传台衮拜，火城先看相家风。公归端是千年鹤，回首鹓行一梦空。

陈桥陪乘五人同，剑铗休弹礼过丰。骥足争先长策下，蛇脂干尽旧山中。敢将野句酬明月，但记宸章起大风。默对短檠悲晼晚，绨袍恩重报全空。

金节经过玉帐开，初筵风雨烛花摧。鳯凰池外浓云合，獬豸冠前爽气来。已洗郊原秋淡荡，不妨星月夜昭回。拾遗说尹村村到，盛看丰年社酒杯。

结客西城昔梦长，无题重和不成章。老看残菊情多感，静数冥鸿首屡昂。糕酒故应随节办，丝桐政好为秋张。鞭笞鸾鳯饶君去，独守庭秋坐夕阳。

风色萧骚晚尚微，呼龙连夜布寒威。欲寻海上三银阙，先舞云中万玉妃。难老松筠增气槩，未春桃李借芳菲。典衣更为来年贺，润泽先从宿种归。

天回星斗腊将残，傩仗欢呼陛盾寒。逐疠已随三阕鼓，炼真何待五辛盘。皇居夙有仙官护，民瘼兼凭圣箓安。岁岁更修周典礼，都门耆旧喜同看。

乔木相望十里村，百年弦诵化耕耘。食鱼谁就田文舍，下马先经董相坟。乌几翻书心自远，红旗赛社酒初醺。何时结客嘉山路，剥啄敲门却访君。

地僻风光到后时，谁吹律琯转阳晖。花争先近三台坐，春敢轻随一片飞。肯为孤妍回铁石，那忧余赏间葑菲。它年造物因依在，领略吾州胜槩归。

国色无媒出有时，几年幽户锁寒晖。人从浴鳯池边到，香入乘鸾扇底飞。诗落云笺传藉藉，花同锦队想菲菲。更闻芍药梢头信，亦待邀公插帽归。

晴日催花烂漫开，九苞丹鳯引雏来。春衫碧袖初单际，步障朱𫐌第二回。许掾登仙全室伴，谢公赌墅几人陪。明年此乐知何处，宣劝重持翡翠杯。

渊明归侣独庞通，坐客何人对孔融。莺燕不惊贤者乐，蕙兰争泛快哉风。斑衣人在飘香外，彩笔诗成徒步中。和语不工缘窘陋，腐儒家巷草蒙戎。

落叶飞飞度暗阶，月帘风幔若为怀。琐窗未有归消息，应罥蛛丝上雀钗。

秋屋无人见草经，忽惊太乙杖藜青。秪应烧烛金銮殿，未胜熏香石竹屏。

求友何人似谷莺，羁游浑觉昧平生。闭门春事关身薄，荠菊青青自可羮。

暄寒稀复故人书，好在山中旧酒垆。端欲梦从三径去，方床投枕展龙须。

故国悠悠雪外城，南山应复见高棱。向来梅柳春亭月，曾傍诗书夜按灯。

元夕嬉游遍海涯，上林风物弄年华。余霙堕柳高低舞，香蜡封梅早晚花。

熙熙人物𦶟金炉，歌舞升平六闰余。辇路雪晴云五色，史臣得记汗青书。

晚风收雨故森森，雀啅鸦骄未解阴。车马不喧缘底事，道人宴坐即山林。

林低野阔暝烟浮，似与幽人耳目谋。邂逅前身溧阳尉，欲将半俸博冥搜。

右丞笔力到诸孙，诗语元胜画不言。看取疏疏并寂寂，霜林烟坞欲黄昏。

年来方寸湛如水，照见霜空无一尘。写出禅家有眼句，不妨余事作诗人。

据鞍不觉醉中乡，水陆纷纷利害长。便作河西劝农使，梦回应未熟黄粱。

闻道长安桂作薪，斗升谁乞向隅人。魏仓一炬非无为，似与寒枯慰晚春。

庙堂鼎实待盐梅，幕府千金政筑台。孟子劝人萧傅作，抱关不必是凡才。

城头云树不藏鸦，邂逅东风苦忆家。凭仗主林神放手，为人匝地与开花。

冰雪涔涔梅未芳，欲羞兰蕙召东皇。蒲萄定自有春色，莫酌凉州孟伯郎。

东君珂珮响珊珊，青驭多时下九关。方信玉霄千万里，春风犹未到人间。

香红初破北州春，深谷嫣然一笑新。莫为余寒嗟晚见，锦帷轻拜卫夫人。

南陌无人地自偏，僧房深锁竹娟娟。我来不为梨花雨，要看春风碧玉椽。

霜红雪白不同时，春到骚人了未知。素艶底应成偃蹇，练裙缟袂且追随。

花底杯盘藉翠茵，折花围坐当歌人。谪仙自是开元客，玉帐熏香揖太真。

九尺张公天下士，喜君不为语清妍。共看风骨尚书似，亦合胸中了未然。

日过辰时犹在梦，客来应笑也求名。浮生自得长高枕，不向人间与命争。

羁怀不到酒边开，欲就钱郎把茗杯。午枕无云来楚观，试书春梦属多才。

华屋飘零锁夜台，羊昙扶路肯重来。若为甑黍成奇祸，漫道人门似八裴。

睡翁怜我哭穷涂，千里亲来不着书。未用中宵思白髪，孟光堪倚侍巾裾。

地上行人怜紫翠，羊肠九折有谁过。履危侧足非吾敢，远目看云得更多。

始欲愁生愁未涯，清风白月客辞家。北城下马无肠断，泪墨斜斜涂晚鸦。

河伯应窥豹管斑，放船秋水不生澜。洋洋得济非无命，题满新诗赵魏间。

精神何足几年支，疏广陶潜肯自迟。又触尘埃行道上，此时须记式微诗。

靴纹绿净漾林影，红芰鲜鲜得我愁。却忆横塘拜新月，折荷障笑木兰舟。

江上家山晚翠浓，画痴端复觅诗穷。李侯卷去亦亡赖，却对吴侬赋北风。

此地何从列姓名，半因新国用轻刑。江湖万里知闻断，图画相看眼自青。

闭户野僧闻客避，护巢林鸟噪人飞。桃花落尽不须折，移得芭蕉相唤归。

邺王神武冠军中，夜半骑龙逐老翁。雷雨满空飞不去，至今留锁梵仙宫。

漏月节风一箭长，万牛无力挽苍苍。直应刺着天公眼，却遣雷霆下取将。

老去无心梦楚台，行云欲见仗谁媒。春风魏后尤骄蹇，只遣红巾穉女来。

求花闻道筑金台，国色怀春肯自媒。送入华堂应大笑，不令乳媪与俱来。

云海龙须断不殊，累累犹带夜光珠。直应酿作春醅绿，传与凉州亦丈夫。

晕红围绿海棠春，燕入西楼火令新。彩索画梁相对起，翩翩知有解飞人。

西池罗袜盛嬉游，一水余香晚自流。别试春衫蝉翼薄，泥金新画小龙舟。

刺水森森露碧纤，宰烹端为厌虀盐。政须留衬双轮软，未用来供一饷甜。

入俎谿毛亦细纤，调和终恐费梅盐。故应黄面瞿昙老，只说中边蜜最甜。

少陵惆怅渚蒲纤，赤米何妨对白盐。枯槁自怜还自许，长斋犹有舌根甜。

此儿眉宇大儇好，中但泥沙相合和。造化作人日无数，凭君熟看几争多。

身入月光重示定，诸香水海静收澜。便令彼岸崎岖到，已落初寮季孟间。

僧中赏隽道林支，傥有斯人见莫迟。远致高情归许掾，更知孙绰最能诗。

三径从荒故懒开，熏炉斋杌伴秋来。无心何地传心要，不向人称弟子裴。

旧闻千岁辽东鹤，塞上翩翩忽见过。我有云间化凫舄，追随不用着人多。

试吏初游魏大名，题舆深眷独忘形。山供爽气焉知暑，日得高眠不废经。

左相司文十稔余，孝廉同岁异龙鱼。君应扈从甘泉仗，我自经营下泽车。

烟槛风湍想胜游，新秋莲芡及旁州。先生对影招明月，政得加餐慰少留。

眼看玉食祸无乡，更卜幽居学仲长。但遣有年供脱粟，白头终不愿膏粱。

自嗤郎罢用心迂，饥坐呼儿课古书。只准高轩它日过，令吟交翠织华裾。

康侯蚤日共周旋，笔势翩翩两鬬妍。乞与西山一丸药，坐令风翮更超然。

玉骨巑岏雪作顶，清溪下舞蛟龙影。忽惊发地扶屋极，谁向天公乞刀尺。道人逸气天云高，韦偃毕宏皆坐超。奔崕断壑皆睥睨，悲风激激星劳劳。胡为乎挂卿高堂之素壁，许侯笔兴万牛敌。坐来一气回霜秋，四顾满堂皆古色。老夫卜筑寄云松，屡揖伯鸾携敬通。忽见婆娑眼中物，使我嚼句生天风。千章奇材卧涧底，公独区区悦其伪。我知金石贯冰霜，便与髯卿同一味。君不见丹霞大士烧木佛，此老胸中果何物。

雪里壁间枯木枝，东坡戏作无声诗。霅川谪仙亦豪放，酒阑为吐云烟词。相传秀色绝今古，正如四月出盆丝。老僧遮护不许见，敲门游客遭慢欺。我来拟看亦乘兴，兴尽却还君不嗤。

我本江湖人，市朝岂无心。偶然堕世网，如鸟思长林。交亲岂不多，之子德我深。赐沐有余闲，一马时相寻。茅亭容膝耳，九衢可窥临。挂壁出古图，惊笑靡自任。笔墨粗可识，佳处疑非今。佳哉王摩诘，风味我所钦。自状钓鱼图，苇间相拏音。有如渼波游，一杜挟两岑。坐令黄尘中，思落清江浔。秦子诗思古，清新间雄沈。示我五字句，月杵鸣秋砧。回杯劝摩诘，对画手自斟。我羡子高趣，子聆我微箴。譬如影与形，妙在同一阴。我时坐其旁，清风溢幽襟。归来步长廊，缺月户半侵。丹青已过鸟，齿颊犹哦吟。烦公有声画，相我无弦琴。

小儿破贼书能置，此貎恐非山泽癯。东山登临犹可状，新亭谈笑若为摹。虽疑太傅平生在，不比司空少恨无。只写君真便相似，向来宁见管夷吾。

等个鱼儿久未逢，满船明月一丝风。离钩三寸谁开口，打落掀天白浪中。

一桡打省犹回首，露布须收人与船。不着钓丝牵老会，却留戽斗付龙眠。

一白空迷浩淼，万卷却立孱颜。北渚曾游帝子，南巡更忆虞鳏。

曾向荔支浦宿，林红间碧犹疑。老矣少文欲卧，咄哉王赞何如。

海市当寒可出，岳云正雨犹开。故卷黄茅障尽，为飞碧玉簪来。

暗射霏霏逆鼻，荒鸡喔喔号村。万里客行憀栗，玉颜破雾相温。

元子说阳华，巉岩不可家。此招吾已诺，不恨客天涯。

江山已暗大同殿，弦管犹喧凝碧池。别写嘉陵三百里，右丞心事欲谁知。

少文阅世老不出，自画云山满墙壁。澄怀观道追所历，坐觉琴声隐金石。我亦七年湖外客，梦中犹泛湘江碧。浯溪之图喜新得，身卧岭南心岭北。忆尝留语溪边僧，异时人读唐中兴。说与此乃秦典刑，三句入韵之罘铭。今欲复作谁可令，似有元结无真卿。风烟惨淡万古情，不如且寻画隐成。

王孙胸中楚七泽，不学庸史夸水墨。试开缇袭拂蛛丝，半幅鹅溪射金碧。余闻女娲炼石补天缺，石破压天天柱折。五色堕地金嵯峨，六鳌跨海吹银波。扶桑玉虹下天半，贝阙珠宫紫云满。桃花笑作十洲春，刘郎此地闻鸡犬。系我不从天津槎，自阅妙画徒惊嗟。迷魂一夜飞蝴蝶，觉来半破篷窗月。

山僧手种两山茶，看到婆娑鬓已华。应为客怀惊岁抄，先将春色照天涯。绿裁犀甲层层叶，红染猩唇艳艳花。冻颊如丹相映渥，不辞冲雨踏泥沙。

彤霞蒨雾绕觚棱，楼雪融银滴半层。别绕拟开延福宴，夹城先试景龙灯。

玉燕翩翩入鬓云，花风初掠缕金裙。神霄宫里骖鸾侣，来侍长生大帝君。

蘂笈琅函受秘文，清虚道合玉晨君。瑶台夜静朝真久，金屋春寒阅箓勤。

曈昽晓日上金铺，的皪春冰泮玉壶。绣户绿窗尘不到，凝酥点就辋川图。

东风回，江上渚。何处来，双白鹭。灼灼岸间桃，依希兰杜苗。一衔湍濑鳞，一下青林梢，潇湘绿水春迢迢。

老柳无嘉色，红蕖羞脉脉。宛在水中洲，双鹅羽苍白。何须玩引颈，颠倒写经墨。惟应一临流，当暑袗𫄨绤。

一雁孤风辞临渚，两雁将飞未成举，三雁群行依宿莽。芦花已倒江上风，云间分飞那可同。

天高霭霭云昏，江阔霏霏雪繁。渚下鸭方远泛，枝间雀不闻喧。鄙夫此志相依，生涯稊稗同微。欲具沙边短艇，波涛岁晚人稀。

二年白玉堂，挥翰供帖子。风生起草台，墨照澄心纸。三年文昌省，拜赐近天咫。红蓼朌御盘，金幡袅宫蘂。晚为日南客，环堵隐乌几。朝来闻击鼓，土牛出城市。幽怀不自闲，欲逐春事起。安得五亩园，种蔬引江水。

蜀客更名缘好尚，汉臣书姓为同官。孟公自合名惊座，子夏尤宜便小冠。益号文章缘两李，翃书制诰有诸韩。二元各自分南北，付与时人子细看。

日边高拥瑞云深，万井喧阗正下临。金碧楼台虽禁籞，烟霞岩洞却山林。巍然而适构千龄运，仰止常倾四海心。此地去天真尺五，九霄歧路不容寻。

醉死杨家郭索生，此曹平日要横行。不须覆醢烦诸子，试比糟蟹几许争。

熟点酰姜洗手生，樽前此物正施行。哺糟晚出尤无赖，尚有馋夫染指争。

烹不能鸣渠幸生，含糊终作醉乡行。裂脐已死人谁照，折股犹腥犬谩争。

塞上秋残百万生，书囊旁午此时行。聋丞自荐笺虽妙，未必持螯手肯争。

莫笑头陀饭出生，要将戒杀劝修行。霜螯断命终妨道，身作人为了不争。

合合林鸠起，巡方舜旧游。声虽暨南朔，事罕记春秋。

跨缘今似孤云薄，随身翩翩惟一鹤。缟衣赴节舞松风，好伴先生卧林壑。

孔子生阙里，居不陋九夷。象郡虽云远，王地各有宜。疏梅香度水，瘦竹笋穿篱。坐侍百卉芳，春风兼四时。惜哉此江山，顾肯游者谁。

月色镕银烂不收，萧然风露欲中秋。天河澄淡星芒小，云海溟蒙夜气浮。台影迥无群木碍，琴声清入素商流。高吟此地容吾知，长啸西山想独游。

火轮升日路初分，雷鼓翻潮脚底闻。万灶晨烟熬白雪，一川秋穗割黄云。岭茅已远无深瘴，溪鳄方逃畏旧文。此若有田能借客，康成终欲老耕耘。

凿破巓崖透碧流，小舟轻泛入深幽。石鳞映水玻璃皱，山势凌空翡翠浮。云护渊泉晴欲雨，寒生洞府夏成秋。停桡峭壁题名姓，醉墨淋漓记此游。

凤鞋微露绣{封/帛}相。

后人谁促渔阳战，旧守犹迁象郡来。

不见牛医黄叔度，即寻马磨许文休。

浮云事有千端异。

不论与汝小一月，政自容君数百人。

桃花春有信，结子遍昭阳。

来踏三湘雪，归迎八桂秋。未过盘石寺，先憩訾家洲。

疏星残月漾中流，黄鹤楼前鹦鹉洲。

云山连楚塞，夏木暗随城。

汉东老人家壁立，随行只有渊明集。

忘情汉东客，行脚水南禅。

随州九十九重山，安得乡人住此间。

随岗百欠一，陆产万不一。

谁料此行逾溠水，吾能未到说随州。

八桂西南天一握，重江今古水双流。

来踏三湘雪，归回八桂秋。人忘五岭热，山似九华尤。日月通南极，星河带北流。

山川为公来，先已流瘴疠。

江山似慰天涯客，花卉先回岭北春。

宦游梅岭外，讼诉榕庭空。

玉颜知复为谁容。

