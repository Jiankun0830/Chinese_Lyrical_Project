三灵山下新安水，潇洒人间画不如。收得市朝忙日月，归来田里老樵渔。君能知命忘机久，我愧于时触事疏。从此卜邻同笑傲，何须强著解嘲书。

移病憛憛久雨中，鸣驺时听六街东。忽吟佳客诗消暑，远胜前人檄愈风。海运我殊惭斥鷃，陆沉君合伴翔鸿。更酬珠玉思谈笑，裹饭何须厌屡空。

柱础霑濡雨意成，翩翩鸟雀隔帘鸣。侵寻爽气来欹枕，想像沧波去濯缨。已识古今无得丧，祗须彼我不相迎。冁然一笑呼归骑，聊更飞毫戏友生。

庾岭开时媚雪霜，梁园春色占中央。未容鶑过毛先类，已觉蜂归蜡有香。弄月似浮金屑水，飘风如舞麹尘场。何人剩著栽培力，太液池边想菊裳。

儿童剧戏甬东天，小别侵寻二十年。海岸楼台青嶂外，人家箫鼓白鸥边。哀容愁问州民事，胜槩欣逢太守贤。为我剩题潇洒句，遥闻凤诏待诗仙。

都人供帐国门东，淮海兵符节制中。青琐论思虚夜月，朱幡游衍值秋风。侯嗟谁在思张仲，民喜重临得次公。内外忘怀能自适，何时谈笑一樽同。

天扶开宝至熙宁，和气薰蒸瘴疠停。五管闾阎如按堵，六朝仁圣喜祥刑。欲推恩泽求肤使，果见谋猷简大庭。嗟我白头甘抱椠，看君归日上青冥。

看花金谷屡衔杯，先后归时出处乖。朝日衣冠辞魏阙，春风旗鼓过秦淮。谈间咸庆连云屋，事外欢娱付水斋。回首未成东下计，可无书札写离怀。

寺压苍厓势欲倾，欢然西度为谁兴。云随草树萦层岫，江浸楼台点万灯。坐久不知身寂寞，梦回犹觉气轩腾。思君城郭尘埃满，相逐寻闲亦未能。

争得才如杜牧之，试来湖上辄题诗。春烟寺院敲茶鼓，夕照楼台卓酒旗。浓吐杂芳薰𪩘崿，湿飞双翠破涟漪。人间幸有蓑兼笠，且上渔舟作钓师。

朝晡广厦坐欹斜，稍觉炎天气象加。紫玉箫攒湘竹笋，赤霜袍烂海榴花。悠悠物外身无事，扰扰人闲智有涯。五鼎一瓢何必问，且凭诗句度年华。

雨余宫阙映秋旻，漠漠槐花水上新。夜有蝭蟧催节物，朝无沆瀣助精神。形如槁木聊依世，名若浮烟底徇人。莫笑长吟销短景，故园回首隔参辰。

青天赤日水如汤，车马飞尘百尺长。望岁人人忧旱魃，舞雩旦旦待商羊。清衷凌物回天鉴，膏泽乘时助岁穰。自有股肱歌盛德，刍荛谁敢僭揄扬。

未能谈笑破愁城，犹幸都无俗事撄。载酒何人过扬子，评诗今日得锺嵘。杜门落漠尘埃隔，扫迳侵寻霰雪生。谁向梁园能授简，看君文格出天成。

雪意悠悠底未成，年华促促尚谁惊。浮云稍助春来暗，薄日迟回午后明。静见游尘侵藓迹，忽闻落叶扫阶声。此时俯偻无酬酢，世谛吾心弃不争。

禁街人语绝喧哗，庭下微吟斗柄斜。万里云容今霰雪，一阳泉脉动萌芽。顿忘人世蓬心累，已任天年葆鬓加。早晚翩然青雀舫，满江春色看梅花。

醉笔题诗紫界墙，梅花零落扑衣裳。天香又杂杯中渌，春色还惊鬓上苍。涉世何妨为白璧，流年未必抵黄粱。一吟起我平生志，今古冥冥出处忘。

野旷天寒气象嘉，浮云浓淡日初斜。泽中雨涨无鸣鹘，荷下波翻有怒蛙。箫鼓残声来帝阙，渔樵归径见人家。尘簪羞把黄花插，不耐飞蓬鬬鬓华。

六朝文物事当奇，阀阅如今举世推。射策人争看三虎，荐书吾早识孤罴。集英晓日胪传后，琼苑春风宴喜时。共羡丝纶归世掌，还看骖隔凤凰池。

忆同支遁宿嵚崟，不负平生壮观心。北固山随三楚尽，中泠水入九江深。纷纷落月摇窗影，杳杳归舟送梵音。东去何时来蜡屐，天边爽气梦相寻。

万顷波涛木叶飞，笙箫宫殿号灵芝。挥毫不似人间世，长乐钟声梦觉时。

滕王平昔好追游，高阁依然枕碧流。胜地几经兴废事，夕阳偏照古今愁。城中树碧千家市，天际人归一叶舟。极目烟波吟不尽，西山重叠乱云浮。

亹亹谈先王，古今谁有得。施为虽绪余，要在情不匿。嗟彼三代后，沦胥入战国。翟璜闻一言，惭俛惭李克。论材称权衡，轻重无物惑。吾心能如此，乃可任人责。

晰晰池沼鯈，绿萍随下上。黳黳堂庑燕，白昼容俛仰。顾我亦晏如，环庐花药长。无材助太平，得地幸闲旷。稍涉千古书，日觉神明王。乘闲盼物情，自适忘外奖。涵濡覆载仁，谁废鱼丽唱。黄尘洮陇戍，黑雾荆衡𫗵。奔波喝道边，毕命营边障。吾此独何为，飞潜乐能飨。何时闻解严，慰彼西南望。当使少陵翁，得见廉颇将。

堂上有遗膻，堂下无聚蚁。但知嗜欲求，不必风雨至。客方笑营营，贪得故无几。安知万类中，趋舍忘彼己。天乎顾人寰，等是一时戏。受形巨细分，阽危后先尔。浸淫蚍蜉生，穴柱从此始。庄生亦知言，信矣当弃智。

鲁公之忠旷世无，吾爱斯人何必书。九原寥寥不可诘，笔法仿佛精神余。况公于艺自天纵，一字宜用千金摹。想当挥洒笑谈际，不复靳惜唯所须。山砠水险勇镵刻，照耀楚越连秦吴。百年兵火变陵谷，万里玉石埋榛芜。时平好事搜遗迹，穷极南北缘崎岖。耳闻目见略已尽，疑有断裂留樵渔。那知数尺翳尘土，洗涤近出都城居。松煤到纸觉飞动，气象磊落超锺虞。吴卿获此喜惊坐，朝昏把玩过明珠。携来赠客客为赋，爽迈远并前贤驱。自云感激得妙理，学入胜处繇勤劬。余闻书史羸蟠礴，意匠不为形骸拘。能将声利瓦砾弃，点画应手成璠玙。公遭乱世生死俱，见危授命真丈夫。俯仰兵刃犹簪裾，毫端妍丑骨睢盱。试怀局缩较精粗，体势岂暇烟云舒。区区技巧尚乃尔，欲鸣道德宜何如。嗟哉荒烟几日月，豪俊忽徙临庭除。由来始弃终见取，鉴裁谁敢欺锱铢。物微显晦亦有待，人生通塞无巧愚。寄谢纷纷驰骛徒，真伪枉以好恶诬。

吴兴太守美如何，太守从来恶祝鮀。生若不为上柱国，死时犹合作阎罗。

地势远连徐孺亭，穷南有客两曾经。檐前燕雀鸣相鬬，潭里蛟龙困未醒。乱霭苍茫侵树色，惊涛浩荡失天形。当时好景无同赏，对此悲歌孰为听。

三见齐王不一言，须知自古致君难。纷纷齐虏夸迂阔，口舌从来易得官。

宋国旌孝子，东门毁以毙。楚王好细腰，后宫馁而殪。物情信可怜，徇外易生死。身存宠可夸，亡矣安所恃。吾今思彼哉，未足语释利。扰扰智惊愚，卑卑学阿世。吹嘘出虹蜺，顿挫入尘滓。爱憎虽人为，荣辱乃天使。恩无斯须怀，怨已塞天地。百年呼吸中，毫髪谁豫己。适者默然窥，阴阳驱意气。始终本何有，一息累万世。由来适人适，宿昔多如此。喟余聊自欲，安得忘言士。

剡溪清泻映檀栾，天姥花飞载酒船。忆我少年来蜡屐，羡君今日去鸣弦。从容人乐渔樵外，潇洒诗随簿领边。太守相逢应见问，为言多病忆林泉。

若耶溪畔醉秋风，猎猎船旗照水红。后夜钱塘酒楼上，梦魂应绕浙江东。

夜泊浔阳宿酒楼，琵琶亭畔荻花秋。云沈鸟没事已往，月白风清江自流。

槛外风吹前渡语，江边影落万山灯。半空月上方清澈，万里潮来自沸腾。

孔明勿问襄阳庞。

因郎憔悴却羞郎。

谁使诗仙来凤沼，俗传贾客过鸡林。

倾家何计效。

风暄翠幕春沽酒，露湿筠笼夜卖花。

当时徐氏擅笔墨，夜围梦堕空中簁。

山月入松金破碎。

方竹同吾操，端然直物间。

江田百顷春风种，山果千株夜雨涵。

半夜楼台浮海口，万家箫鼓递江风。

平地风烟飞白鸟，半山云木卷苍藤。

海鹏未击三千里，天马须归十二闲。

宫殿影摇河汉外，江湖梦断鼓钟边。

北海知天谕牛马，东方傲俗任龙蛇。

九月清霜送陶令，千年白日见滕公。

人得交游是风月，天开图画即江山。

山围燕作画图出，水作夜窗风雨来。

坐啸月华青嶂外，徐吟帆起白云边。

竹苗敷夏阴，萝蔓蔽朝亮。感此节物佳，百骸适无恙。委蛇投广厦，萧瑟绝遗响。稍酬简编余，俄得冠裾放。身虽势利中，心随弦歌尚。默然想圣贤，游世无得丧。抱关秉翟间，未分弃冗长。人生适意难，聊各安所乡。

𫄨绤散薰风，平居触事慵。古今饶得失，义命孰违从。水鸟迎秋舫，山花映夕舂。故乡图画见，生死愧尘容。

一池春水绿于苔，水上花枝间竹开。芳草有时依旧长，文禽无事等闲来。年颜近老空多感，风雅含情愧不才。独有前人修禊在，荒亭终日此徘徊。

似雨非晴意思深，宿酲牵率卧春阴。若怜燕子寒相并，生怕梨花晚不禁。薄薄帘帷欺欲透，遥遥歌管压来沉。北园南陌狂无数，祇有芳菲会此心。

计较平生分闭关，偶然容得近人寰。春风池沼鱼儿戏，暮雨楼台燕子闲。假寐尘侵黄卷上，行吟花坠绿苔间。了无一事撩方寸，自是颓龄令鬓斑。

出门无路避飞沙，长夏那堪暑气加。永昼火云空烁石，华堂冰水未沉瓜。月明葱岭千秋雪，风静天河八月槎。终借羽翰乘兴往，烦冤谁此恋生涯。

缭垣乌鹊近人飞，帘外曈曈日上迟。桧作寒声风过夜，梅含春意雪残时。古今无物为真乐，出处何心更诡随。寄语年华聊一笑，未应长负醉乡期。

古屋萧萧卧不周，披裘起坐兴绸缪。千山月午乾坤昼，一壑泉鸣风雨秋。迹入尘中惭有累，心期物外欲何求。明朝松路须惆怅，忍更无诗向此游。

游观须知此地佳，纷纷人物敌京华。林峦腊雪千岩水，城郭春风二月花。彩舫笙歌吹落日，画楼灯烛映残霞。如君援笔宜摹写，付与尘埃北客夸。

霓旌远远拂楼船，满地春风锦绣筵。三岛路深游阆苑，九霞觞满奏钧天。仗归金阙浮云外，人望池台落日边。最引平生江海趣，波澜一段草如烟。

