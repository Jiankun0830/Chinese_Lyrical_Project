短檠三尺照座隅，眵昏两目头不梳。丈夫功业务广大，安用事此牛尾书。多求旧闻助器识，欲驾万里须舟舆。要坚志节在专苦，积萤照夜真前车。道乡先生好门户，髯季晚出充门闾。昻昻鸡群见野鹤，炯炯虎视嗟黔驴。如何天公不着眼，弃此异宝犹纷挐。我知造物自有意，将骋健骏先虚徐。金须百錬作钟鼎，玉试三火真璠玙。来年明光再射策，聊取髙第酬三余。古今人事自差别，见晚用速皆乘除。他年云路着鞭稳，无忘过我中田庐。

栖迟下国伤蹉跎，更生父子交琢磨。雀罗门外宾客省，三鳣堂中经史多。菑川起奉太常策，风雅先入光禄科。人间盛事有如此，东平江夏今如何。一廛聊寄吴山曲，白柄长镵𣃁黄独。饮从野老自有余，饭在先生长不足。人言功名难力取，我意功名要勤苦。分明经训是菑畬，谁道今人不如古。山阳隐士家传饥，长身季子今流离。闻君酬唱得此客，牧儿贩妇哦新诗。我将六十筋骨羸，形骸行赴沟壑期。如君名遂尚可见，幅巾他日期追随。

苏端薛复同黄土，海内文章谁接武。即今七字续长言，沈子挥豪照今古。朝为百赋更贾勇，暮作千诗犹奋怒。补天彩笔不费工，卷地奔风随插羽。穷途得所喜入眼，口诵新篇身起舞。已知奔逸逐骅骝，况复逡巡蹈规矩。荐书指日登姓名，艺圃方期富仓庾。阎公色动瞻斗牛，处士当筵赋鹦鹉。跨海鲸鱼要力求，翡翠兰苕不须数。不嫌投迹老龟溪，看子声名满寰宇。

计子产余身可足，有子有妻难免俗。平生食案好择余，今日虚仓不赢粟。忍饥自是学道功，万事由来同转烛。天生异宝世须求，说是君衷自怀玉。

开正占晴符古语，便谓春风遍花坞。那知天意不可谋，才告休期便风雨。急追令节已难寻，卧向空斋思胜侣。可怜十步五步宽，似隔千山万山阻。今朝冯夷巧作便，翦刻天花散飞舞。峭寒燠沐两不同，况是南箕正三鼓。若求此花胜彼花，少霁威严无用武。桑钱未出土未兴，缓给丰膏亦无苦。半分僧室依环堵，满目愁来不堪数。需公排日作好诗，细破春愁看几许。

买山几人真爱山，束薪煮石凋朱颜。老丁谋作久长计，洗寒叠翠房栊间。帘通庵扉即洞户，人映山色多烟鬟。住山住庵似丁老，脱弃妻子真愚顽。

识情变易须臾期，躁动未得安无为。幽思伤神静生苦，游艺且复招僧棋。棋中趣味亦何有，胜负纷纷翻覆手。分排事外杂窥图，得失坐中分好丑。要须忘年在书史，不出空斋见千里。昏尘积习要揩磨，晚学未应谈至理。终当谢遣惠子琴，不挂一弦存五音。日损其半思虑尽，此道孰知无古今。

直峰峭壁天半青，髙檐张灯疑挂星。山川势力有如此，择地信可栖仙灵。我前解官古樵戍，志愿本欲探珠庭。时当恢台积氛雾，一日三雨时三停。载舟撑石逆喷浪，自谓力可登青冥。篙工榜岸遭急洒，回宿荒宇依祠厅。二三道士谬告语，云此润泽来云𫐌。比闻舆人诵旧说，仙官下瞩如明荧。游占晴爽恶昏滞，官去此法当伶俜。果还近甸阻天路，一官泛迹随飘萍。退之昔日徙南服，祝融腾掷开仙扃。近时苏翁失定武，太行毛髪无余形。一晴一雨告休咎，晴者人乐阴天刑。我意神官与人异，宜以行事分膻{羊星}。人如厄弃神亦厌，世间利达真芳馨。穷通兼忘扶正直，人知戒劝思常经。有如神意本不尔，人意忘卜欺愚听。黄钟大吕绝世韵，扣击距跃嗟短莛。心知得路适远意，愿结茅庐当寒汀。真游适远未可必，摇寄此语通丁宁。

裴郎短身衣弊服，衣长过身几半幅。髙裙大袖领占肩，要是精神大于腹。古书古字谈古人，洗盆涤盎供慈亲。慈亲居贫不道苦，裴郎醉中频起舞。里中惊怪无此人，往往争看立环堵。妻儿醉时亦同醉，未免醒时生窃议。裴郎裴郎切勿论钱钱有菜。我家伯氏亦翛然，得官去官俱醉眠。裴郎有意纵短棹，雪夜待君明月邉。

东村丛祠闻伐鼓，西村巫家女儿舞。满城半笑半悲啼，唯有使君心独苦。使君日日拜土龙，尊彝浄洁笾豆丰。公厨弥月不御肉，七十行老筋力充。明明上天采民誉，先使千嶂云朣胧。知公不肯爱珠玉，非玉非珠只雨粟。如今万室动歌弦，稳保千箱满穜稑。不须衮衮谈政理，但持此事献天子。从来上瑞是丰年，会有徴书封玉玺。有如不掩造物功，尽付妙手归长空。长空冥冥不可名，请公便作喜雨亭。

广陵隋家天子都，背负巨海襟江湖。江分青山湖献白，梁宋千里传膏腴。朱坊琼园玩月夜，谷林九曲秋阳徂。奇辞巧语不可极，盛事往往开天衢。我家太傅官三载，文物方值开元初。四幷堂前木芍药，小金山下纹车璖。沸天哀笳律新婉，照水粉面衣襜褕。少年意盛不自屈，直欲赤手擒於菟。翁云学等不可躐，俾著逄掖勤诗书。泮宫得就弟子列，亲见士子衣诸于。子时燕颔出头角，众中转目窥陈吴。孤罴自尔事拱默，嫫姆未免争妍姝。夤缘傍石见光彩，惊破尘匣开明珠。同袍传讽梅花句，知子名字须毡毺。分携两家止隔岁，果见贡篚先乡书。巍巍广殿厌长策，晔晔盛誉嗤诸儒。蓬莱海徼通外服，坐戢巨浪张威弧。超腾意子便得路，亦复坎𡒄游穷途。我年二十始冠弁，一门婴祸奔淮隅。辛勤往来几万里，壮志灭没忘前图。再游党塾事商较，齿髪已壮头须梳。十年低徊不附奏，闾阎妇子欣揶榆。年将四十偶占第，朱颜已变无肤腴。一官从此浪随牒，十生九死群鼪鼯。祠官香火即系外，考祥视履伤疲驽。旧闻子官向西蜀，萍迹飘泊来东吴。相望敻远思会合，安得插羽先阳乌。偶然妇家有近党，一官宰社依南都。报言归妹得异士，乃知子食江南鱼。我时方冬寓穷屋，喜气不觉排寒区。那知老乃并姻娅，自此日觊参双凫。人生会合信难料，短书先寄三年余。今朝得子岁前记，指数旧事谈菑畬。论情感恨共岁月，谈经造理分贤愚。孔师已没道堙塞，摇摇千载想盘盂。百家搜唱互诡怪，决意剪剔随榛芜。有如出门问长道，败溺压覆无须臾。子今识路又鼓勇，直到定处无纷如。蓬莱季父已荒谢，扬州旧士多沦胥。即今我年五十六，四易寒暑君前驱。儿虽已婚女未嫁，气何与子相乘除。寒窗何日共樽酒，一取耳热同歌呼。

同年进士同坛僧，暂联戢戢如浮萍。一从仕版秪事役，往往牢落如明星。假能作意笃恩好，言语不过时芳馨。死生贵贱两乖角，黄钟可扣非柔莛。吾见何子取路别，秋霜皦日看鸿冥。一言意合即定分，咄嗟洞见无留停。慈亲八十髪黄素，稚子三岁眸青荧。此翁贫苦不敢叹，意欲欢笑娯亲庭。往年我官南武郡，士有林子家伶俜。一儿得官走上国，投铨中品书安宁。忽去病死不得返，我亦愤泣伤飘零。徐言中表有贤丈，已收旅骨依林坰。是年我归再通讯，冬日已照尧阶蓂。书中报我方急扰，我意官下非常经。鄱阳胡子遽客死，此翁立为营辎𫐌。我时方卧生叹息，不觉洒泪霑床屏。恩宜先施士固有，德不期报人谁听。贫犹务德幸今见，死不背义闻前铭。又思此翁乃常履，盛誉未足滋芳名。有如此翁空试用，慕附始见真膻腥。一官未用念乡里，九鼎自合尊朝廷。行看謦欬立事业，下邦震动如雷霆。淮田野人分屏置，双鬓不复当年青。干愁道路阻会面，恨酒不醉嗟长醒。短书一纸说情状，安得模写无余形。何如未决待清暑，尚期一醉同壶缾。

天目之水停山椒，汇为双溪霅与苕。先生苕上结邻好，远得径山中洞霄。浮图道人支若永，赤城黄冠陆修静。前山后山松柏帏，七盘九盘龙虎鼎。山前篮舁过者谁，不是长须谢灵运。此游已恨失春期，更待清和闲昼景。

绕淮邑屋绵千区，画檐绮栋吹笙竽。冶金合范结枢纽，冰销水释无须臾。盗前乞死火中走，几人脱迹逃江湖。静思朋旧若满目，不取神祸遭囚俘。其间善类岂不有，安得变化归同符。平生宣子富心事，先奉白髪携童孥。吴山越山好处所，饭炊香稻歌吴歈。我家盗焚先子业，每仗余德宽天诛。悲伤扶病别邻里，崎岖仅得来东吴。稻梁在世竟何物，与子各隔天一隅。近闻诗章不减旧，昔日健笔争华敷。鹓鸾羽翼困州县，况事糟酒分锱铢。隔江摇想思会合，安得两脚生双凫。溪邉樵风趁短棹，杖头明月兼酒壶。十浆馈我五浆少，万事一醉真良图。

江如净练山如幕，人道老何得真乐。寒温语后再拜前，每得书来话寂寞。米盐细碎百虑宽，自昔仁贤学道难。诗书可乐卷胸臆，啼号不救如饥寒。去年嘉兴租不足，今年山田米炊玉。稍须酒肉疗枯肠，雪老凌霜不从欲。丈夫功名无后先，请翁拭眼看前贤。西湖处士竦吟骨，饥乞僧饭纾长年。香山居士箕尾客，东坡老子金銮仙。生前千骑不招买，身后一盏同寒泉。我意何翁亦如此，髙人不饮无钱水。忍饥彻老守清臞，它年配食赤松子。

吾州阿载志尚古，瓦豆铏羹列尊俎。存心淡泊自有余，过眼浮华俱不与。但知古人力可到，不管今人弃如土。白头老子举叹嗟，黄口小儿方靳侮。淮田平衍真乐所，地远溪山老清苦。天教置子一壑中，句曲海东疏药圃。道中小吏三四家，邑前傍海饶桑麻。初疑一饭不可饱，那知岁久今为家。别君十年劳肺腑，遣问寒温访儿女。一书还我报何如，志老益坚无软语。喜君书语谈古人，身虽隔远心相亲。扁舟何日载樽酒，共泛清江千尺纶。

去年河南归故地，今年朔方兵又起。血牲面埋曾几时，无乃奸盟神不喜。嗟尔万人来远荒，岂无战士伤金疮。封疆万里尚越境，金帛露积犹多藏。国家弥文今尚武，已碎铜山铸铜虎。勿矜突骑饮长河，肃慎燕陲吾北土。且知成功俱自天，天心可卜因丰年。但令三钱博斗米，任尔自枕干戈眠。

昭德文公百孙子，存者风流今尚几。封胡羯末定可人，往往髙吟笑侯喜。自期不解世俗书，肯学持竿钓温水。江国萧条一郡丞，万事得君无不理。窗间五老亦多情，点缀青天一张纸。庾楼明月清宵起，夜夜柴桑空故里。黄垆日日曲江头，曲声日日关山里。使君勿厌簿书烦，解有哀猿醒俗耳。诗中能事了几人，智有三公力任鄙。郑翁老自爱诗情，余事纷纷不挂齿。一篇长韵十四词，付与鹍弦作桃李。我于此事亦何有，盛事与翁传不朽。摇瞻小队到柴桑，采采黄花荐清酒。

琅琊山青让泉白，上计使君封瑞麦。田家煮麦烧秸忙，一笑相煎何太迫。醉翁亭上绿缥囊，亭前庾积蟠蛇冈。家家输送不扫场，谓取我廪金斗量。賸钱沽酒追良伴，使君莫数星霜换。愿君容我借三年，他日万钱供一饭。山头飞雉鸣朝日，哺我老翁张射毕。谁言田舍漫蹉跎，轻裘年少每相过。

楚东六邑多秀民，其间达者海内闻。恨我眼暗不识真，客舍道傍初见君。徴君当以文章显，照眼青钱充万选。胡为过我误淮扬，山径蹊荒费鉏剪。龙钟野老安用哉，偶随江上浮鸥来。簿书鱼鸟少闲暇，赋敛户口烦徴催。君今蹉跎壮非少，陇首栖迟杂长啸。上书自荐莫峥嵘，直气如虹亦奇峭。诗书满腹灯火勤，勿言此道非由人。雪霜不厌松骨老，桃李自与春风新。短书御袖怀珍具，文字天成绝斤斧。一鸣行即驾雷车，万卷它年劳电母。北窗纹簟清如水，青蝇侧翅如畏刑。侧身甘旨寝疾愈，负我此腹何由灵。身世浮云不留处，书生白首谈尧禹。书窗行几幸虚闲，过我萧萧听夜雨。

南方火老不告疲，秋物过半新凉时。姮娥剪花趁时节，新月借色天风吹。平生仰望婆娑影，一日坐对连蜷枝。异时寒梅忆老伴，过眼春物真群儿。人间著名终自疑，但取质干称文犀。天清夜寂两相对，万里不寄长相思。

当年识君恨不早，丽句清髙人缥缈。有如商律变初秋，慢绿夭红俱一扫。自亲兰社袭余芳，归热寒炉陋昏枣。乃知形骨纵龙钟，胜处精神不衰老。我辞官下曾几时，囊甑虽贫未空倒。女儿索嫁金无余，录过知难坐丘嫂。人言贵贱在天公，饥饱更须关富媪。是事姑置无相闻，瓜蓏分区竹有孙。暑风长养远林密，雨脚幷合前溪浑。伤心事虑渐消省，胡不俯仰随欣欣。有时放意枕书卧，亦复倚杖看荷翻。殷勤不如偶相遇，过我思同明月尊。世间明月向人好，丞不负余余负君。

朱弦之琴三人叹，此曲宜传广陵散。要知太上乃忘情，山上婴儿是雷电。情钟我辈才力中，路傍野草年年丰。原头火烧去不尽，天外春意来无穷。西方真人言可恃，爱断有情如爱子。暮年收足欲依僧，一钵一缾聊止止。西台仙客传风流，细说闲情宽我愁。此身已分松窗下，衲被无人自{衤盍}头。

命数奇穷谁与伍，陋巷甘同一命偻。怕寒长苦地多风，厌滞每遭星好雨。命在天公难自由，若知安命当无忧。三斟长得供卯醉，米盐不辨俱悠悠。去年约子招佳客，贫不关心真达伯。共贪静适且过从，追恨穷途昔暌隔。二月黄鹂初好音，槐阴柳幄青罗衿。杖头挂钱只买酒，与子作意时登临。此乡秀野多水石，莫道云游不如昔。松柏相望泉下人，试数几人能满百。生前一饱复一眠，得失尘缘俱偶然。长年无事频相见，此自前贤今古传。

海门山外天池雨，来趁沱江打鼍鼓。望夫台上湿愁红，玉斧坛邉没沙渚。貂裘公子思寒侣，佩玉鸣鸾不成舞。殷勤举爵祝云师，壮士端须气相许。果然晴日照鱼梁，鸿雁髙飞肃霜羽。西清丈人诗眼髙，师友渊云仆徐庾。兴来弄笔起春风，暖日桃花静初吐。且题红药寄长沙，不用短衣从猛虎。

头如青山手如雨，十日瓦沟鸣羯鼓。南城病客偏作愁，鱼游浅釡蛙同渚。去年曾困夏畦干，巫祝陈牲女师舞。淮南米贱隔关河，漫道归期久已许。谁同着力破愁城，愿备前行插飞羽。那知物理自乘除，原思五秉公西庾。暑雨祁寒人莫嗟，洁笾涤豆神其吐。茅檐生意满晴川，方信虀肠能抵虎。

鲁人小信廉纤雨，大国雷车起三鼓。堂堂千里埶无前，安用渠弥设三渚。使君宾客多英侣，碧玉倾香细腰舞。浮花浪蘃争取怜，醉乞一言终不许。有时斗酒诗百篇，猛将腰间掣金羽。公家丞相在当年，寒解衣裘饥发庾。风流世德今固存，一沐三干饭三吐。生男何用金满籯，传家愿学文中虎。

少常仙伯词翰光，天鹅绶带连天香。崆峒之人瞻北斗，假面不敢呈西凉。浮名于我亦何有，不爱热官能炙手。诗参祖律品度髙，饮遇故人情分久。梦中不踏肥马尘，觉来惊看琼树新。只愁三叠诗更好，有如恩爱成烦恼。

买花无谋谋买竹，少陵未必甘同谷。索酒缾空方索茶，陶水终惭锦茵宿。我生绝意鹤背钱，犯分犹贪竹间肉。秾华稳付桃李春，寂寞颇疑松柏独。自逢刘叟用意好，钱不看囊不羞忸。误身冠在竹皮宽，比酒叶宜衫色绿。如翁须著第一流，艺能饱胜三千秋。少名数辈列青士，语放干云封素侯。诗成自写真三绝，笔下琅玕手中铁。若须推毂极清髙，有待朝天寒栗烈。

黄门给事二千粟，日割三牲亦应足。刘翁食俎厌膻腥，千亩渭川期满腹。吴人束简如束刍，百钱可了三日厨。刘翁平生几两屐，可能千亩无赢余。独嫌纳腹未可尽，更为挥毫写清峻。庭空月落千丈长，老柏乔松未髙劲。锦绷稚子置腹中，铁面老人凌远风。此君族类俱得所，多事索此霜髯翁。腹饥眼饱徒倥偬，只说饕馋疑作俑。何以先生日照盘，更看婵娟势飞动。琳师从此唯善看，时时更为通平安。

君于取予无乃廉，笔端自许能摧坚。摧坚不是老僧事，贾用不售将谁还。却收神观反初视，先种熟耨终有年。早知游息造溟漠，不为耳目辞嚻喧。新诗投我苦褒拂，岂但一读头风痊。方今冠履尚错总，不到巨浸非长川。奸穷否极会一返，快扫丑类论亿千。乾清坤夷龙妥帖，与师访远同留连。

世间百味俱有正，偶失酸醎俱一病。须知论酒如论才，软美悦人严太劲。韩青居士贵调和，田窦醉时籍福胜。寂然二物俱有光，物外洞庭容借香。共谈已造名理窟，一鞭亟入亡何乡。了知此处有真趣，再听牖下鸣糟床。

吴山草长春暖时，吴人髻中金卷箷。家家馈荐作寒食，贫富丰俭要适宜。富兼庶品助取醉，贫得胜具兼哦诗。金缾玉箸固华丽，雕章缋句真瑰奇。西溪友生居占野，不务结屋留园葵。岁时供给不外索，野花满院蔬本肥。今朝怀我寄余剂，色照匕箸光陆离。我惭此腹负此物，但用当肉无它辞。旧闻书生饭不足，朝暮虀盐只充腹。劝餐齿颊杂宫商，若比哥舒荐梁肉。我歌短章持报辱，恐子诗成费追逐。好音佳惠不敢虚，寄以离骚三十六。

面山堂上迎秋色，使君举酒当月白。冰磁雪腕方取怜，看破妖娆念羁客。溪邉从骑何奔忙，溪童叠厌争窥墙。为公一洗穷愁肠，与公草木同辉光。

淮南有酒谁人得，分饷东吴无酒客。应怜蔀屋寒气多，倍费行厨春色力。人道使君宜在朝，我视使君宜逍摇。已闻财计免催索，况是闾阎安教条。增秩赐金古亦有，且留使君与淮叟。玉隆香火幸留人，年年要饮淮南酒。

君不见野人谋食搜山谷，不似输钱买金粟。{艹縻}薇细琐俱见情，岂有灵根不收录。少陵饥走遍九州，命寄长镵生事足。早知雪盛又无苖，拟欲诛求已皲瘃。先生蔬食亦易饥，意感邻夫荷斤𣃁。仅同冠芋又隐藏，远胜凫茈适疏缛。痴儿且食惊未见，便欲负锄自捃挶。人生留滞诚可怜，坐使百忧宽湿束。烦君转寄与殷勤，晚食何时饱颜蠋。

建溪珪璧能圆方，万钱一啜难轻偿。奔腾千里羞贡篚，天应不数金钱纲。侯家钱如大国楚，陵肉渑浆推大户。早知烦滞厌膏粱，贵此新香两三数。一朝百室困干戈，在十于今或去五。老工既死无典刑，髣髴儿孙追故步。谁令远寄山泽仙，来洗沈疴太华巅。攻顽治癣恨无术，且共山头玉井莲。殷勤更语抱琴客，不用君归人未眠。

僧催坐夏麦留寒，吴人未御𫄨绤单。溪云谷雨作昏翳，思假快饮消沈烦。商人远处抱珪璧，千里来从建溪侧。报云蛰户起惊雷，鞭走龙蛇鬼神力。色新茗嫩取相宜，留得一年春雪白。先修天贡奉珍团，次向人间散春色。僧窗虚白无埃尘，碾宽罗细杯勺匀。寒泉一种已清绝，况此灵品天香新。人间富贵有除折，静中此味真殊绝。谁言僧饭独萧条，胜处谁容较优劣。

横横直直迷人路，谁知恰是藏春处。减春一片亦何伤，切莫轻狂作飞絮。开正尽数一至七，无雨无风保休吉。此游不记后难寻，聊写长言记时日。

君家不种通神钱，只种春色留庭前。庭前春色谁最妍，二女解珮来江邉。沉沉华屋清夜起，火树银花月如水。自然颜色变韶稚，况乃新妆露初洗。春初艳粉秋初莲，绛绡广袂罗群仙。华清池畔娇无力，赤鳯楼中困未眠。后来更许谁相拟，海棠欲睡薰秾李。亦知等级且追陪，格外风流不相似。一枝乞得归茅屋，窗里铜缾窗外竹。不禁清绝意萧然，大似佳人依草木。阆苑花无世上缘，收香还入四禅天。明朝风雨催归去，花月重圆又一年。神情邃美肤粗恶，泾渭由来两清浊。要求绘笔尽芳妍，更问尊前老文学。

江梅已胜犹非似，此外余芳更堪数。信知风格忌太髙，至此从前难著语。世间初无字可夸，且随颜色称蜡花。醉人香味解禅定，捩眼静伫辞纷华。徐熙画花只画神，黄筌细琐皆逼真。要须别花如别画，只恐此心难付人。

日长花困眠初熟，故向花前张灯烛。要教未敢脱罗裳，玉颊长红黛长绿。生怜杏火发中林，无奈桃腮倚修竹。争如锦帐照佳人，一笑嫣然春意足。独疑工部不题诗，端为风流欠芬馥。

烟粘草露珠结窼，淮上人疑春未多。扬州东部纷芍药，已与天地分中和。双苞一色生同蒂，不是花妖是和气。恩霑雨露力偏饶，来向人间自应贵。栏邉鼓彻无奈何，欲留白日谁挥戈。练缃聊记旧容质，犹得胜士长吟哦。八姨不列真妃上，大姨稳作昭仪様。无双颜貌却成双，背立无言似惆怅。淮南通守别花眼，曾向花前倾玉盏。左看右看俱可人，欲选娇娘倩谁柬。

芳洲绕郭溪如练，中有风光共流转。方今得尹日添长，化作河阳一花县。独龙注雨浇桑麻，芳菲总不争纷华。阳州地远牡丹少，酴醿晚作留春花。君家朱楼映池沼，髙架琼瑶覆花岛。欲求此花同一卮，试劝春归无草草。

苍髯石根皴皵肤，夭矫枝干中半枯。有如老人自离立，亭亭不用儿孙扶。六朝兵戈日相逼，晚向陈隋生道侧。不知何计脱锋铓，三十六中居上策。临春结绮迷仙处，晋王只用陈船渡。车书从此稍通津，无乃培根偶坚固。百年已长复百年，邑人说自曾髙传。即此儿孙作父祖，只应相对犹依然。桃叶桃根即零落，独保长年应澹泊。老人果解复婴儿，分我一丸童子药。

阶前芳草一尺齐，黄鹂始向林间啼。一闻传声人失喜，驽马并立逢𫘝𫘨。我思此鸟固妍好，人喜亦缘来不早。若令春到便轻迁，厌听谁怜迹如扫。正恐贪归有近期，三月丽景方舒迟。园林上下弄晴昼，羡汝语默真知时。秃鸠黑鸟有何恶，每到天阴自酬酢。妇翁诅骂儿弹射，恨不身随羽翰落。戒汝一物莫叹嗟，金衣公子春为家。汝无祸福咎亦浅，况异子𫛳当日斜。人间美恶有如许，且放黄鹂作娇语。

今年结巢不近地，门户人言解知岁。了知积累功力劳，投伴鸤鸠无此智。闾里争如恶少年，不持弹射操空拳。探巢取子尽居室，旁观禁止无由缘。父翔母噪力不加，小雏在手鸣楂楂。群儿不逞至若此，增巢不得安生涯。汉家春夏禁采捕，诏书非止行三辅。可怜科罪挂墙壁，国家禁绝非不预。鹑居熙熙太古民，就令窥巢不用嗔。同游饮啄不相害，海上鸥飞不避人。

夜闻慨欬如老翁，若悲若啸空山中。老妻幼子疑问我，此名何物来何从。我知此物不常有，岂解招祥宜报咎。狐鸣枭噪殆所传，惟祝停声声转久。明朝问人此何鸟，僧言此鸟名大笑。幸灾乐祸撼主人，侥幸前知非善告。我闻此语益凄然，我从坎𡒄今有年。若徒报祸未报死，子之告我何迁延。异时白骨满城郭，此时子笑何人前。昔年长沙贾太傅，𫛳鸟飞鸣告其故。滔滔宇宙𫛳安知，应怪达人任来去。窗前灵鹊人乐闻，谷莺上下长和鸣。汝曾不效乃效此，汝性险远知难更。汝其更笑我自娯，取酒与尔同歌呼。

早趁林鸦泊，荒篱四面同。田夫留古意，野水识和风。倦仆欺予远，疲舆念汝功。尔嫌冬日促，吾兴在寒空。

我贫难致远，得此有夤缘。弟为兄身老，书来意已传。扶衰惟献直，入手不随圆。偶向醉中别，如何不黯然。

坎坎丰年鼓，鳞鳞赛社人。神宽陟降礼，情取笑言真。掩豆豚肩薄，分余福斝频。灵坛本宜夜，考鼓已疏津。

梯山七千丈，接迹上清虚。钟杂钧天奏，僧参梵帝居。摄衣鹏展背，洒墨雁添书。今日登髙眼，平生总不如。

打打鸣窗雨，昏昏带岫云。酒寒难作热，炉冷不成熏。梅颊梦中笑，雁声愁处闻。伤怀目前事，细数费云云。

何意亲杯杓，初期乐性真。若教狂胜德，多被酒忘身。谈笑交情密，氤氲酒力醇。劝酬如错杂，莫过两三巡。

随处便随眠，昏昏息万缘。魂如双翅蝶，身在四禅天。素饰罗为幌，芳茵锦作筵。心如怀宠辱，未必得安然。

结习慕金仙，西方省问禅。时分四季社，报积后生缘。念恋期无问，辛勤已有年。会缘如有约，此理自谁传。

已作人间瑞，飞空老尚豪。势分方岳重，名列纬星髙。月夜霜添发，花晨露染袍。此翁无奈事，占咏亦徒劳。

结屋得胜处，群山簇画屏。春城花覆白，野路麦铺青。趁暖鸠呼妇，先时柳化萍。年年寒食近，心自叹飘零。

造物本无尽，贪求乃不公。此能随量取，彼亦一无穷。水底家家月，窗间处处风。要知真宰意，不在有无中。

潢潦集须臾，朝盈夕已除。沛然随饱满，廓尔是清虚。金谷输仓箧，锱铢较簿书。不知方寸地，无计脱苞苴。

空室寄空山，柴门不用关。虚心观梦幻，尘世独清闲。旧井前村古，新泉一勺悭。萧条齑粥外，身世有无间。

万物各有性，逍摇即自安。均鸠得巢易，躁蟹寄身难。莫羡髙头树，须防静处丸。如今洛阳第，谁到子孙看。

逍摇惟所适，小大浪殊观。溟渤鲲鹏近，藩篱燕雀宽。宅髙非远害，藏密定成安。不似南山树，枝间有弹丸。

适时非履险，足分不忧贫。须信人间世，宜思物外身。荣柯堪叹蚁，饱露可怜螓。更谢东方朔，能安一老臣。

闻说林间寺，攀萝一径斜。有僧眠雪月，无客赏风花。丈室虚名在，方袍岁事赊。空王无系著，破屋便传家。

万马战空山，声驰宇宙间。窥髙增健大，照勇怯孱颜。洗石无千古，招僧过一关。不知平去易，何似倒流艰。

忆昨越溪曲，官梅正发时。追随连日饮，酬唱几篇诗。淡伫看人意，清香许自知。凭谁将恨寄，为说鬓成丝。

张子萧条后，空山十五年。缾无粟遮眼，门有客求钱。折补经纶手，拘留褊短缘。寻诗有情否，旋送两三篇。

夏子赋分浅，凄凉不喜看。星星脱兵火，岁岁独饥寒。世若均如子，人应不羡官。如何闰月底，怨泪亦阑干。

不见秘书久，经时失寄书。交情犹缱绻，遣讯问何如。郡籍藏昆府，班行近玉除。自怜无藉在，不敢梦华胥。

簿领正尘埃，天邉驿使来。姓名传宝琰，朋旧集兰台。始望岂及此，故人安在哉。曾陪丞相幕，抚事勿惊猜。

已尚清髙久，须教去住艰。强分云出岫，终放鹤归山。烟带重岚润，衣侵雾雨斑。轻身如有药，犹恐费跻攀。

天上郎官宿，人间又几年。莫思华毂贵，好种锦溪田。山色青盈眼，梅花雪满川。傥因鱼雁信，时寄两三篇。

太丘传祖道，作邑兴何如。着意招风月，随缘遣簿书。吏参名例外，诗托笑谈余。偏忆当樽酒，论文意不疏。

沉戟卧江皋，诗人拥节旄。便期犀结带，安事马腾槽。地入淮源重，霜随雁信髙。命书催入觐，应及荐香醪。

衰年税萧寺，偶与凤巢邻。万里刷鲜羽，一鸣惊众人。寒催征骑急，春接赐袍新。折取如丹桂，归荣鹤发亲。

同占溪名邑，还从佛借居。懒便书眼暗，静爱酒杯疏。山路闲供课，僧房步当车。地炉贪软火，未得赋归欤。

本是三山侣，闲为七泽游。放宽千里目，散遣一身愁。诗韵松来往，经窗竹献酬。蒙头一衲外，万事看浮沤。

学有千门路，恭为百行初。谦和人爱重，放傲腹空虚。树大求斤斧，皮柔易卷舒。请君观巨海，万水岂能如。

一粟本非悭，纵横透入关。要知千种解，不离一尘间。透彻通真境，拘留即妄攀。须弥聊比喻，未是最髙山。

客问王居士，如何是半僧。祛缘都未尽，学道又无能。身世随忙业，妻儿饱岁登。时逢方外士，陪奉说心灯。

莫恨常无辨，须防辨有魔。易生人我见，恐为记持多。弄巧它生怨，藏锋性自和。辨心休辨口，方信是娄罗。

曾问征夫路，名山两日程。能销几两屐，况值一川晴。诗欲谋于夜，云多不近城。暮年尘事有，逐处得心清。

暄晴犹苦促，那更遇春霖。花色存余态，春台得重临。主觞方意展，客意已愁侵。是底书生事，时为洛下吟。

水府朝元路，牙分女队行。神仙天外事，风月世间情。步有凌波势，廊无响屧声。何妨沉醉后，珠履小纵横。

节物各自好，春风独太华。装添山衣锦，零落地铺花。趁课蜂招侣，幽吟鹤自嗟。放开平望眼，翠幕不须遮。

敲火开香焙，书斋思渐清。田翁新社长，巢燕旧门生。学僻诗无味，心开语见情。不愁无乐事，正与物俱荣。

今日前溪好，晴空事事明。草长颜色重，凫暖去来轻。游女矜髙髻，书生厌短檠。悬箪虽过午，碧涧煮芹羹。

案体无尊骨，畦丁有贱蔬。凫鹥凭岸泛，云海占空虚。妇老能论旧，儿痴尚带吴。旁人如见问，老子即迁居。

往年茅屋水，痕过一由旬。人论方宜夏，心惊已畏春。花光如劝酒，山色独谈真。补拙供吟课，聊开一笑频。

十日雨易满，一鸠呜更多。开眉初对月，生耳不忧禾。兔走无留迹，轮空不受它。乘风若归去，九虎莫谁何。

官无三不遇，身负四宜休。无意花迷眼，唯因月上楼。役车悬白地，社鼓祭黄收。何事关心切，逢人说有秋。

客路元来促，春情本自长。送愁谁纳款，遣癖又无方。失性陪飘雪，凋颜自染霜。吟君春雨句，萦拂为牵肠。

荣辱一时梦，浮生百种心。愚因难化穏，懒为不治深。分退何须卜，贪髙每自斟。须君说情话，泽畔欲行吟。

怪底暑风浅，明珠照座寒。铺张平地锦，峻激急流滩。吟讽千篇过，更移一字难。少留明艳句，拂拭菊花间。

谁将兔消长，用卜月阴晴。三穴由来暗，中天本自明。金盆如未满，玉斚为谁倾。处处随人去，长空不送迎。

布谷但催耕，鸣鸠不唤晴。风添前夜急，花负去年盟。老去欢娱少，茶多怀抱清。论文一樽酒，何日向人倾。

细雨关山路，梅花识旧邻。拥旄红额骑，抺杖白头民。故国悲王粲，年光送李频。摇瞻解鞍马，正是小阳春。

卧鼓开亭障，斯人久晏然。宣王思采芑，羊祜保新邉。妙手传干叶，鳌头控六连。使君双眼阔，塞草不供怜。

北园依梵庋，东郭据梧桐。鹤并千年骨，诗传一祖风。有愁添鬓白，无药驻颜红。台上秋期句，思君类渴虹。

困臂知三折，攻顽费七旬。不闻覆杯水，能救一舆薪。俗傲轩辕圣，巫夸越女神。百年勾漏术，触处白头新。

生疏僮仆贱，颜色病妻同。定有明人眼，真烦寿乃翁。仙曹歌法曲，词伯缀秋风。不是人间谱，霓裳堕月中。

郑圃潜仙客，陈留继阮生。抡才俱道用，昌誉得诗鸣。未解侯三接，先歌玉六成。篇篇多痩骼，疑似带铜声。

病逐秋风至，年随塞草衰。家如百年梦，身入四愁诗。北焙联圭璧，南薰润岳池。斋房多胜事，可但滑琉璃。

清秋移象纬，皎月一更新。岩桂陪宾席，黄花似故人。诗参工部正，道入醉乡醇。摇指灵山下，长衫赛社神。

屋僻唯宜静，栊疏巧受寒。衾光宵献白，炉火昼无丹。潦倒投僧梵，依稀似宰官。一钱不停蓄，却喜布囊宽。

缃帙文书展，青衿怀抱空。花前添翠幕，句后卷诗筒。云重能鄣暑，身轻不碍风。相期三伏日，借此作寒丛。

万事易瓦裂，故人情未休。殷勤一诗语，辛苦百端求。书托峰头雁，人随海上鸥。终期断湖尾，卜筑共良谋。

幽芳不弄妍，人意自推先。比德人间愿，同心事外贤。香因天力与，名自楚词传。桃李多颜色，相逢不敢鲜。

道院文书静，传籖报两衙。笼山疏药圃，祖寺摘春茶。珍品少为贵，佳名远更夸。要知清白德，盏面看浮花。

名纪三朝重，身居百辟师。华夷占用否，进退繋安危。见梦英灵在，成功命数奇。出师身已老，垂泪忆当时。

风云扶日月，尧舜正衣裳。壮烈周方叔，从容汉子房。鼎彛酬钜业，典礼贲幽光。怅望它山远，千年绿野堂。

位列仙官籍，名随海贾船。前旌冲瘴雨，拱木兆新阡。玉骨埋黄土，金声丽藻编。两行怀旧泪，洒向菊花天。

道盛当尧日，名髙嗣圣初。人推金鼎望，帝念玉楼居。旧典尊王迹，传家教孝书。崇文华夏事，澹泊寄情疏。

未下蒲轮诏，先惊柏府寒。九州方镇节，万里使华冠。岁晚一庵密，风流百世宽。永怀函丈训，泣涕自汍澜。

古远儒冠拙，时忙壮士尊。百年难保命，万里未归魂。身后塞翁马，生前廷尉门。悲笳咽遗恨，行矣不须论。

载缵世基日，群公扈圣年。伏蒲凤冈上，持节雁峰邉。外阃风猷远，中台出处全。履声伤易尽，不得辅中天。

四海诎伸势，安危俯仰殊。犬戎蟠洛邑，晋鄙握兵符。杨李生同烈，髙秦死异区。谁如双剑化，义烈一门俱。

襟量尘埃外，功名慷慨中。人怀不满望，身有未全功。逸气犹惊眼，驰光息转蓬。萧条古原上，松柏自号风。

盛德师千古，髙名满四方。位登三品贵，身任百夫防。公在衣冠重，公归远近伤。哀荣终始事，褒典在徽章。

待问盈朝日，群生解褐初。太常方奏第，儒馆下除书。出入劳忠荩，襟怀自卷舒。如何夺公早，不得待悬车。

学有千箱富，言无一字欺。脊令慈孝地，兄弟急难诗。颂美观名士，传家付令儿。平日磨玷缺，此理上天知。

亹亹谈多绪，谆谆意恐伤。行孤违众好，诚尽是君长。生死人间异，经营地上忙。静中如有趣，遗誉自芬芳。

世德书青史，荣名在本朝。如何元士葬，不得大夫招。惆怅空萧瑟，秋风正泬寥。摇看古原上，松柏暮萧萧。

奕世流芳远，传家庆有余。簪荆蘋荐洁，曳练宝妆疏。载德光门阀，成名振里闾。如何裁半日，一旐向輀车。

义有臧侯者，寥寥几百年。岂唯君子贵，亦有女郎贤。宁舍家藏富，先归宿贷钱。自然难到处，风烈是家传。

释𫏋淮西土，平生质胜文。形模笑妇女，术业富丘坟。客路酒欢喜，官曹名放纷。银章犹断垅，余事付青云。

薄垒毡车咽，危台斥候移。孤忠万夫望，独许寸心知。义动乾坤正，生残日月亏。南山竹有限，难尽泣君辞。

金石虽云久，精诚谅不移。但期忠可仗，谁谓敌难知。吁极天应泣，难谌信有亏。报君如不尽，祸福定虚辞。

皇泽淹时久，人怀孝可移。不应当后患，端恨未前知。国破言犹壮，身亡义不亏。青编照千古，昭代有芳辞。

眼见盟城筑，俄闻钟鼎移。忆君还抆泪，胡尔大无知。名擅千钧重，功无一篑亏。杀身因主辱，独为实前辞。

为怯清宵短，然膏约凭栏。颊疑西子醉，花误北人看。点露燕支破，啼妆风雨残。莫嫌翠袖薄，犹得护春寒。

腐草渐时泽，翩然变化功。分光衣作炫，乘暗力排空。自表因存照，虽多不暖风。偶缘膏火尽，得到兀窗中。

飞花无复数，遇物辄成双。书画疏幽阁，屏帏恋北窗。懒开辞俗客，写望忆秋江。椒菊供朝饵，犹须发酒缸。

受廛均宅亩，寸矩渐经营。湖泛轻舟遁，峰排老岫嵘。牧之推上第，吏部绝心兵。列爵分全服，和声奏大庭。暂辞侯马贵，聊抚帝弦清。黍在谷为重，鸡缘德胜鲭。无功须满斗，仲雅计全升。顾我穷难送，如公福正荣。惠施书已富，陵也句初鸣。径醉相逢乐，亡聊一洗平。

雅乐闻琴瑟，相因泰昊前。朱丝疑杂奏，素女减哀弦。破竹符终合，分鱼目不全。所余裁五五，再续未绵绵。损益时皆有，亏成理或然。茫茫千古意，汉帝自谁传。

四注飞檐略势宽，江湖城郭得同看。纵饶缩地神仙术，长要移人视听难。仙子月多呈顾兔，女儿床晚欲栖鸾。使君饮散攅灯火，长怕浮空水面寒。

题舆记榻得髙贤，寄意真同物象先。收拾芜莱成院落，{尊刂}量邉幅占风烟。登临斗觉今知要，云水从斯入画传。斫竹洞门无锁钥，时携客枕一慵眠。

香分净社色专城，冠盖如云照乘眀。晓露一妆秋艳曳，凉风吹月夜经营。戏荷鱼小波纹近，戛玉船低笑响轻。闻说笠干烧供夜，无邉华烛竞欢迎。

郭外溪流溪外山，山峰长在白云间。开怀幸对百年友，屈指何忧一日颜。烦燠尚宽秋占野，林峦欲暮鸟知还。夜归犹隔溪桥水，不记重门欲上关。

火树银花起夜烟，骖驔朱幰竞骈阗。一千户外开金锁，十二里中然玉莲。何日行宫祠太一，谁从摩诘问诸天。歌台且喜宜正月，柳岸今年胜去年。

谁将膏粥饭蚕师，轻薄儿童觅彩衣。游骑但知夸艳丽，祠门直莫叹寒微。东城南陌春迷眼，逐马随车醉未归。莫怪老翁闲坐久，鬅鬙灯火照柴扉。

年少轻衫竞彩霄，老翁心地寄参寥。照人灯火成何事，示我威仪贵不恌。闲却剪刀寻断梦，任随锦毂纵华镳。固知行乐承恩泽，亦喜丰年乐一瓢。

故人飘泊少相逢，喜向云间得士龙。少日功名鹏万里，长年风月酒千锺。已知吟思才难敌，自叹簪皤髪已童。闻说玉池莲十丈，相期摘实上髙峰。

寂寞余红点翠衣，晓风卷尽絮花飞。避人黄鸟远山去，背我青春此日归。倦舞柳条犹作意，侵阶芳草不知非。老无年少寻芳恨，一榻清风展翠帷。

去年秋日百神求，岁度春风尚未优。补贴稀疏三日泽，栽培饱满一年秋。已干桑柘蚕多饱，待济舟航水接流。云雨筭来多少力，夕阳处处听渔讴。

平侵炉火易成灰，穏闭斋扉不用开。浩荡晚风随伴起，迟回前雪待朋来。他无杂念专思酒，纵有交情敢忆梅。静坐不闻箫鼓急，土牛莫是送春回。

秋容落落转头空，谁与元冥竞长雄。侵剥老条无硬对，栽培玉树是家风。漫夸鹤骨飞饶健，彊说龟肠语转工。对此只宜常袖手，眀年春物共君同。

狂飚一夜撼天关，彻晓阳乌势未还。早恨余寒夸老健，重怜新物损朱颜。强留残火如相别，已典春衣不可攀。料得云端风背上，融和那肯似人间。

墙角寒梅未试盐，熬波何事被凝严。解教炉火添余烬，似妒阳乌到短檐。幽谷但期回暖律，交光何用映疏帘。朝来一扫穷阴处，先照群峰最上尖。

他乡易感岁时侵，病入衰骸苦不禁。卧听儿孙羞栗脯，倦依炉火只愁吟。房无肥腯牲三俎，幕有馨香酒数斟。苦与黔娄分等级，尚为吾妇莫伤心。

客寄他年又一乡，椒花随兴饮杯长。病疑寒健销阴脉，愁怯花宽笑酒觞。去住自知身老大，经过长恨岁穷忙。眼前儿女陪懽悦，年少从教各自彊。

气堙风贯血行迟，运用工夫了不知。待尽生涯蚕作茧，就衰榜様髪缲丝。稍因对酒头先眩，未是多行力早疲。更若寻思年少戏，如何不送老头皮。

琢石髹池省练弦，寂尘不动五音全。应嫌杂奏妨人乐，正可常携对客眠。投倦乍如倾耳听，起醒惟欠籁声传。舞云家范升堂席，寂寞依稀万古贤。

全家共寄一庵中，庖涤因连奥胙通。穴不容身衔窭䉤，芥分余地结斋宫。几瓯粥借邻僧饭，一瓣香寻祖佛风。十笏比邱居有限，包罗眷属要无穷。

口多屋褊分张窄，堂室斋庖约略分。春服乍成宜穏贴，浴盂无处集兰薰。供分清净如霑露，气郁芬芳过食芹。自引一杯归路穏，从教歌咏不成文。

虫有鋋矛兽有戈，江中飞燕避淘河。点红翡翠飞传锦，展翅鸬鹚卧晒蓑。绝境芳菲时唤客，隔林机杼夜催梭。平生约略闲忙境，到底闲中得较多。

官闲久愧叨祠廪，身幸真堪学种瓜。月给郡仓三斛米，日寻山路一川花。盘空婢去催烧笋，炉暖妻来趁焙茶。阅尽邻僧闲况味，官供粥饭胜僧家。

言贵安徐行贵常，与人平淡勿相伤。莫贪顺路行时快，到了回思见去长。克已定知天降福，害人只是自贻殃。长教言行枢机密，此外虚心不用防。

推崇社首劝来人，岁结春缘转宝轮。诛及米盐知产罄，事干生死见诚真。归持福寿凭怀劵，时及暄和谓有神。安得劝农官考古，春秋礼射莫辞频。

提携未便即归山，暂扣僧园且暂闲。岁晚东君颜色近，霜晴寒意有无间。前溪雨后浑通路，荒戍人归不上关。笻竹一枝天正暖，却嫌飞鸟倦思还。

倦缘闲景散闲情，人未归庵户不扃。试拨柴烟寻宿火，旋添泉水洗茶瓶。黄花采采盈衣袖，橡实离离傍短萍。何日一邱藏曲折，与君同伴㔉青冥。

养生无欠亦无余，种竹圈篱草结庐。凿地觅甘分乳脉，鉏田得实饱新蔬。壁间数本空王像，架上都无养性书。我自病来能晚食，从今缓步当安舆。

不惭衰白照溪光，清昼穿梁访野堂。物外风烟多喜客，人间草木亦宗王。浮花竞作争新艳，近侍全收殿后香。秉烛便须期醉赏，胜饶吴榜起渔榔。

缭绕寻泉远步迟，倦逢篱外敞庵扉。门前竹长云垂舞，岩下泉甘雪未飞。景物偏幽缘舍小，茶香看客为僧稀。相公房舍添人否，拟灌春园住翠微。

后山客馆报聘礼，野寺僧瓯当酒茶。云未散屯知候雨，溪唯贪涨不容沙。草间翁仲今尘迹，雪后江梅是故花。一扫穷愁无不足，方知谋醉是生涯。

上春甲子送穷日，早破烟扉令节求。指点葆光仙侣洞，招期南极老人游。龟前香火木称士，堂后交蟠石作牛。我恐上真无碍意，使君息虑是清修。

地接山腰舍遶泉，丰堂巍殿势蝉联。非禅非律三百辈，有圃有场千亩田。中坐独尊司狱佛，几前杂事地行仙。若无生死惊愚俗，正恐斋厨亦悄然。

前疏水竹界桑麻，桃李畦分小径斜。山数青黄人住久，路排藜藿客行赊。云寒烟合入长暝，梅懒春催未放花。闻道苍头长儿女，主人游宦不还家。

水接舟航陆接鞍，忙中光景静中看。无穷宇宙规模远，出格池台制度宽。一水斯须分静僻，四桥缭绕照波澜。拟分风月知何日，且趁鲈鱼整钓竿。

篱横地狭曲相裁，倦扫残花长绿苔。连榭似闻兼静雅，闲情暂欲洗尘埃。料将春色供家用，那有芳尊为客开。怪见门前少车马，多因只要相公来。

天有阴晴地有艰，一山如隔万重山。偶逢冬少三余雨，况置身无百虑关。岁熟役车容借客，闲来崖寺可开颜。悬危既免逢饥虎，又得休公半偈还。

不用丹青染素翰，疏烟分染碧云端。一千里地境中镇，三十六峰天半寒。巢露叶中呈物象，滤罗带畔叠林峦。人间此是清凉药，时向尘中为展看。

陶朱山下金仙宅，云是当年故相家。去国岂知传貎象，扁舟端自访烟霞。平吴霸越功何在，吊古伤今事可嗟。早是登临饶客泪，几行征雁落寒沙。

平时何惮不成归，犹向亭前送雁飞。弱羽可堪缯缴密，寒沙那得稻粱稀。燕吴真恐音书绝，城郭犹疑今古非。若为哀鸣相原野，依随岂惜共卑微。

昔人来去本无情，世自贪贤为结亭。身在云间天缭绕，梦无尘事性疏灵。撑肠大欠五千卷，拄眼今看万叠青。景物却因闲处见，前贤诗已说丁宁。

南窗日暖北窗凉，时节频移意自长。半坐蒲团七家饭，两函经卷一炉香。身辞尘杂元无累，人见朝昏却自忙。雪屋夜寒灯火暗，萧条气味合邻墙。

柳经沈雨舞腰慵，莺入新阳曲未终。照径自藏尘外境，憎花不爱世间红。桥分知为前溪改，寺远因寻别路通。更待薰风日清永，长歌呼就满蒲风。

蟠踞峰峦面势多，天分雄望镇关河。足开烟雾鹏垂翼，手摘星辰月转波。问法旧闻裴相国，传经今见李维摩。禅徒到此栖尘迹，方信青云路可过。

矫首层霄俯翠峦，虚空不住骨毛寒。古今等是无穷境，风月何嫌取意看。巢寄一枝惟自足，风抟九万岂知难。与君同入逍摇境，方信乾坤宇宙宽。

放出清泉叠旧蹊，行人但渡不沾泥。与君暂濯红尘足，留我长浇白玉畦。千古蜿蜒潜窟穴，他年头角上云梯。信知法海津梁别，认作东林是虎溪。

汲引凡躯驾海鳌，恢张奇壮自仙曹。九龙献宅金园贵，四众添花宝范髙。身住四禅观梦境，眼收万象比秋毫。经行会遇登临处，勉策筋骸莫叹劳。

幻形变灭困须臾，晚景尤惊岁易徂。满目交游多故物，伤心风雨对今吾。逝波昨日方追霅，覆篑今朝又过衢。旋打青梅新荐酒，且须耳热听歌呼。

还却天官尺一书，清时有味保悬车。公年尚壮去何蚤，古道谁言今不如。南部方开新榜丽，西清人说旧游疏。半簪白髪无拘束，不用黄精自扫除。

上春日暮暮春头，翠浅芳浓草色柔。五十日天和暖候，一帆风地往来舟。棋神得隽惊逢敌，酒病寻医尚入流。只有风流动文采，较量沈谢亦推刘。

欲穷幽胜远纷华，频向晴空漾钓槎。霞杂凫群归趁浦，雪飞鹭阵宿投沙。山连空秀嫌花杂，树远多图怕雾遮。莫怪故园归未得，为贪入手好烟霞。

世家兄弟久随流，少不同嬉老宦游。身似舟空长信浪，官如萍转偶同州。论文共酌三斟酒，决胜公围一局楸。三百里溪眀月夜，得心情处便相求。

贪闲心不受嚣尘，六十年余自在身。爱水爱山三益友，如冰如玉两闲人。言无拘畏诗多健，酒借豪华力有神。闻说山中丞相语，与君心事最相亲。

不着冠缨不洗尘，不将忙事扰闲身。舍前自旧存三径，林下如今见一人。八节滩声泉唤客，数枝墨戏竹传神。前生定是张公子，一见相从意自亲。

半生辛苦路漫漫，八月樵川类破酸。官事到时初觉易，人情别后始知难。苦无私惠违情重，俭用官钱得谤宽。闻说东园墙下柳，有时颦蹙念前官。

岩腹纡盘一径通，故劳都骑载郫筒。先生旧负连城价，校尉今烦一箭工。著雪老山清刻骨，添梅官路巧迎风。此身终觧浑无事，共乐郊原浩荡中。

青似春袍色发荣，变移朱紫渐催成。琴因声急弦难续，流为池平水不鸣。神耗恐因惊宠辱，心闲请为减经营。贫门二十年中梦，贵贱存亡叹友生。

江东幕客江西吏，各是年过五十时。一去尘中劳梦约，重来物外有心期。烟中艇子花前酒，竹里棋声月下诗。景物不妨俱是旧，只添须髪白如丝。

木叶黄时拂两轮，马前同看蚤梅春。旧游踏遍千山月，新岁迎归三老人。梳洗楼前酬鹊语，琴书案上扫蛛尘。只愁鳯诏联翩下，又指天邉问去津。

会因率集转殷勤，扫径宽迎陌上春。恩解讯书红粉恋，寒消酒力玉花新。盘堆青菜春回律，瓯泛琼珠月借神。浮白自怜偏户小，醉归全是梦中人。

分僧半坐小僧圆，世故犹寻未了缘。小大不同俱示病，穷通有命只听天。愁看药裹推难去，愿见香醪骋不前。比若扶头却因酒，甘言苦口定谁贤。

小结幽栖事静便，为无花竹不成村。在君百里鸣弦地，成我一方濯锦园。按鼓威名知破胆，乞花诗句是招魂。桃溪竹径如成趣，柳岸梅洲却未论。

好在东安解戍瓜，归怀珠璧慰生涯。翰林词伯梦中草，粉署仙郎笔下花。已间箫韶还政俗，未持旌节自光华。邦人故眼应回首，诗律传芳又一家。

幽事相关略未衰，蚤乘芳露折鲜枝。如何引惹伤残处，莫是喜欢攀折时。人见花容如苦爱，花随人意亦相欺。须知恩爱成烦恼，将命拼花欲怨谁。

千古茫茫不可攀，仲尼日月照儒关。生前冷灶七日火，身后遗基十万间。宁许富儿通市籍，只求贤士共欢颜。那知等级输邦计，亦许颜原见一班。

花色芳菲酒力醲，坐中上客索千锺。朱陈缱绻论前契，子婿牵联本一宗。独为棋髙能假借，众同酒伴不阿容。归来醉倒终无怨，此会心知不易逢。

朱何王邓偶婆娑，晚唤寒甥共笑歌。烦恼少因知事少，吃拳多为打人多。竹间豪逸多酣畅，斗下文章竞拂摩。好是花时省风雨，劝人沈醉是天和。

步入青冥路渺赊，岚光四面照流霞。相公未许归旄节，旅客还来看物华。不独衰肠难胜酒，自缘饥眼乍看花。醒来知免污茵席，端为勤劳不驾车。

方外参军语太赊，文茵萋斐锦成霞。齐王国印封韩信，古战场文识李华。不醉而狂乌变白，以无为有舌生花。吓燕书自何人计，只问军中李左车。

幕下郎君发醉吟，多如年少惜花心。预排尊俎当长日，不遣韶华负寸阴。种竹涧邉排坐石，读书窗下听鸣禽。草堂更要添颜色，剩借邻花酒浅斟。

全似襄阳隐士家，只添灵照减丹霞。晚山寒后犹疑远，古木春来亦好华。酒似竹光仍鬬绿，人如锦面更添花。了知衰病轻成醉，不但流涎向麹车。

里有仁贤庆寿祺，不辞沽酒典春衣。年髙且作寻常看，身健须夸七十稀。颊火欲烧双鬓白，心闲时笑昔年非。谁夸八座天人贵，丞相星垣动紫薇。

季管吹灰木落洲，天邉初献鹔鹴裘。邦家袭庆因前续，岳渎储精自几秋。秦晋君臣三昼接，安危将相百年求。休论辟谷功成后，只恐功名卒未休。

整顿乾坤不作难，指间造化自多端。恩回春色华风暖，气接秋天绝塞寒。勋爵已增彛鼎重，功名长入画图看。锡公难老无他验，但觉斯民欲再安。

两两星阶协泰符，为嘉瑞雪胜维旟。果如灵照翁何恨，若比仓公数有余。慰眼腊娘能剪彩，他年杨恽竞传书。断无豪客窥篱落，为自从前免破除。

日邉春早帝王州，花满黄堂寿醑浮。世有忠嘉扶社稷，天教勋业绍箕裘。稀鸣枹鼓无偷市，屡敞圜扉罢虑囚。已佩荷囊簉鸳鹭，径将名姓覆金瓯。

门弧瑞霭晓氤氲，天锡熙朝社稷臣。京兆赭裾多誉久，甘泉紫櫜眷恩新。一城和气仁风昼，万口欢声寿语春。端有泮宫莲幕士，愿随绿水泛通津。

寄隐湖头知几年，聊城一箭自家传。便须结组随鸳鹭，暂舍衔杯乐圣贤。鹤到九霄方展翅，骥行万里可加鞭。隔江阻预金钱会，梦到君家社瓮邉。

斡地排天力有余，倚空金榜称华胥。快兼长史三杯酒，优重中郎六体书。字向云门增瑞彩，思从天陛听传胪。集贤学士相惊顾，应道挥毫古不如。

知君才气本无双，拭目曾看古战场。华萼风流今不坠，文章光焰自应长。诗从古锦传家法，身□花塼是故乡。它日万钱供日费，更期粟贱致时康。

平生髙士苦交疏，今见音容向一书。输子一筹吟未足，加人数等盍分余。供陪应觉山劳费，捃拾不教春自如。诗社便宜张客馆，莫教游士叹无鱼。

曾参古佛问忘情，可笑初孩尚未名。自刻肺肝诚定誓，时牵耳目又寒盟。苦无藉在书窗冷，赖有知怜风竹声。好是鼻端消息在，夜堂流水梦初成。

旅情伤别意何如，霜打枯茄雪未除。门户难成攻事业，殷勤暇日读诗书。须怜白髪亲今晚，莫恃朱颜气有余。要使仇香非醉尉，定知不负武昌鱼。

身是前身念已非，相逢喜诵昔年诗。心情似旧知无日，儿女成行能几时。政事便须书竹帛，功名何必问蓍龟。旴江风月时分寄，免隔关河费梦思。

阳羡溪头蟹正肥，三年客尽拂征衣。一川秋色背人去，满路黄花迎子归。未用解装荣故里，少须通籍扣天扉。红妆莫作离凰怨，自有鹓鶵接翅飞。

玉润冰清久著名，长安一见眼增眀。笑谈已了关中事，慷慨还成灞上行。桑落酒邉还适意，渭城歌里莫伤情。寄身琴鹤堂中相，早为皇家致太平。

纷纷狱市如棼丝，与子共事西江湄。地连远近多杂俗，事出众口无同辞。文章幸子老益壮，蒲柳怪我秋前衰。从今斫额望天路，十年莫放攻多迟。

了知天意贵生全，南岳夫人奉化权。当日论功门户重，至今传泽子孙贤。聊书鬲上三年课，最爱杯中一百篇。君宠母恩如已报，暮云春树约他年。

病卧江城五见秋，惟君向我用青眸。廪人白粟长相续，官簿青钱不用求。向日倾心今得意，犯严荐口昔徒羞。期君通籍金闺后，唤我松江共钓舟。

惠政从来到处宽，民心欢喜吏心寒。醉翁亭畔霜初肃，酿酒泉邉菊未干。紫绶绣衣催传送，黄童白叟挽车看。今君已是滁阳守，父老犹称魏长官。

生涯非富亦非贫，恰好容君放旷身。种竹种松须傍水，有花有酒不求人。功名梦幻吾无与，豁达襟怀德有邻。半醉捋须天地窄，玲珑峰顶看红尘。

郁密林峦十丈余，包罗万象遍方隅。吴王剑沼连巴峡，庐阜飞泉贯具区。贾老华夷分寸尺，辋川花柳较锱铢。别来不恨江湖远，只在君家聚米图。

年齐甲子性同宜，相见论文更不疑。小约同行先具酒，且推独步放君棋。庭前雁鹭能堪否，堂下龟鱼暂付谁。好向蓝田报消息，多栽松竹待哦诗。

西来有客解归装，先说东台白首郎。颜貎宛如周柱史，须眉皆是汉冯唐。百年未觉强弓满，新历还添漏箭长。欲寄平安恐烦报，桃花川里漾舟忙。

米盐煎蹙意何如，尽日逍摇不费书。债作拘留身莫赎，诗成困痼力难除。事钱不谨兄移爱，与世留心客有余。幸各身闲好同伴，相思如许却相疏。

尘满簪缨缁满衣，几人真解弃如泥。水方流急收惊檝，籓自无心看触羝。陶令纵教贪漉酒，谢公宁不念烝黎。也知雅意人难会，笑对西山是指迷。

北台御史共推贫，饥走三吴几阅春。𦈡袴远闻歌政绩，江山应复助诗神。乡尊耆旧多遗事，地有神山得近邻。料得新篇满中箧，好分风月寄闲人。

冬余春晚未收书，一棹相过两日余。久拟从容来语旧，岂期盟约未寻初。风随双鹿樵中隐，人似三闾泽畔居。樱笋厨烟茶焙火，从来心事不相疏。

一投鱼目得双珠，恍觉光寒照坐隅。郡政已知先岁课，高文何不副时须。法官属籍忠劳久，吊死伤孤里俗苏。已分漂流寄江海，甘从父老啖蒸壶。

曾揽轺轩一整冠，江西吏胆至今寒。疲民仰德方为贵，野老言公不似官。身必静休犹是病，心无拣择始知安。髙情未得真消息，试仗诗筒一问看。

扫叶林间一梦回，别来秋物已惊催。书通意外殷勤语，诗寄闲中气味来。花木成阴如结幄，庭除自转不蠲埃。俱生北地俱流落，谁得杨枝送一杯。

难逢易别景如梭，恋恋思君可奈何。烦舍朱黄曲寻访，偶穿城市直经过。簪朋恨阻陪吟啸，文会知难听琢磨。何处恰如长对面，遇心无事便髙歌。

襟怀荦荦久沈沦，念子令人白髪新。苏季揣摩虽未试，陈平容貎不长贫。要须业履能追古，不信儒冠解误身。早达才名未为贵，王杨卢骆愧前人。

趁得君侯解珮时，平皋千里散瑶卮。来时马上寒休问，归日兰房梦已知。不独吴娘夸旧事，重教江上听新诗。鳯书恐逐春风到，催起车轮不放迟。

尽意妆成出晓窗，燕脂颊浅绿云长。水仙卤簿三千女，瓦影龟鱼一味凉。鸡舌旧传仙客句，芬陀长带梵天香。使君玩物无留物，为尔临流欲泛觞。

春草牵吟费梦思，一杯相属重熙怡。谁知道路添新历，只觉精神胜旧时。鳯子即今车接翼，议曹他日政无私。春风吹毂还催起，从此愁添五路棋。

滞雨昏风涨野田，旅亭犹幸窃髙眠。闭门不为辞宾客，开卷端如揖圣贤。梦里荘周花里蝶，醉中徐邈酒中仙。老来此兴非吾事，静识东君意自传。

十分佳处限长淮，人在空眀静□猜。水北结茅真好去，袖中漫刺为谁来。因嗟翳日尘凝榭，更吊沈枪卧绿苔。多少平岗遶淮路，分眀逐处是池台。

野树霏烟不傍城，还知髙士欲逃名。倦投芒𪨗春随处，笑起孤帆潮又生。曾宿客来门不掩，无心人住鸟忘情。郊原盛事知多少，出郭当朝共眼眀。

近无邻曲杂尘氛，远有声名海内闻。白雪两眉谁顾我，青铜三百拟邀君。波涛入笔潮千尺，义勇横胸士六军。早办林间茅一把，与君分坐看晴云。

净名梵行宰官身，迹似空花意自真。岂为世间呈伎俩，正缘物外长精神。窗横午榻籧篨静，日上朝盘苜蓿新。谁与尘寰说消息，不争好恶莫疑人。

又作三年一梦回，浮云何地是根栽。身随东土因缘去，袖带西江风月来。碧眼已传胡相具，白头谁问故人猜。与君别后同参处，雪里梅花次第开。

给孤园下化丛林，堂上雷音振海音。十六师兄同本愿，三千法界一慈心。有时去作人间雨，无事不闻斋后禽。怅望四年留五日，自知清浊易分襟。

云中白鹤塔千寻，为众同南古到今。五百年来一声锡，四禅天外百花林。长眉白黑归宗眼，苦口因缘黄蘖心。方见道场多胜境，尽情呈现付知音。

衲衣处处逐浮云，法乳何妨长子孙。室有巾缾留祖意，门无车马露苔痕。名髙楚泽多新侣，梦入苕溪有旧言。谁与隐峰居士说，曾参一句是同门。

乘流自谓不得死，生意逢师聊具论。无心已尽世间义，举足不随天上尊。本源了了眀月观，余事衮衮洪澜翻。我生流落势未已，期师尽老依僧园。

放怀澹泊省拘持，应物无方自不疑。我国晏然君莫问，他心通处我为谁。静无淮浦他年梦，老与庐山宿命期。到了百年俱任运，世间屈曲自推移。

身如枯木了生涯，那更迎春竞物华。金粟病中犹示众，如来到处不须夸。毗卢法藏无心供，兜率陀天自散花。比似出门千万事，何如丰俭且随家。

平地相逢已二年，重寻胜处少留连。千峰拱足烟霞表，飞鸟衔花几席前。白雪拥窗斋灶冷，春风吹谷野芳妍。四时坐断闲消息，古佛心灯万古传。

坏色寒惟破面藤，寄情显裕一孤僧。花天捧日朝分供，山鬼呼风夜扑灯。何日庵居同兀兀，羡君身外只腾腾。是非不到争多少，前寺经山只一层。

蚤莺声转杂危弦，惊散书窗午枕眠。大法鼓声胡部曲，摩登伽戏野狐禅。眼中颠倒迷情事，世上纵横使鬼钱。烂煮瓠壶锺鼎食，山堂谁道独翛然。

白沙太守性多能，儒业箕裘祖佛灯。酒减三分留待客，草髙一丈远招僧。见成斋饭非长计，创立丛林是大乘。好住沩山十年后，牯牛烂𪴙不须绳。

夏浅春余宇宙清，溪山千里送君行。今宵柳岸半轮月，何处花村飞锡声。衣挽岭云犹带湿，鹤随杯渡不须惊。江头一线轻帆急，穏压鲸波气自平。

晓冲轻浪远烟迷，闻道方为训导师。绿髪小童辞俗日，白头老子泛舟时。自缘旅客蔬盘早，不是阇黎钟饭迟。欲别殷勤更留客，逢君知是旧相知。

相见还如相别时，杖头眀月旧相随。五亭溪下西风静，六合沙邉夏日曦。洗钵又辞香积饭，传衣仍是雪山儿。要须桑下无三宿，不为淮南塞草衰。

早岁希夷合道真，八年静默已全神。收还赤子无为境，留得丹霄自在身。独与老荘谈妙理，不分儒释是殊伦。有时醉露真消息，流水桃花不误人。

仙翁八十保纯精，自解真符不送迎。信是虚闲能却老，从教草木不知名。交邻有兴开三径，只用无求度一生。闻说嵌岩云石路，翁能行处我能行。

洞门九锁是天关，出世那知在世间。行客冲烟排洞户，主人失足到人寰。饱餐蔬笋充朝暮，便与孤云结往还。因为群仙作家主，却应我到胜君闲。

白布衫韝时节新，娇鬟丰口绮罗春。满城菡萏官同乐，午夜箫歌社降神。继昼寻棋三净侣，闻灯坚坐一闲身。不须强学行春客，儿女多应不要人。

三十年余病作魔，相思长恨隔关河。僧窗开读君书至，丈室分龛我暂过。忆尔音容如会合，感怀踪迹念蹉跎。两篇价有千金重，若比千金更不磨。

法海空门老伏波，婺源槐市病维摩。道无同异要当尔，命有穷通可奈何。两目再清张籍在，一经传子鳯毛多。饱闻行业书乡社，得失功名付浩歌。

前代风流颜太师，英风烈烈动朝仪。危身已著当时节，正笔犹开百世疑。儿作此书真识路，翁因忆汝念临岐。殷勤莫改平原脚，庆及门闾会有时。

满盎浓薰霭绿云，可怜珍韵不长存。病妻功罢初尝液，壮士酣余更破樽。千日留春传古昔，一宵遗爱有缾盆。明朝试榜扬雄宅，恐有壶车忽到门。

我生南北本殊津，邂逅相逢若聚蘋。故纳破愁成一笑，应怜对影只三人。居嫌共邑犹分袂，醉觉同心只异身。送客溪邉一惆怅，新欢过眼又前尘。

飘零何处是通津，陆有飞蓬水有蘋。赋禀但随升斗禄，姓名常后百千人。趋炎未肯施先足，耐冷何须便曲身。祗有鸣埙恐难继，此心端欲避芳尘。

问宅无成复问津，青衫长是照青蘋。生涯异日知何地，性命如今正属人。蝼蚁命轻难报国，虫鱼买绝拙谋身。五年湖海成何事，只得冠缨不染尘。

相过何日买轻舠，十里思君奈郁陶。莫谓远烟迷野树，且看飞絮舞江皋。难追竞病传清昼，且合亡何引浊醪。除却醉乡岐路稳，人间无处不风涛。

钓叟生涯止一舠，兴来犹复醉陶陶。知君自欲营新筑，继世那闻有旧皋。野性素来便野趣，春山唯恐欠春醪。果能过我论文字，且拟张帆看怒涛。

报我新诗疾转舠，论文始信赖熏陶。追风定见骥千里，鸣野今闻鹤九皋。看剑为君倾薄酒，张弓何日畏春醪。不烦更问珊瑚树，旧绣年来拆海涛。

解组归寻梵释宫，帆风舟转疾飞蓬。棠阴留付长江外，山色收来数笔中。闻说笑谈供燕席，有时鱼鸟杂籖筒。岂唯政誉歌襦袴，文字由来继古风。

力荡横空万斛舟，一函酬唱纪川游。篇篇秀润东南竹，落落珠玑小大邹。人物百年同富寿，客怀千里梦逡遒。主人合作鲸川楫，无奈髙情寄一邱。

君王劝驾一轻舟，赐履西江饱胜游。井邑诗书今化鲁，春秋盟会不书邹。诗中侯印知无分，笔下尊拳勿太遒。快读新章与神会，蠧关门掩梦经邱。

松竹窗邉拂简书，芙蓉水伴戏龟鱼。雁行千里时一往，蜂得一房聊共居。千二百年形骨健，三十六计米盐疏。齿牙缺落无衰病，惭愧当年谢幼舆。

眼见群儿倦走书，明琼忽报涨双鱼。造端万绪自成室，迷路多岐要卜居。谈氏龟儿门相在，微之道保晓星疏。愿翁寿考贻孙子，文有千箱德有舆。

憔悴非同十载前，旅酬那复似初筵。蜜房羽客非无课，木局枯棋亦任缘。得酒且思陪笑语，著诗终欲共林泉。北坛居士新登拜，租得茶山又一年。

行药萧晨放步迟，啸台秋色饱秋时。乐天何意病为伴，樊素不收春自随。旧雨故人频问疾，茅君使者净窥棋。拂衣身健丹枫路，积压风光剩费诗。

蒲柳先衰祗自惊，静思前事似前生。力侔元气推先觉，醉打愁城堪一行。求援援暌缘富厚，鼓宫宫动亦亏成。会当载酒论奇字，日暮江天得细倾。

醉吟居士桃李曲，忠孝相家鹦鹉杯。情随兰畹碧香注，诗送茶山烟雨来。溪邉官柳意欲尽，枝上海棠红半开。不应物色相携手，惊唤南池春梦回。

此生休戚已前期，命薄天公不可移。一饮且同今日醉，数篇曾见古人诗。青山招我成长计，白髪欺人亦太痴。莫与老翁疑甲子，当年犹记会沙随。

景物随人也解愁，年来谖草不忘忧。微官自䌸敢辞冷，倦鸟纵归何处投。一岁又闻禾黍熟，百年惟喜甲兵休。人生佳节真难遇，莫惜重阳菊满头。

病折丹心一寸灰，犹怜花月照云罍。碧腴既许投交分，黄菊从教却放开。上客醉时花婀娜，绮筵歌罢月迟徊。白头贺监频三请，好客从前招不来。

疟有黎邱竞出奇，操矛不报主人知。问渠去处终无定，与我周旋便有期。贫似渊明犹爱酒，瘦如工部只缘诗。但教酒入无功社，何用诗称国士为。

柳径桃蹊草色新，一年春半又侵寻。无情燕子疑巢冷，多怒鸣蛙互目禁。满眼为花留色艳，转头遗我是清阴。莫愁艇子芙蓉檝，且听拏音作好音。

时丰报祀拂黄收，共说金穰更几秋。树染烟浓山着色，月临天迥水明楼。盈囷黍答三时力，七字诗销万斛愁。饱饭哦诗醉山月，不妨归老一扁舟。

日日寻春春未休，髙情可是惬风流。诗如濯锦江波色，身在浣花流水头。行想袿裳分襞积，晚因鱼鸟得迟留。草堂费尽无人寄，怅望前溪独自愁。

此身初不敢图安，老去偏忧行路难。欲调舟车难用法，偕行仆从只宜宽。已持食节多虞病，嫌重装囊少虑寒。且替疲兵充守宅，诗成莫惜寄来看。

折除官职是声称，利达文章不易幷。联句每容分短韵，五言今始见长城。将军庄畔伤沉甲，处士庐邉笑盗名。我欲抱锄归问妇，揶揄未许饷春耕。

幸分微禄养闲身，杖策登髙拟令辰。贫愧减员招酒伴，闲多债数得诗人。不辞眼见黄花旧，却恐花惊白髪新。人道二疏贤父子，我疑文采是天伦。

短莛投迹类蓬麻，何似差吟得当檛。藏迹岂期今脱死，迎军几处早分髽。池塘带雪犹涵溟，林谷先春已豁谺。莫谓寒荄更无分，春来也解露双芽。

春行日日度芳林，僧梦回看午转阴。闲喜林塘多静态，忙输蜂蝶见花心。三杯酒后逢人醉，几首诗多取意吟。惭愧孟郊三百首，何人收拾荐薰琴。

老知白髪愧花林，望绝华筵继昼阴。病与物疏锁火性，贫知分薄更灰心。春收红紫如辞客，风入松篁得伴吟。莫恨蔬盘欠何肉，文园病渇只因琴。

旧日衣冠说武林，风流曾不减山阴。百年人物千山秀，万里功名天下心。族姓人人夸盛事，溪山处处称髙吟。后生欲听清商曲，莫学无弦只抚琴。

花有芳丛竹有林，春来各竞趁光阴。妍媸等是目前事，冷淡方知异日心。十二里山长隔面，一帆风地每传吟。髙山流水人知否，绿绮窗间自晓琴。

长篇大轴势如林，慰我穷愁正结阴。数首娯忧兼寓物，几人对面便知心。多求笔吏供濡墨，剩买筠筒给浩吟。闲静心情如此少，能听贺若是知琴。

身似鹪鹩寄远林，仍将病骨卜晴阴。有情缘堕有情法，无处云知无处心。棋对僧窗时自纵，诗传人口不堪吟。感君裁鉴多清赏，收拾焦桐爨下琴。

声驰南国秀千林，逸气终疑困华阴。病任烧空不烧火，诗唯传句不传心。当年宗鲁江西梦，异日睎颜洛下吟。直把风流付邱壑，真如封锁匣中琴。

春来秋去锁烟扉，此境人间不易知。强遣忧愁须藉酒，巧传消息却因诗。生缘有累难除药，性本无为不用医。苦乐从来略相对，乘车须记饭牛时。

全无客到掩庵扉，冷暖心肠袛自知。贫欠饭租难乞米，午亏睡课且裁诗。已伤刄自惊逢敌，多病人难更说医。强半工夫付诗轴，独惭骑吏立门时。

柴车朝出莫柴扉，麋鹿情通麋鹿知。寓目每因思旧约，破颜时幸读新诗。妻儿债负真冤境，祖佛因缘即妙医。救火抱薪还止火，只嫌虚幻没休时。

早冲料峭别岩扉，惜别音容意自知。道上每因同客笑，箧中常恨少君诗。饱参静定推先觉，苦炙虚空得下医。菽韭盘空春睡起，伯仁还遇火攻时。

去秋九日失归期，今度花前又过时。唤客便宜倾凿落，与谁同伴插酴醿。新甘未厌松江鲙，敏捷先酬季父诗。莫道野翁无食品，葵羹烂煮亦偏宜。

未春先以约春期，载酒如何却负时。摇想醉狂哦舴艋，也知归客趁酴醿。阿瞒气慑周瑜阵，樊素心贪白传诗。横槊赋诗俱占却，据鞍矍铄正相宜。

十风九雨一春除，散绿留红证夏初。心事自应随念远，年华未省向人疏。欲开胸次犹须酒，泛若因缘却为书。饱满盘天久无望，良规真恐在污渠。

二千里外命车轮，慰我言词字字新。自向江西逢隐吏，方知物外有髙人。频将篇什收风月，怠整形仪作搢绅。相对茅檐终日语，从教人道是沉沦。

红剥芳菲绿作丛，摇知惆怅两心同。结交旧燕多情语，消病残花无用红。献计欲居尘境外，投名且向酒壶中。新来但觉多新様，不道襟怀尽古风。

老境看来亦悄然，方知世味有无邉。忙中受用非关我，静里风光总是禅。易□常参饥后眼，酬有只有饱时眠。周翁百事多恬退，诗律从来不受怜。

世德联绵自汉朝，元功当日说萧曹。营分细柳威名重，笑指飞烟量度髙。文挟素勋谁与敌，诗推余事尚称豪。了知三阮逃名久，恐被名牵未可逃。

香火社闲棋度日，溪山伴静酒为年。碧霄鹤唳诗情远，湖院僧知茶梦圆。常喜春鉏行佚老，每嫌棋路尚争先。平湖草岸经行好，后夜延缘刺钓船。

气血扶舆梦幻身，用多补少不调匀。如今滴水滴冻客，便是贪花贪酒人。髪白容衰争早晚，官荣家富费精神。空花若解揩摩尽，方识人间一笑春。

晨钟斋鼓住僧园，纵不陪堂已一般。恐为因缘略相似，若无消息自难安。乐为苦本宜先戒，病是良医要好看。为问炉香经卷外，有无尘妄更相干。

履坚抱节有谁如，本为书穷更买书。命欲问天何厚薄，贫多闻道是乘除。仓箱粟帛常亏课，庭户芝兰独献余。气味如君略相似，只论诗律愧空疏。

筠阳太守旧知闻，笔力清新思不群。泰道自当随纪历，蹇涂何用庆书云。杯中旨酒衰难尽，床上愁妻病未分。故向琳宫同寂寞，一炉香火伴清芬。

惭愧诗筒数往回，自嫌局促困驽材。尘踪已挂旧官壁，妙语犹随新雨来。好客共谋良夜醉，养花长得四时开。知君客里犹行乐，端为襟怀不染埃。

不惜分余为借光，情同结客少年场。谁知亲拜六篇语，全胜摇闻十里香。自叹满头频献白，敢言三俎欲怀黄。一缾一钵烟波里，径入苕溪向水央。

报道春风莫便回，少陵凖拟作诗材。公然背我堂堂去，略不随人得得来。花占三春官已满，河专一壑幕初开。已知风物长流转，得举朱弦且拂埃。

昨朝珠玉已争光，再转旌旗再擅场。景物岁时俱婉娩，德人言语亦馨香。歌风燕子初争语，藏柳鸦儿学画黄。牵率赓酬无健句，鸾声只合听央央。

三年筑冶困尘迷，且拂尘埃下锦溪。客子云山无定宅，令君桃李已成蹊。闲情聊赋篱邉菊，快意须分物外题。粉署仙郎卧江渚，相逢莫惜醉如泥。

数州形胜共乡关，江浦淮堧一望间。长恨崎岖千里隔，那知邂逅两身闲。稻粱要足几时足，闾井欲还何日还。犹胜拘牵名利客，心无一事看春山。

长淮千里拥双旌，揽辔曾闻志已清。槐市早年先走誉，桥门多士羡蜚声。山长静默溪长绿，人有豪华物有英。早趁官闲剩寻赏，它年车骑不单行。

长须晨送一函书，语不周遮意有余。雨满一犂知过望，草开三迳喜如初。黄鱼白酒江头市，绿竹青蒲隐士居。病后世缘多懒惰，相逢诗酒未全疏。

雨暗长亭去驿赊，褰帷那免叹年华。应缘问俗颁温诏，却得名园看好花。晴入郊圻初浩荡，春随杖屦得津涯。仙郎不解收珠玉，别乘归时载满车。

堆案文书不用嗟，新诗字字说芳华。题舆事省时眠草，纶阁文髙合判花。莫待春归空怅望，须知醉里有生涯。如何为向邦侯说，整顿清明载酒车。

布鼓何堪付阿香，平生痴绝亦长康。曲成下里安知宋，疏就中郎不姓常。未许芳馨依杜若，摇窥光怪识干将。秋风一水空相望，留滞何时贡玉堂。

几叶文章开一花，布裘中句已名家。无心于世苦亡赖，生子如郎定可夸。行矣斋房思贾传，莫将髙论诋王嘉。冥鸿一去自千里，寂寞沙村只望涯。

故国愁来有所思，那堪更读四愁诗。令君术业辉千古，处士才名冠一时。醉后啸歌争气焰，闲来履屐共追随。诗豪酒侠方推重，野客何知但朵頥。

节物催人莫自悲，开颜且喜看君诗。饭抛宿岁因轻弃，酒为迎年故重违。照镜不收寒鹭影，藏钩新与少年期。何须直待东风醉，红烛花前且满枝。

几处澄辉几处秋，好闲时上水明楼。谁怜老子风前兴，为遣中郎醉上舟。一带横空长漠漠，时看飞栋影悠悠。今宵踏月归时节，莫骂徐郎只暗游。

与君淮浦接乡关，闻道忙中也自闲。身似浮花真客宅，心归实地是家山。窗明笃耨朝烟细，榻静籧篨午梦残。更问前生李居士，南行今到几人间。

天作长绡玉作图，恍然身世在冰壶。岁期共饱如颁粟，瑞要均行胜得珠。未办五湖扬短艇，且谋双鲤唤长须。清朝不要培芝菌，正好称觞颂正符。

忆昔开元夜宴图，锦为方丈玉为壶。但夸北里楼吹笛，谁问长安米胜珠。事去牵连难雪耻，愁来陪奉长霜须。兔园岩穴皆时彦，一斗青精过刻符。

昔年曾叹小差池，官带荣名自有时。二火并光君有渐，一茅覆屋两相宜。心田自乐缘知足，世路无求亦少思。好是一丘藏曲折，也无邻里共追随。

白首相看一病妻，也能举桉与眉齐。诲儿共织厐翁竹，养气多惭纪渻鸡。作恶不须嗟室罄，惊魂长幸脱征鼙。团栾欲说无生话，试借先生刮眼𫔇。

萧寺姑分一日光，人生同调稳相当。空斋夜语规前哲，带酒论文恐老狂。三献三休真琬琰，一前一却笑螳螂。君家江左才名旧，会向长涂一振骧。

妇未生儿先制名，人生适意但随情。有无何预它人事，轮奂当期异日成。收拾功名须义勇，较量得失是心兵。鄙文不用量轻重，久已无心羡世荣。

谋身学业愧渊云，急退还惭谷口真。可是有生同冗长，真成无补费精神。抽簪早觉宏图远，侧席时闻妙语新。共道征君似颜子，升堂今日见诗人。

极目关山不断云，岭梅开处若为真。沈迷簿领政无术，展拓诗章笔有神。夜市鬻茶如访旧，晓妆吹颊自争新。长溪西畔烟霞远，闻有风光属主人。

会得头头理趣微，此如未会即倾欹。试看一路争先着，何异三乘占上机。但使无心须百胜，多因弄巧陷重围。条条白黑分明路，苦被旁观指是非。

莫话艰难遍九区，门前咄咄尚堪沽。眼中寒暑频伤雁，闲里心情要忆鲈。政似钓璜归大老，诗能引士愧非夫。暄风暖日明年事，共乐烘春造化炉。

八节滩头老醉吟，年来愁也不胜禁。须知到处难忘酒，有意来时且抱琴。欲与君游忘世虑，若非吾事莫关心。相期早晚尘缘外，共访毗耶听梵音。

潇湘十亩弄柔猗，独染啼斑事已奇。但爱波声鸣荦确，不须蝇翅避琉璃。莫疑山路崎岖险，解脱绳桥性命危。惭愧平生竹上座，得相随处每相持。

桃花人面共春风，人去桃花自笑红。撩乱絮飞春物后，依稀云散梦魂中。莺迁是处皆良友，蝶化知谁是主翁。莫讶求仙杳无信，卖花人过小桥东。

自顾生来骨相屯，不容强觅彩衣轻。荣华地位无多子，寂寞因缘已半生。我拥素衾方自喜，君贻组句遂兼荣。书窗对榻仍摇腹，谁道挑灯梦不成。

慢绿迟红静不争，小梯斜倚上空明。日筛竹影花奴睡，人度禾场吠犬惊。散帙未甘书效晚，携笻独喜病骸轻。排芳穿密多幽处，后日相期子细行。

了了臞儒说旧章，三锺初试楚金良。当年尚老君方壮，此道催人意已忘。懒逐肥尘规冷炙，甘同贫女借余光。谁家春草能终惠，惆怅还同病乘黄。

短檠灯火几经秋，古远人疏道不侔。可惜诗书架三万，不如奴婢橘千头。颜回赋禄唯箪食，林类当春亦破裘。见说老人怀旧事，梦中吹笛更能不。

小说风烟已自佳，前峰矗矗为盘牙。千重岩壑名卿宅，一簇楼台刺史家。自愧虚凉无物望，难将术业向人夸。所闻政绩刊金石，刻画无盐学篆沙。

自是天公亦厌艰，十年战士好休闲。胡儿弓射燕陲月，汉将心驰海上山。庆事频闻输帝府，好音传落到人间。丈人自是朝廷旧，早趁鹓鸾入近班。

雪扑征鞍岸涨沙，不辞天阙去程赊。江梅笑处人为客，仙桂香时雁到家。秦地少年应办酒，江南词客好酬花。锦衣彩仗还乡路，欲访萍踪问钓槎。

须知秋日胜春朝，一鹤凌空振羽毛。满轴文章慰衰病，十年灯火困英豪。良医先为肱三折，合负终看钓六鳌。郑老襟期幸同调，新诗时与寄亭皋。

无复花生拙笔头，一生长负剡藤羞。过门多是陈惊坐，得句谁怜赵倚楼。社友书来频寄语，山翁鬓已不禁秋。老干仙去吾宗冷，有继华星一字不。

也知谋醉胜谋闲，户小都忘满腹悭。晚得麹生投老伴，长邀玉友访空山。初贪雪里香宜倍，忽报缾中酒自还。全胜朱提双饮盏，亲教从事送酡颜。

万里关河未说长，亡何乡是醉中乡。客居江馆当炎热，春日云安逸色香。沽水童奴思给酒，乞钱司业更传觞。蓝桥不用鸳鸯语，只合壶中贮玉浆。

六十行年两鬓苍，兴来犹爱引杯长。黄翁垆下山河远，酒母车来驿传香。碧落侍郎烧鼎诀，粉闱仙客驻颜方。三斟卯饮心无事，一枕亡何是故乡。

自分蔬肠甘苜蓿，那烦远骑送蒲萄。青条自有悠扬势，甘液多因灌溉劳。坐见满盘堆马乳，全胜千里惠鹅毛。病来苦不胜杯杓，今日思君饮浊醪。

朝日团团上碧峰，蔬盘牢馔四时同。园供小摘添幽事，雨打寒菘带晚浓。可但拈香参玉版，直须进步礼黄龙。溪堂炊甑容千客，不打阇黎饭后钟。

十里林花带月萝，垅头车马断经过。可怜人物今如此，试问天公事若何。篱下渊明惟酒菊，舟中范子任烟波。璇题金榜垂霄汉，千古荣名定不磨。

绝代风流世所希，如公真是命难推。三辞令尹髙前哲，两挂儒冠当盛时。丞相耐官天语贵，左师习礼楚人知。试看流庆当何似，滚滚长江不尽期。

仁义功髙泽子孙，衣冠由是古王门。位升五品鹓鸾贵，政在三州民社尊。一旐岂期江汉远，千年惟有德风存。了知大末渊源在，功业皋夔付后昆。

自想温容耳诲词，他乡已恨重分违。送人作守乘轩去，结草为灵象俑归。会合只如风过烛，花阴何异月澄辉。相门子婿诸侯服，除却清名百事非。

楚乡槐市忆当年，锦绣文章六艺先。朱绂哀怜应有在，白头故旧各凄然。修文地下埋英骨，遗爱江城付彩编。造化于公意良厚，不教丹旐涉长川。

耐官丞相山河业，靖国帘帷社稷勋。四姓风流传学问，三朝润泽庆来云。重车折轴人何力，积阀传家子有文。史笔它时汗青简，左师家谱绍清芬。

当年幕府拜英游，十载乌丝换白头。城郭俱非前日梦，关山如旧一天愁。诗人已作潭移影，往事休论江自流。物色佳城闭何许，西山凝望不胜秋。

鹤髪双亲岁月残，既霑三釜即心欢。广文未脱一官冷，范叔宁忘昔日寒。文中八科名益重，魂归千里命尤难。后生它日思风范，只向传铭石上看。

余英初约转舡蓬，二载庐陵郡课同。官簿纵居时俊后，诗名旧列昔贤中。三斟屡酌前溪月，一瞬曾帆下渚风。千里音容从此绝，梦随江水远朝东。

翁来谓有世间情，翁弃人寰一叶轻。白玉楼成金阙峻，步虚章就紫霄清。笑谈烈焰怀飞壁，寂寞空潮自打城。大笔如椽石似玉，何人为与说平生。

清怀凛凛古人风，尚忆当年语意同。开口剑锋初论事，归林弱羽已伤弓。累朝因革襟怀内，四海悲欢指顾中。寂寞门阑感恩客，曾将顽质谢磨砻。

蔼蔼声华动帝宸，一时车马走芳尘。文如屈宋才仍富，心似皋夔道已醇。身后功名因报主，生前勋业为忧民。知公本意安刘氏，不许身危更累亲。

气迥神清形骨立，蓝绶纡腰垂四十。年侵运栉髪蒙丝，日晚煮黎羹不粒。教司胄子禄方来，日薄西山风已急。平生失意固多端，忽向幽泉犹饮泣。

官栖枳棘莫消魂，身托丝萝在德门。三后姻聫门户重，贰卿阅阀德名尊。伤心结蚁灵轜远，保室鸣鸠道化存。为问如何慰冥漠，饱闻中外有兰孙。

除却家传教子经，世间百事不营营。自应艺学推前辈，故得风流劝后生。疏傅挥金终足食，徐卿有子自成名。后来若不流馀庆，真享千锺亦未荣。

梦协幽兰故可夸，来从君子更宜家。疏恩自合开新邑，比德还应副六珈。解使威仪同诂训，聊随轻薄事𫓪华。自从瑶瑟初扃后，槛外春风懒放花。

文章夫子才难尽，孝弟人言报自赊。四事先生俱擅世，一涂后裔不传家。岁当丰暖偏寒馁，朝正欢娱独叹嗟。报施若教长似此，几人守道不回邪。

双眼失明二十载，一身病卧四周年。俱生孤女眼前死，诸御四儿姑幸全。遍历人间真苦恼，略无身后好因缘。静思四十六年事，一梦三生业梦圆。

天公嗔我眼长白，故著昏埃阿堵中。不怪参军谈瞎马，但妨中散送飞鸿。著篱令恶谁能对，损读方奇定有功。九恼从来是佛种，会如那律证圆通。

公主檐间睡起时，匀红行绕大安池。北人未识春迷眼，妃子偏怜酒入肌。更若施朱疑太赤，不须生女白如脂。由来风骨都相似，岂为丹青别赋诗。

梅蘂年年破腊时，玉花飞舞集鸾池。独将艳色添真色，任尔冰肌映雪肌。带恨不妨红作泪，洗妆终见白凝脂。可怜渠有风流句，只作歌词不作诗。

春到冬余去住间，玉楼无处不轻寒。鲜鲜魏女履下履，粲粲真妃冠上冠。眼乱互摇歌扇羽，心惊添著粉闱幱。东君厚薄非无意，一种馨香两眼看。

书堂篱落冷如灰，十日相忘亦自猜。初讶冻枝无艳脉，那知寒室自花开。铜缾结实元非种，蔀屋迎春似有媒。方信阳和满天地，不须人力费根栽。

歌酬花意醉酬春，笑口相逢可厌频。不饮正疑花怨客，典衣莫听妇伤贫。天生尤物非为福，蚌有明珠亦累身。墙里佳人墙外笑，冶容招悔岂无因。

陌上春风已半酣，薰笼院静怯轻寒。织成花锦传香密，养就娇羞对客难。山路不知清梦远，宫衣犹惜旧花残。若将品第分髙下，须向芝兰格外看。

绛萼红腮带露肥，烧林长近禁烟期。且容北郭通邻径，若比南枝较发迟。曲水岸邉寻旧事，卖花担上拣繁枝。香鞯一色垂杨路，何似吴王宫里时。

落落虚怀好自珍，一番舒展一番新。摇风卷起窗铺月，滴雨惊回梦怆神。荔子丹时陪献豆，丁香结处共愁尘。本无颜色争韶艳，野老由来不怨春。

一幅青天世外珍，诗人得句共清新。书生几上侧理纸，巫女庙中巴峡神。长恐天寒凭日暮，不将翠袖染缁尘。世间荷叶幷蕉叶，不与红芳竞占春。

两潮船上别苏台，岁历侵人鹤化胎。霜实可怜今入眼，佳人何日问重来。黄金丸逐惊飞肉，白露团凝别恨腮。重待扁舟落吾手，为君先报柳郎回。

绿玉波心耸绛台，丹霞道士日传胎。仙人不惜黄金贵，海蜃摇惊驿使来。玉食光辉天着力，主家春色雪融腮。手中三日香犹在，不是吴姬乞打回。

黄姑𣃁月种文犀，落向三秋月满时。岩邑疏封兄弟国，铜缾分派子孙枝。汉宫明艳涂娇额，仙鼎珍丹散漉篱。好趁灯花同报喜，黄间金粟正相宜。

物外家风本自奇，人间独步九秋时。谁登月姊青霄露，折得郄诜丹桂枝。韫玉岩扉通户牖，蘂珠花殿彻藩篱。渊明不共真香醉，只与黄花作便宜。

蠧关草掩日萧疏，自汲寒缾煮涧蔬。早愧空肠添雪乳，何须杂珮列琼琚。往陪雪茧千重贵，顾试𫓪刀一割如。风露满楼人未散，小窗应为赋归欤。

搴露纫荷楚泽舷，未参南海素馨仙。大门当得桂花酒，小様时分宝月圆。诗挟少陵看妙手，犀通神物为垂涎。使君少住幽兰曲，时傍颦山照鬓邉。

心重吴山老，天教闲许长。事多因醉遣，心半为山忙。

立石标溪界，疏荷限水香。此翁三十载，看了几人忙。

隔阔已经岁，相逢不置辞。情如淡交久，处士合吟诗。

胜韵难齐俗，清流不受浑。岂应践期约，独自爱黄昏。

木落亭皋远思，疏帘清簟棋声。闭门十日知否，风月愁人败盟。

旧传传箭聊城，海内群工旧名。况有文章老伴，朱颜碧落仙卿。

惆怅休寻旧事，酣歌且数前山。待君苍藓重拂，相逐宁论兴阑。

屋头积雨涨春雪，舍北夭桃堆暮霞。细雨斜风妨病起，窗间把玩数枝花。

篱边杨柳似罗敷，袅袅娉娉十五余。无赖风光相料理，忽看柯叶可藏乌。

残梅依草遣愁尽，细草缘阶满意生。莫道中年春思少，每逢佳处眼偏明。

晓窗晴哢丁宁语，晚树幽花委曲香。散策寻春不知远，片云作雨度回塘。

老如认老应无病，贫要安贫可免忧。贫病欺人须服弱，嗔拳笑面却应休。

阙里荆榛一扫除，文明犹是旧规模。要令多士充庭赋，能识邦君此意无。

一封丹诏聘儒林，裋褐书生竞拂衿。发愤正须先贾勇，莫教空望状元心。

伶俜族绪不堪论，兄弟相持老仅存。方信有生同造化，君恩犹得贲丘园。

前徐爱孝世相传，日荐珍尝不计年。便合一生成妇顺，旅酬今始见初筵。

斗米蒸炊入小罂，未应消息到比邻。静思怀璧真成罪，恐是糟床夜滴声。

寂寞茅斋昼掩扉，著书还□易招讥。固知不解论奇字，恶客何须抱酒归。

吏部真堪上罚觥，瓮邉都不问公荣。平明挈榼出门去，应笑童奴鼻息声。

直造门来诚有意，不持金去似全名。端疑解习叔孙礼，竟酒曾无讙讼声。

一身何适非真盗，浅识常虞世俗讥。我欲似君专盗酒，常谋卜夜不谋归。

主献宾酬卒举觥，礼成宾主不遗荣。自惭馆客殊无礼，终又不闻食器声。

负担相随语笑同，不分强弱便相攻。若无三尺齐民律，旷野何人是长雄。

烘林日动云霞杂，绕坐香通兰蕙分。一局仙棋春院闭，不教声利世间闻。

本是黄梅雨涨时，沙痕褪落不成泥。龙公不费丝毫力，收起鸣车水满畦。

尽是行人劵内愁，钩辀猿叫杂鸺鹠。四时各有宜人处，只怕萧萧风雨秋。

老将病骨犯烟波，厌听蓬窗雨作魔。一枕僧房得安梦，受恩真是不须多。

春风翦彩花开脸，秋水为神玉作肌。解使门阑添喜色，宜来何必是男儿。

红旆欲随岩桂发，丹书应与菊花期。功名信是前庭事，浴了珠娘也未迟。

得意中人嫌太雅，眼胞上捧为多般。从今邂逅逢花处，要似茱萸子细看。

已分都将命乞花，恩多成怨莫伤嗟。玉容红泪犹堪忆，纤手拳头尽好夸。

小年那得此风流，老子登临兴未休。恨石尚分三敌国，仙翁合列五诸侯。

下彻灵根上太虚，斑分碧落照尘区。要知一览龟峰境，不用重看雁荡图。

张侯无居寄岸上，志和有意学浮家。我今乘舟任来去，便应随处为生涯。

官供粥饭是官身，一岁三逢陌上春。应有得闲人笑我，苦因何事去来频。

房湢斋庖间翠铺，环山环水绿云扶。不知几许中人产，支慧居前后阿枢。

黛色因依四面同，田间独并碧玲珑。两家茅舍依山住，不在诗中在画中。

突兀波心倚翠空，他年金碧照鱼龙。火烧水转休惆怅，且看中流树荫浓。

独寻空翠到仙家，夹路香传数里花。欲快平生无碍眼，烟霞顶上看烟霞。

昭君村里千年恨，神女峰前一梦成。不谓此州无美艳，只嫌名字太粗生。

向来本为买山田，饶得青松不费钱。更向青冥𣃁峰顶，放教南斗照臞仙。

棋局随空破碧雰，上方剥啄下方闻。方圆变化知多少，笑杀先生洞里云。

花川同色及春时，不报人知也自知。此日不须题岁月，一回来作一篇诗。

取意竹依窗密促，自开花照眼鲜明。老僧踏遍诸方路，花竹相看世外情。

千株松逐岩腰转，四面山如扇掌开。不厌客成真实否，华严阁就约重来。

东溪缭绕黄花国，西崦纵横白酒家。谁道桃源解迷路，与君平步到烟霞。

道边遶庙占疏凉，郊远山连草树荒。果有祖师传印在，为予试热一炉香。

吾心闲欲省尘缘，选得闲云起处眼。笔下自多宽宇宙，眼前犹乐少林泉。

路不倾欹即易开，若添人迹便尘埃。神龙岂为含幽阻，只要红尘不到来。

顽石连卷裹绿苔，人传桑苎手亲开。谁言天地无情物，却解殷勤唤客来。

桃花樱花红雨零，桑钱榆钱草色青。昌条脉脉暖烟路，膏壤辉辉寒食汀。

西风吹彻菊花黄，唤我东篱泛一觞。白髪插花休笑我，年年汝亦负重阳。

鄱水僧犹敬故侯，为予解榻小淹留。病余尚觉山川健，兴在烟霞故未休。

提封犹是古方隅，庙食何惭百世余。醴酒不陈宾客去，至今遗俗重诗书。

途穷道尽势仓皇，犹守孤城结战场。遗庙丹青照今古，不惭张许在睢阳。

方内人过方外游，两翁身世等浮沤。何如添作三髙士，为有平生一水丘。

前朝缔结梵王宫，秘咒长因乞岁丰。隆报自惟追广孝，修除真可效臣忠。

国虽褊小亦封除，疏奉仙灵意气余。犹有黄冠说前日，开元曾是下天书。

汗肩担上碧参差，阳脉初兴趁嫩移。山路莫辞行力远，清风随步不相离。

泼黛长空月正浓，与师山路少从容。莫贪豪侈牛心炙，来看孤圆马耳峰。

御儿南望越王城，相国勤劳干国情。料得功成身去后，扁舟犹忆此经行。

昔人寄赏事何如，远借髙名信有无。试使当时未身遇，不知谁解别贤愚。

康州义烈光千载，徐老勤劬尽一身。及到成名略相等，须知忠孝是同伦。

邦君临治意何如，所重川流政化敷。堂上诸侯贵如许，髙明他日见雄图。

能去尘埃几里摇，随香步步透兰桡。主人可是饶风月，分与游人倚小桥。

万仞苍崖走玉蚪，急催诗句已难酬。禅心不肯随波浪，犹道桥流水不流。

一年春又转头空，前信花催后信风。花坞老人诗力健，好留春住莫匆匆。

频阳田宅就荒墟，十室居人九室虚。骠骑将军无甲第，书名竹帛又何如。

樵牧无人记故侯，崎崎林壑水经邱。道傍若问王承福，应叹人间万事休。

门外车轮日往还，忙中尘土静中闲。不栽松竹分遮帐，应要开门便见山。

畴昔操戈列战场，人间无处避披攘。门横官道长安堵，端为无心害虎狼。

曾忆山城政在前，人传遗事总依然。重逢兰若栖迟处，只有窗前竹似贤。

周家卜政几专城，曾见长身掩重名。但愿常教刘向在，不应异姓敢争盟。

全师何日凿新泉，浇涤尘埃是胜缘。恐为师无均济力，长招官索欠租钱。

偶因斗暖重寒候，得见笼烟带雾花。却恨经春长闭户，等闲风雨不离家。

小筑青冥不厌劳，松拖紫翠竹牵梢。仙郎不忆青绫被，辛苦江头一把茅。

浪泊空成两鬓华，要须收拾老生涯。近闻洗足祇园社，庵外无人管落花。

射策枫庭正妙年，一官聊作地行仙。雷门鸣处无枹鼓，勤劝春鉏种象田。

酒熟招期胜士开，锦溪词伯是仙才。衰颜野老无酬对，若有新诗却寄来。

九月南州菊未黄，年年长待饱经霜。使君着意勤招客，催促篱间日夜忙。

舍南舍北逢秋雨，十日相望不出门。闻自新凉罢汤熨，只今含哺弄儿孙。

病为世上真良药，佛是人间大道师。十八师兄齐饱后，却言无病可医治。

闲门岁满常驱迫，事外那容免剥肤。为问赤城香火客，不知还欠药钱无。

满目溪山醉复醒，虚怀长羡少经营。相如病起忘消渴，一任沱江过锦城。

不与红尘费梦思，白云流水有心期。吟君细与鸥盟句，病起全胜未病时。

鲁公世取龟蒙地，宜有田文出相门。恰似夷吾起江左，封胡羯末尽兰孙。

子美才髙不自期，却言苏李是吾师。若人欲逞兰苕句，试掣鲸鱼与对治。

卫玠神清玉不如，非同杜乂鬬肌肤。十篇冰玉傅青史，便是神清得似无。

髙卧江滨百虑清，独于诗思尚营营。不劳刻楮三年力，攻破刘郎五字城。

粉闱词客伯牙子，碧落老人锺子期。幸有园林穷胜事，不妨钟鼓乐清时。

济世儒先道不贫，白袍古制搭乌巾。尘埃陌上无闲地，信是山林好著身。

只说归期为底忙，春风九奏奉花王。芳菲莫管前驱尽，末后殷勤最久长。

独自开门自看山，旋添花草满柴关。不须竹院寻僧话，只访先生亦自闲。

南北相望恨日疏，经时不见意何如。喜闻髙阁扶衰杖，竹院秋光渐破除。

身世兼忘了幻因，饱闻尘网不关身。病根未解依谁住，试向毘耶问主人。

偃仆跳梁太自粗，从渠穷技逞揶揄。会须闻见都忘尽，看打虚空得住无。

晚雨萧萧只傍檐，此身无病亦凄然。若人心在悲欢外，却是清凉八月天。

费尽工夫意未亲，团栾说处是天真。不堪儿女来看病，生怕厐翁不度人。

前言在耳不应忘，秋向南坡历上方。九日篱边花未透，中秋雨霁月新凉。

永丰西角绿丝垂，尽日无人可得知。闻道棃园采新曲，长安十様画宫眉。

宫妆十様向眉头，传道人间不解愁。说与眉端向人意，元和才子旧风流。

才子风流是当家，曾传旧语到天涯。文章烂漫铺红锦，合向天边弄彩霞。

天边五色彩霞新，笔下应无笔外尘。一曲奏时天一笑，光摇柳宿万枝春。

澹泊因缘亦破除，风情心绪尚贪书。越山不作功名债，硬忍饥寒计不疏。

白酒东家一饭余，仙翁题字石榴书。知君招饮先歌曲，莫道神仙世味疏。

雪酿寒浆冻结醅，独谣兴懒自持杯。聊凭书诘徐居士，许折梅花不寄来。

堂前双石瞻金印，砌下孤峰记好诗。春入瓮醅夸麹糵，雪浮盏面压枪旗。

湘江又见承明客，青嶂谁刊岳麓诗。双旆到时鸿雁少，洞庭春水照旌旗。

自怜双目眯尘沙，老欲依僧半在家。世上何人销永日，如君七轴妙莲华。

会稽笔法老无尘，今代闲闲是后身。只有爱鹅缘已尽，举群还付向来人。

不费黄庭一卷经，经年门外戏波轻。殷勤送上孤峰顶，去伴天鹅云外行。

绿水波浮雪羽光，只今便住白云乡。争前故眼如相恋，莫是空髙少稻梁。

静闻孤卓漏声迟，午转花阴昼景移。能事莫忧身不足，人间不用石榴皮。

玉皇案吏去纷纷，舟到三山有几人。西掖文章推独步，早归丹陛演经纶。

草鞋踏破世间尘，乞饭因缘不为身。一路春风好消息，不知此事付何人。

一瓶一钵远山寒，野路梅花已向残。自古吴门十万户，莫疑开口告人难。

千家名满百家村，细说淮南欲断魂。师到乡关勤问讯，古人今有几人存。

平生老信爱颠狂，觉子而今继道场。坐断前溪去来路，为谁辛苦为谁忙。

山在云中人在山，人居山与白云闲。也须认得瑶田路，方见青云一望间。

安乐窝前安乐僧，一轮明月一枯藤。与他整顿山林了，更上孤峰第一层。

海上孤峰一剑铓，从来匣里自韬光。如今直面相呈处，怀玉山头春草长。

袖被腾腾粥饭师，无人曾见下山时。相逢只道无能解，肯作红楼应制诗。

锦心绣口绝铅华，白{叠毛}铜缾古梵家。宴坐无人问消息，有时敲板唤玄沙。

暖风吹律百花新，何处芳菲不动人。到底雄丹有家法，风流不是一般春。

事随过眼尘常静，愁不关心梦更清。八十五年香火社，残经七卷席平生。

自方国小难回袖，不畏秦彊欲奏盆。遥想调琴堂上日，仁风曾使满千门。

初传岩谷声犹静，乍转松篁韵更清。莫遣幽人破幽梦，梦中荣辱一般轻。

色分姑射冰肌外，味在金仙露掌中。乞与佳人润妆脸，两家春色一般风。

闻道金城煮{酉冥}{酉蠡}，贡包长伴雨儿梨。即今万里风流在，浙水东头又浙西。

文人运化得天然，九酝香醪自日边。分与诗人浇舌本，不妨石涧一杯泉。

南浦红蕖色欲然，北山僧枕梦无边。醉郷境界无南北，不用移封向酒泉。

沙觜冰消水上波，春风初不奈梅何。雪中犹恐迷真色，残雪如今得似么。

春入茶山梦未回，闲情独爱一枝梅。团𪢮要共邻僧借，不怕铜缾带月来。

云海堂前饭鼓忙，头陀岩下客船香。长因笋蕨甜如蜜，引得游山潘孟阳。

手把长镵𣃁白云，无苗黄独不胜珍。赐香堂上春风在，谢尔浮山识故人。

白玉堂中昼漏迟，小姑新学竹枝词。中郎笔力髙千丈，不称诗情不作诗。

凤尾花笺白凤新，元和才子赋阳春。茶山居士贪禅寂，悮却江头解佩人。

垣衣侵砌竹穿墙，日日萧条气运凉。急雨满池鸣两部，幽奇不独水云乡。

吴兴水郭芰荷堤，别后扁舟去岸迷。莫讶道人新活计，亦看粉面照清溪。

绿漪平涨小桥头，红蓼花鲜杜若洲。便唤画师来貌取，不须云梦泽南州。

仙翁服食久遗年，且作童儿戏眼前。井上辘轳休轧轧，檐间风露自溅溅。

皇家休符彻象纬，河上五老飞人间。即今三老不住世，赖有两峰髙玉山。

申郎句法祖师意，取玉凿山开混茫。疏帘清簟半云雨，卧听天籁生虚凉。

共醉元龙百尺楼，方知尘世已髙秋。举头把酒问明月，许我乘风归去不。

海上群仙锦旋襕，舞余掷出紫金盘。人心自爱休分别，未必全输昨夜看。

旋坼金泥不满杯，明知不自酒泉来。后房彩女弓鞋窄，持得金莲案上开。

诗满花笺酒满杯，吴中应喜使君来。马蹄归踏青霜滑，早趁江梅次第开。

林屋仙丹色外妍，清泉香雾总堪怜。不知自落人间后，三寸黄金直几钱。

东冈凖拟太丘来，竹洗尘根石拂苔。好客风廊俱有分，只愁髙唱不容陪。

旧喜三周贪好客，争如一叟促归程。长亭日晚相望处，一片平湖泠浸星。

长道相思苦不开，故从百里泛舟来。如何不见稽山老，却道心因兴尽回。

老觉浮云念不萌，君才岂合后诸生。从教罪我春秋法，不受诗人月旦评。

声犹在耳鸟关关，过眼庭阴作午班。香篆静中便细看，绿萝新处得髙攀。

富平学满书三箧，辅嗣功成易六爻。闻说短檠书细字，不须灯火入凉郊。

廛音解作障耳雾，佳客能开病眼明。一轴收藏比珍贶，不妨掷地亦金声。

牛衣泣卧伤君子，华衮髙名亦丈夫。但使如云双翼在，它年九万是鹏图。

小试成均书一封，女娲五采不言功。青云事业期它日，觞豆规模是小忠。

润入图书麦向辰，如今此腹又孤人。余风更与留春在，时照红英作醉裀。

误身人道是儒冠，穏称圆冠我愧难。颜歜起居皆富贵，惠施文字独芝兰。

楚楚才名六尺身，此间襟度有殊珍。缾无余粟难论富，箧有风光不似贫。

老去独怜南涧竹，闲来不费北山移。年颜攻我真无赖，富贵寻君好自持。

君有轻舠恰称身，我家亦有岭头云。君云容易能分我，亦有吾云可寄君。

寒谷由来不识春，可怜金殿解宫轩。哀王孙有秋来月，几处愁人不掩门。

一百五十节欲近，二十四番风老时。莫因旧雨与新雨，闲却十枝幷五枝。

静无余事可关情，快读新诗醉魄醒。太守文章真衮衮，参军衫鬓两青青。

失计长松习用刚，一官才得鬓毛苍。酒醪不入缾空腹，始信鸱夷智虑长。

南国余寒有素期，年年隆腊只浮澌。还人春色九十日，红紫从它少后时。

红旆朝天彩色新，主人心在五湖春。君王不铸良金象，莫爱扁舟共载人。

黄粱未熟任推移，堪笑年年一局棋。说与山中老居士，从今樱笋岁相期。

我知黄卷能遮眼，岂识红襦解对棋。且要此心无黑白，怜渠胜负自相期。

家有千章教子经，言无一字不堪行。有人志业坚如此，那不流传世上名。

一枝一枝复一枝，造物捷敏功不迟。骥子熊儿谁得似，它年看诵少陵诗。

古涧久无轩冕梦，茶山参遍古今诗。江湖风月闲天地，不爱牙旗爱酒旗。

光禄文章寄小诗，爱闲不是傲当时。扁舟时过西溪曲，端为平居有所思。

未扣玄关隐士居，曾寻旧绣理天吴。自从拭目来冰鉴，悔为儿啼拆海图。

裴郎四海一轻舠，身寄浮家小动摇。蝴蝶不来闲处舞，知随春梦到云霄。

篱间残菊旧令尹，霜后古柏严诸侯。梅花若不报春信，谁表东风第一流。

溪山堂上有约束，要待春日同暄妍。小梅恃爱犯颜色，独洗粉面当老拳。

盍簪何啻得明龟，醉里呼曹自启扉。我保刳肠正藏六，到将无处得同归。

芳菲本自竞年华，人老空将命乞花。分比雁行长作客，尽饶蜂暖似还家。

蒲团纸帐老生涯，只看新诗胜看花。遥解知君得诗处，竹篱茅舍两三家。

黄岩贡篚鱼俎赤，浮玉僧盘豆酱寒。走送似呈花下客，看花容易别花难。

吴楚家山一水分，金山僧饭饱知闻。莼丝煮菜无消息，盐豉聊供旧使君。

我有江南素茧衣，中宵造化解潜移。隆冬必可独不死，分向苕溪雪暗时。

因雪成寒势未收，及时一醉比封侯。阳功亭毒无人见，已有春光亦信不。

鲲鹏蜩鷃子知不，小大形殊各有俦。取醉尽情师李白，放言极力问庄周。

南枝未肯试瑶英，客枕愁闻屋瓦鸣。路断往来泥滑滑，相思聊寄一壶情。

岷田到死无饥苦，软饱三杯醒又饥。我忍空肠谋换酒，为嫌惶恨没休时。

雪压寒根麦未黄，春催社瓮麹初香。若论本是同根物，好遣桄榔唤索郎。

溪涨蒲萄新拨醅，兴添野水入金杯。华严居士贪幽定，一线春丝唤起来。

绛蜡融春扇欲开，恐君池阁独传杯。故将曼语招新句，望外春风作伴来。

冻思嚼蘂嗅寒芳，隔月春非道路长。作意开篱通野岸，等闲寻步到池塘。

天工施春不爱惜，乐与枯槎借颜色。岁寒日晚律候严，已遣南枝报消息。

岁岁新花即旧花，生缘感旧自兴嗟。先春莫惮传消息，催促东君早转车。

春风欲转非容易，选取一枝作先使。试看欲发未发时，似与东君说心事。

我家阿大才名久，老笔能旋万斛舟。竹外试题清浅句，莫教何逊独风流。

玄酒初传习骏奔，盐梅异用合先论。须留铁面攀墀力，莫为花开空断魂。

夜发前村君莫惜，晓与天花比真色。争先不是压群芳，只恐群芳心自息。

老眼非悭不爱花，惯逢开谢不须嗟。君看桃李成阴后，也自能回长者车。

风流比拟谈何易，未省尔曹堪作吏。曾闻一颂了刘伶，湖上七篇传盛事。

红紫纷纷难共席，芝兰冉冉或同舟。洛阳花谱今存否，借问谁居第一流。

春风待看百花奔，旧事知谁可共论。颜色不曾追俗好，从他蜂蝶自劳魂。

向来冰艳敌寒空，直待春来试浅红。大抵一般标格在，两般颜色不须同。

已为春风一醉来，不知妆镜为谁开。虙妃只解如飘雪，也费陈王八斗才。

南人误种桃李栏，北人疑作杏花看。更须结子成佳实，留到清和伴牡丹。

比玉比冰俱未切，恰是红儿兼比雪。东君主掌不坚牢，也作堪怜也堪折。

一种佳名两字猜，蜜脾融液腊中开。雪花不敢迷真色，风格都缘不是梅。

长垂月帔别天阶，翦作金钟应律灰。世上语言无入处，好从天上觅诗来。

驺玉团香移宝绡，凌风浥露势惊飘。从教不结千年实，且看尊前一味娇。

才喜寻春又惜春，寻春眉展惜春颦。莫将颦笑为花用，处处平芜是醉裀。

性根本自白环宫，分得天边一种红。比似将花供金粟，何如乞米送卢仝。

人面看花花笑人，春风吹絮絮催春。韶华虽好多头绪，何似秋空不受尘。

郑人兰佩不须夸，自别团香擅国华。客枕莫疑无好梦，年年同有瑞香花。

生无飞颔老蒿莱，惭愧君侯客燕开。面带凄凉无酒色，谁人信道赏花来。

鲁国诸儒走月题，甘于圣学饱羹蔾。不知荷筿人归后，谁似张侯为割鸡。

刺绣窗前午梦惊，骊驹堂上礼初成。旁无粉黛灯笼锦，顿解饥寒瓠子羹。

卜昼弥文卜夜迟，前人明训后人师。海棠不守春秋法，髙烛偏宜照睡时。

画手三川着色浓，黄昏更在独围中。佳期落日连云合，艳采垂丝带缕红。

我愧留髠花恼客，君矜止广尉贪公。传呼径去孤风景，幸好看时不暂同。

斫竹移松傍浅樊，牡丹时节尚轻寒。向家庭院花如锦，独为穷忙未得看。

春风随律入花房，三月淮南春昼长。闻道传呼催近侍，双垂罗袖引花王。

赵家姊妹在椒房，宫漏春迟午梦长。淡拂蛾眉减脂粉，一般装束奉君王。

池塘雨涨暑风微，弄水红妆出水迟。五日便当分六月，韶村道上见开时。

中洲绝品旧闻名，瀹以寒泉雪乳轻。怪得道人长不睡，一瓯唤醒梦魂清。

娇春意谓已坚牢，次第千林散锦袍。恐有天魔妒妍好，遽连风雨作粗豪。

年从胀脉冷侵肌，强欲寻春怯自疑。衰病固知无可奈，不须妨我看花时。

暖风吹得也轻狂，连夜争开有底忙。困恨兰宵留宿酒，笑濡晓露试新妆。

岁晚孤松辄自娱，排行金朵映苍须。不知风雨摧残后，曾有心情管领无。

引啄苔池浴素翎，野田人远见精神。羽翰未到青霄路，料汝犹能忆故人。

塞外风烟能记否，天涯沦落自心知。眼中风物参差是，只欠江州司马诗。

不将台榭压城闉，争奈长淮四面春。闻道公余一吟啸，满天风月助精神。

爱奇造物剪琼瑰，为镇灵祠特地栽。事纪扬州千古胜，名居天下万花魁。何人斵却依然在，甚处移来不肯开。浪说八仙模样似，八仙安得有香来。

秋木日动摇，秋容日修整。况复白琳宫，焚香事幽屏。胡为彼美人，犯此清净境。仙官俨环珮，注目朝倒景。岂容正法眼，泛爱冶色靓。得非叶太清，宿念未灰冷。北斗春已足，三山梦初醒。曰鳞贵女子，俗目未可骋。惯听步虚词，生便浮馆静。那知羽衣人，文成伪心猛。记语东方儿，偷桃不可幸。共待月满除，萧萧散疏影。

春风虽轻飏，摧折犹有补。适当秾华时，明知不须雨。浴蚕待桑钱，插禾候阳土。妇子三时勤，亦欲少歌舞。百草仰膏腴，少俟亦无苦。如何屯寒云，专翳扶桑吐。事多不由人，十可八九数。不若姑置之，吾非拾翠侣。

东君始造家，积累亦不细。一从潜阳兴，黄锺本根蒂。二十四信风，以有此红翠。如何纵飘败，不作苞桑计。风雨不令子，豪猛但适意。万紫杂千红，用供一日费。一日费尚可，矜侈不少置。岂惟困芳菲，桑麻亦憔悴。沟塍浮新秧，荡摇失生意。无乃大伤和，行败乃翁事。愿言期少安，百物思吐气。吾不若讼谗，唯图保终岁。

万汇就槁死，一凉送生意。问谁犯炎威，用事得屏翳。始自长夏来，龙骨呕四裔。平原暴槁干，生火自焚燧。藉令翻长河，不给野老泪。祝融固有逞，轩轩抱余恚。商飚欲小展，不费一矢遗。人谋略殚穷，乃作鬼事计。此邦严百神，奉事罔失坠。恶衣不掩胫，致美尽一祭。有严者贵神，父老诵明记。适当牛女期，悬弧值嘉瑞。不知谁相传，轰然动天地。走书集房祀，刻日共髙会。俄然驾云骈，各以伟像至。原野照旌旗，闾阎便鼓吹。鞠躬侦颜色，大房荐笾胾。恍惚动百灵，相传亦汪濊。今朝响云车，风马继飘驶。意挟大江神，倾输作霶霈。日影弄廉纤，檐马鸣细碎。涓涓乍伶俜，赫赫复昌炽。神乎享已丰，何乃靳小施。妇怒骂少年，汝定事游戏。汝牲汝自甘，汝酒汝既醉。我疑神吐之，祸汝不少贳。得免已可怜，尚敢望嘉惠。嗟我偶投身，枵腹俟丰岁。感此意凄然，中旦不成寐。纪见成小诗，岂谓非吾事。

木老性倔强，朔风怒明威。初更即合战，已乃声鼓鼙。大块信难测，三鼓气不衰。我屋山僧居，破陋久不治。会当晴明日，仰见河汉移。微风鼓櫜籥，虚空同奔驰。夜无芙蓉人，慌惚疑褰帷。平明满书斋，败叶方纷披。孰为呼吸者，作此怒张为。天寒不成雪，恐坐强风师。扑尘整书架，粪挶不可迟。人非陈仲举，用舍亦有宜。

积少自成多，一元陶万类。破大可作小，壶中有天地。果谓真无穷，百虑同一致。若曰一毫芒，万里鹏垂翅。变化无定形，古今俱幻事。老丁习真观，幻事亦不弃。输财买幻人，放意穷幻智。发屋仰偷天，凿泉下汲䍁。慌惚幻峰峦，共疑无足至。妻儿固俱贤，未免虑憔悴。拒谏设科条，纵语终莫遂。相顾色惨怛，但未垂怨泪。老丁恐败事，往往阳怒恚。共知无奈何，奇计亦多秘。托言有鬼神，疾病果作祟。要盟质诸天，庶得捐惊悸。老丁如不闻，嬉笑无畏忌。起语家人言，常数不可避。吾老嗜奔湍，且可幻吾戏。战败岂吾过，时有利不利。子无徒面从，背我乃窃议。我意终不移，毕命乃殊嗜。吾闻利有幅，盈舒如在器。老丁自治产，费金亦其意。得侯既自我，失侯亦何愧。万事怀中宽，目前同一醉。更须稍进功，有为俱有累。一静胜百为，壮士屈伸臂。

与君同酸苦，思得一散愁。散愁何所适，共作郭外游。是时穷冬节，寒威未肯收。茫茫一望间，丰瑞弥阡畴。老农挟雉子，嬉戏寻朋俦。问之向人语，明年报有秋。淮南尘土地，髙原少车沟。夏苗率畏旱，冬雪苦不优。若呈盈尺白，卒岁无所忧。常闻争战后，天意不自由。人心结恨愤，阴阳不旋流。皇天佑邦家，予赉遍九州。将欲扫凶丑，先为除凶蟊。况此甸服内，大驾方豫游。赐之仓箱实，始应政事修。所以田野间，老农获歌讴。愁中闻此语，悦如去罝罦。未谙鼎馈食，亦宜保干糇。回头顾二子，不用自拘囚。往来茅舍酒，三酌更献酬。枯肠得滑润，一笑散孤幽。放怀了无闷，万事皆悠悠。晚归足益健，自喜筋力柔。归见城中人，揣我将何求。

秋雨闲十日，缅怀秋山空。烟霞固旧态，败叶铺山红。平生五大夫，投老一秃翁。相看各萧索，事付不语中。二轮固代谢，四序弥初终。义霜素惨烈，温律复冲融。相期保岁寒，木末回春风。

楚人问晋勇，答曰好以暇。后人或疑之，针也其说驾。吾意政之余，观此得用舍。晋士傥不然，安能一战霸。韩君令安成，不待期月化。始如逆走丸，卒若快啖蔗。为政行辟人，修梁插飞架。异时常病涉，举邑佥矜诧。王子吐琳琅，文章助光价。绿波凝暮朝，晧月迷清夜。谁云困兵革，不可事耕稼。聊书以记之，来者可凭借。

二年庐陵城，不踏安成野。但闻古侯封，沃壤富书社。剸烦或容容，书考乃下下。韩君令安成，政事饰儒雅。考实见功多，程劳用力寡。邑南横长溪，春流夏湍泻。舆梁久弗支，冬涉犹病骻。韩君一咄嗟，民力竞输写。修梁插晴空，野色集平瓦。问君胡能然，一钱不入把。因民乃利民，胡往弗宽假。十年旌旗中，未得洗兵马。羽书固所先，民簿乃付且。谁知安成令，从政识用舍。目前纵奔驰，心事日萧洒。薛宣好男儿，正可上醇斚。吾虽不预观，书以告来者。

一室恐妇愁，三间良足用。积钱宽买园，此事不敢梦。弋阳千万家，比屋接修栋。相期生在勤，意象不少纵。饥字参不破，竟日自倥愡。设有花木山，仅作一身供。徐翁初来时，赤子不取重。徐徐汲壑谷，辘轳转双瓮。锄夷荆棘开，改化溪山动。千年五柳陶，慕用常接踵。徐翁但神会，疏迹不勘缝。七弦已可忘，五柳不待种。见山若举头，孤雁亦须送。

曹务日以浑，令君心自清。散彼愁叹气，化作懽愉声。懽愉何所寄，寄此弦歌鸣。歌如珠累累，弦以桐铿铿。顾此三尺匣，中有万古情。大弦含春温，赤甲随勾萌。小弦羽虽细，一奏壮士惊。次第征角招，向日葵心倾。商以表节义，皎皎秋霜明。敛之五音全，昭氏无亏成。鼓之播万物，草木同敷荣。令君保此器，常得心和平。知君本抱道，岩壑依云耕。缾粟朝不饱，强起从簪缨。素琴常在御，朝阳鸣箫笙。萧然古槐下，时乎一再行。亭午百吏散，永日垂帘旌。舟车自冲会，我道无将迎。笔役眩朱墨，恺悌消纷争。诛求绝敲榜，升合均缾罂。和风动千室，暖律鸣嘤嘤。坐令今上饶，乃类古武城。问君何能尔，但守一字诚。吾闻古良吏，惠养先孤惸。不闻棠阴中，髙灯照长檠。大雅有夷路，小鲜无急烹。令君实儒素，不肯尊钱兄。吾心如平田，衎乐物自生。勿言桐乡陋，子孙传令名。勿言百里狭，列宿符郎星。愿君守此志，终始不变更。岂惟人道顺，可与神理幷。辱君示琬琰，报德匪瑶琼。他年挟薰风，期君拂天枨。

稻粱戒鸟啄，馈粟辞子阳。神明久不死，宇宙一鸟翔。若人据槁梧，中自含宫商。其游车泠风，其息形坐忘。豆山瀛泗等，念往即褰裳。盖云任去来，岂谓符弛张。老商顾之笑，是事何轻扬。云风驾旬余，日月辀两傍。拊掌一戏笑，何异侏儒场。后人致引慕，竹林焚馨香。飘飘大人赋，气夺千丈强。吾闻孔仲尼，道盛涵化光。雅言书当理，不见一日长。放乎子列子，君其乐彷徉。

大字韦将军，小字徐开府。惠我数百言，字字了今古。江山得何助，文采乃如许。莫羞无稻粱，鸿飞自髙举。

梅雨翳江浦，我来初识君。俯仰寒暑移，几亲芝兰群。芝兰本何心，悠然荡清芬。不妨识度髙，解使静躁分。我从困飘泊，朋从少知闻。投足自失所，造化本无垠。妻儿惮远寓，岂复辨莸薰。顾惟鄙野性，乐此川原尊。时观前古俗，家传付儿孙。常疑百年余，下流名尚存。惭非拨烦手，未能解纷纭。虚怀饱暖恋，有愧民吏勤。无乃同乡夫，或可覃后昆。脱身亦由人，孤翥随腾鶱。岂不快宿愿，谁能困笼樊。他年方外士，相期同策勋。

吴人不授馆，楚人不分田。此身天地间，泛若不系船。忆昨罢吏役，白鸥同一川。欲乘万里风，短翼无夤缘。使君霤宇大，下庇千万贤。鸡鸣度关客，亦到尊俎前。贱子忝夙分，今已三四传。尝许策蹇步，十驾困屡鞭。公文如摛华，公笔如修椽。笔端色五采，密补造化权。浮沉既异路，会合真可怜。我无三径地，直欲参四禅。后会宽作程，望舒圆复圆。他年赤松子，问讯玉堂仙。

客行仍别离，此恨亦已更。去语已莫留，来愁不须聘。七闽何贪贤，四海方仰圣。班驿是归涂，频宜发新咏。

丈人国元龟，千古秘清庙。侧闻扈圣初，彤庭献喜兆。从此氛雾开，屡锡休瑞报。珪璋厌纷华，江湖乐丰好。一冠脱孟劳，十年泛灵沼。近闻出清江，仗节触烝罩。渔者有豫且，横梁截隈奥。如何抱神智，失脚困泥淖。仓皇见梦祈，修门极悲叫。椟藏得玄夫，光价逾纳郜。再拜争乞灵，灼铁具热燋。火攻固下策，奈此集众噪。低头谢群工，脱身图后效。此戏亦太虐，脐腹困然膏。切勿再三渎，渎亦不汝告。舍尔观朵颐，从吾袭髙蹈。

郡下一卷书，云自邮籖来。剥啄惊昼眠，柴门手自开。上有骊珠光，照耀分尘埃。读之未尽行，喜焰生寒灰。黄门白首郎，上疏称乞骸。帝曰大布衣，锡汝升文阶。天孙𫓪录秘，论撰须儒魁。荣名不汝遗，汝往时钦哉。夕即拜帝命，雪涕何纷漼。恩许归旧庐，径卧南山斋。此翁山泽仙，不赋章绶材。误因文彩露，遂落天网恢。一游三十年，所得非不谐。文名动青琐，笔力幽黄能。左省岂不荣，珠庭重徘徊。巢父一掉头，百挽终不回。吾意天地间，清风有根栽。人心感披拂，达者分条枚。二疏杨巨源，同上百尺台。刘翁传其风，苍舒次隤敳。况复祖子孙，此道同胚胎。前刘脱功名，养气如婴孩。至今一箭诗，讽咏及陪台。翁今亦何有，旷达忘悲哀。清风既不死，缾大无耻罍。岁晚春物动，吴山发寒梅。愿翁强赋之，为花吐琼瑰。床头拂易传，床下鸣新醅。它时三径边，为翁剪蒿莱。

我有一双眼，光可照明烛。我有一寸肠，时复漱醽醁。我有两垂鬓，与君相映绿。我有一双脚，比君非不足。眼能别妍丑，肠不虑荣辱。须鬓每自怜，足力能相逐。一一将比君，未便遽惭恧。胡为被君轻，污田对寒玉。君如邀我游，我亦知所以。朝出任意游，暮归同倒屣。况此郊野间，远近在一视。东抵东家田，绕溪六七里。北向关外行，五里见淮水。我家园在西，鸣泉到清耳。南郊野叟村，殷勤种桃李。大抵浩荡处，潇洒异城市。春云乍为锦，余霞忽成绮。兴来思暂息，极目无涯涘。两眼极恣横，性情始欢喜。归来看君诗，陈馈铺八簋。罗列水陆珍，咀啖尽日美。我亦强自吟，合处粗相似。醉时所经历，醉后诗在纸。连粘动成卷，持行不羞耻。以此不畏君，请君亮肝肺。晴来拟出游，唤我为君起。

家山三百里，处处逐流水。舟行鉴影中，尘埃不须洗。人言田间苦，我言田舍好。浊醪三两杯，沈忧积如扫。昨与田父言，别白皆有证。丈夫幸听之，物物保性命。归来过山僧，僧始见客喜。试与语囏难，不贪亦不止。我徐觉言烦，廼静观厥理。僧言祸与福，皆其自取尔。吾师有明言，报应有彼是。所作既不同，所遭亦如此。君言君自忆，我初不到耳。及君受报时，何用乏吾事。去年梁宋灾，载尸满城市。今年江淮南，囷窌有余米。善恶无两岐，末流见殊致。君后起念时，觉此而已矣。再拜谢髙僧，师言诚有味。解榻借僧裯，不觉已鼾鼻。展转未厌眠，鸡鸣唤客起。

昔有二大士，比迹相差池。一隐卢老堂，一作贫舍儿。任缘本无意，音韵偶追随。髙唱既绝诣，豹隐那得窥。颖公实静者，妙赏心自知。以此墨守虑，远继白雪词。首叙同契语，生死一推移。末祛唱酬迹，风月非所私。中间任游戏，不假永篇题。自此探骨髓，杜兰杂香蘼。翻思前作者，往往求其皮。彼非不论量，泛浪忽深思。但取偶世语，髙调终莫追。颖公整襟量，峭耸乘嵚危。冥捜尚论古，快警耳目疑。不从禅寂䌸，此道信权奇。

南丰不藏善，逢人说南岩。南岩亦何好，造物秘此缄。烟云卬全提，松竹色半酣。去郭十里赢，守戍僧二三。乞身满一日，幽事亦可探。行客问征途，居者萦辔衔。萧条野店烟，夐静弥勒龛。念非尘外侣，谁分禅味甘。受佣作闲人，自缚亦可惭。于时日在房，山色染霭蓝。一径盘郁青，群峰列空嵌。吟泉计涓滴，瀹鼎消尘凡。端如常德静，可警疾步贪。扬镳出云门，回首怜烟岚。公其吐妙语，胜事须指南。

生长江湖中，厌食水中珍。从得脱死来，颇见乡味亲。每食无不饱，敢叹蔬茹贫。老妻生过计，为我鲙鲜鳞。饤饾盘箸间，玉缕铺缤纷。不知惊忧后，肠胃久不伸。疟余病尚在，欲饫嫌膻腥。所以纵对此，凛如见严宾。由知饮啄缘，丰俭各有因。所飨苟无分，对面难霑唇。可叹赋分薄，一炙亦艰辛。在近犹参商，其大应吴秦。岁事已转毂，园葵行献新。勿拟春蔬薄，春蔬久向人。

经营戒奔忙，髙士乃贵懒。不然繋匏瓜，何异列樗散。若人落闲社，旁观助烦惋。况闻上方札，天子恨见晚。朝廷录故旧，士女重嗟远。父母谢使君，相看犹故眼。

中虚卧北窗，岁月惊兔脱。侧目一愁胡，已寒不须泼。吾闻金鼎象，次第有本末。千里尚疏封，五浆何用设。它年激沱江，大救相如渴。丈夫属有念，行行勿骚屑。

买山如买金，去草如去恶。开山一代师，前者无是作。向无邱壑心，虽有亦不乐。何须待髙秋，风帽已可落。

寒暑有至公，物物无避处。岧嶤半天中，乃截云雨路。炎薰障南林，清风来北户。幽事未可量，如君美无度。

若无败人意，何适非好怀。飞轮了无辙，为作明镜台。有酒不共饮，定知何日开。鱼鸟亦知意，门前日日来。

终年困尘土，一日同宴嬉。诗价重车渠，酒色空琉璃。月出散林莾，揽之有余辉。山林信可乐，所乐无四时。况渠善窈窕，与我昏为期。会须挽凌波，同载月明归。

皇皇宇宙间，快意本何限。有如抱畦畛，相对不见面。汝南箕颖士，白首仕州县。偶来江西游，溪山副良愿。口诵陶令章，手持古书卷。老气益健敏，落笔增蒨绚。尚愿姑置之，有人图自献。

人生萍梗踪，端若邂逅期。奈何人常言，会合信有时。鄙人初谒郡，故事科童儿。竹马岂其情，驩笑亦强随。岂缘特达贤，惜此驽钝姿。乃信非偶然，三叶亲华枝。此老辈行髙，心事故崛奇。逃禅昔苏晋，辞荣今介推。十年守一官，不乐亦不悲。独设诗中禅，健勇了未衰。谈空不可攀，且报今年诗。

名利世所重，燋烂以为期。出处不自由，语默多因时。陈侯有余佞，又以传其儿。苏秦掉颊舌，代厉俱诡随。此风几百年，尚作柔佞姿。武子衒富豪，击碎珊瑚枝。褒姒出巧谮，归放加伯奇。茫茫天宇间，穷达不可推。不须谋快乐，亦勿生愁悲。但看忧乐人，往往心神衰。长年饱吃饭，此事前贤诗。

古人重好古，今人徒赏今。赏今拘近俗，何以劳寸心。昔者臞面仙，分符此来临。邦君舍华轩，老人独散襟。从容尘领间，消息禅虑深。道人本绝俗，猗兰故相寻。风流右将军，寂寞支道林。泉石诚膏肓，此病难与箴。缾盂饱粥饭，巾{叠毛}替裳簪。万家辞近市，寸碧依摇岑。迩来四十年，何人发孤吟。亦有好事者，杖藜访层阴。鹅溪唤画像，金薤锵瑶林。赏遇既落落，风神见森森。此道果有继，不忧风雨侵。谁言殊缁俗，二士邺与钦。

十年爪牙官，百世传风流。每思先贤范，烂漫涕不收。争夺世界中，萧洒自十洲。辛使东洲望，翘材错薪槱。干戈一相寻，贤愚自相仇。六鳌失所负，群贤困道周。人如辛使者，往往官屡休。用舍方坎𡒄，身世同蜉蝣。但闻公卿间，饱诵才业优。爵禄纵可辞，岁月那得媮。向来成名时，石室书盍䌷。奈何俯仰中，窘路拘骅骝。嘶鸣合亨涂，飘泊仍海陬。嗟予才每下，粗能别薰莸。识面苦不早，论交亦何尤。长裾曳非难，骛棹惊莫留。既怀难会恋，那无轻去愁。方今草寇猖，健儿炊矛头。金盘集卫霍，藜糁甘轲邱。不知到死处，真得饱暖不。行当扪牵牛，快愿同桴浮。

尹子于为文，跳弄同戏剧。举头发天藏，俛首取地蛰。谁谓热洛河，可使当刘秩。挥毫射虎豹，引手唾决拾。驭风千里空，命的一箭疾。吾意召雷霆，已下六丁敕。置之西昆山，歌乐华胥国。遂令长吟哦，姓名注瑶籍。置之风露场，不饮亦不食。鸾鹤迎玉箫，云汉配灵匹。雄辞水翻瓴，壮势虎挟乙。剪裁霜月明，窥探化工密。少留千首诗，聊示万人敌。不然荐清庙，三叹奉寥閴。未惊邹海涛，已过髠毂炙。窃料充选拔，数涂当处一。恐缘奉髙堂，薪芼事朝夕。且安颜氏瓢，未纵参军逸。我意似子才，终难守环壁。

溪山春兰林，桃李花槐市。戏友二三生，兴来远返趾。墨客冠再弹，苍官仕三已。矜豪柳索强，引分梅知止。绿芳草齐亚，粉面花衬绮。庆暖具杯觞，送寒操杖几。态度略不齐，将妍俱可喜。人心独当然，造物聊戏耳。乌帽以旧留，青鞋请今始。相逢浩荡春，切勿通爵里。

客行犯萧条，物态如寒冰。借问松窗人，久客将何营。答言慕幽禅，怀抱彻欲清。当年困流俗，钻纸如痴蝇。一朝脱尘网，决若飞鸟惊。斋盂趁后辈，卧{叠毛}陪老生。从兹辈行间，往往推先鸣。此道本无学，精粗不可评。忽然辨疆域，独得分专城。物外怀抱好，醒来毛发轻。余事不着意，自然造纯精。怜君生卑微，也䌸利与名。持身抱余恨，写物多遁情。以此游世间，心虑何由平。再拜谢师言，得闲频寄声。

一僧据几坐，众僧列其间。纷纷士与女，其外复相环。娟娟谁家女，粉面垂烟鬟。既为时俗妆，复著道士冠。一闻法师唱，先众低朱颜。俯仰皆中度，仪矩如素闲。众僧推举首，往往务旁观。云是良家子，良人缀朝端。二十哭其夫，蕙帏守奇单。誓保岁寒节，悼往时汍澜。邻女闻好色，愿见无由缘。孺枝无杂匹，对镜有孤鸾。如此十余载，里巷不敢讙。岁久厌俗累，幡然学僧禅。朝朝事香火，常念舍嚣烦。遂来佛寺中，圆顶杂长髯。未能问以此，吁嗟涕以潸。女子本柔静，闺房不肯安。当初红颜时，何必同惸鳏。所行虽失节，尚可求芝兰。如今余艳态，却来叩幽关。进退两无据，此道何漫漫。京城富贵家，妍丽出尘寰。不肯自爱重，白日呈妖娴。廉耻节既丧，万里来夷蛮。向来红面女，十九逢时艰。奈何兵戈中，此风不为删。僧乎尔其能，为我逃穷山。

相亲即嘘濡，相忘即江湖。事理去取间，情分乃异区。周侯瑚琏器，晚乃掷道途。异书窥蔡叟，潜论发王符。夜讽恒至卯，朝饭或逾晡。置之转徙流，奈此臭味殊。置之翰墨场，勇往无於菟。虽乏三寸舌，自保千金躯。山巅富蔬菜，渚牙长菰蒲。屈曲一径宽，于焉寄其孥。非药亦非饵，问君何欢娱。所乐麋鹿游，缁白初不渝。我于闻道新，啮肺方噬肤。喜翁新经过，已办煮瓠壶。我有甑中尘，翁无竹里厨。相见期一笑，良胜醉叫呼。水花正充容，小{木戈}随轻凫。

昔年初见君，山头日卓午。但言奉亲欢，不道作诗苦。稍稍窥藩篱，清风涤袢暑。论文及古人，一笑乃相许。早知没津涯，矧肯起城府。结交得若人，渠弥有环渚。风帆笑沉着，健足不留伫。如何黄卷中，尚对古人语。田间把犂鉏，笔端洒风雨。我亦正宫悬，非君更全堵。往作九奏歌，屈指为君数。矧今独壮年，献爵未酬旅。古鼎太庙牲，时花洛城女。如君作文章，两垒竟安与。

故人客玄都，结茅临子午。慈亲哺童稚，十口共甘苦。门横百琅玕，永日不受暑。浮名博烟霞，掉臂终不许。听我读新诗，小侯趋大府。挥毫散珠玉，风帆转惊渚。北郭郑仙翁，襟怀两虚伫。尹氏才振古，仙翁笔端语。矛戈角森横，畚锸起云雨。应笑穷巷生，蓬蒿半垣堵。所喜乐丰登，粒米不须数。况从名士游，真可释羁旅。愿君分余光，下照及邻女。切勿閟好音，文典实不与。

鸿蒙栖神契，脱落力自由。谅此丈夫事，宁为儿女忧。丈人志宇宙，纤芥无滞留。静观四大室，俛仰七十秋。诗宽江海涯，心无花月愁。请言平生志，旷度无阴谋。浩瀁驰三峡，泾渭分九流。霜皮峻千尺，回首走万牛。大历竹马游，即今谁在不。被发下大荒，万象散莫收。一举摄倒景，百篇醒醉眸。矧此无妄疾，固可勿药瘳。时当天宇清，皮人献功裘。愿公强举卮，起慰潇洒侯。列星摇参光，虫鸟逃穷捜。前山方刻窟，粗可少献酬。不作红粉涴，那忧华发羞。洪崖与浮邱，彩笔俱丰优。

五年萍梗踪，所向随波流。请言初起时，皇舆向吴头。触目多变异，论心鲜朋俦。愿借谷生笔，惭非奕者秋。忆昨元年中，紫墟拜松楸。抢攘逃贼庭，敛退勇自收。况知踳駮才，岂副英俊求。摧折纵俯仰，旋涩难调柔。放意山水间，恐合成穷捜。人事喜乖误，奔茫赴南州。每缘身外交，不惬心事幽。有时尘壤际，独羡沧海舟。平生欲往愿，梦想从之游。近者明诏宽，汰核真良谋。飞集任凫雁，纵遣无半留。乃得陪髙人，一散百虑忧。艰难健儿贵，武爵轻公侯。吾徒合何如，甘分宜相投。况彼四士者，髙清怀远邱。雍容秦中吟，激烈塞上讴。得失有如此，飘零晤良游。

我年数七十，不过春五来。素心岁月尽，白髪日夜催。纵怀独往愿，欲去心先回。惟思百境空，洗此一念埃。喜逢邓仲子，妙语惊奔雷。未登黄金台，要是白玉杯。安能驾飞车，与子相追陪。姑借喝月术，救我年龄颓。

平生何居士，一壑清江𣸣。达观真大士，独往乃声闻。我亦策蹇步，不甘子绝群。追逐到灭景，回视嗟纷纭。今朝玉府开，群仙剪瑶裙。迷空散天花，万叠屯寒云。赏心会两遂，百忧销一焚。双凤已鸣似，神椎抗孤军。更看阴沴尽，髙檐挂晴曛。

排门雪三尺，闭户饥肠鸣。拥骑远方来，骨法秀以清。袖出一卷书，中有怖俗情。上言井有德，为费四字铭。下言酒伤道，颠倒虞心兵。中流障百川，绝口无纵横。君子皆是术，殄病人自惊。子其欲修我，匪以校我荣。再拜采杂佩，斯云得香蘅。

淳风叹辽远，友道伤浇漓。交情比一线，断续同羁縻。仁惇既难合，义重亦不支。寒谷少温律，衡门自寒扉。亦闻豪侠地，风月满台池。可怜伏雌客，出往无所施。淮乡有病客，波浪逐沦弥。中流失舟檝，宛在水中泜。请叙先世德，缭遶穷方维。始奉华阴组，继迹东南驰。道有海内誉，经为淮上师。闻风事钻仰，极力忘惫疲。求精析晋豕，辨伪正褒漦。大逐千里鹏，小察一寸鳍。旌善类骋骏，诛奸如戮鲵。鱼虫蛙虾蛤，琐琐俱不遗。笔阵骥逸野，词锋江斩螭。导江派海尾，疏源河凿岯。立言经寓宇，刊行结防堤。礼乐尊中国，春秋挥四夷。书谣切颂帝，诗化淑歌妃。德苑心潜远，文帷性自嬉。谋心千古近，张目万人睢。观范推难习，同肩叹莫追。穷荣探沓默，测远极奫而。奚事千张锦，真成一角犀。听言真靡靡，观行自披披。里荐书频上，天恩泽屡垂。翼冲宜遂奋，羽困奈轻摧。贱子承前绪，遗踪恨久违。智髙思引望，愚下顾难移。前业皆纷放，今怀孰怨咨。志存宜自励，聪失仆安祈。碌碌追香饵，规规拾腐劙。戴盆思倬汉，屋蔀蔽朝曦。流落真难似，衣冠愧未宜。敢思千里润，但觊一环溪。自分无修翮，何人整困泥。及门初著足，投分乃知归。衮衮窥儒海，汪汪见量陂。风流饶洒落，矩度尽逶迤。附尾蝇方借，余斑豹幸窥。自从柸与共，不觉岁逾期。饮德初难料，蒙庥久尚疑。篇章时继续，杖屦屡追随。乍履云衢便，俱亡客路危。与钱宽剩酒，裹饭接残炊。揣质恩奚自，知公德不漓。煦濡三尺泽，和暖一囊衣。盛事真惊俗，神髙解起痿。老躯财脱病，稚子孰言肥。慰荐增今喜，栽培任夙期。此身如寄托，毕愿服耕耛。悲此孤根弱，愁先百草萎。名卿宜达理，直道不容私。饮德宁辞醉，餐和不恨饥。顿忘前事迫，复虑异时悲。东阁虽开馆，淄川只下帷。可能尝燕乐，独肯念贫羸。肉骨非无药，还生信有医。论情惟借口，此病敢言腓。枯鲋长思水，官蛙幸给糜。承庥宜足矣，去德如何之。道义终祈合，形骸听易睽。借筹难献策，罄竹莫陈词。君子真雄观，幽人乏令姿。甘贪宁守鲁，事大复贫齐。已佩添年药，还吟起病诗。命疏从我薄，情解为君怡。聊述芜词拙，章成复自嗤。

一气如权衡，俯仰在缇室。鼓行橐籥间，草木俱应律。物物各有长，辈行皆屈膝。谁能长百花，寒梅最先密。自此启端兆，次乃排等秩。微者或易伤，大者或不实。剪除困陵暴，粪扫如扑抶。骈开类争妍，粉败若老佚。采撷既纷纷，弃置复郁郁。大抵争春花，柔弱忌寒冽。方知岁前梅，义勇过箭疾。有如比红儿，观者亦呵叱。有如当皱玉，却欲数梨橘。又如奏金石，秋虫并啁唧。又如持豨苓，便拟簉芝术。又如白玉堂，光耀映蓬荜。以此难著语，老眼徒屡熨。前贤有题韵，灵还不容乞。欲写文君容，相如口犹吃。投章自清绝，报聘我战栗。昨者得君诗，冬景当暖日。猝然遇彊敌，不战势已屈。堂堂既难当，惴惴良自失。花前嫫姆陋，篆外青黄质。鲁肃思一鸣，展禽恐三黜。旧积已经年，佳情谅难窒。勉力驾疲钝，着鞭追俊逸。我于掌武公，踪迹亦旧物。差肩固百千，及门或六七。嘉谟传四海，吾君能细述。余事付丙丁，词华须甲乙。始信直道功，子孙定逢吉。门户既未艾，青史当屡笔。我思荐一言，君其试无忽。藻身须英华，造道在经术。学博贵守约，美质或矫拂。古者亦有言，愚虑千得一。川流子方兴，绝潢我易毕。晴昊插繁华，从今好颜色。

心妙意难到，理浅语易俗。惟此公共美，路坦行自跼。彊勉思攀陪，虽恳不见录。料想何水曹，平生一夔足。

金丸不逐肉，聚族居士园。此园岂不佳，百卉念已繁。主人特爱重，列围限儿孙。岁晚甘液成，馈荐笾豆存。楚楚小{罒离}栏，弥戴覆护恩。向来丛棘中，岂不茂本根。零落草木傍，未得依兰荪。一朝被华藻，如奉贡篚尊。辉辉黄金实，采摘勤加餐。乃知物贵贱，得失同一原。收用贵瑚琏，弃置轻邱樊。临风一感叹，相向无复言。

斋前两柏树，其大皆十围。我初营屋时，正与两柏期。其一傍北亭，其一近南篱。相去十步间，当夏无炎曦。我翁时来游，对此颜貌怡。群从来其间，或饮或赋诗。宾客来其间，顾盻屡解颐。桃李几番春，不逐物态移。霜雪苦侵刻，曾不颜色衰。亦知坚贞性，凛凛不可期。夫何今年秋，予来自京师。哭亲苫块间，喘息绝自持。忽见南篱柏，索索但枯枝。徘徊柏树下，终日怀嗟咨。家人对我言，柏死已经时。今年春夏交，老翁初见之。悲伤复爱惜，不忍加斧斯。意谓粪壤间，所处非所宜。材已中栋梁，安得死茅茨。为此感慨久，子岂尽得知。我既闻此言，不觉重纷洟。岂为小圃内，失此岁寒姿。盖念天与人，响答良不疑。方夏巨柏死，致秋哲人萎。岂不明告人，象类来不迟。所以翁对此，泫然双泪垂。大厦将营度，固非一木支。奈何如此材，终死不得施。芃芃丛生者，朴樕良已卑。槐老未及仞，露腹忧明离。东边一畦菊，岂足充朝饥。树兰徒九畹，不能比芜蘼。萧萧数竿竹，空腹将何为。此外杂花木，不复较雄雌。譬如麟失薮，驽马从竞驰。鸾凤要髙翔，巢卵何用窥。于怀久衡虑，追数苦费词。枯柏复枯柏，汝其亦长思。

密林啭圆吭，流韵入清杳。当时太晚计，花前来不早。致使惜春人，闻声恨先老。正缘幽谷春，朋友在久要。争春快先鸣，无乃失友道。日坞集芳栏，名园唱清晓。得路共迁腾，此事不草草。即今秋色髙，金衣尚鲜好。歌舞兴未阑，秋空乐晴昊。

秾华女儿红，芳草王孙绿。小大各尽态，低昻俱悦目。久雨脱滞著，振衣乐休沐。晴空吟思开，命简句可属。起看花覆墙，净扫云为屋。幸会二三老，风骚命奴仆。欲说未说情，三篇两篇足。玉人花暎面，眉黛添香醁。杯酒戒失身，无如饱扪腹。

人年八十百虑昏，丈人耳目方聪明。他人到此筋力疲，丈人胜如年少时。老中强健闲中忙，经卷丹炉肘后方。金书千轴造理窟，赤城七篇谈坐忘。我年三十始相识，丈人年已几六十。往来出处三十年，体无作用神安然。静窥了不见根底，我谓君心秪如此。那知能事有别肠，笔下风光穷妙理。龟溪道人古衲师，心辞声利常无为。晨钟粥钵半炉火，午日茶瓯一局棋。一朝共语小窗前，袖出小卷含风烟。为言老路手作此，画出王郎访戴船。明朝见我微笑语，漏泄丹青奈缁侣。别有一段壶中天，果若知音定分付。轻轻一轴数尺长，奇峰突兀烟茫茫。其间细屑千万状，领略试为哦新章。初画寒林宿鸟惊，山蹊渐晓人渐行。四僧趁饭分先后，人立渡头沙岸口。一舟闲泊石岸中，一舟半渡凌云空。两舟一钓一垂网，上有雁落芦花风。两桥近山转清绝，客携笻杖半卼臲。定是当年鹤氅翁，神气飘飘犯寒雪。山腰佛寺楼阁明，下有茅店临沙汀。刹竿挺立照山影，风幡髣髴闻谈僧。纷然万象争奇怪，缩地便移他境界。才薄其如此画何，强写娇容捧心态。昔闻大令驰笔锋，天门未借西南风。众工索钱阳好语，吴起果被公叔沮。翩然拂袖返田庐，将军妙手今为几。乃知胸中千顷碧，来自传家万金直。丈人丈人有余墨，莫惜逢场时戏剧。

汉宫沈沈凝紫烟，妾身一入知几年。楼髙秋月照清夜，亭暖春花熏醉眠。忆初送我辞亲戚，便拟光华列旌戟。君门安得似人间，咫尺千山万山隔。花月朝朝空暮暮，长恋朱颜不如故。内家车子散金钱，安得此身霑雨露。忽闻花宫选罗绮，单于来朝汉天子。但言妾欲嫁单于，万一君王赏桃李。大明宫内宴呼韩，出水芙蓉鉴里看。徘徊顾影花颜靓，绰约丰容广殿寒。当日君王喜且惊，欲留失信去关情。若教不杀毛延寿，方信蛾眉画不成。茫茫汉塞连沙漠，柳色阳关断肠处。故乡阡陌想依然，马上琵琶向谁语。命薄身存有重轻，天山从此静埃尘。山西健将如君否，此日安危托妇人。人生景物疾如驰，翻覆由来万事非。莫笑巫山女粗丑，朝寻楚宫暮柴扉。男儿莫厌款段马，女儿莫羡金缕衣。君不见巫山歌舞赛神罢，野老至今怀秭归。

水晶宫名凡几区，此州绝景天下无。寒溪十里出明镜，峭壁千仞涵清虚。平生邱壑胸次间，长情自恨无时闲。干戈逐我出乡曲，散浪却不拘尘寰。往时足健轻追逐，吴会山川看未足。行来恰值积雨余，万叠峰峦发新绿。溪山长好人长闲，不信此州翻地轴。流落须论塞上翁，髙唱惭无郢中曲。千年陵谷多迁变，髙名长在唯称贤。岘山上下碑在否，见说父老犹潸然。襄阳但记羊叔子，霅上风流亦如此。壁间谁记万瓦诗，叹息前贤泪如洗。

采花供课能满庾，不自营巢庇风雨。垒土削板非爱君，君自归之若安堵。一声衙集律令严，两股挟持筋力苦。栋宇不牢偶堕地，尽见室家窥积聚。王缘积久颇厚实，招寇慢藏谁自取。山僧平日恐物伤，忍向么微施数罟。岂嫌嚼蜡味太薄，一割未厌犹再鼓。初犹忍恋纵追螫，俄困薰灼难力拒。惊飞浪走触藩篱，往往散堕折肱股。害身即是养身人，爱本为仇慈是虎。尝闻释氏戒夺食，此道胡为今不数。刀头得蜜吾何有，出力为君傍作主。劝僧切勿苦有情，盍用慈悲铭肺腑。且留余食供岁事，庶得春风容慢舞。丁宁更喻众蜂王，自此亦可宽祖簿。

峨峨蜀道艰难路，万里行人走征戍。招摇夜发川谷惊，回首长安满烟雾。朔方日已催天明，朱辉散射朝霞升。旌旗指顾豺虎静，风雨汛扫烟云清。臣能奸君子诈父，身有妖雏不知顾。江中鹿死始悲嗟，帐下猪惊犹躁怒。万年枝上春风回，明明九庙无风埃。扶鞋缀组命书重，崇邑大县华封开。如何李父干天路，祸未单诛已交恶。子仪不保坟土干，淮阳岂为幽燕惧。太宗功业三代前，煌煌建立今古传。两宫哀笳十五曲，至今谈者犹潸然。

黄流浑浑弥川渎，此邦不求长自足。人家蚕治怕桑寒，阶下决明随意绿。朝来横急如少止，忙乱车沟畎秧水。还君膏泽莫贪功，放出扶桑照千里。

寄身虽闲念未除，敌念赖有前贤书。如何昏花接旬月，古史散落经耘锄。我知禀赋分量浅，费出稍泰寻空虚。衣服饮食悉若此，耳目形体应相如。此如用多随困阙，不似缓节安虚徐。解衾卧稳省开目，细琐悉悉分虫鱼。异时意气尚掀举，欲取功烈规名誉。从天且乞一双眼，此外不敢求赢余。

天心爱民非不勤，民心有恨天必闻。为嫌流水入城郭，指㧑山泽收浮云。浮云未肯便承命，往来空中无定性。平时风伯谗口多，忍看云师自奔横。愿得天公张网罗，要令灭迹须严科。雷公传声泽灵死，呜呼奈尔风伯何。

去年至日犹从俗，今年至日曾无肉。食无脔{炙火=肉}情勿伤，祭不毛血贫太酷。起与妇谋宜早计，我典春衫君剪髻。但得豚肩略揜豆，敢事三牲共日祭。妇将捩髪犹忸怩，请君凭几听致词。所闻奉祀贵诚洁，诚果不立丰何为。自为君妇今有年，君家俭德相流传。以其所养昔固尔，称所丰俭今宜然。况闻隆杀古有制，礼贵视时成恺悌。顺成八蜡乃得通，圣治功成方飨帝。方今大礼曾未充，仓廪不与昔日同。无财无田不可祭，子有笾豆那能丰。且求远去酌行潦，在野不应嫌薄少。待得故乡兵马空，共买羔羊荐清醥。

一从为客今五年，囊中羞涩无一钱。虽逢恶客如栎社，匠石不顾斤斧全。自矜尚可诧妻子，不用戒谨长安眠。性慵外户纵不闭，窃类陈平佐刺船。昨者小儿治藩落，坚不可拔髙逾肩。心疑过意使辍作，瓦棺自免一坏穿。答云灶下不安室，慵倦未终频计日。饥鹰在臂常掣韝，病鹤伤心怀旧匹。有自而然尔莫惭，无以聚人吾自黜。又思厨清固无余，以我养尔何怨疾。忍饥只合且困眠，何为目眺思悠然。尔今肠空尚图逸，藉饱安得同周旋。人生有命甘淡泊，安贫听我歌薰弦。古来饥渇第可忍，醉饱以德方称贤。

吴山积雪不润麦，客子思乡疑卜宅。先生好客如聚书，岂料向来遭五厄。{夋兔}{夋兔}自是安无虞，尔身那计归庖厨。遐方自此欲同轨，书文正合求长须。当时咀食应矜狡，汤饼于今得称巧。幸因所嗜同一烹，吾鼎饶伊送肝脑。

腊月八日梁宋俗，家家相传侑僧粥。栗桃枣柿杂甘香，蓤椇芝栭俱不录。金仙托言成道时，不认饕馋借称目。谁谓毗耶清净身，何有尘埃更须浴。今晨雪屋梳白头，南邻与馈如素求。未须怊怅思往昔，坐变劲峭同春柔。铺排短韵一作戏，为君姑续岁时记。

春风只解吹春花，灵根古木无生芽。玲珑拳石出万様，碧峰千仞藏烟霞。世间百事总如此，偶然感慨还兴嗟。上人本是龙门客，少小辞家来射策。可怜奇物未化神，却与凡鳞同点额。当时三十未为老，急电抽身能觉早。一投空迹二十年，留得诗肠至今好。我始与君同业书，明琼偶纪张双鱼。强将野鹤落樊圃，不与闲云同卷舒。君将风袖随烟霞，我独尘缘著冠屦。试问堂中老衲师，定见两人优劣处。天台风路埋云根，寒岩夜啸鼪鼯群。脱身也自不费力，未疑此心长羡君。他年邂逅云门路，不止分君一片云。

纷纷郁郁烟结扉，传道老何孙子归。褓中不作婴儿泣，芝兰共见生庭闱。于公决狱德莫比，今日何公亦如此。掌中送此麒麟儿，不是如来须孔子。长儿本自长沙得，骥子生孙定奇特。未论玉骨秋水神，闻说已传汤饼色。

正名百物与神谋，祸福无门亦自求。君独何心分象数，笔端无复见全牛。探心取意陈前修，一字或可谈封侯。逆知喜怒容点头，攻君乃是操君矛。谣书失脚似可笑，杂今杂古近同调。乃知人事亦天然，吾心或者司化权。

洞中仙子丹药成，鬼神妒嫉喘且惊。龙门虎踞工守视，始知异类窥仙灵。先生本是玉京客，蓝桥邂逅邀云英。是宜收藏此丹鼎，貔貅呵禁门长扃。亦如猛虎守厉禁，千山不许一鸟鸣。主人日食大尉府，都骑自合连辎𫐌。只嫌底事苦未足，要有兰玉罗阶庭。行人过者莫回面，墙东秋千不可见。我有丹砂不似君，待与葛洪评贵贱。

破帽麻鞋肩伛偻，回头意若呼宗武。行歌又似出关时，饭颗山前日当午。公如冰玉天赋成，玉为温润冰为清。庙中朱弦堂上曲，一唱三叹知遗声。平生但饱主人饭，身后空传世上名。萧条冷炙残杯气，寂寞千秋万古情。吴僧笔端龙幻化，幻出前贤世无价。可怜见画未见诗，更合爱诗方爱画。

火云烈烈烧尘土，八月炎风正三鼓。使君传教招近局，雨打红尘风起舞。人言神物戏悭人，长为微情爱三暑。晴时得雨静招风，若饮清凉汗如雨。了知人意通三界，达士挥金天不怪。今朝宾客杂邹枚，想有笔端风雨快。

一风一雨天酝雪，溪上行人手吹裂。主人扫巷作光华，满注金罍唤宾客。酒酣耳热胆量宽，容我口开非偪仄。天寒促膝政相宜，共道兴来连举白。人心好客天亦知，平时思雪不可期。寒消内热沃肺渇，瑶花满眼真瑰奇。一尺呈丰有成验，三白谴厉徴前为。不辞秉烛达曙光，别思共醉今何辞。此身对酒愿长健，明年花发春迟迟。

茫茫四海天宇髙，九州列贡分地毛。江黄之区橘柚国，细腰宫衣无吴庖。□□不得供刀匕，况走川珍自岷水。郑翁幻戏不作难，缩地分甘五千里。老人种蔬姜满畦，买姜留钱人不知。丁宁使者市蜀锦，恍惚异味来如期。乃知此事古亦有，郑老此戏诚瑰奇。𢭏珍{月世/木}脔投巨鼎，缭肝末肺分全牺。南方摇落青未已，梅蘂垂垂照青泚。雪消冰尽饱阳和，更待春风转沙尾。秾华只说锦官城，匝地烧灯夜初起。从翁已幸不赍粮，期向城都看药市。

莫爱一掬水，海阔观狂澜。莫爱手中月，空明海上山。人生适意贵如此，前度徐郎在千里。喷云裂石天宇髙，夜寒水冷鱼龙起。世间俗客贪昏睡，波涛不识神灵意。更令叠奏数曲终，鲸山会作玻璃翠。画工妙手今无几，可惜徐卿今老矣。醉中睡起百忧宽，与君一笑西风里。

帝令银汉推余泽，不与人间较刀尺。剪绡为练课天孙，溅溜成文照东壁。我疑蒲城鬼神入，脚踏飞车翻霹雳。怒当十倍缚王离，瓦震三军开许历。仙翁题诗诗有史，画史纷纷俱屈膝。至今盛事随山中，往往摩挲到金石。归来满口说江湖，不学平生论感激。乃知卷舒在虚怀，谁道今人不如昔。有时坐我天姥下，但觉清风生羽翼。长令净洗五兵闲，回看万事皆尘迹。

学诗学礼子已文，种花种竹居不贫。门闾正可务广大，如何一粟容君身。结庵名粟亦何寄，口不尽言知有意。鹍鹏羽翼自垂天，蜩鸴飞鸣有余地。短长小大争长雄，舒卷不离方寸中。小如一粟大江海，万形宇内宁非同。君如推此充寥廓，回集尘端亦栖托。放言切勿诮蒙庄，伯夷永名仲尼博。更须谈理勿谈空，此道根原由守约。

浮云踪迹真何处，会若无心是同住。此间我若解忘情，应与闲云共来去。面山结屋开虚明，屈伸与我同太清。红尘洗淡一翻手，悠然适见云平凝。回看诗客时满堂，雕刻品汇俱奔忙。亦知泉石成膏肓，与人装取锦绣肠。寥廓万里同翺翔，唯有白云来帝乡。

木公金母传瑶爵，九虎开门动鱼钥。瑶池曼倩别烟霞，海上安期降乔岳。东牟先生德弥大，静课虚无明寂寞。背连海峤三双鳌，手取西山一丸药。推先当户培芳兰，斗牛宝气摇光寒。光华章绶表奇格，照耀广陌驰花鞍。春风物色论长久，柳拂腰支梅劝酒。百篇聊复付西江，盛事会须传不朽。天上老骥禾充肠，一秣万里渎空苍。年年岁岁身长健，岁岁年年春草长。

南州本非行路难，年来行客多悲酸。黄花白酒且今夕，惊风晚日催双翰。一杯交欢意方属，四座相顾颜不欢。如今守邉戍不远，政合勉力劝加餐。

梅花满野春欲苏，汉家使者临重湖。使君作意不求异，解使愁叹成欢娯。往年奉法佐廷尉，纵遣狐兔诛封嵎。平生狱吏弄爪觜，民不畏吏从君初。即今持节下泽国，要令比屋歌唐虞。父兄便饱仓有粟，童子莫恨衣无襦。温温和气遍封服，坐运岂必劳传呼。桃花之源诚有无，吾恐诞幻成荒诬。不如使君三圣书，总括万汇包堪舆。一编韦带在掌握，藏之怀抱时卷舒。古今事物不外取，但用指诀开迷途。斯民识路从变化，履泰去否挛中孚。使君早讫外郎课，归奉天子陈王图。他年访我当踟蹰，欲饷白饭陈青刍。

明珠宝簿藏贝宫，姮娥取置空明中。神仙法施仗秘咒，一粒变化传无穷。水府仙人通妙诀，擘破寒泉弄明月。左庚右甲养素胎，珠胜醍醐色如雪。錬丹水底含太阳，世人错比煎硫磺。丹成不合恋凡壳，雄鸡冠碎鸿头伤。紫苞裂处呈芳髓，火候温温暗香起。青荷犹著旧衣裳，玉质可怜供软美。我家旧住长淮湄，花开十丈芙蓉旗。年年割鲜唤同社，径醉忘却还家时。何人缩地有幻巧，容我短棹追冯夷。

亲见子云貎不飏，迟以岁月名自彰。松江笠泽几多地，古今三作胜士场。鸱夷已去乘海航，季鹰抚事惊秋霜。五百年间天随子，汀洲杜若齐芬芳。笔床茶灶湖光里，欸乃声中弄清泚。有厨无烟釡爨空，过午悬箪藜苋美。诗穷文怪两奇绝，造化别分闲日月。一峰下岭晚当门，四颊寒鲈夜飞雪。甘同世上伏腊勤，肯作人间觞豆客。辟书不为救口忙，衔命终辞一官热。借书当借物外书，洗除尘坌观浮虚。异时曾此一过眼，故人相遇诚欢娯。翩然好去追黄鹄，酒无两瓻歌一曲。

门前春田澍膏雨，门内春风动歌舞。瑑为璋玉男子祥，起作绣鞋女儿舞。阿翁吹箫儿献旅，粉面娇孙侍家主。一门欢笑足戏乐，盛事流传百年语。村歌社曲莫插手，定本风流教坊谱。一家有喜百家同，况是相逢沦落中。犀钱玉果大开说，已愧汤饼霑无功。

闲来得病绯衣客，著酒当茶桑苎翁。谁知十室有二士，复得周叟同从容。叟今行年余七十，七岁诗成鬼神泣。即今吻合主盟坛，籍湜惊奔汗流急。两君置阵亦严整，未许行人私越境。有时争利逐辎车，掉鞅安行发机阱。战者方酣见者真，走书取证石壁人。石壁老人方睡起，岩前一笑桃花春。迟君待我同徙倚，共催短棹东风里。

南邻博士只破帏，春来数日分春衣。东风陌上催蒙茀，不许看花缓缓归。那知此理未可诉，破费书厨走长路。静思我咎安致然，杳杳人情无问处。归来粉黛包亦结，安得衾禂更罗列。娇儿冬暖不须啼，正恐当寒更无袜。命数从来有奇耦，北里士师真好手。一时欢笑父子同，箧载缣缃船载酒。归遗欣欣乐可期，妇运金刀时哺饴。先忧后喜尊吉卜，酾酒烹鱼消百罹。世间得失类如此，解使空肠作悲喜。红白纷纷一种花，试向东风问桃李。

两编千片白雪茧，六百二斗青铜钱。不辞破费十日产，要向几上追前贤。前贤已死不可慕，世上流传只佳句。不寻断简赏心符，定自前贤无觅处。郑翁知我用意诚，云有甲乙分余明。卢仝书到孟郊富，李老被酒张翁醒。当时储馆典雠校，今日取送传芳馨。分多析少每如此，翁甑百金杯千羹。北邻老子苦好客，悬箪过午须宾食。昨朝唤客啖鹅炙，十字浮光汤饼滑。须臾碾畔百尘飞，语是奴童破珪璧。此翁香串数百枚，一一啖客当千回。啜香饱炙勘诗谱，但度流年无所苦。

惟古于文藏妙理，自然之音见微旨。唇舌齿喉母生子，清浊重轻毛髪比。古者八岁方毁齿，小学师承方肄此。时及春秋循一轨，台舆亦知窥阃垒。齐人谋莒本秘诡，登楼密语不敢指。两唇含合不哆侈，见者能知岂徒尔。后人学疏忽源委，传会流俗兼下里。庚辰吴入记前史，郢永遂令齐亥豕。少知长老习步跬，红绿谁能辨朱紫。纵有是师无是士，闻者一笑或掩耳。我年六十老书几，仿佛声形多取似。目前趋过或但已，翻覆讨论徒累累。方侯大梁旧冠履，结髪儒衣长槐市。发愤编摩贪寸晷，索摘真能穷骨髓。持以告人遭诋毁，方侯持心直如矢。尊吾所闻宁转徙，若不我从知已矣。我留龟溪同梵庋，膻莸偶幸亲兰芷。时论古意自鞭棰，不觉此心思奋起。乃知古学惟审是，晚乃纷纭听华绮。考永声律究终始，纵不有疑心固喜。要好谁云不传纸，革误鉏疑云糠秕。欲障东流归海水，识路直须行不已，靖节琴中有宫征。

世人倾耳听繁音，太音古淡难为听。有如广庭题旌夏，或者惊遁疑有神。当时舜床调五弦，薰风煽物无穷人。若言造化不爱玩，安得感君回阳春。遗音相继嗣者谁，穷山缁侣黄冠师。非干此意乐穷静，世路自与相参差。我今试听清风操，野鹤孤猿对残照。琅琊山下醉翁吟，分明拨向琴中调。人言大弦如玉温，小弦廉折亮以清。春秋自是隔寒暑，天地不得令偕行。岂如七弦转十指，劲节谐音同到耳。乃知造化在指端，岂但髙山与流水。道人不肯长怀珍，亦曾挟艺游车尘。髙门八字惊未见，脱赠往往捐千纯。如今飘泊困长路，更觉世味难将迎。应将感怆赴琴曲，一听万虑罗心兵。道人勿苦生冰炭，古道须信非人情。哀音果要洗俗耳，更去娇弦三两声。

一枰局上无多歧，世人到此怀自疑。方圆动静曾未识，生死眼前那得知。长头道士年十三，眼如岩电光烂烂。已将双脚落城市，犹自面目藏烟岚。局中应答每闲暇，挥霍纷纭穷变化。回头却笑世人疏，不认盈虚成取舍。我闻此艺在专攻，莫起妄念思冥鸿。冥鸿不至局已败，弓缴漫自存胸中。我欲将君比弈秋，专持此艺从君游。但期白黑得归处，一枰胜负吾无求。又闻奕棋多仙侣，常向局中送寒暑。世间利害疾转头，妙手如今向谁语。昔时陶令曾鼓琴，为嫌弦上多繁音。七弦除去五音断，却于此处知琴心。我知此艺亦如此，不似推枰休刻齿。请君长大具芒鞋，共向鹿门寻石髓。

耐官丞相千载人，传家爱国不爱身。儿孙当使风流在，已许绝代夸殊伦。其间淮上礼乐帅，气象直出追芳尘。未论十世数眷属，况是云幕椒房亲。扬州自昔镇平野，东控七泽南瓯闽。肩摩毂击接昼夜，宾从杂沓朝天津。尊前芍药照金翠，堂下杨柳眠芳茵。上中下地贡赋错，二十四桥风月新。百年人事有更变，冥冥原隰桑麻春。中兴天子抚方夏，选用世德分忧勤。劬劳鸿雁事安集，蓝缕筚路张罗闽。即今施设如有神，突兀壮势何逡巡。髙城楼观插空碧，画桥舟舣浮奫沦。黄童白叟息愁叹，自言重见风俗淳。野人本住蓬莱侧，寄籍淮甸老阡陌。飘流自分不重来，重来翻欲谋安宅。昨宵晚渡长江来，扁舟欲泊长河侧。送徒勉我但安行，此地何人名恶客。元戎号令皆有时，令行禁止须臾期。请君委櫜付大尹，野宿山行良勿疑。行行古埭吊谢公，平堤一笑逢老翁。语多杂乱唯说尹，但道还乐今年丰。吴娘踏歌儿起舞，不须社日长闻鼓。若令未即弃尘埃，会见黄金价如土。野人诗句来林泉，具书目见非妄传。请君云路驱长鞭，黄霸龚遂皆世贤。

