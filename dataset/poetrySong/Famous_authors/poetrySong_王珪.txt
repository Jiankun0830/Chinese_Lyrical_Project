乾坤顺夷，皇有嘉德。爰施庆云，承日五色。轮囷下垂，万物皆饰。维天祚休，长被无极。

太平之符，昭发众瑞。爰有嘉禾，异陇合穗。大田如云，既获既刈。野人愉愉，不亦有岁。

白鹭敞西轩，栋宇穷爽垲。千峰若联环，翠色不可解。是时天宇旷，六幕无纤霭。金斗熨秋江，素练横衣帯。乾坤清且敛，气象朝昏改。芦花作雪风，飞舞来沧海。九霄汀鹤起，万里樯乌快。月上三山头，鸟没横塘外。苍茫洲渚寒，银错星斗大。开樽屏丝竹，披襟向箫籁。余生本江湖，偃蹇欣作会。清兴虽自发，苦嗜亦吾累。鱼龙凭夜涛，四面忽滂湃。安得犀灯然，煌煌发水怪。

天子重论秀，待之以公卿。志士抱奇节，犹或场屋轻。学能苦自琢，诗书腹纵横。胡为怀袖间，挟册角群生。诃卒窥其旁，执衣来叩楹。狂狙就新缚，跳突哀且鸣。岂不念寒孤，顾有素令明。利禄非可苟，辱甚舍弗烹。

贤侯谢郡归，从游乐吾党。林泉富余地，卜筑疏陈莽。是时春正中，来燕音下上。若贺大厦成，喜留众宾赏。得名因笑谈，挥墨粲题榜。所夸贤豪盛，岂止池榭广。人心乐且闲，鸟意颉而颃。吟樽敞花轩，醉枕酣风幌。轻云薄藻栋，初日丽珠网。红袂生暗香，清弦泛余响。林深隐飞盖，岸曲迟去桨。波光栏槛明，竹气衣巾爽。虚客凉樾入，影与文涟荡。晨飚转绿蕙，夕雨滋膏壤。嘉辰喜盍朋，命驾期屡往。觞咏陶淑真，世俗岂吾仿。得以为胜游，萧然散烦想。公子固好士，世德复可像。今此大基构，不图专奉养。美哉风流存，来叶足师仰。

空楼百尺江之浒，醉上凭轩怀故土。数鸿秋入衡阳云，一帆暮过潇湘雨。庾客伤心欲断弦，文通别泪空横柱。旧山几亩林泉乡，安得归兮事农圃。

兔自明月窟中出，鹤从群玉峰头下。人间俗眼未尝窥，已为两家藏以诧。玉堂词人本仙材，光芒偶落银河罅。谪向埃尘五十春，所趣无一不潇洒。为爱霜蹄特皎洁，贮以雕笼绿棂亚。有时惊踯歘若犇，丹眸眩转双珠射。灵昌太守新归来，惜将清唳寄京舍。玉绳低阙春露寒，常恐阴林恶声吓。传宣忽出右银台，诏急许驰天厩马。却辞丹陛锁南宫，兔鹤欲携俱不暇。是时雪后帘幕明，灯火冷落入清夜。两翁相顾悦有思，便索粉笺挥笔写。有客月底吟影动，猝继新章亦奇雅。大都吟苦不无牵，遂约东家看娅姹。醉翁良愤诋高怀，却挥醉墨几欲骂。我闻此语初未平，随手欲和思殊寡。玉山沧海莫放翻然归，纤腰绿鬓何妨为君倒金斝。

朝摘桃花红破萼，暮摘李花繁满枝。客心浩荡东风急，把酒看春能几时。舞衣未放哀弦阕，𫛴{圭鸟}欲鸣花影绝。将军白首不功名，霸陵千古流青血。

莫登楼，楼外华灯人竞游。翠枝威威六素虬，鸣梢一声从天头。金炉烟开雉尾收，正见月射双琼钩。半峰飞泉落惊沤，嘘呵紫雾鱼龙浮。弦清管高脆欲流，霜寒雏凤丹山愁。台上美人春风柔，舞腰回急宝钗投。禁街特𠡠香车留，帘疏的皪排星眸。画省宵闲空翠帱，束如穷兔离新罘。况惊白髪心悠悠，安复繁华事轻裘。寄言侠少谁为俦，烂醉玉楼歌始休。

小庭追凉月生衣，红蕖静对丹桂枝。凌波亭亭仙佩冷，弄香袅袅香风吹。百忧身世得一笑，二妙风流此一时。阑干独夜发深省，凭诗寄与心相知。

国重天之报，神歆德所存。孝须三后配，礼莫一郊尊。翠羽来千仗，鸣铙下九阍。服维周冕盛，乐自舜韶温。未酌群灵降，先祠万玉犇。黄流凝夕祼，紫焰亘霄燔。星拱低宸幄，云回护帝辕。祥辉新日月，佳气浃乾坤。绍古归鸿铄，含生濯至恩。钦惟斋格至，仰福在元元。

有宋乘炎运，于今迈百年。祖功虽不易，子圣自能传。宝历迎长至，神丘放大圜。灵宫千福降，清庙一诚专。翠仗钩陈下，青城斗极边。侧班回众弁，虚次待高烟。晦雾初宵断，晴云未晓鲜。天形何磊落，帝步亦周旋。丽泽沾鱼鸟，休歌被筦弦。欢声兼岳动，和气与春连。在昔开鸿业，斯民入化甄。监危常栗栗，受祉更乾乾。此日膺神䇲，孤臣老禁筵。愿将成命颂，独奏迩英前。

皇祐更秋律，明堂奉帝禋。粢盛虽荐德，霜露本怀亲。于赫朝三后，无文秩百神。九筵交玉币，重屋近星辰。邃幄留飚御，清坛堕月津。衣冠汉仪旧，金石舜韶新。受胙开宣室，鸣钟降紫宸。群阴先伏旦，协气斗回春。灵贶丛千祝，丰恩渗四垠。惭非老辞笔，徒学颂尧人。

上苑张瑶席，春风万象新。谁知挂冠客，曾是钓璜人。感遇归真主，勋劳念老臣。曲成双鳯舞，酒入百花醇。日月恩华满，朝廷喜气均。天章照黄髪，异数极君仁。

崇因开宝构，金碧画相辉。禁跸随曦驭，曾城转斗机。梵音狮子吼，妙相鸽王归。洛水浮神篆，天花满御衣。塔疑从地涌，栋儗入云飞。上行乘今果，群迷悟昨非。慧珠常自照，法雨遍成霏。但起真如念，梯梁即可几。

睿听来嘉论，忧勤政事昌。颙颙瞻帝座，谔谔置臣章。语切青规上，文留黼扆傍。受言初拜禹，罪己忽兴汤。进牍须盈几，垂衣岂下堂。只应千载治，危谏属忠良。

君心图治切，座置直臣章。密奏留中扆，虚怀拱峻廊。聪明开二帝，道德劝三王。温室焚初藁，丹帷缉旧囊。呈书劳夜览，造膝被天光。欲识忧民意，忠规不可忘。

端扆垂君治，颙昂十二旒。藻文兼组烂，玉气若虹浮。体重宸居邃，仁深帝视收。珠光延外烛，星采会中稠。法服虽周盛，岩廊自舜游。无为格天下，涵德永孚休。

忆昨怀君诏，章台听暮钟。人从太微下，书自道山共。彩鳯看飞笔，长虹见吐胸。冤家成行对，侧理入腰封。海阔珠难采，山辉玉易攻。别吟平乐赋，高第唱西廱。

乐国芝呈瑞，贤侯贰郡时。甘棠方蔽芾，仙草亦葳蕤。异种传三秀，灵华粲九枝。幽阴吐光怪，朽腐化神奇。美政邦人颂，嘉祥圣主知。特书辉史策，宠锡下天墀。治行能如此，公台到匪迟。谁为燕许手，洒笔播声诗。

太乙真庭结宝坛，中涵元象本无言。三山波涌楼台近，北极星环剑佩尊。岁入飞宫初在丑，神移列驭直从坤。妖氛自逐灵旗卷，瑞谷常登御廪蕃。晓日破红浮鬭栱，夕云凝紫护周垣。龙随御笔栖碑首，鹤带仙书语洞门。天马应歌来仗卫，岳祗聫职听朝昏。传闻词客新吟苦，玉案才承上帝恩。

天地得正气，四时无易心。生来本孤节，高处独千寻。月影龙蛇动，风枝箫籁吟。如何枫与柳，亦拟傍清阴。

柄密藏溪路，香清荡客襟。碧筒聊助饮，紫槖自供吟。鱼戏凉波动，龟巢夕雾深。横塘双桨急，菱唱有余音。

冷香疑到骨，琼艳几堪餐。半醉临风折，清吟拂晓观。赠春无限意，和雪不胜寒。桃李有惭色，枯枝试并栏。

猎桂来锺岭，翍椒度汉宫。云飞汾水阔，叶下洞庭空。海国樯帆壮，边城鼓角雄。谁知洛阳客，归意在江东。

大野重阴合，危楼远望迷。风兼万籁响，天与四溟低。病树先春发，惊乌未晓啼。好同伊水客，香阜访灵栖。

溟渤荡无垠，东嵎挂日轮。风云始回雨，天地不飞尘。气动千峰翠，光浮万瓦鳞。南亭一驻马，十里望青春。

地迥林泉好，乘闲会胜游。深沉烟色聚，潇洒雨声收。贫过扬雄宅，狂思范蠡舟。寄言赏心友，巾褐此经秋。

策马陟平原，天空荡楚氛。秋声无限叶，暮色几重云。草远烟痕阔，山回鸟道分。行行吟未已，归路日西曛。

云日散朝阴，清江更一临。北堂无草积，南浦有波深。春意饶芳树，晴光动翠岑。自惭机亦浅，劳起海鸥心。

闻笛更怀旧，望鸿难寄音。西风行客泪，明月故人心。离恨江波阔，归期岁景深。何时紫溪隐，尊酒起狂吟。

身虽居城邑，趣不落人间。门外尘埃满，庭中日月闲。潮随朝梵响，雨入定衣斑。几欲携笻去，松阴一叩关。

客路森如棘，岩栖静掩关。陶巾春渍酒，谢屐晚回山。醉梦雷霆息，棋声日月闲。我惭撄世网，暂此一怡颜。

访政鸣尧鼓，旌贤走汉轮。帝方惊主父，人已荐平津。笔落三千健，恩颁尺一新。归来前席问，荣路迩严宸。

藻栋临流启，凉飚荡暑回。清如游玉宇，快若在兰台。海叶吟中下，番航望次来。披襟殊未已，云外月弦开。

赏心亭下路，平昔舣归艎。游子去何许，绿芜春自芳。城根侵海断，日脚射云长。往事不堪问，东风故垒荒。

疏飒水风起，此宵何太清。危楼人未下，独树鸟频惊。寒漏三更急，秋江万里横。凄然六朝恨，依旧照空城。

万雀噪山馆，重来一叩扉。去年寒梦在，今日远书违。残雪留春槖，疏星挂晓衣。帝乡不可望，心与白云飞。

一持天子节，兹喜去龙庭。大漠夜犹白，寒山春不青。峰多常蔽日，地绝欲回星。同类惟所适，鸣镳毋暂停。

岑寂夜将半，一声来枕前。无风起群籁，有月在中天。行子梦初断，故乡书未传。不须闻别鹤，冷涕已潸然。

塞长霜草白，天阔夜云愁。影过空江月，声来别枕秋。乡音何处托，客恨几时休。况有冥飞志，无为弋者求。

二月犹逢雪，春寒一倍加。云重应阻雁，风横祇愁花。碧水离思断，琼楼醉倚斜。谁知下帷苦，未晓已闻鸦。

半夜传君召，西清阅帝文。笔回丹穴凤，歌起沛中云。御幄金虬转，仙墀羽仗分。君王自天纵，况复睿心勤。

晓下金门路，君筵听召余。簪缨三寿客，笔削两朝书。身老谁逢此，恩深尽醉欤。传闻访遗事，应走史臣车。

暮钥严温省，宵铃静浴堂。银花无奈冷，瑶草又还芳。梦久闻仙吹，班清犯晓霜。帝阍何所叩，一炷祝尧香。

春入东郊雨，油然协气通。晓澌犹未破，岁事已知丰。辇凤翔仙雾，台乌转瑞风。野农徒鼓舞，何以谢天功。

东风吹画省，衰病若为情。自惜春将过，相逢老已惊。夜愁聊把酒，早梦忽闻莺。犹喜年来事，门前桃李生。

七闽虽远地，王事有程期。已试文无害，定知才不羁。仙山观日处，云海落潮时。会府多休暇，新诗倘见贻。

南国江山好，仍闻聚六峰。归心急春浪，别梦怅晨钟。手泽存遗爱，民歌接旧封。凉秋鼓予楫，文酒待相从。

君来客京洛，奇术世所闻。人事固倚伏，物情徒纠纷。衣霑九门雨，梦绕故山云。饮罢忽东去，浩歌秋日曛。

自得归休请，劳生事已平。几年怀故隐，此日悟浮荣。车骑少尘迹，溪山多去情。所安清白望，真可激时英。

闲心轻出世，远念起游方。漱月抛茶井，眠云梦草堂。归程指山色，去影背湖光。欲问重来日，孤云未可量。

忽觉宫车晚，乘云御帝乡。空余群玉殿，不奏万年觞。白发孤臣泪，黄尘九陌荒。返虞歌未断，陵柏已苍苍。

西葬青嵩道，千秋岂复晨。皇图先与子，庙号独称仁。二帝衣裳旧，三王礼乐新。茂陵书奏晚，不及议车巡。

七月𪴙宫晓，愁看动素旗。乾坤清泪满，车驾昔游非。落月低黄伞，流尘上玉衣。苍梧何日返，耘鸟傍陵飞。

平昔传清跸，金舆下紫宸。忽从沧海宴，遂隔属车尘。剑落桥山夜，衣留汉庙春。东厢朝圣子，绝恸见群臣。

忆昨颁遗诏，犹闻玉几香。鼎湖龙已去，汾水雁空翔。北极星辰暗，三山日月长。宸游在何处，尚想赭袍光。

上主提皇器，真人献赤符。夜书劳玉几，夕驾促金凫。洛自三陵咽，嵩犹万岁呼。谁言虞帝寿，终不返苍梧。

一夜催仙仗，悲声到九宸。玉阶犹报晓，金殿不知春。碧海无来使，青宫有旧臣。华封曾未幸，应误祝尧人。

欲问俞跗术，秦亡世少传。玉书才命子，金鼎已成仙。华渚星犹烂，昭陵柏未圆。空余罪己诏，不似禹汤年。

五载临朝浅，群生受福多。徽名方镂玉，顾命忽陈戈。风露翻金铎，尘埃满画鼍。从兹天庆节，万寿复谁歌。

忆昔承君召，春风候禁门。曾陪蕊珠殿，独赐紫花墩。辽水千年隔，钧天一梦存。龙髯攀不得，无路可酬恩。

震邸陪经席，辰阶拥化钧。高谟帷幄旧，嘉绩鼎彝新。露湿铭旌晓，尘凝燕榭春。许郊民爱厚，犹忆相车茵。

富贵谁为并，文章世所稀。勋名丹史在，体貌九天违。嵩极朝催峻，台躔夜掩辉。空余旧游客，泪向寝门挥。

议政西清贵，辞荣北第开。鲁冈天与寿，荀里世多才。象吿中台坼，峰惊半岳摧。秋风嵩少路，箫鼓有余哀。

陪幄方图政，安车遂告年。帝求惇史善，人叹大夫贤。故馆西州路，佳城京兆阡。惟应旧游客，堕泪向碑前。

偶歇延英对，如何遽不来。恤恩天子厚，遗直世人哀。路转侵龙耳，星沉近斗魁。送车知几乘，莫赋泰山颓。

昔在仁朝日，孤忠独犯颜。一身宁自顾，万里偶生还。却度黄梅岭，重趋玉笋班。不知君槛折，千古更谁攀。

一擐黄金甲，征西战马骄。十年边算尽，今日旅魂招。落月孤营掩，酸风去路遥。平生忠烈在，史笔冠清朝。

星坠将军府，边山万木腓。谁言夜舟固，那复玉关归。旌旆低寒色，箫笳惨夕霏。所嗟恩馆泪，不到九泉挥。

齿德人皆仰，诗书老更耽。福兼鸿范五，瑞集凤雏三。岁月供陶写，江湖入笑谈。流芳锺四叶，兰玉俨相参。

燕居宣圣像，侑坐祖黎公。矜佩一朝集，弦歌九族同。夜窗书案雪，春服舞雩风。长使南湖学，千秋纪此翁。

秀野春如绮，平湖水拍天。商诗凉月夜，把酒狎鸥边。秋柏已成实，寒花谁为妍。伤心耆旧尽，何用慰华颠。

六馆知名久，双溪避地来。交新如旧识，世短惜长才。怅望中年别，飞腾暮景催。蟆陵他日泪，不独故人哀。

嗜学尝忘味，说诗堪解颐。竹林虽晚会，濠上独深知。兰畹无留馥，凤巢空旧枝。停云正愁望，横笛未休吹。

濠上初相得，竹林曾共游。清文三峡水，爽气九华秋。世已从新学，人谁与此流。遗芳端不朽，未信盖棺休。

清弋江村外，工山右县边。追游曾结社，许与更忘年。郢斵无为质，牙琴有绝弦。巾箱遗墨在，披阅一潸然。

念昔携君手，同游金马门。流年一鸟过，白首几人存。星挂朝衣湿，尘埋相印昏。西风原上泪，不得洒清樽。

人生五马贵，不负壮心期。竟作青门隐，空吟画戟诗。家声江表重，心事岁寒知。未恨风流绝，双珠似可儿。

道德诸儒表，文章大雅人。杏园三月暮，花县一回春。脱屣官情薄，转头时事新。猗兰芳未没，世业不沉沦。

文献家声远，簪缨世德昌。几篇青玉案，三佩白银章。北苑新阡好，平原旧业荒。百年乔木在，留得耐风霜。

家学三余足，词场一眼空。摘髭连荐鹗，点额不成龙。酒上新坟土，香销旧桂藂。绝怜扬执戟，临老悔雕虫。

战艺升环水，论诗得异闻。窥园仍旧隐，下马忽新坟。白社真投分，青灯忆离群。有书无子读，此事最怜君。

复忆同游处，经春在武林。湖光浮鹢净，山木坐猿深。事往唯诗在，悲来托梦寻。朋知零落尽，投老若为心。

王族亲无儗，皇图庆有归。神枢曾感电，仙寝忽藏衣。正祚尊仁统，新阡祔濮围。朝廷恩称义，孝奏岂天违。

晓望青嵩道，仙云满画轮。黄龙盘吉仗，翠凤绕哀珉。千古徽音在，三川王气新。寂寥余故垅，瑶草又逢春。

十里烟郊昼景和，春闲流水渌生波。楼前人意望无尽，柳上风光来最多。雨歇陇云犹漭瀁，草薫村燕自经过。匆匆归路迎残照，尚得桑间驻玉珂。

游云销尽月当空，危坐西轩快水风。往恨忽从中夜起，赏心难与故人同。鼠惊琴匣闻余响，萤度莲塘见乱红。星薄漏稀犹不寐，寒声通夕战疏桐。

莎阶切切思寒螀，爽籁泠然露气凉。半夜云高蟾喷晕，一秋风紧桂飘香。鸟惊危树栖无定，人倚空楼望更长。遥忆洞庭南去客，叶翻波急驻归艎。

塘梢黯黯夕云低，苍莽荒原望四迷。海日光寒衔岛树，江潮声暴压城鼙。乔林风劲横雕眼，浅草霜干快马蹄。战血未收边戍苦，玉龙谁为一提携。

泬寥爽澈游氛收，淡河如扫凝不流。影过远水雁侵月，目断故乡人倚楼。黄叶半林霜送晓，悲笳一曲风横秋。江南几载未归客，灯寂帐寒心正愁。

寒日征骖懒复回，经宵仍喜驻岩隈。径盘幽迹遥知鹿，林逗清香定有梅。晓影痩猿窥涧溜，夜声肥栗托炉灰。我心非动我非静，白足禅僧无妄猜。

轩然独到碧峰头，万里青霄入寸眸。日夜松声如雨急，古今山色与云浮。废朝风物依依在，客路江波滚滚流。汉辇已沉江树老，天涯寂寞下归舟。

行子征骖去易迷，故乡回首在天涯。春心南陌风光远，晓梦西楼月影迟。沈客带寛无奈痩，阮生车断不胜悲。花狂蝶乱家园晚，何事东归竟未期。

夜冲江浦始停舟，天际萧骚急雨收。枕上月华清到晓，簟间风意冷如秋。一溪碧水怀归意，九陌红尘倦旅游。待得星稀城角断，旧酲消尽起新愁。

虹蜺赫奕射中天，怒窍风号势塕然。云翼扶抟弥九万，海帆飞迅越三千。鲵嘘骇浪时开阖，鳌负灵山或溯沿。安得琴高控双鲤，一驱霾曀静洪渊。

六朝遗迹此空存，城压沧波到海门。万里江山来醉眼，九秋天地入吟魂。于今玉树悲歌起，当日黄旗王气昏。人事不同风物在，怅然犹得对芳樽。

蹛林初跃玉羁旋，已觉芳菲近日边。塞上胭脂侵酒面，江南寒食落尊前。魂迷一水花临浦，醉入东风絮满天。金谷更饶春色好，四难犹恐负华年。

烟城疏雨隔斜阳，一上危楼睇大荒。原宪自贫非苦病，次公未饮已多狂。江帆来往年光度，驿堠东西客意长。公至和中首陈建，储之策白居易晚。

夜拍水云非故乡，未闻终曲已凄凉。舟中月白寒江阔，马上酸风紫塞长。思妇有怀停别杵，征人无语对清觞。平时不见秦城役，余韵空传战垒荒。

秋容浩荡夕云高，旻宇萧然绝一毫。汉塞草平嘶牧马，越溪风急送归舠。天衢夜失清蟾魄，海国寒飞白鹭涛。谁共危楼凌爽气，左持樽酒右持螯。

梦到天阍寤翼伤，拂衣归去乐江乡。丈夫岂识原非病，丞相应嗤盖有狂。失马未须嗟北塞，过关重约使南阳。君知韝上雄飞日，秋劲霜严始一翔。

一住仙祠绝世尘，庭前种玉已嶙峋。朝昏龙虎常听法，左右琼瑶自逼人。翠凤有时翻瑞影，银蟾通夕堕清津。黄金络马何年醉，得去同游几洞春。

文书满眼纷纷里，忽觉沧波起荻洲。红日不知华省暮，扁舟如下洞庭秋。林泉傲物非无约，轩冕拘人此未休。与拂素尘寻绝景，羡君潇洒特迟留。

谁将画手分平远，几度曾窥雁鹜洲。六月炎风方病暑，五湖烟景已迎秋。班趋规地来常晚，诗入笼纱思未休。为惜主人林下意，暮钟沉阁尚应留。

闻道北窗开绘境，偶来归思满沧洲。卷帘宿鸟惊初旭，隔浦疏林似旧秋。梦忆清溪知几曲，醉寻危磴欲三休。何时又赐通中枕，与对云山尽日留。

怀乡访古事悠悠，独上江城满目秋。一鸟带烟来别渚，数帆和雨下归舟。萧萧暮吹惊红叶，惨惨寒云压旧楼。故国凄凉谁与问，人心无复更风流。

控带洪流古帝城，欲寻旧事半榛荆。六朝山色青终在，千古江声恨未平。设险邱陵荒蔓草，压邨桑柘接新畊。十年重到无人问，独立东风一怆情。

将军戈甲从天下，丞相旌旗匝地来。堪笑怒螳犹强臂，不知蛰户欲惊雷。咄嗟武相深冤洗，指顾山东治境开。吏部声名千古在，断碑何处卧苍苔。

清洛东流去不还，汉唐遗事有无间。庙荒古木连空谷，宫废春芜入乱山。南陌絮飞人寂寂，孤城花落鸟关关。登临几度游人老，又对东风髩欲班。

城外沧溟日夜流，城南山直对城楼。溪田雨足禾先熟，海树风高叶易秋。疏傅里闾寻故老，秦皇车甲想东游。客心不待伤千里，槛外风烟尽是愁。

独上新亭怨不胜，荒城摇落暮烟凝。翠筠无限悲湘水，玉碗空闻泣茂陵。秋馆树寒风战叶，夜楼人散雨飘灯。紫台路远关山隔，回首阴云几万层。

涿州亭下柳依依，谁折长条送客归。晓月未消燕戍酒，春云初拂汉台衣。玉堂社燕宜先入，沙碛晴鸿己半飞。回首青山欲千里，行人犹自马騑騑。

甚宠无如使牡行，曾同万里听秋声。黄金台下嘶宛马，木叶山前度汉旌。才到关南逢雁尽，重来海上见波平。故人临月应相望，一夕寒光特为明。

万里来持聘玉通，今宵宾燕为谁同。铙歌自醉天山北，汉节先随斗柄东。半夜腾装吹朔雪，平明跃马向春风。使车少别无多恋，只隔燕南一信中。

奉诏金门草圣题，平明趋过殿西墀。宫床赐笔宣名早，赭案焚香上策时。朝论只应收畯杰，皇心非不监安危。玉堂词客承恩久，几度曾来醉御卮。

清晓华芝度景阳，凝严又许对西厢。通宵客梦闻钧吹，几日朝衣带御香。东观图书经屡读，旧溪桃李见新芳。三千文字皆奇册，饱死侏儒讵足量。

忝班清禁接严徐，诏侍延英访对初。沧海烟霞连太液，丹霄日月近雕舆。明廷已奏安危策，紫府谁将姓字书。从此青云知有路，致君材业不应疏。

岁华相逐走燕尘，此夕覉怀暂一申。把手岂辞三处酒，别家看作二年人。因逢塞雁惊来信，却忆江梅赠去春。莫向天涯忧白髪，东风犹与到关新。

欲晓东风拂面来，征骖初喜共春回。九天应下阶庭拜，万蛰先惊汉地雷。冷彻貂裘须护节，和侵毡屋莫穷杯。出疆慷慨男儿事，未信霜颜便一摧。

行到鹿儿山更峭，八千归路可胜劳。长安日远思亲发，紫汉星回促使轺。晓磴云浓藏去驿，阴崖冰折断前桥。覉怀一夕犹难遣，况是辞家九十朝。

烈士思酬国士知，云霄羽翼政相期。人言雅望台中妙，我识壮怀天下奇。自是英才为世用，由来了事笑儿痴。回头说向虞罗軰，鹄举鸾鶱可得羁。

兰生空谷混荆榛，不碍幽香到处闻。幕府才流推谢掾，宣州宾客忆崔群。清怀叠阵三秋月，行槖双溪一片云。白髪书生何以报，惭君出力卫斯文。

一室萧然数卷书，三年冷掾出无驴。每因芳草忧鹈鴂，苦咏场苗羡白驹。俗吏何尝知大体，清朝方急用真儒。燕台从去流声实，见说诸公诵子虚。

江上秋风吹绣衣，客槎西上渺天涯。得为李御平生愿，一识荆州是别时。柏署行分秦地月，棠阴好在召南诗。日边消息长安近，伫听朝趋上玉墀。

寒露迎风一段冰，高标孤映宛之滨。人言飚击须鹰隼，我喜时清睹鳯麟。伫看仙班朝北极，暂移星节照西秦。皇华礼乐君恩重，好访巅崖慰远民。

一札兴贤圣化新，观光上国已彬彬。右文幸际休明世，奉诏犹须牧守臣。鹈鴂不为芳草计，鹪鹩似畏罻罗人。轺车到处天恩遍，祗有儒林欠得春。

九衢车马嚣嚣地，偶过禅房得暂闲。畏景未移天正午，凉风己到殿中闲。瓜余玉箸蠲烦肺，冰满银壶照病颜。元和以前张榜南，院东墙向晚斗城。

汉家宫省青槐下，信断鳌峰日易斜。应为能言鏁鹦鹉，翻愁无思学杨花。风波滚滚惊人事，文字孳孳老岁华。偶向东楼望春色，归心不觉到天涯。

诏书初捧下西厢，重棘连催暮钥忙。绿绣珥貂留帝诏，紫衣铺案拜宸香。卷如骤雨收声急，笔似飞泉落势长。十五年前出门下，最荣今日预东堂。

君王又诏蓬莱宴，三阁崔嵬压海鳌。翠玉装舆容扈跸，黄金涂纸看挥毫。尧文自与星辰烂，汉殿常依日月高。四十年来无此会，恩深不觉醉仙醪。

日薄寒云下结鳞，忽驰诏骑绝飞尘。麻衣半犯秦关雪，鱼钥横催汉署春。黄纸贴名书案密，堂梨雕字赋题新。高材顷刻闻天下，谁是墙东冠榜人。

文昌清晓漏声疏，曾看飞泉落笔初。诗入池塘似灵运，赋传宫殿学相如。春官不下真朱点，阴注将成淡墨书。见说丹台名第一，蘂章须诏侍严徐。

春闱只恐有遗材，据案重将信字开。白石谩应歌寗角，黄金枉是起燕台。侵更竞看仓惶笔，薄晚谁衔毷氉杯。文字须从勤苦得，莫霑双泪向尘埃。

文昌宫里柳依依，谁折长条赠我归。雨润紫泥昏诏墨，风吹红蘂上朝衣。玉堂燕子应先入，朱阁杨花已半飞。寒食未过春景熟，好同天陌去騑騑。

小雨班班拂晓除，新禽格磔静相呼。眼窥夜卷千花碧，肺渇春盘几露珠。只见楼头飘落絮，不知门外长青芜。玉阶未放金书榜，谁识秦关旧弃𦈡。

黼座亲临唱第初，宴嬉犹及苑花余。清厢特访安危策，紫府应将姓字书。御酒连倾金凿落，宫床曾赐玉蟾蜍。从来晁董多奇论，三日英豪亦未疏。

昔对芳樽常感慨，今同华髪半萧疏。唐家一代成青史，汉殿多年诵子虚。丹凤春裁西掖诏，白麻夜草北门书。几时却奉承明谒，玉蘂花边并直庐。

一从奉诏银台路，下马成诗夺鳯毫。东观已陪窥秘箓，南宫又接较群髦。芝封紫掖文章贵，星近端门气象高。今是汉廷三独坐，夜吟犹许醉春醪。

昔陪画省对春菲，今日逢春未得归。灼灼海棠谁复折，差差燕子又还飞。清尊须惜良辰共，白髪俄惊万事非。昨夜淮山好风月，为君中夕促瑶徽。

紫掖新书换使符，春晴红旆照行舻。曾持白简风何厉，更伏青规论益孤。月露清吟应到骨，江山别梦欲成图。闻教双鹤先归去，还到辽城似旧无。

又拥双旌去守蒲，波从天上泛归舻。青云慷慨逢辰早，白髪逶迤事主孤。薄宦多端非我素，清吟终日是君图。锦江春色年年好，忆把游人醉袖无。

千里行行近帝都，拍堤新浪喜衘舻。天涯芳草春过尽，楼北浮云客望孤。醉倚东风轻万事，梦留沧海阻归图。为怜何逊多才思，还信休文带减无。

花扑行人柳荫渠，每逢嘉趣为停舻。留连一水风光暮，怅望今宵月影孤。汉槖暂持来法从，皋禽还引上仙图。中条侯骑知非远，肯尽都门别酒无。

冰天行绝驾归轺，十里清烟望界桥。此夕离音留使节，一心上苑看晴霄。燕云逐马逢春断，朔雪霑衣入塞销。寄语当时四并客，东风应已遍柔条。

念昔都门手一携，春禽争向苎萝啼。梦回金殿风光别，吟到银河月影低。舞急锦腰迎十八，酒酣玉盏照东西。何时得遂扁舟去，雪棹同君访剡溪。

昔年今日从宸游，彩仗纷纷已御楼。半夜众星来紫极，一春万火纵丹丘。玉栏曾侍看山久，翠醁仍酣赐醴优。锦帐宵寒薰易歇，梦魂直欲到天头。

少从客路千波转，老入流年万事疏。野鹤定知乘宠误，春冰多愧践名虚。几思汉殿金盘露，恣阅蓬山绿字书。未报君恩成白髪，翻然江海羡吾庐。

云消华月满仙台，万烛当楼宝扇开。双凤云中扶辇下，六鳌海上驾山来。镐京春酒霑周燕，汾水秋风陋汉材。一曲升平人共乐，君王又进紫霞杯。

清都铙吹犯宵寒，宝帐云龙度帝关。禁跸忽传天直北，仙山元在海中间。九门日月蒙嘉气，六殿衣冠绘晬颜。翠辇归来朝献罢，千官齐拜未央班。

严祠初缀汉墀班，爚爚珠𤈶照幄寛。玉殿威神来帝福，紫垣风骨敌春寒。芝华拥盖阴犹合，桂醑流觞饮欲残。拂晓东风迎马首，鸣珂归背月珊珊。

太乙灵宫近帝都，夕迎丹节下层虚。方从宣室承厘后，更约浮邱把袂初。文藻自高鹓掖诏，姓名应冠蘂台书。我惭昔预祠春客，曾梦钧天侍燕胥。

万灯初烧宝龙山，御路先迎彩仗还。紫极躔星来帝所，仙风逓管落人间。芳醪欲泥追嘉节，红烛翻惊照病颜。曾从宸游燕双阙，梦魂通夕绕严关。

五云扶阙对南山，风猎丹邱烧影还。鳯盖斗回天北畔，瑶台直到海中间。漏寒锦帐迟归梦，波暖金锺艳醉颜。谁在玉楼歌未足，林梢春鸟已关关。

云日晖晖下碧山，谁从沧海宴初还。香车𫐆辘红尘里，紫阙岧嶤瑞气间。午夜笙歌移法曲，满城桃李鬭朱颜。金吾不禁天街鼓，独有文闱已上关。

汩汩红尘倦往还，偶来偷得似僧闲。一心自别清凉处，万事如经梦寐间。尽日禅房挥玉麈，几时仙岭对冰颜。知君有术消烦暑，旋琢琼瑶出道山。

云飞寒影欲千层，暝雨兼风断复增。羃羃池台空鏁树，萧萧帘幕更飘灯。归将春晚花应笑，老入年来酒易凌。沟水东西人怅望，锦书虽襞为谁凭。

岁旱连春与俗忧，忽兴嘉雨遍群州。郊禾薿薿青如积，宫瓦差差翠欲流。良弼为霖辜宿望，神僧作雾应精求。西成喜有登年候，况此新晴见麦秋。

瑶津祷雨见皇忧，谁约金仙下帝州。楼阁绕云千地涌，鱼龙嘘水五天流。至精自与三灵契，殊例终缘万宇求。柄国老臣无异术，但将嘉荫续阳秋。

紫殿宵祈感圣忧，玉毫曾降梵王州。慈深三界云常聚，法遍诸天雨自流。袯襫趁耕皆帝力，污邪满载为民求。年年睿泽霑群物，愧未酬恩鬓已秋。

君心常与下民忧，嘉应为霖讵一州。梦绕金人云气满，笑回玉女电光流。己成沃野千箱望，岂事灵坛屡舞求。边粟定储三百万，皋兰何必预防秋。

千里同云向夕繁，风迎嘉雪腊前翻。紫坛转仗回驰道，玉律惊灰入奉元。半夜桂花飘碧海，先春柳絮扑朱门。万方巳有丰年号，不惜当筵醉御樽。

冻雀无声风叶干，坐来飞霰洒窗寒。梅花岁岁如相待，琼树朝朝不厌看。邑犬仓皇惊越俗，崖松偃亚老秦官。衰颜不作安仁様，一任斜吹上鬓端。

吟边莫放酒杯干，玉树琼楼不奈寒。授简谁当梁苑赋，泛舟聊作剡溪看。但知盈尺占丰岁，岂为无毡笑冷官。想得题诗呵冻砚，固应清兴入毫端。

寒霙飞断九门深，日上扶桑海气沈。初见云端浮紫阙，忽惊尘外列瑶林。芝封诏墨春生润，绮结官钱夕帯阴。官职声名君自有，何妨更绝郢中吟。

琪树无声粉蘂圆，岧嶤双阙射云鲜。寒交玉珮趋三殿，晓拜珠旒下九天。仙仗影翻初照月，高门尘绝欲生烟。燕余宝陌腾归驭，更为都人赋有年。

五云迎晓禁庐开，不及华衣曳老莱。宝藏发函金作界，仙醪传羽玉为台。己逢天上非常景，更约人间第一材。白首庙堂终乞去，明年此会定应来。

微生巾褐本蒿莱，叨遇优贤府第开。云绕连甍依象阙，玉调清管下钧台。几年忆共鹓鸿侣，今日惭非柱石材。莫讶门庭光采盛，金舆亲屈帝尊来。

潭潭相对府中居，见说论交二纪余。喜赐御花新燕后，忆乘天马并游初。公期异日还伊水，我合穷年老石渠。早晚相从挂双绂，午桥春雨看园蔬。

清晓陈经秘殿中，关睢首化属周公。人穿豹尾班初上，日转螭头讲未终。述作虽寻前圣远，讨论犹待后贤通。汉廷无更矜他说，自有匡衡发帝聪。

昨日春风变旧年，连珂来访紫芝仙。三朝元仗鸿钧手，万里今同不系船。寿酒一倾人共醉，赐书千轴子多贤。从前身退如公少，莫把长竿忆渭川。

树含春色明兼暗，云带朝寒去复还。未有燕回罗幕上，不知人在玉楼间。吟魂几遶青山曲，醉梦多游紫府关。待得归时花未老，莫因寥落起愁颜。

林梢拂暁禽初哢，门外经春柳自摇。可叹流年催白髪，便将幽意属芳条。玉杯放酒成萧索，锦帐留灯照寂寥。任是名园更风雨，残枝须插醉明朝。

昔人曾此怜幽壁，醇墨今留隐约间。犹帯惊波下沧海，常迎爽气入朝山。苔文半染风霜古，鸟影时过岁月闲。谁更潇湘移雨竹，满轩疏洒翠成斑。

秋曹壁上奇山水，官冷尤将野趣宜。翠竹忽逢行尽处，白云相伴看多时。于今绝笔谁还识，当日清吟亦欠诗。犹喜一来重拂拭，惭无佳句续君辞。

麞猿未省京华见，画笔新传思入神。绿野春深将戯子，空山月午挂吟身。只应有梦须怀土，却为无机不避人。我爱林泉旧时景，常来此处暂相亲。

江芦初老渡新鸿，谁把高情托画工。索索西风尉寒羽，萧萧残日伴疏丛。渔舟欲下滩声急，谈麈重挥暑气空。身在计庭归未得，毎将秋思入图中。

浩浩洪河一派收，亘山回洛骇阴虬。锦张客幔从隋去，龟负神书入宋流。波急满川跳万鲤，气温销冻运千舟。谁言伯禹能行水，不见当时为帝谋。

凤池春晚绿生烟，曾见高枝蔓正延。常伴兔丝留我箧，几随竹叶泛君筵。谁言御水传名久，须信睢园得地偏。才获灵根便亲植，一番新叶已森然。

翠芳亭畔晓霜寒，朱实离离覆御栏。况是园林都未有，初无尘土略相干。黄欺晚菊垂金砌，圆并明珠落钿盘。珍重九霄新赐得，好同仙露荐朝餐。

春风又侍瑶池宴，帝子初临黼座傍。花覆衣冠多喜气，云扶宫殿满荣光。仙人来献重轮曲，丞相仍裁湛露章。身老太平殊未报，年年更得奉君觞。

奉诏华林事最荣，门前几度放门生。三朝遇主惟文翰，十榜传家有姓名。碧海蟠桃和露重，丹山雏凤入云清。诗书教子终须立，箧里黄金一顾轻。

锦江回日应迢递，闻道秋来已到城。南省深沉春又锁，东楼怅望雨中情。河声欲转吞鼙鼓，山色初明照旆旌。别后新诗有多少，锺嵘那得为君评。

太微星畔鏁中台，五岁重叨第众材。桃李更饶当日盛，咏觞尤喜一春陪。赋成英俊无过漯，诗似神仙并姓梅。拂晓便随新榜出，九门风景马前来。

北焙和香饮最真，绿芽未雨带旗新。煎须卧石无尘客，摘是临溪欲晓人。云叠乱花争一水，鳯团双影贡先春。清风未到蓬莱路，且把吟瓯伴醉巾。

清风楼古琴三尺，玉蘂花飞酒几缸。月窟怜君霜兔独，金茎夸我露禽双。白鹇浴雪来春槛，古瓦涵星送晓窗。怅望紫微池上鳯，主人才品自经邦。

青葱嘉树锁连甍，闲忆东楼望远情。禁垒晓烟浮旧色，御沟春水漱新声。杯盘冷落留芳草，帘幕阴沉听乱莺。汉殿未传红蜡烛，到家犹得趁清明。

良辰并与赏心难，偶对清樽且共欢。梦忆江湖无奈远，吟牵月露不胜寒。曲逢郢雪须歌尽，漏绕宫花几听残。朝锁楼台空怅望，欲将春恨托飞翰。

丞相华堂燕斝飞，君恩自与众心期。鲁台况值书云后，汉殿仍经喜雪时。便有东风来翠幕，别翻新曲度瑶池。可伤衰病无才思，欲续高吟愧色丝。

红叶村边白板扉，林间剥啄愧新知。离居自信难同俗，载酒何时许问奇。黄蘖人亡空有寺，锦袍仙去更无诗。知君此日登临意，不比儿曹饱腹嬉。

年年常过平津馆，解组归来苦未羸。晓日初临金阙动，春风正与玉杯期。三公就第谁同寿，丞相传经自有儿。感旧不辞今日醉，江湖思去已多时。

神兵十万忽乘秋，西碛妖氛一夕收。疋马不嘶榆塞外，长城自起玉关头。君王别绘凌烟阁，将帅今轻定远侯。莫道无人能报国，红旗行去取凉州。

河湟形胜厌西陲，忽觉连营列汉旗。天子坐筹星两两，将军归旆印累累。称觞别殿传新曲，衘璧名王按旧仪。江汉一篇犹未美，周宣方事伐淮夷。

诏收新土鳯林东，四百年来一战功。葱岭自横秦塞上，金城还落汉图中。轻裘坐款无遗策，折箭来庭有旧风。零雨未蒙音已捷，不劳归旅咏周公。

五鼓声沈晓色回，北驰马首望燕台。旧趋武帐清光近，新会仙山秘典开。人惜憩棠余爱远，帝忻借箸密谋来。边城消尽还兵喜，谁敌阳关决胜才。

金门学士富才华，又拥双旌照水涯。海日三竿随放仗，春风五马去如花。帐兵夜握龙泉湿，舞女朝垂锦带斜。君看有唐贤太守，风流常是属诗家。

绿绨传诏下天畿，驿驭骎骎拥使麾。境上人瞻司马节，里中昼耀买臣衣。宾帷华履侵宵会，农野朱轓带雨归。方有壮图深许国，庾园无计恋芳菲。

绿绨传诏下天畿，驿驭骎骎拥使騑。境上人瞻司马节，里中昼耀买臣衣。宾帷华履侵宵会，农野朱轓带雨归。方有壮图深许国，庾园无计恋芳菲。

画船催鼓送将行，一醉离觞下玉京。延阁漏闲空紫槖，洞庭波起猎红旌。曾冠獬廌奸回詟，却佩龙泉种落惊。莫向江城叹卑湿，贾生不似使君荣。

南拥旌旗照海傍，甘泉新第从臣章。三休华阁窥天象，几日朝衣带御香。溪水双流随画楫，荔枝初绿映雕觞。颁春莫向常思岭，归梦先应到帝乡。

汉符新寄近天畿，便别晨班下曙扉。金印旋成龟左顾，瑶箱尝认燕双归。春风满野红旌驻，夜雨侵筵翠斝飞。况是韦平有家学，须将名誉敌恩辉。

越州太守何潇洒，应为能吟住集仙。雪急紫蒙催玉勒，日长青琐听薰弦。一时冠盖倾离席，半醉珠玑落彩笺。自恨君恩浑未报，五湖终负钓鱼船。

平明捧诏未央宫，全晋山河九曲东。官着绣衣惊曼倩，文传锦里压扬雄。红旌照日邻天上，玉剑横秋入塞中。每下银台南畔路，风尘那复旧时同。

鹄袍才卸便牙绯，笑我山中芰制衣。姓字两回香桂籍，声华一日动天扉。政有霜螯须别驾，待呼巴菊寿慈闱。千古岳阳登览地，好诗相寄莫相违。

都门秋色满旌旗，祖帐容陪醉御卮。功业特高嘉祐末，精神如破贝州时。匣中宝剑腾霜锷，海上仙桃压露枝。昨日更闻褒诏下，别刊名姓入烝彝。

祖燕催移玉殿班，都人齐向苑傍看。古来少有三师退，天下曾将大器安。绿野春深花更好，石楼夜午月应寒。尘埃抖擞无余事，却忆磻溪旧钓竿。

玉符初解自逍遥，暂驾安车近九霄。无限高名齐少室，不言休绩在三朝。好披云氅呼辽鹤，忽把仙巾换汉貂。御苑清明开特燕，莫辞仙醴劝金蕉。

紫阁飞章谢宠名，离筵特地敞宫楹。杯深御酒先成醉，衣拂京尘顿觉清。少室旧游窥玉霤，甘盘余训薄金籯。谁言疏傅东归盛，不得君王一饯行。

都门车马动行尘，诏集华堂宠退臣。延阁带经为旧老，商山携杖作归人。燕回天上还侵晚，梦入江南已见春。曾抱遗弓泣陵土，此生无复犯龙鳞。

十年汉殿辞荣去，颍水今归作故乡。曾赋洞箫真蜀客，能吟夜雨胜何郎。放怀云外追黄鹄，别梦春深过玉堂。可惜当年挂冠早，华星不及到文昌。

青琐仙人解玉符，秋风一夜满江湖。曾歌郢水非凡曲，未扫旄头负壮图。终日望君天欲尽，平生知我世应无。扁舟定约元宫保，潇洒莲泾二大夫。

城邑喧喧非所依，忽生秋思满岩扉。晨跌未雨千花落，晚渡临风一锡飞。定有鱼龙窥供钵，应无尘土上禅衣。宝文圣偈谁为解，只恐林泉亦暂归。

会稽新绶振恩辉，故里人瞻昼锦归。骊马在门歌祖席，彩丝当膝戏亲闱。霜天夕霁丹枫老，水国秋深紫蟹肥。遶阁云山吟有助，高谈终日讼筒稀。

岷峨地僻少人行，一日西来誉满京。白首只知闻道胜，青衫不及到家荣。元猿夜哭铭旌过，紫燕朝飞挽铎迎。天禄校书多分薄，子云那得葬乡城。

熠熠台符切太微，满朝文物尽光辉。曾扶圣日攀云上，便向春风解组归。一代衣冠矜阀阅，同时父子筦枢机。人生富贵谁难致，八十如公自古稀。

璧宫人去水潺潺，帝辇空临泪一潸。白玉荐樽陪庙食，黄金洒翰落碑颜。星辰掩霭移天上，桃李芬芳满世间。门外沙堤何日尽，只应阴施在银山。

慷慨当年论太平，谏书虽在已尘生。三秋胜气横金甲，半夜离歌掩玉笙。庭下绿槐空自老，匣中长剑为谁鸣。壮图未就冠先挂，从此无由听履声。

悲箫忽犯晓楼钟，樽酒应非昔饯同。家贵曾还金钺宠，时清不见玉关功。佳城蔓草千年闭，后院繁弦一夕空。唯有平阳旧池馆，依然芳树倚东风。

天子思贤共政涂，中台前日得真儒。正看浴凤来虽晚，不觉冥鸿去已孤。晓月犹临千里梓，春风又卷五云图。谁过南荡青山下，只恐高名自古无。

独骑箕尾去凌虚，枉驾追锋作召车。衣褐谁陈定羌册，汗青犹载立储书。春风泽国吟笺冷，夜雨溪堂燕豆疏。曾向江湖握君手，相从朝路一华胥。

秦川归骑照山红，不觉悲箫起暮风。天上紫枢深北斗，人间金印独三公。汉庭樽俎奇谋在，陇首旌旗杀气空。见说韦平有家学，莫将文字葬坟中。

解组归来岁月侵，应无尘土上华簪。犹闻别鹤山中怨，忽送冥鸿日外沉。洧水于今寒露起，汉台依旧白云深。与君曾论平生事，不觉临觞泪满襟。

平日朝廷重老儒，何人奕叶在青途。吟笺夜月惊皴兔，谈麈春风落宝珠。金石谁新三代乐，丹青空上两京图。可怜东观书垂就，不得君前万岁呼。

邻鸡未动晓骖催，又向灵台饮福杯。自笑治聋知不足，明年强健更重来。

小桃常忆破正红，今日相逢二月中。自是粉闱人未识，莫因花晚笑春风。

粉闱飘雪对清晨，二月桃花始见春。莫向东风恨开晚，凤城犹有未归人。

三月江南花乱开，青溪曲曲水如苔。琴高一去无踪迹，枉是渔人尚见猜。

日下龙楼禁漏疏，朝衣犹自覆熏炉。五房人退文书静，闲看河州瑞麦图。

玉津驰马柳风斜，雨急金鳞走御沙。南亩农民望新霁，不劳云意苦相遮。

紫掖清晨捧号来，门前桃李占先开。满城风雨逢寒食，更听春岩第一雷。

门前车马走尘埃，偶到东园眼暂开。鳌岭凤池人去后，不知载酒又谁来。

闻君筑圃多奇植，红蘂黄花落又开。惟有庭前岁寒竹，时时双凤下飞来。

微生江海一闲身，偶上青云四十春。何日扁舟载风雪，却将簔笠伴渔人。

锺陵从昔号名州，绿发仙郎作郡侯。波送蛟龙归海上，云随旌旆落天头。

淮上惊波欲去难，更逢春雪下云端。思君一夜如千里，手把琼枝不奈寒。

晓入燕山雪满旌，归心常与雁南征。如何万里沙尘外，更在思乡岭上行。

几年文字齿将刓，驷马今游一驻鞍。自笑不如虎贲士，翻令捉臂笑儒冠。

平昔君王事胜游，日斜沧海尚停辀。千金骏骨今谁顾，死驾盐车亦未休。

戴斗疆陲省识华，更凭重阜切天涯。安知玉殿开阊阖，日月星辰在帝家。

来无方马去无轮，天险分明限一津。愿得玉龙横十万，榆关重识故封人。

奉使群材笑拍肩，玉浆春酒已酡然。当时曾舐淮南鼎，亦恐兹山自有仙。

华省当时绿鬓郎，金樽美酒醉红芳。今日对花不成饮，春愁已与草俱长。

初见迎春识春新，欲插迎春惊春半。朱门深锁不知春，苒苒年光暗中换。

北地凝阴尽，千门淑气新。年年金殿里，宝字贴宜春。

丽日凝丹阙，光风拂紫闱。欲知春色早，先上赭黄衣。

云捧楼台切绛霄，太平天子未央朝。帝家春色年年好，万寿觞前奏九韶。

禁沼冰开跳锦鲤，御林风暖啭黄鹂。金舆未下迎春阁，折遍名花第一枝。

丹门瑞雾紫蒙蒙，日到蓬莱正殿东。只看御炉香欲起，珮环齐响半天中。

春入东郊晓望明，霏霏新两点初成。野农岂解知尧力，唯喜年来垅易耕。

正道仪中阃，柔风表六宫。一倾春日酒，万寿与君同。

未染仙人杏，偏柔帝女桑。应知蚕事早，不独鬭年芳。

平桥御水破冰痕，忽觉东风遍九门。谁道帝家春不早，椒房昨夜已先温。

迎得韶光入寿杯，披香华殿倚云开。只应王母瑶池宴，又送新春宝胜来。

雪残宫瓦欲生烟，已觉风光变旧年。应自东皇报春后，又扶君德进忠贤。

御柳依然绿，宫苔取次生。黄鹂深处语，不似旧时声。

平昔歌声断，凝尘满画梁。昭阳新奏曲，谁得奉君觞。

遥闻碧海有三山，云锁琼楼日月闲。花下玉颜常不老，也应春色胜人间。

宫树沉沉锁玉扉，东风犹是度罗帏。此身不及春来燕，又向披香殿里飞。

翠缕争垂柳，红酥旋点花。林中都未有，疑是旧年华。

玉殿闻春到，罗衣照地红。君恩深汉帝，不惜舞东风。

彩燕迎春入鬓飞，轻寒未放缕金衣。苑中忽报花开早，得从銮舆向晚归。

金缕新幡翠凤翘，侧商催酒转宫腰。玉栏风急花零乱，始觉春寒第一朝。

月残𫛛鹊雪离离，禁里春风自有期。晓忆梅花谁为折，从来不许下瑶墀。

万里关山静，清阴满塞榆。如何金殿里，犹献辟兵符。

瑞日浮丹阙，仙云满玉舆。更传长命缕，宝历万年余。

泰一扶皇运，真人感赤精。更逢端午节，君德万方明。

御醑璩杯白，仙风羽扇清。灵符不须进，汉垒已销兵。

万里来珍贡，风澜静四溟。鱼龙惊咒水，神雾忽生庭。

波生碧海露晨曦，争剽菖蒲集御卮。见说太平无沴气，山中丛艾独生迟。

采丝纒糭动嘉辰，浴殿风生画扇轮。拂晓千门放金钥，玉阶还有谢衣人。

沈沈三殿燕华绅，云覆端门瑞气新。昼漏未移天正午，此时兼有日重轮。

御柳重重午影圆，薫风时泛舜琴弦。六宫竞进长生缕，天子垂衣一万年。

禁幕无风日正亭，侍臣初赐玉盘冰。不知翠辇游何处，应在瑶台第一层。

翠华初到玉池游，笑指宫人按櫂讴。湘水英魂在何处，犹教终日竞龙舟。

御池风暖水如鳞，争看兰舟竞渡人。应是君王好忠直，至今犹为吊孤臣。

两仪坤载厚，四海母仪深。愿上菖花酒，年年圣子心。

汉殿炎风少，轻凉已动衣。每来观织室，不许夜停机。

仙艾垂门绿，灵丝遶户长。何人握彤筦，金殿纪多祥。

有德名终大，无为福自延。更闻天子孝，荐术助长年。

宝缕千祥集，灵符百疫犇。天人无限福，未老见曾孙。

复道青槐合，雕盘碧李新。百灵扶绣户，不假艾为人。

池边草色迎人绿，庭下榴花照地红。晓献瑶觞千万寿，鸣梢声入宝慈宫。

水风吹殿送微凉，竹叶金盘糭子香。试向跃龙门上望，不教车马胜南阳。

钗头艾虎辟群邪，晓驾鲜云七宝车。宴罢瑶池红日晚，归来零乱满宫花。

浮云仙殿切昭回，甘露通宵滴玉杯。金锁才开团扇入，圣神天子问安来。

平明三殿进觞初，玉女傍边捧道书。探得长生太清箓，同扶皇历万年余。

几年退乐紫房居，天下犹传还政书。玉案焚香读黄老，人间宫殿午阴初。

玉作仙家殿，都无暑气侵。犹裁葵叶扇，常有爱君心。

茧馆桑阴合，新丝已上机。忧勤不知暑，亲织衮龙衣。

金屋风光别，仍逢令节新。争传九子糭，皇祚续千春。

五月炎风炽，忧勤紫掖中。催裁恤刑诏，晓下未央宫。

侍儿清晓进仙裳，玉筦齐调奉帝觞。应有瑶箱旧时燕，直随歌舞到昭阳。

君王初幸集灵台，碧藕催花海上开。见说一房皆百子，凤衔双蒂几时来。

君王未带赤灵符，亲结双龙献宝珠。更与宫娥花下看，工夫还似外边无。

水晶宫殿晓风微，天女乘云献玉衣。谁把轻绡裁画扇，直疑双凤向人飞。

夕然辟恶仙香度，朝结延年帝缕成。愿上玉宸千万寿，薫风常泛舜弦声。

紫阁曈昽隐晓霞，瑶墀九御荐菖华。何人又进江心鉴，试与君王却众邪。

金缕黄龙扇，兰芽翠釜汤。君王回浴殿，步辇自生香。

绕臂双条达，红纱昼梦惊。连吹紫云曲，不及晚籹成。

绿艾初垂户，青菰已荐觞。人归宫殿午，偏觉昼阴长。

画栱无尘乳燕飞，薰风时复度罗衣。君王避暑蓬莱殿，向晚笙歌簇辇归。

日长珠箔漏声稀，团扇新裁越女机。进罢采丝三殿晚，万年枝上乱莺飞。

后苑寻青趁午前，归来竞鬭玉栏边。袖中独有香芸草，留与君王辟蠧编。

火云时节促金刀，旋卷珠帘剪绛绡。天上莫将尘世比，房栊都未觉炎歊。

偶从选入侍仙都，歌舞常承玉殿呼。欲谢君恩却无语，心前笑指赤灵符。

一様红裙试舞斜，阶前妒尽石榴花。明朝知是天中节，旋刻菖蒲好辟邪。

花里宫莺晓未啼，千牛仗下报班齐。银袍五百趋龙尾，天子临轩赐御题。

洛阳新进牡丹丛，种在蓬莱第几宫。压晓看花传驾入，露苞方拆御袍红。

一片桃花一片春，夜来风雨落纷纷。多情更逐东流水，还作高唐梦里人。

碧桃花下试枰棋，误算筹先一着低。输却钿钗双翡翠，可胜重劝玉东西。

燕去燕来闲白昼，花开花落送黄昏。年年好景春风妒，梦里铅华湿泪痕。

侍辇归来步玉阶，试穿金缕凤头鞋。阶前摘得宜男草，笑插黄金十二钗。

瑶台夜滴金茎露，水殿凉生玉枕风。卧看星河归阁晚，月斜疏影转梧桐。

帘旌风卷绿波流，绣扇红鸾五彩楼。撮角茶床金钉校，暗花香印锦纹头。

临明一阵梨花雨，梦隔珊瑚斗帐明。后苑乐声催引驾，春衫初试觉身轻。

燕子初来语更新，一声声报内家春。遥闻春苑樱桃熟，先进金盘奉紫宸。

盆山高疉小蓬莱，桧柏屏风凤尾开。绿遶金阶春水阔，新分一派御沟来。

内苑宫人学打球，青丝飞控紫骅骝。朝朝结束防宣唤，一様珍珠络辔头。

夜深独倚栏干角，玉笛横吹弄月明。余响度云无处觅，人间闻得两三声。

新学琵琶曲破成，仙韶第一已知名。朱弦未落黄金拨，玉腕先闻动钏声。

太尉洮岷破敌回，腰垂金带入关来。殿前献寿天颜喜，花覆千官拱御杯。

元夕星灯照露台，六宫歌吹出云来。夜深翠辇归金殿，十里回廊锦帐开。

后苑归来月上初，天歌吹引六鸾舆。春风料峭余寒重，犹索金函览奏书。

金鸡竿下龙旗动，万国华夷拜冕旒。十二门开传诏急，祥云捧日在楼头。

数骑红籹晓猎还，销金罗袜缕金环。佯佯走马穿花过，拂拭雕弓对御弯。

晚来东殿放笙歌，外院池亭得暂过。深炷炉香登月榭，栏干西角拜姮娥。

中宫赐雪玉成峰，滴露堆寒冷照空。三十六琐明月夜，姮娥浑在水晶宫。

两班齐贺玉关清，新奏熙州曲破成。画鼓连声催攧遍，内人多半未知名。

内库新函进御茶，龙团春足建溪芽。黄封各各题名姓，赐入东西两府家。

博士当年教玉筝，六宫谁敢鬭新声。如今旧曲无心理，宝柱一行秋雁横。

宫人捧砚临香案，一幅春绡展素霞。玉箸弯环题御篆，风云金殿起龙蛇。

银盆着水洒球场，马嚼衘声立两行。齐上玉鞍随仗列，粟金腰带小牌方。

三殿飞云禁钥开，风从天上送春来。诸藩玉帛朝元日，齐献南山万寿杯。

黄昏锁院听宣除，翰长平明趁起居。撰就白麻先进草，金泥降出内中书。

鱼藻宫中淑景长，鸭头新水御池塘。奇花深院门门闭，总被春风漏泄香。

石刻蛟螭扶绣柱，金盘龙凤走雕楹。万年枝上流莺啭，屏掩春山梦不成。

红湿春罗染御袍，透帘三丈日华高。金针玉尺裁缝处，一对盘龙落剪刀。

内家宣赐生辰宴，隔夜诸宫进御花。后殿未闻公主入，东门先报下金车。

端午生衣进御床，赭黄罗帕覆金箱。美人捧入南薫殿，玉腕斜封彩缕长。

选进仙韶第一人，才胜罗绮不胜春。重教按舞桃花下，只踏残红作地裀。

侍女争挥玉弹弓，金丸飞入乱花中。一时惊起流莺散，踏落残英满地红。

七宝栏干白玉除，新开凉殿幸金舆。一沟泛碧流春水，四面琼钩搭绮疏。

山楼彩凤栖寒月，宴殿金麟吐御香。蜀锦地衣呈队舞，教头先出拜君王。

天外明河翻玉浪，楼西凉月涌金盆。香销甲乙床前帐，宫锁玲珑闭殿门。

西风欹叶撼宫梧，早怯秋寒着绣襦。玉宇无人双燕去，一弯新月上金枢。

夜寒金屋篆烟飞，灯烛分明在紫微。漏永禁宫三十六，燕回争踏月轮归。

晓吹翩翩动翠旗，炉烟千疉瑞云飞。何人奏对偏移刻，御史天香隔绣衣。

金井秋啼络纬声，出花宫漏报严更。不知谁是金銮直，玉宇沉沉夜气清。

内庭秋燕玉池东，香散荷花水殿风。阿监采菱牵锦缆，月明犹在画船中。

东宫花烛彩楼新，天上仙桥不锁春。遍出六宫歌舞奏，姮娥初到月虚轮。

纱幔薄垂金麦穗，帘钩纤挂玉葱条。楼西别起长春殿，香壁红泥透蜀椒。

翠华香重玉炉添，双凤楼头晓日暹。扇掩红鸾金殿悄，一声清跸卷珠帘。

金作盘龙绣作鳞，壶冰楼阁禁中春。君王避暑来游幸，风月横秋气象新。

清晓自倾花上露，冷侵宫殿玉蟾蜍。擘开五色销金纸，碧琐琐前学草书。

翠钿帖靥轻如笑，玉凤雕钗袅欲飞。拂晓贺春皇帝阁，彩衣金胜近龙衣。

琐声金掣阁门环，帘卷真珠十二间。别殿春风呼万岁，中丞新押散朝班。

鸡人报晓传三唱，玉井金床转辘轳。烟引御炉香遶殿，漏签初刻上铜壶。

御案横金殿幄红，扇开云表露天容。太常奏备三千曲，乐府新调十二钟。

宫女薫香进御衣，殿门开锁请金匙。朝阳初上黄金屋，禁掖春深昼漏迟。

三月金明柳絮飞，岸花堤草弄春时。楼船百戏催宣赐，御辇今年不上池。

内人稀见水秋千，争擘珠帘障殿前。第一锦标谁夺得，右军输却小龙船。

夜色楼台月数层，金猊烟穗绕觚棱。重廊屈折连三殿，密上真珠百宝灯。

天门晏闭九重关，楼倚银河气象闲。一点星球垂绛阙，五云仙仗下蓬山。

禁里春浓蝶自飞，御蠺眠处弄新丝。碧琐尽日教鹦鹉，念得君王数首诗。

斗草深宫玉槛前，青蒲如箭荇如钱。不知红药栏干曲，日暮何人落翠钿。

太液波清水殿凉，画船惊起宿鸳鸯。翠眉不及池边柳，取次飞花入建章。

御座垂帘绣额单，冰山重疉贮金盘。玉清迢递无尘到，殿角东西五月寒。

春心滴破花边露，晓梦敲回禁里钟。十二楚山何处是，御楼曾见两三峰。

博山夜宿沉香火，账外时闻暖凤笙。理遍从头新上曲，殿前宠直未交更。

春殿千官宴喜归，上林莺舌报花时。宣徽旋进新裁曲，学士争吟应诏诗。

钓线沉波漾彩舟，鱼争芳饵上龙钩。内人急捧金盘接，拨剌红鳞跃未休。

蕙炷香销烛影残，御衣薫尽彻更阑。归来困顿眠红帐，一枕西风梦里寒。

东宫降诞挺佳辰，少海星边拥瑞云。中尉传开三日宴，翰林当撰洗儿文。

金钲画角警场开，天子南郊玉辂来。十里青城遥北望，彩云宫殿月楼台。

鼓角三声夜奏严，夕斋清庙宿重帘。殿前太尉横银仗，指点金盆御水添。

銮舆昨夜宿郊坛，月淡风低彩内寒。密写销金红榜字，宫中日日报平安。

禁籞春来报踏青，御池波漾碧涟轻。内人争送秋千急，风隔桃花闻笑声。

露井银床冻不收，深宫花暗晓莺愁。残红满地无人扫，一半随风落御沟。

昨日龙舆幸宝文，宸毫金轴展风云。前朝御印从头拆，重整牙签甲乙分。

盘龙新织翠云裘，点检黄封玉匣收。防备秋来供御着，金箱捧入曝衣楼。

十三垂髻碧螺松，学舞经年后苑中。近日昭仪抄姓字，一时宣拨入东宫。

内库从头赐舞衣，一番时様一番宜。才人特地新装束，生色春衫画折枝。

黄金掌上露华稀，朝退君王索辇迟。到得经筵春讲罢，海棠花影数砖移。

禁庭漏促斜沉月，殿烛光寒未卷帘。御仗催班元会集，牙牌先入奏中严。

焚香重熨赭黄衣，恐怕朝阳进御迟。禁鼓五更交早直，归来还是立班时。

素英飘洒作宵寒，一寸金花烛泪残。连夜对香宣两府，平明谢雪到斋坛。

尽日闲琐赌选仙，小娃争觅倒盆钱。上筹得占蓬莱岛，一掷乘鸾出洞天。

丽日祥烟锁禁林，樱桃初熟杏成阴。年年翠辇来游幸，花落春宫一寸深。

夕宴中秋醉广寒，阆风银阙锁三山。美人半夜歌明月，声在玉壶天地间。

新供御马可曾骑，青鬛连钱碧玉蹄。毎到殿前祗侯驾，金鞍卸下不闻嘶。

六龙观稼奉宸游，齐贺丰年荐麦秋。后苑宴回卿相出，内官金合送来麰。

大家装着斗时宜，独自寻常拂淡眉。为染浅黄衫子色，金盆添水看鹅儿。

帘摇翡翠金风晚，瓦湿鸳鸯玉露天。秋殿晓开重九宴，内人争贴菊花钿。

崇文殿里胜蓬莱，绣柱扶天秘阁开。典籍校雠三殿外，图书多出禁中来。

六宫春色醉仙葩，绮户沉烟望翠华。琥珀盘生山芍药，绛纱囊佩木香花。

花外栏干压翠檐，水边金阁半垂帘。内砧敲月黄昏后，坐觉寒风一倍添。

十年一住广寒宫，云恋歌声惯遶空。长爱惜花花下唱，袖和金缕怕春风。

雪晴𫛛鹊楼边月，风落昭阳殿后梅。炉炭炧消香兽暖，独拈香箸拨红灰。

花香著蘂藏蜂翅，柳影拖金入琐琐。舞鉴晓鸾无奈只，认归梁燕却成双。

玉兔何年上月宫，夜间捣药特无踪。神丹不老姮娥鬂，乞取刀圭驻玉容。

萱草成窠杏子青，夜闻禁漏晓闻莺。吹回一觉昭阳梦，账外春风太薄情。

翡翠盘龙装绣额，真珠双鳯蹙花球。时闻玉女牵帘笑，箭跃铜壶不算筹。

迢递金壶漏水长，轮更传点报君王。诸宫各进时新果，尽著龙床驻夜香。

殿下排场击土牛，君王玉仗久迟留。内人争卜宜春喜，夺得金泥各自收。

千年一偶圣人生，岂特河清海亦清。瑞应固宜流乐府，行看丝竹有新声。

沉烟摇碧透金铺，密下珠帘镇玉壶。近赐赵昌花雀障，却嫌崔白芰荷图。

小雨霏微润绿苔，石栏红杏傍池开。一枝插向银瓶里，捧进君王玉殿来。

清跸传音紫集来，逡巡万玉拥钧台。南山镇地符辰算，北斗倾霞入宴杯。镐饮篇中鱼演漾，虞韶声里凤徘徊。年年赤帝乘离月，长见云龙帐殿开。

忽觉祥烟绕禁门，宝慈宫里见皇孙。便令三洞张钧乐，直许千官醉御樽。未晓清风生殿阁，经旬赤气射乾坤。须知此会非常有，遥看天颜一倍温。

秋光紫翠动南山，天上传呼御燕颁。一部梨园吹凤曲，九重丹阙对龙颜。日华初驻金舆仗，霞彩犹浮玉笋班。欲识君臣同乐处，万箱登岁五兵闲。

急景易如流水去，浮名终与白云空。何如几曲秋溪上，醉泛一舟烟雨中。

袅如垂线软如茵，古渡蒙茸映烧痕。解憾有情迷雾雨，恣生闲地杂兰荪。绿铺春色围荒寺，远衬斜阳接钓村。尽，日下重楼望欲迷。独鸟自飞烟漠漠，行人不驻雨凄凄。王孙何事征鞍晚，兰泽空闻杜宇啼。

种竹五七个，结茅三两间。稍通溪上路，不碍屋头山。黄叶水去住，白云风往还。生涯只此是，道者少机关。

跨险盘危压古州，至今传号越王楼。山分冷翠侵檐滴，水擘寒声遶槛流。

偏箱岭恶莫摧轮，游子思亲泪满巾。万里有尘遮白日，一行无树识新春。幽禽才啭已催客，狂石欲奔如避人。虏酒相邀绝峰饮，却因高处望天津。

高原春霁荡妖氛，使驲重来路始分。虽远长安初见日，渐亲冀北已瞻云。东风未破胡天冻，芳草应连紫陌薰。早晚旅魂还旧干，晨钟一到玉关闻。

一从绝漠返朱轮，便有东风逐去尘。和气旋成燕谷暖，使华重照苏门新。山川如避中原执，天地应酣上国春。二月塞亭行欲尽，初花犹未识归人。

柳河山外日晖晖，柳色犹枯草正腓。阴壑水声多北注，晴峰云影尽南飞。黄牛拥毳争春耦，白马弯弧落暮围。路入陇尘谁与问，桑间胡女避人归。

风霜守冢不知年，犬类那思母爱偏。却谢汉恩颁五饵，载令梳洗向山前。

白马荒原非路歧，征夫未起雪侵肌。雁思水国犹南翥，人在冰天更北驰。狂吹欲号沙四作，冻云无赖日西垂。平生可是嗟行役，一对胡觞亦自嗤。

岭外经年逐断蓬，孤吟废馆几宵中。灯回秋壁耿乡梦，雨送夜潮飘海风。靖节久抛三径乐，子云坐汉十金空。何时征棹一归去，江有鲈莼岸有风。

落日映山岊，万峰苍翠深。风生九秋意，人动五湖心。溪曲半帆出，天遥孤鹜沉。白云空满目，无处问归音。

未晓清风生殿阁，经旬赤气照乾坤。

十字水中分岛屿，数重花外见楼台。

泽国旅艎冲雨黑，都门祖庙照堤红。

年年三祝候尧蓂，清晓焚香启机扃。

禁籞平明帐殿开，华芝初下未央来。

曾向艰危不爱身。

朱门深锁不知春，苒苒年光暗中换。

柯同庭橘劲，色近御衣深。

摇摇墙头花，脉脉含幽姿。

