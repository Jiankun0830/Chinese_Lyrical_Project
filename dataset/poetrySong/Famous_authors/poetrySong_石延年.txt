飞势挂岳顶，无时向此倾。玉虹垂地色，银汉落天声。万丈寒云湿，千岩暑气清。沧浪何足羡，就此濯尘缨。

一气回元运，恩含万物深。阴阳造端数，天地发生心。有信来还逝，无私古到今。和风激遗畅，南转入薫琴。

仁者虽无敌，王师尚有征。独乘金廏马，都领鐡林兵。肃气关河暮，屯烟部落晴。旗光秋烧合，甲色夜江横。士喜击中鼓，虏疑闻后钲。无私乃时雨，不杀是天声。濯濯前谁拒，堂堂彼自倾。寒逾博望塞，春宴隗嚣城。外使戎心伏，旁资帝道平。公还如画像，为赞学班生。

丈夫未大用，身与仁义闲。可宜更聚散，风尘摧厥颜。君今归柯泽，路出梁宋间。芒砀有吾庐，亲老待我还。羡子先谐愿，思亲头鬓斑。韶光苦不再，沟水长潺湲。

春老有时回，人老不再少。草白有时荣，发白不再好。人生不如春，发生不如草。可堪送别春草前，青春未老人先老。

亭馆连城敌谢家，四时园色鬬眀霞。窗迎西渭封侯竹，地接东陵隐士瓜。乐意相关禽对语，生香不断树交花。纵游会约无留事，醉待参横月落斜。

秋霁露华清带水，月眀天色白连河。夜阑澄影星微动，瑟瑟层飔上下波。

生色深红绶带长，宫帘闲在井阑香。母家升上瑶池品，先得春风半面妆。

本分桃花寒食前，小桃长是上春天。二乔二赵俱倾国，女弟娇强意自先。

激激霜风吹墨貂，男儿醉别气飘飘。五湖载酒期吴客，六代成诗倍楚桥。水荇渐青含晚意，江云初白向春娇。前秋亦拟钱塘去，共看龙山八月潮。

水树春烟重，庭花午影圆。人边无限地，鸟外有余天。

寒食少天色，春风多柳花。倚楼心目乱，不觉见栖鸦。

王母庭前亲见栽，张骞偷得下天来。谁家巧妇残针线，一撮生红熨不开。

力振前文觉道孤，耻同流辈论荣枯。动非仁义何如静，得见机关不似无。孔孟也应轻管晏，皋夔未必失唐虞。侯王重问吾何有，且自低心混世儒。

逊国同来访圣谟，适观争国誓师徒。耻生汤武干戈日，寜死唐虞揖让区。大义充身安是饿，清魂有所未应无。始终天地亡前后，名骨虽双此行孤。

十年一梦花空委，依旧河山损桃李。雁声北去燕南飞，高楼日日春风里。眉黛石州山对起，娇波泪落妆如洗。汾河不断天南流，天色无情淡如水。

熊非清渭逢何暮，龙卧南阳去不还。年少官游今郡守，蔚然惟在立谈间。

无才且作三班借，请俸争如录事参。从此免称乡贡进，且须走马东西南。

南北占河润，幽深在禁城。叠山知远意，辞俸买闲名。闭户断蛛网，折花移鸟声。谁人识高趣，朝野石渠生。

直气森森耻屈盘，铁衣生涩紫鳞干。影摇千尺龙蛇动，声撼半天风雨寒。苍藓静缘离石上，绿萝高附入云端。报言帝座抡才者，便作明堂一柱看。

汉室亏皇象，乾坤未即寜。奸臣与逆子，摇岳复翻溟。权表分江域，曹袁鬬夏垌。虎奔咸逐逐，龙卧独冥冥。从众非无术，欺孤乃不经。惟思恢正道，直起复炎灵。管乐韬方略，关徐骇观听。一言俄逆至，三顾已忘形。南既清蛮土，东期赤魏庭。出师功自著，治国志谁铭。历劫兵如水，临秦策若瓴。举声将溃虏，横势欲逾泾。仲达耻巾帼，辛毗严壁扃。可烦亲细务，遽见堕长星。战地悲陵谷，来贤赏德刑。意中流水远，愁外旧山青。想像音徽在，侵寻毛骨醒。迟留慕英气，沉叹抚青萍。

越基擅岩壑，虚馆择其尤。丹甍煜孤飞，灵景邈四周。山高晴若阴，洞寒夏如秋。锦幄揽花发，玉环渠水流。闲卧真吏隐，乍登乃仙游。居之宜民思，毋为兹宇羞。

梅好唯伤白，今红是绝奇。认桃无绿叶，辨杏有青枝。烘笑从人赠，酡颜任笛吹。未应娇意急，发赤怒春迟。

至忠惜甘死，越塞一坟孤。句践非王者，陶朱亦丈夫。碑经山烧断，树带海潮枯。泉下伍员辈，相逢相吊无。

何处传新哢，间关出建章。至清无奈玉，更巧莫如簧。谷口凄寒甚，花阴淑景长。上林栖处稳，慎勿近雕梁。

回鳞抱双蒂，倒凤吐丹荣。冰宇寒生晕，风疏动有声。烬垂金藕细，影透玉荷清。斗帐依东壁，谁人梦不成。

水光浮柱础，天影带楼台。触石云孤起，吹潮雨四来。

六符摇斗极，八座冠文章。规宪存中府，勋庸入太常。

风劲香逾远，天寒色更鲜。秋天买不断，无意学金钱。

宸命陪分竹，仙资贵珥彤。入辞中殿閟，出贰式廉雄。过楚前封近，还吴旧业空。江山复清思，莼脍起高风。海阔悲秦望，陵荒叹禹功。楼澄鉴湖北，地险雪涛东。稽壑飞泉石，台基下桂丛。风流好吟醉，王谢有余宫。

君看海棠格，群花品讵同。娇娆情自富，萧散艳非穷。蒨縠班吴苑，新罗碎蜀宫。锦窼杯里影，绣段隟前烘。心乱香无数，茎柔动满丛。意分巫峡雨，腰系汉台风。盛若霞藏日，鲜于血酒空。高低千点赤，深浅半开红。妆指朱才布，膏唇檀更融。色娇无可压，体瘦不成丰。枝重轻浮外，苞疏密间中。难胜蜂不定，易入蝶能通。杜甫句何略，薛能诗未工。

柔梢繁白玉钿封，忍尽娇心恨几重。姑射真人冰作体，广寒仙女月为容。江南春信香犹在，楼上晨妆粉不供。可惜东风晴未暖，洛川流雪更无踪。

归里悬心复苦形，生涯蓑笠伴铜瓶。鱼随洗钵冲遗粒，龙倚移舟识唪经。佛庙春游湖树暗，神涛晴渡越峰青。高才不独江山助，王谢风流旧有灵。

南朝人物尽清贤，不是风流即放言。三百年间却堪笑，绝无人可定中原。

光武经营业未兴，王郎兵革暂凭陵。须知后汉功臣力，不及滹沱一片冰。

天下风流无绿杨，一春生意别离乡。柔根恐是离肠结，未折长条先断肠。

移萱树之背，丹霞间金色。我有忧民心，对君忘不得。

深浅霜前后，应同旧渚红。群芳坐衰歇，日日舞秋风。

匹马驱驰事薄游，异乡触目动牵愁。春禽劝我归休去，争奈功名未放休。

飞近素霜时灭没，去衔红叶共悠扬。花心何处无休歇，秋蝶双翎花树荒。

云意不交天更阔，星光不动汉空流。素娥青女曾无匹，霜月亭亭各自愁。

台上魂消犹似蝶，楼中妆暖不成梅。乱初瑶水冰先释，试伴琼林萼并开。

世人贪利意非均，交送穷愁与底人。穷鬼无归于我去，我心忧道不忧贫。

龙节分江国，仙关闭海篷。酒船李翰苑，诗笔谢康公。去驿二千外，专城四十中。

春风晴昼起浮光，玉作肌肤罗作裳。独步世无吴苑艳，浑身天与汉宫香。一生多怨终羞语，未剪相思已断肠。

含情默默向层漪，语语幽怀定未知。洛浦微波长映步，汉宫香水不濡肌。心通几点韬光藕，肠结千回托乱丝。

一生不得文章力，欲上青云未有因。圣主不劳千里召，嫦娥何惜一枝春。凤凰诏下虽沾命，豺虎丛中也立身。啼得血流无用处，朱衣骑马是何人。

年去年来来去忙，为他人作嫁衣裳。仰天大笑出门去，独对春风舞一场。

司空怜汝汝须知，月下敲门更有谁。叵耐一双穷相眼，得便宜是落便宜。

昭阳雨过笼斜日，长信风来扫落花。无限春情与春恨，几条分在后妃家。

缥叶湘丛照碧栏，几春都未见殷鲜。栽培不得华腴地，岂是区东君用意偏。

蔗浆寒上器，羊酪冰中厨。细碎榴非匹，寻常荔可奴。还当生林下，笋食废朝𫗦。

瘦碧两三茎，萧萧雨又晴。江湖未归客，不忍听秋声。

菌生枝上雨，龙起穴中雷。怪影漫溪侧，寒根缠石回。

城郭人家岁寒木，桧柏森森映化屋。青松介僻不入城，野性特嫌尘土辱。

擢翠向人孤，潭潭省署虚。雨余秋更晚，风月共萧疏。

方瞳神已满，毋死变霜毛。道味山中澹，诗情事外高。醉狂玄鹤舞，闲卧白驴豪。吾素存微尚，他年亦尔曹。

月如无恨月长圆。

震出坤柔变，干成太极虚。

檐垂冰箸晴先滴，草屈金钩绿未回。

蝶遗粉翼轻难拾，鹤坠霜毛散未抟。

多少楼台好风月，乐声香气更无空。

天醉笙歌外，风香罗绮余。

孔雀罗衫窄窄裁，珠襦微露凤头鞋。

孟郊天地窄，杨朱歧路多。

后庭兰蕙寒无色，虚阁图书夕有尘。

月落松陵晓，风生笠泽秋。

春菜红牙□，春盘黄雀花。

台高地迥出天半，了见皇都十里春。

行人晚更急，归鸟夕无行。

天寒河影淡，山冻瀑声微。

水尽天不尽，人在天尽头。

弋下失溟鸿，网细遗巨鲲。

中散向人疏懒甚，步兵因酒过差多。

尽日携樽芳树下，何须佳酝得途林。

叶嫩藏修节，苞遗出绀肤。

旁迷绿虫挂，近识翠禽呼。

蛇露根穿岭，龙眠影在潭。

水活冰无日，枝柔树有春。

海云含雨重，江树带蝉疏。

平芜远更绿，斜日寒无辉。

几为物象添诗僻。

繁萼香琼乱，残英绛雪遗。

更被阴晴长睡魔。

苔矶清镜里。

林泉是四邻。

小萼裁成绛腊匀。

