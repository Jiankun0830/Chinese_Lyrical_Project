我卜我居，游息在兹。有荣者木，日封殖之。本根既固，发生以时。我时倾瞻，中心慨而。维人之生，孰本孰根。惟皇降衷，天理具存。是曰成性，道义之门。钦斯承斯，大化以敦。嗟彼世人，自安浅陋。德不图新，恶或念旧。有干惟禄，有觊惟富。孰能毅然，不为利疚。我怀师训，罔敢失坠。匪道曷从，匪义曷畏。圣门虽远，率焉以冀。庶几疲驽，久亦告至。

十里五里聊幽寻，远山近山相对阴。烟云变态晚逾好，竹树葱苍秋未深。故人见我喜欲舞，倚杖共看鸦投林。呼儿秉烛语清夜，烱烱君应识此心。

十年来往黄瓜路，冒日冲风凌雨雾。今朝短策又披云，一笑成诗复凄楚。我行对镜并浮鳙，欲攀星斗摩苍穹。黄瓜虽小亦其亚，领略鳞鳞千万峰。

芒鞋却走荒山道，始觉在家贫亦好。归来对月思故人，寂寞柴门迹如扫。故人遗我新诗章，反复幽怀欲倾倒。恍如明月坠我室，烱烱清光满怀抱。祗今秋稼已如云，饱意可缓忧心𢭏。泼醅酒熟君不来，远思绵绵满秋草。

君不见商山昔有庞眉叟，道德高风耸山斗。茹芝岁久得长年，身与此山俱不朽。张公道与此老同，失身偶坠世网中。却从神武挂簪绂，林泉岁晚殊从容。寿宫谁遣芝生柱，三秀煌煌照庭宇。平生心地只天知，天遣芝为灵府助。商山之老长茹芝，公虽不茹亦不疑。商山南山两不朽，公寿定应山与齐。

结庐在溪上，触目皆可娱。嗟予亦何为，悠悠事征途。乡闾驾言归，计日抵旧庐。春风百花老，遶屋桑柘疏。念无肯来人，门庭日荒芜。之子独有期，犹以雨意拘。人生感离合，恶怀固难舒。寄言我怀人，念我当焉如。

连山翳寒云，孤松秀巍岭。松吟石漱水，山露髻撑顶。我行亦何事，岁晏苦凄冷。频有同心人，哦诗味隽永。

侧看初成峰，横看复成岭。何年古仙人，飞步缓绝顶。至今两髻丫，缥缈烟霞冷。安步蹑荒遐，长啸清夜永。

风雪武夷溪，乍阿还复岭。依依鸦共林，片片云摩顶。山中有高士，纸帐梅花冷。相期从此翁，晤语冬夜永。

人皆乐夷涂，而惮陟崖岭。不折彭泽腰，即摩墨氏顶。谁能如此翁，独卧沧波冷。寂寞诗书林，优游岁年永。

山行已凄迷，而况步修岭。飞仙不可见，谁复抚我顶。怀人云峤长，倦憩石磴冷。樵斧忽丁丁，弥觉清昼永。

积潦卷洪落，秋容媚郊坰。登高望长陌，念君将有行。君生盛德后，家世多簪缨。尚书望最重，当代推名卿。几年卧东山，属望劳苍生。天亦阴相之，芝兰满阶庭。君子尤可人，少日负俊声。曼倩聊玩世，子真岂求名。一官姑自慰，三岁俄终更。我从韩溪来，挽袂仍班荆。殷勤故旧意，丁宁离别情。圣门虽高远，心地当恢宏。笃敬己可克，致知义方精。造次勤钻仰，从容自规绳。他时立朝右，风节弥坚贞。江湖秋多风，归途眼增明。引首看高举，毋辞事遐征。

昨日苦暖今日寒，树头淅淅风声干。舟师祭罢喜风便，呼儿理楫高挂帆。孤舟一叶去如舞，白浪翻空作飞雨。尔曹醉胆何大耶，胡不江云占炮车。

江涵寒月明，人掩孤篷卧。萧萧木末风，惊我幽梦破。心闲万念寂，枕稳千波妥。时闻掠水声，知有鱼舠过。

昔闻潇湘好，今作潇湘游。雨余万籁息，夷犹任轻舟。黯黯云幕垂，漂漂浪花浮。故人在何许，怅望心悠悠。

君家江西我江东，相望虽远声气同。一行作吏湖湘上，数面成亲谈笑中。君思松竹行色动，我困簿领蜚尘蒙。他时登高倘有赋，莫望江头回雁峰。

往年予□祁山丞，坐上屡闻君姓名。那知流落天一角，一笑共挹湘江清。地绵赋急员羞具，黄龚遐轨空驰溯。催科抚字两勤劳，古道羡君今独步。耒阳之水化理濡，耒阳之人何于于。疏梧细柳白日浄，唯有声气与君俱。君今快展摩天翮，会看赤手扶羲御。烟波渺渺正愁予，万里潇湘未归去。河阳当日桃花红，主人好客樽不空。相逢倘问衡阳簿，为说年来惟悴容。

秋日晒古城，秋风来水乡。临流送归客，离思飞云扬。银液深蘸甲，金钗俨分行。祖行礼虽微，善颂意则良。破涕忽成笑，欲语旋复忘。若人工涉世，止沸非扬汤。俛首是非海，如居清浄坊。一朝脱屣去，翩如雁随阳。三折仅存臂，九回无复肠。所欣返全璧，讵复忧焚冈。我本山林人，才非锥处囊。偶然踏朝市，包以冠与裳。谁吹邹子律，自分冰氏凉。余习但文字，残星弄微芒。来时岸柳绿，倏见秋叶黄。何当首归途，解此名利缰。湖山足佳处，与君共徜徉。

少年诵公诗，讽咏忘日夕。晚为湖外游，适有耒阳役。仙人梅子真，邀我连辔策。苍山环古城，幽路转石壁。丛祠隠木末，古冢累道侧。衣冠尚唐制，金石存古刻。缅怀天宝年，纲纪丝棼剧。肃代虽中兴，安史互攘贼。风云暗宇宙，蛇豕莽区域。生灵困鱼烂，廊庙鄙肉食。崎岖兵戎闲，公亦屡颠踣。时危孰与持，忠愤气弥激。烱烱心怀丹，萧萧发垂白。兴来谩吟哦，赋罢还叹息。区区杞人忧，此意谁复测。至今杜陵编，义与风雅敌。人亡遗像在，庙古炉香寂。庭花日日红，阶草年年碧。公身不可见，公心犹可识。惟余耒阳流，与君共无极。

泉以沙故浑，草以风故靡。谁能表独出，屹若柱立砥。先生抱懿德，取喻当奚以。孤高衡岳松，清润湘江水。

华堂敞千楹，居者嫌陋隘。安知圜扉中，虮虱生杻械。先生虑囚时，矜测逮鲜介。此心即天心，不为门闾大。

天心本广大，有外宁合之。咄哉吝骄者，妄自分町畦。先生克己学，不起一念私。斯道愈光新，渠用夸扬眉。

贤者必得贵，仁者必得寿。天人何闲然，如契钥相受。先生迈种德，无觊报自厚。应笑昌黎翁，区区说南斗。

南州风气殊，二月若中夏。我从耒江来，无地税征驾。萦纡蹑藓径，问讯得精舍。石崖屹傍起，峭壁俨难跨。嵌岩忽中闲，宛宛如覆瓦。日光何处来，返照幽以雅。狮猊骋其勇，踞坐颐颊哆。欲为河东吼，解使百兽哑。应是山灵护，岂容俗人假。兹游真胜绝，欲去重嗟咤。老僧劝少留，秉烛语清夜。那知岩伏情，眺玩不可舍。他年倘复来，陈迹犹可藉。岩前有隙地，分我茅一把。

六合尘昏谁汛扫，秦王功业成横草。后裔居安不虑危，欲向温柔乡里老。渔阳金鼓动地来，羯胡本非刘石才。若为二十四郡守，如振槁叶弹浮埃。皇天悔祸见星纪，太白入月胡当死。英英李郭为时生，济世何须识丁字。祅灾已去瑞庆来，何人大笔书丹崖。南□犹自颂声作，中天想见氛祲开。遗文三复堪悲慨，兴废浑如目前在。咄哉误国高将军，犹叹两京作斤卖。

穹林拥精庐，奇石林端起。玲珑蛟兔穴，编缀东方齿。峩峩倚高寒，落落负壮伟。何人昔好事，诛薙发天閟。杰阁冠其颠，幽亭踞其趾。五峰天际来，纵臾供燕几。吾闻零陵郡，地蕴清淑气。法当产瑰奇，锺秀乃在此。何当蜡吾屐，尽揽入胸次。融成九华诗，写作菱溪记。却笑奇章公，班班刻名字。

我从耒阳来，已拜杜陵墓。今行湘水湄，复识愚溪路。兹游岂无益，登览屡吊古。明日理扁舟，又向浯溪去。

春来一雨不终日，处处野田龟兆坼。使君闵雨雨应期，插水新秧绿如织。人言秧好岁定丰，民感使君慈父同。生朝共上千岁寿，酒酌流霞花袅红。使君为德岂但此，念念爱民如爱子。阴功无数只天知，报以长年固其理。青衫短簿人莫知，索米不充方朔饥。香山松鹤举无有，但采民言成颂诗。

流光驰兔乌，弱质感蒲柳。新年有乐事，菜羹侑甘酒。楚俗本自佳，颜巷敢嫌陋。陶然为一醉，阔步无何有。画屏贴彩人，赤牛负土偶。谁能效儿童，翦饰较妍丑。城南有佳士，避世不回首。诗成试问之，如此近道否。钝根君勿嗤，著语不敢苟。

先生耕道时，万卷皆其具。岁晚德已丰，万卷犹如故。

理甓完新甃，披沙挹旧清。一瓢遗味在，隽永若为名。

氛埃痛扫溉，邻里谢将迎。默坐无余念，欣欣物自荣。

万变本六画，六画来何从。此理须玩索，明窗露未浓。

食藕痊沈疴，制荷被吾体。未如对芳华，幽贞似君子。

使君抱孤韵，胜日成独游。聊循七里郭，一赏千林秋。射圃既徘徊，泽宫重咨畴。孰生病我疗，孰死骨我收。遐观兴未穷，小憩山更幽。昔人事登览，不惮道里悠。而我缚微官，抗尘苦淹留。何当奉杖屦，崇论排田驺。

天地有常运，成功须四时。敛藏苟不至，生养犹浪施。而况结夏屋，岂伊一人为。向非来者贤，俯仰成弃基。余氏本望族，旧业祖所贻。流光被累叶，衍也复嗣之。华堂小荒茀，新筑俄翚飞。老木傲风烟，修篁拂云霓。连峰累奇石，一镜开清池。窗闲编简横，门外尘鞅希。封胡几男子，晨夕相追随。步趋朱与张，谈笑书与诗。宁复绮纨习，所期君子归。青桐韩家树，丹桂窦氏枝。它年定俪美，吾言岂君欺。

诗翁老去百年灰，皮肤剥落真实在。诛茅筑室傍幽林，泉石烟云动光彩。酸寒不作郊岛态，尚友渊明向千载。但欣妙语笔端生，不管流年暗中改。邻家有景借修竹，野径无风馥芳茝。人嫌柴门雀可罗，自倚奚囊富成海。我闻公名嗟已久，向风每恨平生昧。袖诗过我岂宜蒙，公才较丕几十倍。要从柳州鬭雅健，未许公羊夸辨裁。别来又见秋风高，抵掌论文几时再。尊中绿酒已堪酌，篱下黄花行可戴。幸无俗物恼幽人，祇可剧谈佳客对。方侯况是社中酒，辨舌澜翻似秦代。公来当为折简呼，园有佳蔬更同采。雅集何须画作图，风流自可追前辈。

世久无绝艺，斯人妙丹青。时将好东绢，貌彼神与形。悠然意象会，转转毛骨生。或濯若春柳，或清如壶冰。或耸千丈壑，或森武库兵。妍媸有真鉴，抑扬无遁情。楚相欲谈笑，中郎存典刑。斯人胸次奇，不以艺自名。逍遥万物闲，非俗仍非僧。游戏于笔端，遂尔造其精。殊非学可致，要是天与能。待诏集金马，功臣图景灵。渠当自致此，胡为老沈冥。

中岁探至道，颇欲齐得丧。偶然遇逆境，又尔起诸妄。贤哉陈夫子，胸次甚夷旷。警我以微言，恐我犹事障。嗟我与夫子，少长异州党。倾盖逆旅中，谈笑便抵掌。谁言江浙远，嗜好无异尚。我虽谬涉世，途穷理归鞅。而君方朝天，高论献忠谠。赠君秋兔毫，聊以代杯盎。勿云管城子，未有食肉相。当知中书君，日侍九天上。

森森山上松，濯濯堂前柳。颜色虽不殊，霜余别妍丑。君看射利子，荣悴俯仰中。宁知堂前柳，不如山上松。

学海失渊源，词林少根柢。苏程百世师，遗书满天地。遗书亦言尔，道岂言能传。言外有妙处，万理常森然。

煌煌庆色金壶重，婉婉高枝儿臂拱。团团更著线晕红，郁郁时看祥霭动。使君少日抱奇才，可与斯世作楹栋。黄堂坐啸晚方贵，急流引退心殊勇。平生阴德只天知，寿骨巉然天所纵。灵华更向寿宫出，和气疑与商山共。翻嫌四老太多事，采掇辛勤走岩陇。何如邱壑著胸中，静阅世氛如幻梦。朝餐不用闲草木，夜气自有真铅汞。殊祥坐使神物效，异卉不烦天女供。闲中禅悦更寻源，闹里尘缘徐脱鞚。从渠童子尚饶舌，强出松阴谈谷董。要知无本是性宗，看我当机呈大用。

好山如高人，堂堂万夫杰。岳立培𪣻中，千古磨不灭。兹山虽未高，浓淡似妆抹。树老樛枝重，石皴灵液洌。登临恨未能，想像心已豁。寄言山中客，慎勿厌幽绝。君看名利途，黄尘涨日月。

浇愁正赖一蕉叶，万虑洗空从兀兀。投床便作碖{石昆}眠，不记来时石头滑。茅家亦复有何好，门外澄江绿如鸭。个中风味吾自知，赋诗归向儿曹说。

簿书尘涴人，高士莫肯顾。我穷敢言高，糊口随所遇。一遭猿鹤嗔，讵能虫鱼注。读礼尺不盈，披易体忘互。案惟朱墨尘，吏执符移付。催科本虽拙，勉强亦备数。有时迅檄来，又办走长路。名山谩在眼，俗驾不容驻。兹游岂无意，发兴亦已屡。心知江山奇，远目当与寓。冠裳裹病躯，汲汲忘旦暮。今日复何日，从君举幽步。柳深尚藏乌，水浅可立鹭。离离网举鱼，隠隠舟横渡。登临得胜地，一览万景聚。况远城市喧，无复尘埃污。六籍烂星罗，百氏纷云布。窗虚明照人，几浄寒生雾。仰止夫子堂，敬诵昌黎句。文章何足言，道义有真趣。由来重儒学，所贵通世务。恨我拙且迂，浪奉先生屦。明朝九衢尘，回道迹已故。重来定何时，诗就发如素。

庭无聚讼喧，门有佳客至。登高一以眺，天末雁横字。公心本无著，佳处偶会意。意会旋已忘，陶然不妨醉。

幽闺有美人，终宵抱长叹。念彼远征客，风露如许寒。耿耿不成寐，怅然理哀弹。离鸾韵纤指，曲终泪阑杆。

秋风来几日，草木殊未知。寒虫独何者，若与秋有期。露竹动寒彩，云松弄幽姿。梦寻溪头路，意行当何时。

枯筇挂倒星斗傍，意行屈曲忘陵冈。忽逢萧寺倚岩腹，门前水影涵山光。凭虚飘欲上霄汉，览远浩如浮大沧。嗟子失身坠世网，恨不与子同翺翔。白莲共结清浄社，红裙绝意温柔乡。何当脱屣声利场，从渠万态争炎凉。

玄冥玄冥如有辞，大钧播物初无私。春兰秋菊亦有尔，梅独强分南北枝。南枝北枝自有时，人言冷暖浪自欺。天公与人不相似，时来看取葭灰吹。

少年锐意功名会，李广数奇终鹢退。晚从林下得幽栖，绿浄翠微动赏对。危亭萧洒八九椽，千岩万壑相回环。人言山秀水亦秀，偶然得此宁非天。身世区区如逆旅，人生要有归全处。天星地卦且置之，阴德从来不知数。会当置酒傍清樾，一语寿君君笑发。且住人闲五百年，衔杯乐圣山水闲。

没膝春泥未易过，华堂咫尺隔关河。精神闻说年来健，岁月从渠老去多。闹里渐应排世事，静中正好养天和。祝君寿骨如张果，莫惜频倾金叵罗。

落木萧萧岁已深，天教梅蕊独争新。一枝岭上方传恨，千树江头忽暗春。会与霜筠矜节概，不同风柳鬭腰身。罗浮当日醉眠起，斗转参横谁与邻。

道人别我三年久，邱壑胸中趣益真。更与风流能赋客，来寻憔悴负疴人。明窗辨药分寒燥，清夜吟诗动鬼神。促膝方欢又分袂，别愁还与月痕新。

偶作郊原十里行，萧萧入袂晚风清。夕阳疏树无佳处，只有残鸦自在鸣。

宴居仙伯已骑鲸，犹子东来尚典刑。才气逼人春盎盎，交情阅世柏青青。昨朝方对圣贤酒，今日又寻长短亭。归路不妨携古锦，萱丛菖叶正芳馨。

武林仓卒指归程，千里修途偶并行。云散风流当日事，山长水远此时情。栖迟顾我犹藏拙，邂逅烦君尚寄声。尺素聊凭西去雁，梦魂今夜遶江城。

积雨初收四望新，颓云淡日弄晴阴。故园百里梦不到，杜宇一声春又深。宿蝶乱红浑满地，藏鸦新绿已成林。客中情味君休问，庄舄无聊但越吟。

清透虚檐冷侵空，下弦祝罢且从容。是中自有一天地，何必更登天柱峰。

此郎表里久融明，胸次悠然冰玉清。虚室如今已生白，不随晦望有亏盈。

龟形鹤骨旧精神，见了春容几度新。却笑当年梁秘监，更将多少较前人。

官为秦世柱下史，生忆尧时丙子年。家世从前多寿骨，侯封不必羡神仙。

交游半作抟沙散，不见周郎亦四春。邂逅相逢无一事，依然都似旧时贫。

偃蹇我如蛙伏井，飘零君似鹊寻枝。回头十二年前事，一笑那能似彼时。

无钱薄酒自难赊，笑解尘衣到酒家。只欠道人殷七七，鹤林重发杜鹃花。

客思到秋如乱麻，每逢佳节倍思家。黄花只作去年好，绿鬓自嫌今岁华。千里有情犹共月，一樽无事且倾霞。闲来甘露堂前坐，老柳条条噪暮鸦。

平生发兴在林邱，况复追随长者游。路入乱山青未了，秧分野水绿初稠。剧谈已有亲朋乐，小憩仍逢寺宇幽。满座春风与和气，对公无地可言愁。

骑气居然两月留，胜游不减舞雩游。道同顿觉语易契，意合不知情自稠。□□还惊千里远，着鞭又踏万山幽。恨无力挽天河水，为我临歧洗别愁。

敲窗打叶不胜繁，洗尽黄尘万里昏。便有清风生远树，祇牵孤梦遶归村。新秔想见黄堆野，老柳犹能绿映门。自笑年来诗事废，得君强韵缩肩跟。

门无去马与来车，终日尘编自展舒。笑抚蒲团时有会，古人于我未全疏。

经邱久已罢巾车，寄傲南窗意自舒。一炷妙香清万虑，芭蕉叶上雨疏疏。

邂逅京华忆昔时，匆匆长恨遽暌离。重来只有声音在，两鬓萧萧各欲丝。

与君南北昧平生，倾盖论心若弟兄。长笑区区市朝客，白头重欲定交情。

鼻祖功名冠有隋，耳孙笔力近京西。鹅城勿作潜深计，雁塔行看高处题。

人去空山锁碧云，纸窗竹屋尚明深。苍珉遗刻烦多寄，慰我平生敬慕心。

解事东皇自有期，今年春较去年迟。未教红著桃开脸，先放青还柳作眉。

春来何物不熙熙，川泳云飞各自奇。趁队鱼儿如得意，窥人燕子似相欺。

闲斋人静日方中，想见先生睡思浓。只么赏情殊有味，趁衙杂沓任黄蜂。

烱烱朝曦暖意囘，迟迟午景气佳哉。柳阴才逐斜阳去，花影还随皓月来。

沈水烧残日未西，旧书读罢卷重披。傍人欲识闲中趣，看取先生宴坐时。

踏遍危途兴已阑，倦飞幽鸟故知还。手开高士蓬蒿径，坐对先生苜蓿盘。□□揶揄遭点鬼，却羞矍铄据征鞍。侯封到底输千首，圆美当□似弹丸。

梅子垂垂雨复晴，田歌初报罢春耕。敲门忽有诗筒至，入手悬知句法精。应聘申公何日去，草玄扬子几时成。知君不乐杯中物，事业端期身后名。

此夕清光本自多，不劳玉斧更礲磨。祇应云物偶如此，未惬诗情可奈何。喜见一轮还旧观，遥知千斛费明河。先生赏罢浑无事，古井依然湛不波。

月窟移来几换星，幽人何处得繁英。行寻十里不知远，归傍一窗相对清。未与□兄较标格，且邀松友定交情。岁寒正尔团霜露，尚有苍苍照眼明。

登高不惜蹑凌兢，乐此佳辰古所名。白堕从今无远寄，黄花依旧弄秋荣。霜凋万木天地肃，水落百川波浪平。更喜晚来风力软，恋头破帽亦多情。

田如累级登高堂，石如金华卧群羊。上梅下梅山路恶，大将小将溪流长。振衣欲度分水岭，回首尚忆杨家庄。折花恨不逢驿使，为寄一枝还紫阳。

相与振衣千仞冈，浩歌莫惜邱徜徉。风来闽徼不知远，山接吴天如许长。裘敝且将云作氅，囊羞犹可墨如庄。眼明更向西南望，依约家林傍夕阳。

茅舍疏篱古道傍，一枝的皪为谁芳。壶中春色从来别，冷落全胜白玉堂。

烟翠空蒙扑远林，氛埃那复犯灵襟。归程不恨风霜恶，自有梅花识此心。

牛羊久已下，行李尚匆匆。天挂新蟾白，山连野烧红。问途愁店远，沽酒叹囊空。犹喜家山近，篮舆晓又东。

同途欣得友，欲别惜分襟。去路无多远，离觞不厌深。游鳞寻旧壑，倦翼带归音。有底凄凉甚，风霜搅客心。

波光草色照人明，别意幽怀酒一倾。飘泊君方惊旅梦，淹留我遂识人情。穿沙碧干娟娟浄，带雨幽葩艳艳荣。何日相从溪上路，临流倚策话平生。

黄花岁岁与秋期，又见登高落帽时。云水光中孤赏玩，簿书丛里足栖迟。大篇且对玉连琐，小酌何须金屈卮。只恐颓檐并败屋，不禁巽二恣狂吹。

琅玕万个倚江湘，中有人家类辟疆。地迥自应尘不到，天开初见日舒光。此身汩汩五斗役，旧隠遥遥三径荒。想见韩溪溪上路，烟稍雨叶拂云长。

按行又复到江干，近水遥山照眼寒。从此潇湘在胸次，不须更向画图看。

万顷澄澜碧玉宽，笑乘一叶自轻安。绿蓑从此关心事，待向烟林乞钓竿。

向来过此日流金，今日重来雪满林。轻弃箪瓢贪斗粟，区区奔走愧初心。

溪名偶与故乡同，恍觉家山在眼中。定自今宵更愁绝，又飞清梦过江东。

沙木桥头野老家，又来{拖扌=弓}檐酌流霞。坐中只欠当时客，欲寄南枝一两花。

人物本来同一原，于何却作两般看。祇应气质生时异，差别从兹有万端。

柏山高卧有余清，我坐高安似冻蝇。却喜明朝添伟观，峩峩千里踏层冰。

急桨轻舟下碧澜，归心切切陇头鹃。人生石火光中住，又向湖南过一年。

濂溪当日起南方，千载斯文有耿光。遗俗至今尊孔孟，后生谁肯学苏张。贤关莫叹吴天远，精舍今临楚水长。试问坐中谁鼓瑟，舞雩风味想难忘。

斯文从昔患多方，今日因公晦复光。心法祇传书一卷，文华那用纸千张。窗前草色沿阶翠，川上波流极目长。此意更须公指示，后来□□月无忘。

群雄逐鹿走迷方，四百炎精不复光。天启奇才思蛰奋，人嗔黠虏久鸱张。悠悠陈迹青编在，寂寂丛祠碧草长。成败由来难逆睹，祇应大义不容忘。

独明大义晓多方，烱烱精忠贯日光。开拓荆榛资蜀汉，驱除鬼蜮老关张。司徒岂足知邪正，著作宁能识短长。公论到头须后世，至今尸祝未能忘。

衡湘山水竞清雄，闲气曾生益代翁。后学谁能明绝学，遗风犹可想高风。欲求太极精微蕴，可乏群居讲究功。飞跃鸢鱼元有道，使君心与古人同。

江头梅蕊小装春，式宴嘉宾属守臣。京国路虽千里远，琼林花又一番新。且观鹿野陈乡乐，休忆羊裘整钓纶。老我岂堪陪盛集，为公强振簿书尘。

圣主如天与物春，四方委质愿为臣。设科取士制虽旧，侧席求贤意自新。扬子词高非篆刻，井春学富独纷纶。行行好上江都策，莫厌京华没马尘。

小雨浪憎春日迟，轻寒自与晚花宜。节过岭外忆饧日，人比山阴修禊时。雀舌味长初试水，猫头意懒任穿篱。归途莫恨石头滑，山色波光总是诗。

圜扉草色碧于衫，晏子何劳更解骖。賸喜文书清幕府，翻嗟宾客滞湖南。迟囘愧我非高士，邂逅因公尚剧谈。清夜论诗到山谷，棒头妙旨欲重参。

羞将华发照青衫，直拟凉秋整去骖。应聘岂能如水北，䌷书何事尚周南。江澄颇觉客愁破，山好那须世事谈。犹胜元琳日趋府，强持簪笏逐髯参。

亭下江波绿样衫，亭前山势走惊骖。心如胡马犹思北，梦比飞乌正遶南。银笔新书时有省，金銮故事不须谈。经纶从昔须贤哲，洗眼诸公国论参。

土牛方著劝农鞭，画鹢俄闻叠鼓喧。别驾但知催理楫，邦人政自欲攀辕。黄堆荒径重寻菊，绿拥高堂更树谖。只恐清朝方急士，未容一室老陈蕃。

平生志业在经纶，老去未充观国宾。□道心□□地镜，固应文□挂夫绅。大儿从昔轻余子，丞相何时荐此君。莫为穷通移晚节，岁寒方始见天真。

飞旆翩翩乱晚霞，欣闻胜集俯云沙。新诗宛似风行水，和气想如春在花。大隠勿嫌朝市闹，朱幡方映绣衣华。尘埃短簿今仓氏，怅望清游转觉赊。

桃根桃叶竞妍华，清远谁知别有花。天为苍生娱一老，地从绿水涌双葩。流传已入骚人句，走送曾烦刺史家。却笑昌黎求玉井，路迷青壁重咨嗟。

妆镜台前酒一卮，风流从古说杨妃。谁令山鬼欺红粉，却与花王司御衣。比儗莫嫌鱼共贯，轻狂犹胜燕争飞。老生无分陪清赏，空想邹枚他夜归。

窗闲花影夜摇春，窗外谁呼祁孔宾。不信名山谢逋客，至今陋巷卧遗民。日高谩戛生鱼釜，门掩应无没马尘。遥想撚须时得句，又书尺纸报平津。

搔头日日数归程，谁信先生少宦情。趣驾不知千里远，振衣始觉一身轻。霜林竹柏元同劲，世路风波底用惊。独我临分苦凄恻，从今怀抱向谁倾。

黄尘车马去如流，名利劳人死不休。心远地偏何处是，小斋丛竹媚深幽。

月度寒光影瘦疏，风传清籁韵虚徐。幽人宴坐蒲团稳，读罢儒书读佛书。

霜凋群木雁横空，宴坐茅茨促膝容。忽有新诗来眼底，巉临绝岸倚孤峰。

观心要与月同明，觅句应须水样清。老去不妨文豹隠，郎君已见角犀盈。

畏日炎风是处同，使君闵闵甚三农。新诗仰看奔牛堰，好雨忽迷回雁峰。千里祇今被膏泽，一堂行见会云龙。由来肤寸沾天下，衡岳英灵等岱宗。

