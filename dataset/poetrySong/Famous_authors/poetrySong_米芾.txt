老来书兴独未忘，颇得薛老同徜徉。天下有识推鉴定，龙宫无术疗膏肓。淮风吹戟稀讼牒，典客闭阁闲壶浆。吟树对山风景聚，墨池濯砚龟鱼藏。珠台宝气每贯日，月观桂实时飘香。银淮烛天限织女，烟海括地生灵光。俊儿乃是翰墨侣，侠竹不使舆卫将。象管钿轴映瑞锦，玉鳞棐几铺云肪。依依烟华动勃郁，矫矫龙蛇起混茫。持此以为风月伴，四时之乐乐未央。部刺不纠翰墨病，圣恩养在林泉乡。风沙涨天乌帽客，胡不东来从北荒。

欧怪褚妍不自持，犹能半蹈古人规。公权丑怪恶札祖，从兹古法荡无遗。张颠与柳颇同罪，鼓吹俗子起乱离。怀素猲獠小解事，仅趋平淡如盲医。可怜智永研空臼，去本一步呈千媸。已矣此生为此困，有口能说手不随。谁云心存乃笔到，天工自是秘精微。二王之前有高古，有志欲购无高赀。殷勤分付薛绍彭，散金购取重跋题。

萧李𫘤子弟，不收慰问帖。妙迹固通神，水火土更劫。所存慰问者，班班在箱笈。使恶乃神护，不然无寸札。自此趣画相，后人眼徒眨。

越筠万杵如金版，安用杭油与池茧。高压巴郡乌丝栏，平欺泽国清华练。老无他物适心目，天使残年同笔砚。图书满室翰墨香，刘薛何时眼中见。

刘郎收画早甚卑，折枝花草首徐熙。十年之后始闻道，取吾韩戴为神奇。迩来白首进道奥，学者信有髓与皮。始知什袭但遮壁，牛马便可裹敝帷。峨峨太平老寺主，白纱帽首无冠蕤。武士后列肃大剑，宫女旁侍颦修眉。神清眸子知寡欲，齿露唇反法定饥。世人见服似摩诘，不知六朝居士衣。后人勿辄乱唐突，梁人笔法了可知。道子见之必再拜，曹卢何物望藩篱。本当第一品天下，却缘顾笔在涟漪。

刘郎无物可萦心，沉迷蠹缣与断简。求新不获狂时发，自谓下取且谩眼。猗嗟斯人今实鲜，我欲从之官有限。何时大叫刘子前，跽阅墨皇三复返。

辽海来稀顾蝼蚁，仰霄孤唳留清耳。从容雅步在庭除，浩荡闲心存万里。乘轩未失入佳谈，写真不妄传诗史。好艺心灵自不凡，臭秽功名皆一戏。武功中令应天人，束发辽阳侍帝宸。连城照乘不称宝，黄图孔诰悉珍真。百龄生我欲公起，九原萧萧松薿薿。得公遗物非不多，赏物怀贤心不已。

贞观款书丈二纸，不许儿奇专父美。何为寥寥宝是似，遭乱真归火兼水。千年谁人能继趾，不自名家殊未智。嗟尔方来眼须洗，玉躞金题半归米。

云物龙蛇惨动纸，父子王家真济美。庾翼小儿宁近似，沧溟浩对蹄涔水。腾蛇无足蜈多趾，以假移真信用智。龟澼虽多手屡洗，卷不生毛谁似米。

直裂纹匀真古纸，跋印多时俗眼美。诚悬尚复误疑似，有渭方能辨泾水。真伪头面摸趺趾，久假中分辨愚智。宝轴时开心一洗，百氏何人传至米。

谁起萧闲堂，图赞凡丑质。昧昧起我思，有怀斯士吉。吾生终不逢，二陵已相失。苟养走四方，公卿更绝迹。向老交渐稀，背憎十六七。丰吾九畹兰，任汝满地棘。我岂萧闲人，偶然得空壁。美哉何方彦，精绝入妙笔。君不愧顾长康，取媚桓温图九锡。我不愧孟浩然，缓策京山遇摩诘。前此交道久不康，纷纷白头多不卒。呜呼纷纷白头多不卒，回首此君应辟易。

太微渊默严不动，斗为其车运中央。四序回旋变造化，一杓直指无偏傍。柄臣比之号八柱，一柱难阙各有当。绍圣元年图旧德，更公玉麟使过国。屹然山立天子重，列作八柱扶天极。天极尊严物有道，不减不溢常不忒。均劳于外天阙柱，至今朝廷虚衮舄。皇皇辟君明如日，安用动威偃禾木，表以甘露太和液。饮太液，亲寿益，公难老，归致太平万物好。

百尺青琅玕，浸以万丈澜。我欲撷柯梗，一蠡酌知难。屡亦为世有，岂不诘其端。嶷嶷吕汲公，捧日当碧天。简直抱一气，代理夫何言。有志隆宋业，无心崇党偏。透璞辨珉玉，披蓁刈兰荪。腐儒自束发，口诵六艺言。治乱甚白著，用舍岂一贤。明时贵知用，自古迟暮年。敢陈必尧舜，况时值娲轩。岂徒琢空文，文奸笼群顽。汩没俗眼顺，妒嫉儿女谖。窃取为利路，死弃等草菅。朝哦不求和，暮吟不揭竿。不叹岁不与，惟恐枉所存。愿披向龟鉴，大叫出肺肝。精诚露皎皎，洞彻金石坚。康济有次第，沿革自贯穿。删除救灾法，下民不弃田。剔抉经费壅，源源如流泉。思豫近习隙，不紊出纳专。正姓以明本，捐赏以运边。改弊贵无迹，移风当有筌。窃邑饱妻子，封豕所并肩。法令若薪束，不息不敢剸。亦不叹折腰，所叹志不宣。时乎恍易失，发白怅刚悁。迟迟竟去国，浼浼临长川。此志苟不遂，江湖终浩然。

近腊昔夹衣，入春今重裘。天运亦已广，四序或不周。张灯儿戏歇，发兴在沧洲。兹山通玄府，瑶坛帝曾游。荷衣可荐藻，神清不沉牛。厌俗入喧乱，风波屡为忧。昨夕浄名天，结客涌不留。一唈寄心契，江澄客漾舟。冰磴若见拒，寒荄如有愁。大块欲动蛰，阴壑尚潜虬。重赏定谁与，春光会和柔。临旷摄北若，持坏结东流。卧石带白云，勒崖托千秋。焦公心赏佳，扫迹愿相投。分山飞鸟争，划水游鳞雠。借我一锡地，为公瓢挂头。

永和九年暮春月，内史山阴幽兴发。群贤题咏无足珍，叙引抽毫取奇札。好之写来终不如，神助留为后世法。二十八行三百字，模写虽多谁定似。昭陵竟发不知归，尚有异形终可秘。彦远记模不记褚，要录班班有名氏。后生有得苦求高，俗说纷纷那有是。

太师天源环赐第，自榜回鸾鸦雀避。好宾嗜古富图书，玉轴牙签捧珠翠。歌舞陈前慰俗人，不倾玉沥发银縢。王郎十八魁天下，招客同延贵客星。末出东晋十三帖，此第十一石蕴琼。绢标间是褚公写，误以右军标作谢。我时指出一座惊，精神焕起光相射。磨墨要余定等差，谢公郁勃冠烟华。当时倾笈换不得，归来呕血目生花。十五年间两到国，朱门如旧无高牙。帖归翰长以姻媾，忽然陈前兴健嗟。开元玺封寻复出，永存珍秘相王涯。翰林印着建中岁，王谢炎灵传更贵。副车侍中王贻永，出征不货收文艺。太常借模真却还，郗愔入版余皆弃。芳林鬻第书有行，次入太师重姓李。我识翰长自布衣，论文写字不相非。知己酷好辍己好，惠然发箧手见归。谢安谈笑康江左，物外人标没两大。子敬合书只后批，天才物望都无那。治乱悠悠八百年，人隆偶聚散亦遄。兵火水土不随劫，端使米老铺案间。我生辛卯两丙运，今岁步辛月亦然。丙申时宜辛丑日，此帖忽至庸非天。临风浩思王仲宝，江南宰相只谢安。

天鸡一叫凡鸡和，戢戢万灵惊起坐。智驱欲使心机大，狗苟蝇营冀人堕。沉沉夜色还东起，身伏毡莞机暂止。昧昧万殊俱默契，穷达于君宁智理。

万声齐呼一声吓，东望苍旻两龙挂。浩浩随云百川倒，隠隠雷车千两驾。疲农望天手加颡，怕歉求丰心惘惘。老龙甲坼血流莽，取水虽多旱弥广。暴尪囚魃精诚微，赫赫炎曦一轮榜。

江郊海野坡陀阔，林远烟疏淡天末。枰分蓁町暮潮生，星列渔乡夜梁活。关荆大图矜秀拔，取巧施工不真绝。意全万象无不括，维摩老手巨然夺。桥防忽觉来人物，接{罒离}肯更图牛羯。渊渟浪洑开龙阅，汩入瀣翻下鲸吷。楠盘疑是少陵宅，芦深恐有詹何客。黄尘蔽天归兴浩，时向虚斋一开涤。

九江有奇石，趺岱而嵩头。巨灵藐一擘，嶕峣忆三休。屹嶪禀异质，嶒崚谁刻镂。百叠天巧尽，九盘猿未愁。阳壁宜产芝，阴崖谅潜虬。危颠方坛结，玉秘金泥修。垂手探杲日，朱轮运沧洲。一尘具一界，妙喜非难求。心欲蹑赤霄，八极皆部娄。况兹对众物，其致一揆收。喋喋分别子，交戈舂其喉。

气就蛇须角，暌通豕负涂。解衣同俗裸，酌水合狂夫。探社新铭禹，经韶旧吊虞。据鞍休示壮，寡要悔为儒。为吊忠游楚，因崇让过虞。要离葬终近，严子钓行须。御晏妻知辱，歆膺客自愚。诚修日难掩，酰在蚋还趋。和寡方声越，知稀觉道腴。命齐都将相，义拙落江湖。南梦应随雁，西风却背鲈。弓旌今正歇，多少定同凫。

少陵平生饥，乃以醉饱死。惜哉斯人穷，四海无寄趾。后传水仙召，牛渚花相比。神怪反爱才，时人乃封豕。遗文何崛奇，岱舆载屃赑。贯穿破九流，突兀撑一气。自叹万古名，寂寞身后事。此老遑遑心，悬鹑破无里。我行自嘉禾，卧欹一蓬底。烈曦畏俄中，开卷为磨洗。

久阴障夺佳山川，长澜四溢鱼龙渊。众看李郭渡浮玉，晴风扫出清明天。颇闻妙力开大施，足病不列诸方仙。想应苍壁有垂露，照水百怪愁寒烟。

云出救世旱，泽浃云寻归。入石了不见，丰功已如遗。龙骞荐复起，抱石明幽姿。云乎无定所，隠者当何栖。

凭轼下虎关，扬舲下清洛。川神秘幽姿，灵介破大朴。壮哉河山固，皆是大禹凿。舟人歌大禹，水怪不敢作。功宣欲万祀，人望只如昨。短哦复长咏，豪举亦哀噱。梦寐三川胜，使事少行乐。无雨洗嵩少，春烟淡寥廓。

何必识难字，辛苦笑扬雄。自古写字人，用字或不通。要之皆一戏，不当问拙工。意足我自足，放笔一戏空。

色改重重构，春归户户岚。槎浮龙委骨，画失兽遗耽。神护卫公塔，天留米老庵。柏梁终厌胜，会副越人谈。

非篆非科璞已雕，形容振振与萧萧。曾因忠厚方周德，坐想訏谟览舜韶。汉德已衰还应孽，鲁邦既弱不为妖。虚斋自是惊人玩，不胜雄狐逐怒雕。

偃蹇宜如季，挥毫已逼翁。卫书无曲妙，琰慧有遗工。乍睹虬如物，初披飒有风。顾藏维谨钥，化去或难穷。

万里相分又一时，怜君身世半差池。老来犹得安城守，夜召尚淹宣室思。越岭寒横迎吏谒，荆云暮合燕归迟。江湖还送天涯客，憔悴江湖更别离。

照地干旄十丈长，大皇孙子守东阳。吴涛卷海银为幔，郢雪飞英锦作章。无事笙箫开客馆，有情山水聚衙床。楼中恶语须磨铲，尽把新题换沈郎。

方瞳正碧貌如圭，六月相逢万里归。口不谈时经噩梦，心常怀蜀俟秋衣。可怜众热偏能舍，自是登真限莫违。书到乡人望还舍，晋陵玄鹤已孤飞。

淋漓十幅草兼真，玉立如山老健身。梦里赤猿真月纪，兴前白凤似年辰。将寻贺监船虚返，欲近要离烈可亲。忍死来还天有意，免称圣代杀文人。

小冠白{叠毛}步东园，原是青城欲度仙。六合著名犹似窄，八周御魅讫能旋。道如韩子频离世，文比欧公复并年。我不衔恩畏清议，束刍难致泪潸然。

平生出处不同尘，末路相知太息频。力疾来辞如永诀，古书跋赞许犹新。荆州既失三遗老，碧落新添几侍晨。若诵子虚真异世，酒{亻庸}尸佞是何人。

招魂听我楚人歌，人命由天天奈何。昔感松醪聊堕睫，今看麦饭发悲哦。长沙论直终何就，北海伤豪忤更多。曾藉南窗逃蕴暑，西山松竹不堪过。

湘西衣冷榻留云，此夕还如入梦魂。六月薜萝嗟我欲，一生林壑与心论。吴王旧赏今何有，惠可余光宛若存。对榻深堂清话歇，长风快雨洗松门。

石赤表雄名，三辰出浊清。江澄天上见，鳌负水中行。瑞像浮溟海，殊香下玉京。神灵礼金碧，梵力度幽明。揭榜讹浮玉，庄严是化城。壮哉夜潮落，入枕百川声。

怒势豪声迸海门，州人传是子胥魂。天排云阵千雷震，地卷银山万马奔。高与月轮参朔望，信如壶漏报朝昏。吴争越战成何事，一曲渔歌过远村。

洗竹延清景，培松卫岁芳。好峰多漾翠，嘉卉袭人香。犀玉开书札，龙蛇起混茫。微风北窗卧，真可上羲皇。

山晚烟栖树，渔收鹭宿沙。曲生初月魄，远淡满川霞。依静家如寺，游频寺是家。何须传大士，芰制著袈裟。

纵目天容旷，披襟海共开。山形当槛走，云影度江来。世界惭双足，生涯付一杯。横风多景梦，壶领酌泉回。

半生湖海看青山，惯佩笭箵揽辔艰。晓起初驰朱雀路，霜华惭缀紫宸班。百寮卑处瞻丹陛，五色光中望玉颜。浪说书名落人世，非公那解彻天关。

神强体健颊犹朱，犀虎轻抛忆旧庐。明月满船常伴画，素风传世莫非书。涌金门外秋长老，有美堂前锦不如。预想容观春色好，灵龟舞鹤引安车。

垂虹秋色醉题诗，径及银涛濯酒卮。雅谑高谈倾国士，英风侠气吓吴儿。五侯倒屣重前席，三岁专经却下帷。早作黄金买嵩少，西湖逸客有心期。

五年相遇一行频，笑佩笭箵望塞云。曼倩未应徒为米，仲宣何事乐从军。开尊共喜身强健，秣马还惊岁杪分。此别固应尤作恶，天涯老去与谁群。

清露湿衣裳，心遐拉大荒。想雷云上见，觉蚁蔀中藏。地献山川秘，天开日月光。太阿常耿介，未敢暂徬徨。

沉沉静境在人寰，楼殿苍峦指顾间。弃汝又成朝北阙，杜门安得老西山。朱金有命趋时拙，穷达忘怀枉道难。主相圣贤公路启，长裾重曳旧青毡。

竹围杉径晚风清，又入山光寺里行。一一过僧谈旧事，迟迟绕壁认题名。仙来石伴怀灰劫，鹤语池边劝后生。三十年间成底事，坐叨闲禄是身荣。

柳外舣舟晚，醉余双眼醒。水光涵一气，星彩动圆灵。炯炯月初上，翛翛风更泠。远山横秀碧，淡墨说吾经。

混尘慵走俗，陟𪩘喜非期。漠漠江雨歇，溶深春水时。陶潜那寄傲，惠远更能诗。吏自成稀阔，言归心尚迟。

春风何索寞，带雪入扬州。尚想遗钗雀，曾观上玉钩。真同一梦觉，坐想十年游。邂逅逢孙楚，酣歌慰滞留。

宝刹触南箕，林幽石磴危。云霞随履舄，魍魉避旌旗。遐寓乘新兴，深寻据古诗。漥尊勿置酒，沆瀣已盈卮。

吏日虽云冗，逢休乐有余。山林三面胜，图史一斋虚。炼药惊衰早，逢人话索居。倾囊收剡楮，待着鹿门书。

倦游湖海老侵寻，去就何情适契心。一境山林资我懒，半年风月为君吟。辟开暗室成三果，选出香峦敌万金。千里寄声怀惠好，西风正隔洞庭深。

侠少场中酒作雠，不胜杯勺鬓今秋。道言禅语须蔬食，作意丹阳十日留。

逶迤一水出苕丛，碧底无沙冷照容。独倚溪桥看风月，西山紫翠暮千重。

霜雪迷西极，云涛隔阆风。平生会心趣，都在浄名中。

断云一片洞庭帆，玉破鲈鱼金破柑。好作新诗吟景物，垂虹秋色满东南。

长日开闲境，春风美鼻雷。黄䌷依旧暖，牙鼓莫相催。

满院红芳减复添，清微风细入重帘。秾香不使朝醒快，竟日蛮沉拥绣衫。

客星熠熠滑稽雄，爱着青衫自作穷。泽国三年哭不死，又拖长袖揖王公。

画号为真理或然，悠悠觉梦本同筌。殷勤封向青山去，要识江东李谪仙。

晴新山色黛，风纵芦花白。尽日依栏干，寒宵低细月。

插云台榭压西兴，笑语风生溽暑清。谁为决云开皓月，练翻雪卷看潮生。

京洛风沙千里还，船头出汴翠屏间。莫论衡霍冲星斗，且是东南第一山。

青葱秀野挟银淮，谁把丹楹此地开。我欲临风取清旷，寄声鱼鸟莫相猜。

蒸云大泽鬭蛟龙，五日顽无一点风。十幅快帆飞野水，此生亦是小时通。

高沙风快走苍云，小艇供鲈摘紫莼。野泊终朝爱清景，不辜闲禄太平身。

华胥台上欲临风，万籁无声雾郁空。南北二龙乘障起，威音烂色正争雄。

胡羯自干纪，唐纲竟不维。可怜德业浅，有愧此碑词。

得官尘土古扬州，好客常稀俗客稠。掩簿叱胥无慁我，冒风踏雪作清游。

竹西桑柘暮鸦盘，特地霜风满倦颜。不用使君相料理，都缘尘土少青山。

赠我白毫笔，报以木兰酒。我书将示谁，汝笔称我手。

西瞻山逾缅，东望水正茫。楚人投饵处，吾肯扣鸣桹。

西北瞻云异，东南走贡珍。川华开日月，林岭暗松筠。

北固轻绡外，西山淡素中。一天烟雨好，未独爱霜空。

玉斧初骑御，通明暂住居。翛翛轻吹度，洒落碧华珠。

阿氏金为屋，姮家玉作台。岱舆凭海立，兜率跨云开。

厌市冲烟入，忘怀对客迟。吟看飞鸟没，坐到夕阳时。

旧对湘西雪，迟迟忆故关。水云资老景，吟引谢江山。

晨入云随步，宵还月共舆。清传供佛饭，寒燎隔江渔。市响昏鸦乱，林穿列曜疏。殷勤顾景物，为尔老南徐。

偃蹇汀眠雁，萧梢风触芦。京尘方满眼，速为唤花奴。

野趣分苕水，凤光剪鉴湖。尘中不作恶，为有邺公图。

棐几延毛子，明窗馆墨卿。功名皆一戏，未觉负平生。

世言米薛或薛米，犹言弟兄与兄弟。四海论年我不卑，品定多应定如是。

唐满书奁晋不收，却缘自不信双眸。发狂为报豢龙子，不怕人称米薛刘。

庖丁解牛刀，无厚入有间。以此交世故，了不见后患。奈何触褊心，忿气益滋蔓。是非错相干，恶成那及谏。智者善持己，颇觉操修辨。此道固不远，可约可以散。黄帝本斋心，斯民即晏粲。

高高凝碧夜色卷，八荒更无纤云屯。冰轮直压巨鳌首，东海万里齐崩奔。仰观左右毛骨竦，徐扫澄烟摄群动。寥泬初疑玉兔跳，银潢更恐金波涌。儿童争指桂枝好，游人不厌嫦娥老。苦留清景拂疏星，要与羲和接昏晓。光到长门知不知，犹胜关山人未归。清风着我生双翼，来作蟾宫变化飞。

姮娥窃药为飞仙，夜食丹霞凌紫烟。瞥开银碧排翠钿，信手拂掠新妆妍。蛾眉点出争婵娟，皎然娇额临风前。佳人再拜心拳拳，多生端有好姻缘。掀云直指乌号悬，下射万顷杨花毡。南飞惊鹊殊可怜，北堂人冷空无眠。彩霞欲掣舞衣揎，水精梳插笼鬓蝉。方诸滴沥生流泉，老蚌呼吸凝芳鲜。谁家破镜飞上天，满林玉玦相勾连。多情应照载花船，无穷解趁寻春鞭。蓂荚自与桂华偏，驹隙谁争白兔先。斯须几望抟清圆，白毫宛转吞大千。纤埃不隔知无边，蘂宫可掬疑深穿。琼华随步翻绣筵，琉璃倒海倾长川。买来曾不用一钱，笙歌醉赏须年年。

长虹潜贯幽岩窟，绿烟更染秋波骨。不容俗眼觇神功，只向菱溪作灵物。少室仙人领一麾，至诚发遍山中奇。雄雌亭亭两挺出，宛若碧玉含春漪。朱栏碧甃拱山麓，翠雾彤霞掩幽谷。能将肤寸起清泉，几见峰前春雨足。迩来新饰紫微宫，奇诡搜索林泉空。五色磊磊可补缺，三品往往惭收功。紫衣使者御天敕，肯教閟此苍苔色。菱溪脱迹飞上天，回看幽谷空云烟。

玉峰高爱搀天碧，过眼云关无处觅。才将呀豁向疏窗，已见峰棱翻瘦脊。明月照出溪中水，清风扫遍岩边石。悬崖绝磴疑可擥，白露苍烟俱咫尺。天阴未彻山阴寒，雨声欲绝泉声干。须知物理有真妄，岂识道眼无殊观。万象森严掌握内，大块俯仰毫芒间。抽身更洗清浄足，探历幽深非所难。山僧作山真有以，诗人吟诗从此始。意教妙手发天悭，戏取神功当众美。君不见浣花野老深结庐，白盐赤甲龙虎趋。清吟醉赏左右足，当时应笑秦鞭驱。

人爱老张书已颠，我知醉素心通天。笔锋卷起三峡水，墨色染遍万壑泉。兴来飒飒吼风雨，落纸往往翻云烟。怒蛟狂虺忽惊走，满手黑电争回旋。人间一日醉梦觉，物外万态涵无边。使人壮观不知已，脱身直恐凌飞仙。弃笔为山傥无苦，洗墨成池何足数。其来精绝自凝神，不在公孙浑脱舞。

楚江倒水天上来，吴山削玉青崔嵬。飞流欲截众峰险，挥手可擘烟云开。危亭据此揭佳丽，斲出榱桷超层台。凭空直喜纵高举，下瞰愈觉心悠哉。旷野万顷正入眼，清风四坐无纤埃。浅黛低泼弱柳色，红粉正抹秋莲腮。好音终日自多兴，美景变态谁能裁。主人与客穷新赏，罗榼更掷神仙杯。歌珠舞雪不知已，何妨邀月聊徘徊。时来孰肯趣真隠，寄语沮溺无嫌猜。

广寒宫女贪游戏，莹滑琉璃光照地。嫩云才捧出纤腰，无数鲛绡拥娇翠。仙葩姿逞天姿秾，只爱临溪梳洗慵。太真艳色禁不得，含羞微笑迎秋风。秋风苦恼秋露泣，的皪珠玑时泻入。红凝朱粉绿参差，尽溅裙襦烟不湿。初惊王母来瑶池，酡颜更醉流霞卮。三千佳丽已罗列，争先鸾鉴匀娥眉。俄见洛神归洛浦，波卷靴纹翠蛟舞。羽车云盖空纷披，碧叠巫峰生暮雨。坐怜吟倚风灵香，多情先断何人肠。不及鸳鸯与㶉𫛶，恣穿薄影眠池塘。

银蟾倒挂摇清辉，当中桂子初低垂。飞空已历万古尽，下照不使秋毫欺。转盼冰轮涌东海，长天一派成琉璃。栽培不畏雪霜苦，剪拂岂容刀斧为。明河无声驾飞叶，紫府有陌驰修枝。姮娥爱惜日已久，玉阶亦贵秋风吹。宁论匠石可斲削，还恐风雷堪出治。列真洞府秘不得，紫微宫阙藏其私。金童来授玉女捧，投之宝箧那能窥。每当方士脱凡骨，赐予一根朝帝墀。入手既觉袨服羽，照人端不羞朝曦。乃知不是风尘物，握出风尘真所宜。迩来地不爱此宝，名喧东鲁夸珍奇。千金欲易不可得，横纹错落青丝披。胡为夫子远寄我，意以华豪惊绛帷。低头拜赐亦已厚，我欲效报君须知。三年大聘猎英俊，扪膺吐气生虹蜺。揉蓝彩服俯可取，携将直上青云梯。翱翔欢呼起拜舞，仰瞻日彩生尧眉。鸡人忽报洞天晓，看取飞升变化时。

群峰矫矫蛟龙颠，冲波鼓鬣方回旋。排空刻削万仞碧，秀色直上干云天。地形天巧世莫测，插出怪变知何年。傍惊列翠不入手，拟将瘦脊束差肩。何人高致得入手，择奇结构当其前。丹甍绣桷丽朝日，绮疏藻井摇非烟。葱苍数里拂巾被，蓊郁众木临书筵。开扉割得晓光莹，绕榻飞来佳气鲜。乘闲超忽不知已，徒觉四顾清无边。毫眉主人曳芒履，策杖欲作商宫仙。犀尊荡漾泻醇醴，招宾集醉秋风莲。莲华菡萏翠的皪，皎月照耀争婵娟。金丝锵戛乱两耳，醉倒三百黄金船。风流不见谢太守，昭亭朗赋磨新镌。放傲岂如王逸少，兰亭草圣窥天全。才华墨妙古已远，只今唯有空山川。孰若开编乐教子，坐使发策惊前贤。还当操笔俯栏楯，试与采掇供诗篇。

陟𪩘不自期，孤云挂松顶。一揖不相期，飞云无留影。云已去，泉更长。云泉毕世友，相得每相忘。

水月光华动不风，寒增绿柳露滋松。西山夜色无人唤，直透疏帘翠一重。

巨舰横江稳不摇，顺浮溟涨午时潮。江南晴色山无翳，乞与闲人取次描。

天下英才米大郎，朝来跨马入文场。绪余惊世须魁选，归带蟾宫桂子香。

邀宾壮观不辞寒，玉立风神气上干。欲识谢公清兴处，千山万岭雪漫漫。

江上迟留腊破春，好诗时见贾参军。年来鉴远多新句，难附江风与海云。

目炫五光开，云蒸步起雷。不知天近远，亲见玉皇来。

姑射真人自少群，要亲高节许交君。一台二妙逢清赏，甘逊佳名得致荣。

江头尽醉似泥何，管领仙姿酒蒏多。烟艇两三横岸处，惜花伫立想凌波。

重柯交荫动尘容，蓬阆仙家住水宫。道士神升金阙下，天君光降玉虚中。朱鬃笔定超凡箓，碧简书传避世翁。三夕临风醒病骨，钧天冉冉梦魂通。

楼阁明丹垩，杉松振老髯。僧迎方拥帚，茶细旋探檐。

坱圠有同色，雪深云未开。终南晴夜月，仿佛似登台。

摹画由来妙手知，彩笺落处直疑飞。寸心用尽终何补，赢得霜毫秃后归。

百炼经来老更奇，暗中光价自然飞。锦囊手迹长颜色，曾是君王乞得归。

陶泓毛颖陈玄辈，同日声名四海飞。独有先生索高价，谁人献赋洛阳归。

金井寒生一水池，读书窗纸照萤飞。悲欢穷泰寻常共，掷破还须匣取归。

祥云蔼蔼拥华筵，玉府蓬山见上仙。琼杯潋滟祈眉算，永荐生申寿八千。

高花落落照轩明，沼水涓涓遶砌声。静里闻香醒倦思，雨中无事见闲情。

我居为江山，亦不为像法。劫火色相空，未觉眼界乏。屹然留西庵，使我老境惬。卫公精爽在，千古对岌嶪。公来不可作，登临浩相接。

斑鳞拧鬣玉为肌，梦入松江自可疑。{孛}跳金盘催脍手，西风正是忆鲈时。

虀黄鲤赤太凡生，莼紫枨青道不行。暂喜满盘堆玉臛，误教陈粟傲香粳。

月姊封银界，龙君幻玉壶。江南三尺雪，人道十年无。

排槛花争媚，环林石鬭苍。何时潴渌浄，吾欲借藤床。

大球三尺美无膘，素业清风合立朝。此别何言赠君子，谠言忠论好裨尧。

泛泛五湖霜气清，漫漫不辨水天形。虽无织女支机石，且对姮娥称客星。

纵横世路久无猜，布劫争先岂系怀。与我一枰撩万绪，操戈信是逐生来。

窃禄江湖事不撄，微祠旧足代深耕。敢为野史摅幽愤，待广由庚颂太平。

水竹风清一梦苏，涛生月破紫瓯须。满堂爱客谈书画，且展宣王扇暍图。

小疾翻令吏日闲，明窗尽展古书看。何须新句能消暑，满腹风云六月寒。

平时语我密须移，我是商丘内不欺。时节因缘翻异论，助他笑我见阿弥。

一株怪石数茎筠，明月清风不系身。石月无痕竹无韵，寓轩消息与君陈。

砂步漫皆合，松门若抱桴。悠悠摇艇子，真似剡溪图。

已有扁舟兴，曾看过剡图。翻思名手尽，谁复费工夫。

归来湖上寺，顿觉清有余。月色何太白，照人心腑纾。

水月虚怀，烟霞浪迹。但莫憎爱，洞然明白。

不是通侯贵，还应贡禹弹。只应好形制，自己愧雕残。

簪玳尚谁继，风云那可看。自曾许持送，谈笑未尝干。

见闻如翳幻，三界若空花。闻复翳根除，尘销觉圆浄。

水口痴云散，林梢爱景还。朝寒无物御，拥鼻对西山。

夕紫堆香豆，朝岚映墨池。客来不须报，正是学书时。

沉檀应在骨，龙麝自熏心。千载吟蕲竹，清雅少知音。

临南山猗陟北岵，抚壮胜猗遗万古。漫漫苍苍穹无所，奕奕嶪嶪踪奇度。逶迤猗前征，盘礴猗后驻。奋迅猗奔驶，却约猗畔顾。环旋猗抱卷，引伸猗就旅。雾释猗离掩，云乘猗平举。了了猗蟾辉，悒悒猗蒸雨。郁郁猗阳春，莽莽猗玉露。爚爚猗午停，翳翳猗酉去。领吾侪猗并舆步，却飞仙猗不遐慕，癯其形猗久何苦。便莫便猗遵坦路，适莫适猗破心阻。乐莫乐猗频会遇，莫莞藤猗撷芳藇。

昭回于天垂英光，跨颉历籀化大荒。烟华淡浓动彷徉，一噫万古称天章。鸾夸虬引鹄序翔，洞天九九通辽阳。茫茫十二小劫长，玺完神诃命黻藏。

猗太宰，秀当代。灵襟疏，冲韵迈。一笔落，两行带。云龙廷，走百怪。惊电掣，断兕快。盘偃蹇，意无在。藐百川，会百海。人那知，冠千载。

混沌破，龙蛇出。大荒子，鼓神物。纵变怪，造恍忽。起洪水，稽天骨。大道惊，戮狂勃。时蛰引，无惮率。神禹符，镇罅窟。

去颜肉，增褚骨。发天秀，助神物。敢窃议，增骨突。

巍巍释能儒，十八大果士。每于垢浊世，见此无相身。追貌自楚工，磷玉妙吴匠。种种出道韵，二幻与佛同。在处为道场，五浊化浄土。

此是晦堂，更无佛祖。百尺竿头，谁敢进步。无限众生，为此老误。误不误，陕府铁牛跳出土，两脚捶胸叫冤苦。

众香国中来，众香国中去。人欲识去来，去来事如许。天下老和尚，错入轮回路。

古佛留法度大心，种种威摄现胜相。大心众生摄威德，求度倾身及众宝。冥阳咸会精诚通，正法是归大缘集。我今稽首佛陀僧，永奠海山作津筏。我今稽首明应公，永护宝车炳威德。悉化大心依浄住，一世咸如今佛日。三光不愆四序调，主圣臣忠载万亿。五谷蕃生土地肥，万灵常跻仁寿域。

王化焕猗盛江汉，叔运煽猗人伦乱。一德彦猗昭世典，情莫转猗天质善。楚泽湎猗云木偃，炜斯囝猗日星建。

稽首归依无上尊，清浄圆满千亿化。三身俱现立法祖，一法不立即如来。示现有渐缘慈悲，慈悲本不为佛祖。佛祖不立无归依，所以三身开后觉。寥寥千古古佛远，堂堂此身即古佛。众生不昧本来心，此是古佛行住处。

欲雨气不透，庭梧有栖烟。回首望北固，云藏浄名天。呼童速具舆，凭高览山川。隠见岂不好，开霁景固全。须臾刚风流，湛湛清露圆。归途知有伴，华月上丹渊。

君不见红旗一卷无奔北，龙骧将军初下蜀。又不见天兵十万领藩曹，百丈灵旗照江国。高楼夜登有鉴赏，江南野烧深山谷。烈势已觉逼南辰，龙蛇膏血如爆竹。故应玉石俱被焚，老樵拾炭投斧斤。长松巨梓中大厦，一随烈焰同尘埃。人言木自为风戛，木中生火自焚𦶟。欲知利害日相磨，此火害人尤惨热。

秘箧大开千古到，雪图小挂满堂寒。墨浓员峤峰孤起，枕冷燕山玉一团。圆扇古人蝉雀意，清风四海弟兄欢。闭关不谢勤来客，畏暑非缘懒作官。凫胫欲长宁可益，蜩枝求足已能胖。有时惊觉神瀵梦，北里新声舞翠鸾。

楚州五邑口百万，扰静尽系太守公。政由吏人民乃扰，政由太守民气通。安土乐生善民欲，恶民惟欲与吏同。太守无能不戢吏，精力不给吏乃庸。两狱百间塞有罪，有耳未闻一日空。晋昌唐公名世后，清风素节为时宗。五更三点运精思，众人安寝吏计穷。百姓小妄赦不罪，庶几小屈能自致。五邑来者初亦汇，久而官悚吏皆畏，虽欲呼之亦不至。乃知狱空空有理，百万无冤无枉吏。来者迎刃无留滞，赦来两狱久无事。太守政声既如此，廉车旁午目所备。胡不剡章上天子，追风早来促公起。去入省闱或使指，吏皆欲去民欲留。我祝公去岂同吏，长坂大车程万里。

无涯小智壮营营，昔昔浮生梦数惊。重到白沙登壮观，江湖醉眼暂揩明。

梦寐中间得鹿时，孔轩如在定能知。江山胜处频倾酒，我是当年谢客儿。

壮观不到俄四期，叮咛老思模雄奇。群山势活各奔走，大川气敛合众离。苍嵚留雪玉刻巧，碧落静滑红轮驰。寒潮不生九泽冻，行胶与子约再来。

龙形真字芸香里，伏日道山聊一启。媪来鹅去已千年，莫像痴儿收蜡纸。萧衍老翁食无肉，锦质绣章能独侈。不知劫火付冤家，却误顽仙求令史。文皇有金无鉴目，赖取穹官齐押尾。徐生小黠辨茅檐，不道天真难力致。晚薄功名归一戏，一奁尤胜三公贵。牡丹不语人能醉，墨光觉胜朱铅媚。与身俱生无术治，又染膏肓刘巨济。

一司日日下赈济，一司旦旦催租税。单状请出且抄纳，百姓眼中聊一视。白头县令受薄禄，不敢鞭笞怒上帝。救民无术告朝廷，监庙东归早相乞。

仲若呼不闻，孝然叫不应。东海滚底浪，南山入云径。西南嵯峨者，起复巧相竞。火轮激刚风，倒化紫金境。枕石不知冷，鼓腹歌更迥。

披豁雄风至，欹眠一梦迟。豪骑八公马，醉撷五香芝。廉老心徒勇，梅生语不卑。青冈何处是，犹壮谢家儿。

尘埃彻脑老侵寻，悮入清流听八音。鱼鸟难驯湖海志，岸沙汀竹忆山林。

竹前竹后太常斋，风度箫韶识舜谐。博士拥书方彻卷，相公上马报当阶。

一园松竹冷阴森，犹得桓公叹可临。却叵刘琨看左传，玉壶徒缺误雄心。

鸥鹭依寒水，蒹葭静晚风。烟光秋雨细，树色碧山重。

赏心亭上群山雪，三夕丹渊借月华。吟尽江南清绝趣，亟行归觐紫皇家。

昔梦浮生定是非，家山且喜隔年归。扁舟又出栏潮闸，出处初心老更违。

山研云初抱，奁书客不传。北窗多异气，正对浄名天。

浊尽尘难掩，光分逐露圆。香清得桂子，珠莹坠花钿。

槐前竹后午阴繁，壶岭华胥屡往还。雅兴欲为十客具，人和端使一身闲。

万籁寒空响，群山隠映开。迟迟暮钟里，且唤竹舆来。

万槊森然老更成，要将余韵鬭僧清。道傍谁识凌云操，只有诗人着眼明。

山聚诗增思，洋宽墨有池。紫金化夕境，岚翠发朝曦。兜率当铜槛，蓬壶对蕙帷。平生会心趣，归计岂应迟。

的的曹溪一点开，从兹馿足踏尘埃。黄龙若不三玄接，争得东林八转来。

青松劲挺姿，凌霄耻屈盘。种种出枝叶，牵连上松端。秋花起绛烟，旖旎云锦殷。不羞不自立，舒光射丸丸。柏见吐子效，鹤疑缩颈还。青松本无华，安得保岁寒。

龟鹤年寿齐，羽介所托殊。种种是灵物，相得忘形躯。鹤有冲霄心，龟厌曳尾居。以竹两附口，相将上云衢。报汝慎勿语，一语堕泥涂。

扬帆载月远相过，佳气葱葱听诵歌。路不拾遗知政肃，野多滞穗是时和。天分秋暑资吟兴，晴献溪山入醉哦。便捉蟾蜍共研墨，彩笺书尽翦江波。

山清气爽九秋天，黄菊红茱满泛船。千里结言宁有后，群贤毕至猥居前。杜郎闲客今焉是，谢守风流古所传。独把秋英缘底事，老来情味向诗偏。

皎皎中天月，团团径千里。震泽乃一水，所占已过二。娑罗即岘山，谬云形大地。地惟东吴偏，山水古佳丽。中有皎皎人，琼衣玉为饵。位维列仙长，学与千年对。幽操人独处，迢迢愿招类。金飔带秋威，欻逐云樯至。朝隮舆驭飙，暮返光浮袂。云盲有风驱，蟾餮有刀利。亭亭太阴宫，无乃瞻星气。兴深夷险一，理洞轩裳伪。纷纷夸俗劳，坦坦忘怀易。浩浩将我行，蠢蠢须公起。

集英春殿鸣鞘歇，神武天临光下澈。鸿胪初唱第一声，白面王郎年十八。神武乐育天下造，不使敲抨使传道。衣锦东南第一州，棘璧湖山两清照。襄阳野老渔竿客，不爱纷华爱泉石。相逢不约约无逆，舆握古书同岸帻。淫朋嬖党初相慕，濯发洒心求易虑。翩翩辽鹤云中侣，土苴尪鸱那一顾。迩来器业何深至，湛湛具区无底沚。可怜一点终不易，枉驾殷勤寻漫仕。漫仕平生四方走，多与英才并肩肘。少有俳辞能骂鬼，老学鸱夷漫存口。一官聊具三径资，取舍殊涂莫回首。

美人为政本忘机，服药求仙事不违。叶县已泥丹灶毕，瀛洲当伴赤松归。先师有诀神将助，大圣无心火自飞。九转但能生羽翼，双凫忽去定何依。

我思岳麓抱黄阁，飞泉元在天半落。石鲸吐出湔一里，赤日雾起阴纷薄。我曾坐石浸足眠，肘项抵水洗背肩。客时效我病欲死，一夜转筋著艾燃。如今病渴拥炉坐，安得缩却三十年。呜呼安得缩却三十年，重往坐石浸足眠。

松竹留因夏，溪山去为秋。久赓白雪咏，更度采菱讴。缕玉鲈堆案，团金橘满洲。水宫无限景，载与谢公游。

半岁依修竹，三时看好花。懒倾惠泉酒，点尽壑源茶。主席多同好，群峰伴不哗。朝来还蠹简，便起故巢嗟。

好懒难辞友，知穷岂念通。贫非理生拙，病觉养心功。小圃能留客，青冥不厌鸿。秋帆寻贺老，载酒过江东。

仕倦成流落，游频惯转蓬。热来随意住，凉至逐缘东。入境亲疏集，他乡彼此同。暖衣兼饱食，但觉愧梁鸿。

旅食缘交住，浮家为兴来。句留荆水话，襟抱卞峰开。过剡如寻戴，游梁定赋枚。渔歌堪画处，又有鲁公陪。

密友从春拆，红薇过夏荣。团枝殊自得，顾我若含情。漫有兰随色，宁无石对声。却怜皎皎月，依旧满船行。

云水心常结，风尘面久卢。重寻钓鳌客，初入选仙图。鼠雀真官耗，龙蛇与众俱。却怀闲禄厚，不敢著潜夫。

常贫须漫仕，闲禄是身荣。不托先生第，终成俗吏名。重缄议法口，静洗看山睛。夷惠中何有，图书老此生。

三吴有丈夫，气欲吞海水。开口论世事，借箸对天子。瑞节高如松，一岁几繁使。秋水浮湘月，樽酒屡觏止。言别不可攀，寥虚看云驶。

淡墨秋林画远天，暮霞还照紫添烟。故人好在重携手，不到平山漫五年。

穰侯去国缓驱车，蔡泽还来取范睢。恶客只应真可厌，怪他汉相馆邱虚。

目穷淮海两如银，万道虹光育蚌珍。天上若无修月户，桂枝撑损向西轮。

君谟登壮观，要我赋新诗。鬓逐年光老，词缘大作奇。江山一世断，风雅六朝卑。对酒劝不饮，操怀谁与知。

山椒卜筑瞰江波，千里常怀楚制荷。旧怜俊气闲羁马，老厌奴书不玩鹅。真逸岂因明主弃，圣时长和野民歌。一自扣舷惊夏统，洛川云物至今多。

七年乌帽抗黄尘，昼锦归来世又新。若过武夷山下看，人间不太敝精神。

白头何慕久京华，静洗黄尘眼界花。万宝精神在风月，好诗追取不须赊。

三枝朱草出金沙，来自天支节相家。当日蒙恩预名表，愧无五色笔头花。

一生吏案发人狂，重入承明马齿长。书画不贤仓庾氏，便于赁舍植秋芳。

吴人善砧理，恶楮化为美。其他亦仿此，第未知之耳。

每登鉴远楼，下视皇天荡。思挹落落人，凭栏揽万象。忽逢西浦士，谈彩何萧旷。养成谷口名，行见青藜杖。山色且淡浓，沤鹭翩下上。渔舟何者子，伫目看烟浪。

下舆照涧数星星，一世还如隔世经。不见山东李十二，青山山色只青青。

馀庆源真相，求贤佐裕陵。知几卷箔早，戡变叱龙升。静德群邪震，清心后世矜。大恩知欲报，圣孝已逾曾。

温厚同光献，刚廉法宝慈。拥扶乐推圣，照彻托公欺。南纪归忠魄，东朝足素规。仁明存旧幄，常似补天时。

龟峰高耸接云楼，撞月钟声吼铁牛。一百八声俱听彻，夜行犹自不知休。

塔边云影任高低，闲逐清风自在飞。四海望遥人久渴，不成霖雨又空归。

西山月落楚天低，不放红尘点翠微。鹤唳一声松露滴，水晶寒湿道人衣。

铁笛谁吹一曲哀，清风约我上层台。悠扬正到堪听处，怕惹闲愁却下来。

山径重重锁绿苔，松花曾见几番开。群仙费尽招呼力，那得休官一个来。

风轻云淡午天春，花外游人载酒樽。不是山屏遮隔断，牧童错指是孤村。

半山亭下老苔钱，凿破玻瓈引碧泉。一片玉蟾留不住，夜深飞入镜中天。

自是韶光不耐秋，水光山色一时休。细将瓦砾分明看，片片飞来落叶愁。

怪石累累玉作堆，登临晚景更徘徊。夕阳无限堪停好，莫到奇山空自回。

云间铁瓮近青天，缥缈飞楼百尺连。三峡江声流笔底，六朝帆影落尊前。几番画角催红日，无事沧洲起白烟。忽忆赏心何处是，春风秋月两茫然。

六代萧萧木叶稀，楼高北固落残晖。两州城郭青烟起，千里江山白鹭飞。海近云涛惊夜梦，天低月露湿秋衣。使君肯负时平乐，长倒金锺尽醉归。

扬清歌，发皓齿，北方佳人东邻子。且吟白纻停绿水，长袖拂面为君起。寒云夜卷霜海空，胡风吹天飘塞鸿。玉颜满堂乐未终，馆娃日落歌吹浓。弦歌兴罢拂衣还，弃米何尝有俸钱。恩自大钧能逐物，只应访药是优贤。

蘋风忽起吹舟悍，雨打图书藏裹乱。阊门咫尺不安流，何况盟津与江汉。非无轻檝并长槹，逆风流水适相遭。须臾风回水流顺，星宿浮槎问月高。

吴王故苑古长洲，潮汐池边一伫留。秀蕙芳兰无处所，荒莞丛苇满清流。

秦驱禹凿已寥寥，却为高人得姓焦。鲍饵有时邀楚钓，海云常觉护山樵。岩多阴雾龙藏角，虹絓苍林玉露膘。浊气不侵灵贶下，方坛曾驻紫清飙。

何不学仙冢累累，白杨西郭阴风悲。虎邱一叩贞娘墓，薜荔援墙委兰露。千岁蒙茸几树花，夜飘鬼火晓啼鸦。向怜挟瑟弹清月，犹忆吹箫乘彩霞。吴阊少年往来道，黛蛾钗燕谁能好。酒滴春云梦不消，泉声幽咽钟声老。陌上行游缓缓归，昨日红颜今日非。东望阖闾穿葬处，玉凫将化湛卢飞。

山翁茗艼葛彊随，庭下青春鸾雀飞。幕府惯为方外客，风前懒易道家衣。

神仙缥缈何年别，忽此逢迎山石裂。前溪练瀑派玉帘，更后云林雾痕缺。聚头磕额方外人，担肩抱蟾骨法新。棋枰对弈环座看，谁信樵斧忘青春。我今发雪三千丈，尚要昆仑撑顶上。炉心且养九转丹，拂却铢衣记无恙。

瀛帅谢公之所惠，大如车轮轻如纸。磨而试之墨过漆，元非本约重违意，寒雀比之立憔悴。道宁万一归于彼，不督芙蓉乃恕耳。三木模研理固异，耿墨比此天与地。开匣付介惊欲坠，惜之不得几下泪。君匣{犭噩}州便可碎，只留承晏使执侍。

吾有瀑布诗，古今赛不得。最好是一条，界破青山色。

信美此山高，穹窿远朝市。暑水结苍阴，飞泉落晴翠。

城头山脚旧图开，华构凌云亦壮哉。谈席昔人文献地，升堂此日豫章材。弦歌化里清风动，麟凤天南紫气来。独奈岩阿丛桂冷，幽栖不是伟长才。

高馆搴帷万象开，西山翠入气佳哉。六经重振南方学，千里还征上驾材。鸾鹤遶庭翔更集，云霞拂栋去还来。古今同被弦歌化，林卧其如老不才。

对槛青山露，群仙捧宝珠。求遗如起定，象罔是文殊。

快霁一天清洲气，健帆千里碧榆风。满船书画同明月，十日随风窈窕中。

碧榆绿柳旧游中，华发苍颜未退翁。天使残年司笔砚，圣知小学是家风。长安又到人徒老，吾道何时定复东。题柱扁舟真老矣，竟无事业奏肤公。

纵目天容旷，披襟海共开。山光随眦到，云景渡江来。世界惭双足，生涯付一杯。横风多景梦，应似穆王台。

千峰突兀插空立，万木萧疏拥涧阴。日暮草堂犹未掩，从知尘土远山林。

澹乎无味中，指下清音发。□□□□□，空山堕凉月。

度挟扪青玉，临深坐绿苔。水从双剑下，山挟两龙来。春暖花惊雪，林空石迸雷。尘缨聊此濯，欲去首重回。

水势临阶转，峰形对路开。槎从天上得，石是海边来。瑞草分丛种，祥花间竹栽。旧传辞赋客，唯见有邹枚。

携琴遶碧沙，摇苇弄青霞。杜若幽庭草，芙蓉曲沼花。宴游来野客，形胜得山家。往往留仙步，登攀日易斜。

三闾宰国议，相如造承明。莫教朝廷上，不及为郡名。

几时越五湖，行行遂所适。之子方乐天，众累焉能迫。

闲中无所事，得意思同论。约月升崇观，校射出平原。

笏引上天梯，鞘鸣奋地雷。谁云天尺五，亲见玉皇来。

蝗虫本是天灾，不由人力挤排。若是敝邑遣去，却烦贵县发来。

肉眼通神四十年，侯门拖袖气如烟。符离经过无行李，西入皇都索相钱。

二林消息已千年，戏向池中种白莲。昨夜秋香逐霜雪，又看莲子藕如船。

旧多社客谈因果，新向禅林问祖风。归去万缘无不了，这回洗钵听斋钟。

长卿骨已朽，延陵得兹亭。延平廖明略，大句题轩楹。遂令干越俗，擅此今古名。高咏刘廖句，白云穿石屏。琵琶洲无弦，我弹君能听。弹罢共一笑，白云归玉京。

一幅轻绡三尺阔，百岁丹青半鹿脱。谁将光景写吴绫，神采森然动毫末。

临卷叹张芝，笔格入妙思。疏眉映朗目，白玉无泥滓。堂堂伟且长，想见坦腹姿。

竹径随泉上，山云触石生。宝栖弹指处，的的是分明。

研山不复见，哦诗徒叹息。唯有玉蟾蜍，向余频唳滴。

一幅昏昏半已空，何人重出自为工。从兹万偈并千颂，扰乱春风卒未穷。

鸡黍招要意已真，后堂许到转相亲。巧裁花竹岂多地，浄扫轩窗无一尘。倾倒不知情话密，衰隤深畏酒行频。落花一夜成疏迹，风雨还增客恨新。

落落四皓翁，山林养其静。羞为汉家臣，若辟秦苛政。商颜高峨峨，坐待天下定。欻起佐储皇，上前启名姓。堪怜羽翼成，难将口舌争。无语及扶苏，空歌紫芝咏。

翰墨风流冠古今，鹅池谁不赏山阴。此书虽向昭陵朽，刻石犹能易黄金。

水石相搏，风竹相吞。炉烟方袅，草木自欣。

扶筇上瑶台，一笑领清绝。如何夜来风，独下前村雪。

碧海出蜃阁，青空起夏云。瑰奇□怪石，错落动乾文。

骖鸾碧玉林，琢句白琼瑶。人间埃{土盍}尽，青罗数分毫。程老列仙长，磊落粹露膘。玉沥发太和，得君同逍遥。刻岩栖乌鸦，陟𪩘透紫霄。南风勿赋𫛳，即是登云轺。

岚光深院里，傍砌水泠泠。野燕巢官舍，溪云入古厅。日斜孤吏过，帘卷乱峰青。五色神仙尉，焚香读道经。

华胥兜率梦曾游，天下江山第一楼。冉冉明廷万灵入，迢迢溟海六鳌愁。指分坱圠方舆露，顶矗昭回列纬浮。衲子来时多泛钵，汉星归未觉经牛。云移怒翼搏千里，气霁刚风御九秋。康乐平生追壮观，未知席上极沧洲。

昨风起西北，万艘皆乘便。今风转而东，我舟十五纤。力乏更雇夫，百金尚嫌贱。船工怒鬭语，夫坐视而怨。添槔亦复车，黄胶生口咽。河泥若祐夫，粘底更不转。添金工不怒，意满怨亦散。一曳如风车，叫啖如临战。傍观鶑窦湖，渺渺无涯岸。一滴不可汲，况彼西江远。万事须乘时，汝来一何晚。

四十谁云是，三年不制衣。贫知世路险，老觉道心微。已是致身晚，何妨知我□。欣逢风雅伴，岁晏未言归。

昔年访月寒溪头，霜高酒劣棱生裘。溪僧辍寝从吾幽，共移不系渔人舟。断崖老木纷金乱，又如蘋藻{氵亟}清流。鹤骨浸烦风露忧，妙语满地无人收。

清明去郡则得郡，安用作业解洗业。

中间有一萧闲伯，学道登仙初应格。朝元明日拜五光，玉皇应怪须眉白。

金山醉归江月出，瓜洲汹涌寒潮入。

饭白云留子，茶甘露有兄。

人是西方无量佛，寿如南极老人星。

手摩一丈石，读尽上元碑。

甘泉如惠泉。

孤屿水中圆，遥空海边阔。

如来髓，释迦骨。人不识，弥勒佛。

