托根层石下，閟艶重檐阴。爱日少回照，淑气潜相寻。入牖暗香上，俯栏重花深。孤绝迥多态，繁秾徒满林。怪君独吟赏，却酒不为斟。应曾共花约，遂拟合朋簪。雪意殊未已，寒英虞见侵。闻花正芬馥，相向一披襟。

雪霁春未和，寒云惨多阴。同乡有期约，学海慵沿寻。吾衰今得友，晚交契则深。岁寒见松柏，茂悦依同林。倚市人所贱，在山泉可斟。蟠桃着实迟，劝我简蒿簪。吟窗拥翠娥，分定那得侵。愧笑领君意，取酒问胸襟。

羁旅念乡县，衰迟惊岁阴。交朋慰幽独，诗酒相追寻。求盟敌难弭，助顺天意深。边书息障候，喜气到山林。联裾得良会，举白毋缓斟。话旧諠笑语，拼醉欹冠簪。梁尘歌响堕，玉颊酒红侵。殷勤捧杯意，不惜污罗襟。

官闲一何幸，安坐阅光阴。世事来无端，循环那可寻。名髙毁易至，官达忧常深。岂敢慕华屋，且愿依中林。主人真好客，置酒每共斟。里仁知有托，计决拟投簪。乐饮不泰至，归夜从深侵。梅英苦留恋，着人香满襟。

妍词少劲气，直表无曲阴。劝百岂救一，枉尺焉取寻。世路务争险，人情难测深。渔樵各有侣，英俊自成林。药苦病所利，酒多狂莫斟。珠投防按剑，玉折戒磨簪。愿持松柏操，甘受雪霰侵。途穷但回步，何用涕沾襟。

笙簧乐富贵，等是老墙阴。汲汲不知止，悠悠何处寻。所嗟天赋薄，未报国恩深。一梦游帝阙，九年辞禁林。官廪尚可饱，村醪时自斟。不嫌泥土足，懒拂尘埃簪。穷巷春雪霁，寒檐朝日侵。意行何所适，还欲访同襟。

寒宵送徂岁，青灯照华髪。天时自代谢，人事更治忽。圣朝今中兴，正朔几书月。未作故乡归，又见新花发。稚女巧娱予，剪彩妆风物。一釂婪尾觞，頺然百忧歇。

儿童喜时节，老大悲齿髪。流光难把玩，百年如倏忽。夜灯犹故岁，晨燎已端月。回首名宦途，常虞骇机发。今来对青山，安坐见春物。得失孰多少，且使寸心歇。

八座近黄扉，三公宜黑发。用舍岂自谋，机缄何翕忽。一麾遽出守，双溪厌风月。江海今就闲，议论犹英发。大厦终须材，虚舟聊应物。胜览莫辞频，君驺宁久歇。

箕裘绍弓冶，不绝仅如髪。遇主当艰虞，持身敢怠忽。谬随供奉班，更直淹岁月。出领东诸侯，羽书忧调发。丘壑从素心，朝廷怜旧物。桑榆不自收，我驾将焉歇。

寒梅残几枝，插花无点髪。僧房不得地，飘零人所忽。谿风晚来急，寻香堆碎月。不料东城春，娇黄方秀发。新诗寓佳赏，留情宁一物。芳卉满春山，篮舆来莫歇。

移居寄城郭，閴如在郊坰。百卉暮凋翠，两山常对青。儿童渐吴语，气俗易薰蒸。喜闻淮师捷，神武畅威棱。叛寇不足灭，四夷其来庭。十年乱离厄，永夜乡关情。庶见丘墓邦，敢贪簪绂荣。故人致尺素，笑烹双鲤赪。清切哦十咏，飘零乖一觥。岁晚良可会，济世须时英。

杜门身块坐，息念心灰死。香火远祠庭，文书净窗几。治剧力岂任，投闲计良是。深惭未报恩，尚费官仓米。吾侪晚闻道，错以名为市。那知标榜著，便有谤尤起。如君取已多，蚤合登贵仕。况彼青箱业，家声在人耳。草草脱廌冠，重升未应止。但愿毋近名，嘉言终合指。

矫矫摩天姿，青云久垂翅。别乘屈王祥，海隅赖康济。峻节回郡政，深仁赈民匮。胡不三年留，斯民且安慰。

天子有使指，借问何官曹。转粟溯洛津，帆樯连万艘。大臣进所知，得此千人豪。扶摇一借便，看上青云髙。

东风催去旆，南浦伤离情。攀辕何纷纷，晓日来倾城。中有韦布士，雪涕挥纵横。欲识何为者，为言门下生。

先达收人材，轻重在题目。我出一何幸，青眼深回瞩。声名士所贵，推挽亦已足。母老怜我贫，家事犹省录。

人生乐知己，见遇况国士。吾身不激昂，孰为报恩子。荐达有往来，登门愿谁始。寄谢魏王孙，丹心亦如此。

先生昔为吏，敏政便剧繁。利刅无错节，大邑如烹鲜。民曹与廷尉，众纷常裕然。胡为弃九卿，岁晚来灌园。分阴在所惜，寸地不忍闲。草木苟有用，岂惮远移根。从来忧世心，中怀百虑煎。栽梅期鼎实，无取寒花妍。植竹待威鳯，肯羡冥鸿骞。此志未云遂，亦足留风烟。山泉酿贤圣，艶曲聼婵娟。引酌梅竹下，醉卧云峰前。何以解其酲，玉笋捧瓯圆。香泛紫苏饮，醒心清可怜。洗涤麹糵昏，还观神明全。先生得此物，手种当春天。耘培供采掇，内热常得痊。云何失滋茂，无乃人力愆。因疑课督功，多稼移大田。循例犹见分，乞邻问东阡。不耐作戏语，解嘲来巨篇。珠玉隐光彩，入城惊市廛。风霜已落木，洞户宜垂毡。何当拥炉夜，一樽同笑言。

衰年忧患百侵凌，胸次聊凭诗澡雪。寄情山水时自娱，不求赏音弦莫绝。身显岂忘庄舄吟，量能盍止周师任。闲中之趣难具陈，赤城慵卧七回春。终南捷径犹可疑，海滨老矣谁见称。积雪加寒固应尔，且为北人汤饼喜。

赤城自昔佳山水，游宦何曾论道里。朅来五载着闲身，天假衰年幸如此。偶逢人面即成亲，信美那知非我里。相从晚得世家贤，风流未泯典刑全。豫章杞梓杂兰玉，向来人物常推先。一门卿相有三四，功名并列青瑶镌。憔悴祗今余此老，北阙荐书谁复草。忘怀骤喜肝胆倾，学道故宜容鬓好。江湖历走到海滨，可怕鲸波风浩浩。平时所宝非琼瑰，生涯都付瓶与罍。客至辄留尽欢适，玉山不觉欹崔嵬。醒来默坐参佛祖，余酲宿障随驱排。衡门我亦栖迟久，却视华途惭俊茂。山中麋鹿会同群，客里妻奴得相守。感君向我意甚真，杯酒招邀惟恐后。往还况此足亲知，清谈雅集每忘疲。尚书旧信心如水，京兆犹传政不私。共寻泉石岂无伴，却上云霄知有基。顾我终焉奚所欲，一丘一壑志愿足。胜游非远闲日多，秋节正凉新酒熟。东州西县君何求，请解行包停去躅。

学古方从仕，投闲遂屏居。声华芸省旧，风采柏台余。黄壤归何速，青云志莫舒。推财均室尽，遗子有家书。

有才曾少试，无命可深尤。宪府初峨豸，沧溟遽狎鸥。盛年嗟未老，多病忽先秋。勤学平生事，萱堂孰解忧。

江海同为客，山林不并居。经时占喜鹊，今日剖双鱼。拥鼻还成咏，撑肠未废书。孤吟聊自遣，谁复借吹嘘。

遇主方英妙，当朝独老成。小车何耄耋，前席起公卿。感会真千载，哀荣止半生。伤心埋玉处，愁雾锁佳城。

帷幄言犹在，山林迹已迁。登庸疑早贵，福艾欠长年。浑厚风神粹，恢宏德度全。直应天夺速，何物恨鸢肩。

忆昔金銮直，天颜喜色新。草麻惭大手，命相得良臣。内赐充怀袖，廷敭耸搢绅。秪今余典册，那复见斯人。

翊戴兴炎祚，权宜仿晋都。关中萧相国，江左管夷吾。感会逢英主，拘挛鄙腐儒。人间留不得，去与列星俱。

忆昨初南渡，人情正自危。起平王室乱，笑指楚囚悲。投棰来方锐，乘桴计不疑。还师期克敌，遗恨失斯时。

仗钺除君侧，披荆立本朝。规模收庙胜，威略动天骄。贤业留黄阁，闲情在午桥。伤心桃李径，霜霰日萧条。

名与功髙大，身为世重轻。初传都督令，已慑敌人情。门谢三千客，胸包十万兵。圣王分陕意，叹息失长城。

龊龊诚何算，堂堂亦已休。嗟闻闭东阁，忍复过西州。会送宜千乘，归藏但一丘。往来埋玉恨，清泪涨溪流。

扈从官班近，囏难报效微。又同陪法驾，复共著征衣。举目江山好，伤心井社非。何当戎马定，却作故乡归。负郭田园美，迎霜雉兔肥。风尘嗟澒洞，梦寐怅依稀。圣主兴皇祚，群公翊政机。时平当自劾，还采故山薇。

杰峰秀岭竞崔巍，缓引篮舁不用催。一径灵虚飞鸟上，四围春色画屏开。鹿门未有携家便，雁荡何妨筑室来。已上封章乞闲散，勿令俗驾却轻回。

禁掖东西曾并直，銮坡先后亦联名。那知白髪归田舍，却见朱轓莅海城。往事回头真是梦，流年屈指只堪惊。一杯相属公应悉，冷煖难移故旧情。

漂流岁晚怜羁迹，慷慨平时仰令名。问俗卜邻依里社，登瀛得友自都城。諌书昔睹言常用，伟论今传众尚惊。未足朝眠何所事，良辰诗酒最关情。

常伯二卿俱擅美，宪台諌省各知名。英词宜和南薰曲，雅意难追北斗城。元礼风声谁得御，孟公姓字坐皆惊。联肩接袂予何幸，一笑从容每尽情。

一枝冷落为谁开，欲遣寒香入酒杯。铁石心肠犹解赋，芝兰风味合相陪。腊前颇讶疏疏见，春尽何妨得得来。十里东城不嫌远，待看山月照徘徊。

巧据东西面势雄，兹亭壮观一园中。淙淙鸣窦过流水，拂拂虚檐来远风。好解尘缨濯清泚，聊披醉衽望穹窿。泠然便欲乘风去，汗漫相期孰与同。

溪上微波起谷纹，凉飔不断快余醺。飘飘弄袖疑轻举，馥馥吹花得细闻。但羡园林今地主，焉知弓剑旧将军。功名兴尽从吾好，白首安闲少似君。

泉通暗甃泻清溪，倒影风亭翼瓦齐。借问披襟聆漱玉，何如擐甲聼征鞞。相过底厌时挥麈，独坐应须日杖藜。信美那知非我里，倚栏归路已都迷。

林麓阴森径屈盘，渐惊危步入重峦。地分宝刹临空翠，天设飞梁跨激湍。雾暗云蒸山气肃，雪翻雷辊水声寒。我来不作多求想，试出神光变现看。

早发招提宿雨晴，征衫犹带夜香清。山藏鸟道疑无路，石触溪流自有声。适足此时逃世网，收身何日濯尘缨。迂疏愧乏论思效，尚得君王记姓名。

从夫礼法旧推称，训子诗书亦蚤成。乌府尽言知内助，鳯池得位见亲荣。隙驹不究期颐寿，风木长悲欲飬情。厚福尚余汤沭地，并归贤嗣作功名。

蜀都旌节继辉光，象服重来意独伤。许国毋辞驱远驭，怀人忍复舍中堂。新阡岂料今同穴，异县端如在故乡。错顾飞云何处是，西山松槚已成行。

题诗曾动何郎兴，寄远犹传陆凯名。渴见寒英娱北客，共寻春信向东城。蜂粘晴蘂应先破，雀啅芳心已尽惊。便拟催开争赋咏，腊中独使擅幽情。

清梦分明到玉堂，紫衣催引对龙章。似令裁诏移时罢，尚想挥毫半夜忙。千里力疲心已息，十年境熟念难忘。此生未有酬恩日，坐撚衰髯祗自伤。

西风醒梦入秋堂，梦境还空寄短章。妄见徒嗟妨睡美，闲心久谢趁朝忙。流年倏忽身今老，荣路斯须味已忘。惭愧君诗真戏谑，邯郸自警亦何伤。

庆吊从来不下堂，漫劳善颂费雕章。自嗤梦已空花散，更看诗为寐语忙。论每阔疏时所弃，才称美秀上难忘。我宜屏迹君当起，出处相违恐两伤。

旋葺幽居卜筑堂，归栖不负乞闲章。饮遭田父那辞醉，雨觅渔师未觉忙。汲汲功名徒竞逐，悠悠身世已兼忘。此心真可安江海，免使庄生笑重伤。

八座方登政事堂，一麾却佩郡侯章。求闲宛转常虞谤，治剧从容岂厌忙。老去昔游君尚记，梦回陈迹我俱忘。相从且共衔杯乐，世路争名巧中伤。

纷纷胡骑来无定，整整王师动有名。已报妖氛扫秦甸，还闻聘使出龙城。灼知天意民皆悦，怯聼风声寇自惊。就飬东朝归驾近，和戎深见圣人情。

乡邦甲第常牵兴，玉几金瓯久记名。会秉枢机还魏阙，且栽桃李满春城。郊原气煖花将发，闾里声和犬不惊。胜日假时聊共乐，未应归隐徇髙情。

尘掩龙韬玩具文，雨昏金甲岸纶巾。横行渐复思清海，髙卧端来傲翠筠。推毂塞垣终用旧，调丝洞户且酬春。不辞胜日来追赏，却恐功名要及辰。

生平雅志在林溪，故里尘昏未定栖。晚向琼台谐问舍，喜当淮塞罢鸣鞞。出郊賸喜园亭胜，策杖应须酒榼携。随意一觞兼一咏，醉言无次亦无题。

书迷今古懒不读，樽列圣贤时一中。顾我本无当世志，爱君真有古人风。赐环忽恐归期促，放盏常嗟乐事空。山鹿野麋便茂草，鳯凰终合止梧桐。

社稷功名不自贤，小园卜筑赏闲年。脱遗富贵还身外，收拾芳菲寓目前。未息烟尘劳瞩望，莫孤风月且留连。一时赋咏多奇作，江汉崧髙好共编。

帝眷民瞻岂暂望，江山信美可终藏。元勋合冠凌烟阁，雅兴聊同绿野堂。已作时霖却龙卧，行看天讨待鹰扬。嘱公未用安髙退，准拟功成老故乡。

九载分违几日同，铜章又过浙江东。芝田吏隐常看鹤，山邑官闲早梦熊。囹圄屡空知讼简，囷仓相继喜年丰。传闻江上风尘息，相国宁忘幕府功。

书到山中手自披，炎凉不改似君稀。术穷五技缘何事，巢穏一枝聊可依。扫迹径须休去好，冥心深觉向来非。缓赓清唱缄题罢，却对松窗静掩扉。

九日追欢异昔年，强随时节到层巅。俯观殊俗身如客，平瞰丹霄势欲仙。故国伤心沧海外，行朝倾首碧云边。兴阑酒罢催归驭，四面岚光合暮烟。

冰箸垂檐滴渐多，眼花眩目气初和。功成尺瑞追前赋，喜兆千箱可预歌。坐看嫩黄滋柳色，遥知新绿涨湖波。闭门积玉浑消尽，却有儿童整雀罗。

忧民太守致精祈，爱物天公意不违。要及岁元彰瑞应，故先春至作花飞。梅藏疏蘂余芬馥，山压群峰失翠微。疫疠已消麰麦润，更随晴色探芳菲。

遶郭江山四望中，一时共寓接群公。戚藩位列三司贵，帅阃班分二府崇。华省名卿踵持橐，廉车宿将久櫜弓。追游亦有銮坡客，憔悴今先鹤髪翁。人事等闲欣戚异，宾筵聊喜笑言同。更须结伴春游去，已过催花几信风。

宣室思前席，承明虚直庐。不肯入州府，分其终隐欤。

世路机兼阱，人情楯与矛。客能知许事，兀兀一时休。

成功收拾芥，旧读余断编。时思贤圣对，久要故依然。

独饮自成趣，世情何用论。生平龙坂客，谁过雀罗门。

当官肯虞谤，遇事羞摸棱。闲来爱清夜，默坐对青灯。

尘埃暗宫锦，耒耜安田庐。陈力知不能，不止独何欤。

边书犹插羽，世用在持矛。空言客何务，问事其少休。

忘忧有妙理，细与曲生论。相携醉乡去，醒见月当门。

一时盛意气，四海竦风棱。我怀非此念，兀坐对青灯。

前瞻雁荡秋最奇，北上天台春更丽。两山特峙天下闻，一郡安闲介兹地。

掌武当朝独老成，运筹分阃厌勋名。旌旄载偃琼台路，符竹新抛铁瓮城。近塞尚虞秋马健，空山底恤晓猿惊。更须重拟平戎去，欲赞公休似不情。

归艎少缓不须摧，更待东城一访梅。铁石心情犹解赋，芝兰风味合相陪。腊残绝讶迟迟见，春近何妨得得来。清赏未谐君欲去，临邛谁与共衔杯。

