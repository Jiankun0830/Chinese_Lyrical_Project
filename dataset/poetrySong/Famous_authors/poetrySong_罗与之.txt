金谷桃李丛，畚插费培植。寒冰犹未泮，花叶已薿薿。贞松生南山，石老厥土瘠。春回气尚浅，生意几欲息。东皇本无私，托根异形色。曾谓天地功，不及粪壤力。

忆郎赴边城，几彀秋砧月。若无鸿雁蜚，生离即死别。

愁肠结欲断，边衣犹未成。寒窗剪刀落，疑是剑镮声。

此身倘长在，敢恨归无日。但愿郎防边，似妾缝衣密。

吴王岘畔泛川流，赤壁矶头半日游。胜地空余豪杰迹，扁舟不载古今愁。极知风景终无异，莫念天时逝不留。伤事伤怀长太息，静看江面没浮沤。

束担出荆扉，征尘染敝衣。人怜双鬓改，我悟半生非。抱璞今谁诉，知音古亦稀。寻思无一可，吾道欲安归。

荏苒秋光老，空蒙晓色奇。霜严雀语涩，风定雁飞迟。旅思荒烟底，乡心野水涯。梦归归未得，愁极祗颦眉。

政是风光欲别时，可堪烟外雨丝丝。怕看太白余春赋，嫌诵渊明止酒诗。昼短拟教持蜡炬，愁深悔不下书帷。自知无计能遮道，任作园林隔岁期。

翚飞栋宇据城端，车马尘中得异观。双眼莫供淮地阔，一江不尽蜀波寒。老仙横笛月亭午，骚客怀乡日欲残。独抚遗踪增慨慕，徘徊不忍下层栏。

一别三会峰，转烛阅半纪。山根石上苔，已没旧屐齿。摩挲青青松，彼树犹如此。眷言枕清流，为洗嚣尘耳。

清商从西来，剌剌满林坞。草木倏变衰，柯叶不相顾。昔时翳空云，今作连山雨。菊花犹强项，篱边争媚妩。

片石能邀人，憩此两足趼。忽逢黄冠师，对语白云𪩘。眼中景物饶，恨我蓬荜远。踌躇不忍去，泉石倘可剪。

峭壁围莽苍，荒蹊人削迹。时闻芦苇丛，野鸟话岑寂。浮生虽有涯，幽讨当无极。御风独长啸，此心谢鞿馽。

晓霜媒薄寒，岩壑失故绿。轻飚振槁叶，唱彻阳关曲。秋光何足怜，嗟此岁事促。愁吟思无聊，日没西山麓。

泠泠涧底泉，破碎山根翠。似欲留佳客，曲折二十四。我行无定止，蜡屐信所诣。偶来倏舍去，乘兴聊复尔。

支枕郁木山，月色莹如洗。林幽枕席清，景胜魂梦伟。丁当鸟忽啼，令我惊欲起。金丹事可期，永愿供薪水。

乾坤扫阴霾，晴色敞幽谷。山川荐秋容，奇秀若可匵。千岩寄一筇，万里付双目。行行翠烟中，日与清景逐。

蒙鸿玉梁境，缥缈云霞仙。月坛白云洞，遗址空依然。千年唯乱石，蹲踞秋山烟。徘徊莫可觅，酌尽丹井泉。

尘坌不可耐，飘然入林坰。稍觉道心胜，渐至诗脾清。静极生孤愁，耿耿难为情。喧寂两莫惬，吾意何由平。

林端啼鴂损年芳，洞口空怜野水香。人与落英兼寂寞，蝶随飞絮两彷徨。不因花事荣枯易，未觉春工代谢忙。却爱晚来风日暖，绿阴十丈漾横塘。

羁旅日骚骚，人间事若毛。绝知操笔误，深羡把犁高。百岁才能几，终朝强作劳。虚名竟何益，肯把换蒲萄。

扪萝入幽谷，眼界益峥嵘。石壁断人迹，泉流间鸟鸣。日高云未散，秋晚草犹荣。坐久无归意，悠然世念轻。

晚来闲立小溪边，看彻遥峰入紫烟。四壁尽堪供我隠，一寒未至乞人怜。功名不与樽前事，时序宁知局上迁。可笑区区当世士，满怀冰炭苦相煎。

抛却银袍制芰荷，春风一曲紫芝歌。古来至宝多横道，何事荆山泣卞和。

才难济世甘避世，心不怨天唯乐天。林下山间深密处，曲肱饮水兴悠然。

弭棹黄芦外，江云绕柂牙。寒深身轸粟，风急浪生花。日暮人收市，年穷客念家。倚篷无可奈，忍见后归鸦。

春浓无处不相宜，草暖云昏二月时。蝶舞花梢风细细，鶑啼柳底日迟迟。模将景物归诗卷，判得光阴付酒卮。个里各随人有得，五陵豪侠岂能私。

雪后寒犹劲，书窗怯暂开。因沽江畔酒，姑见竹间梅。岁月峥嵘去，衰颓次第来。谁能忧许事，杖屦且徘徊。

狂飚卷雨辨朝曦，似与新晴有会期。秋水秋山秋草木，浑将乞与数篇诗。

烟草凄迷露未晞，一筇伴我立晴晖。丹枫虽老犹多态，散作漫山野蝶飞。

旆旆黄茆泼眼明，荒郊尽日绝人行。谁知气象萧条处，賸有山川可鼎烹。

槁叶忘身绝涧流，芦花摇手欲风休。羡渠山鸟浑无事，相对飞鸣草树秋。

片云轻度半岩阴，巾屦俄惊翠霭深。涧底寒泉知客懒，石根{氵虢}{氵虢}自长吟。

乌藤落手野烟开，水秀山明入望来。旧日经行曾著语，试看石壁已莓苔。

尽日留连兴未阑，寒鸦背负夕阳还。遥知今夜空窗梦，只在江南水石间。

客里愁浓处，秋宵月欲斜。雁声频到枕，蝶梦未还家。世有多歧苦，人因一念差。遥思林下去，蓑笠钓烟沙。

滴露誊真诰，萧然莫与群。新诗高似月，世念薄于云。俗走堪怜我，闲眠极羡君。唯余绿绮韵，惆怅未曾闻。

寻芳自勒青丝鞚，日暖烟浓春意重。晚来被酒卧花阴，流鶑唤醒东风梦。

小山凉风高，秋意饶庭砌。江南山水秀，锺此数丛桂。亭亭苍虬蟠，磊磊栗玉缀。薰染风露香，摆脱脂粉媚。芙蓉已无秋，篱菊极羞愧。幽芳蕙百亩，香味亦琐细。孰知标格奇，自取造物忌。狂风挟怪雨，族灭无噍类。才怜金作屋，俄惊粟布地。姿容就枯槁，气骨尚奇异。如彼死诸葛，凛凛有生意。试炷博山火，来参烟一燧。

晴空唤我出柴扉，山色留人倚落晖。春意已随流水去，晚风忍挟乱花飞。寻思乐事唯心在，惆怅良辰与愿违。尚有扁舟奇绝处，江南水暖鳜鱼肥。

客行困泥潦，山堠不胜长。孰使雨点暴，更令风力狂。时危嫌店远，日暮觉程忙。身世摧颓甚，艰难已备尝。

云散山月吐，星稀山月高。相羊风露底，望月诵离骚。

菡萏儿女态，舂锄金石交。晚来微雨过，凉思满蒲梢。

雨作糟床注，秋生鲈鲙思。卷帘了清景，沉水袅烟丝。

酒薄难成醉，轻寒袭破衾。梦回孤客枕，听彻草虫吟。寂莫三秋夜，凄凉一片心。山林与朝市，底处豁愁襟。

飘忽回风起，差池高鸟翔。云攘千岭碧，雨献一天凉。饱意归田亩，欢悰入醉乡。忽思素秋气，萧瑟满空堂。

邮亭彻夜听秋声，展转藜床直到明。月白霜轻寒剪剪，筑成万里客愁城。

朱墨丛中不惮劳，騞然聊试发硎刀。得时行道官无小，与物为春政自高。闲对崆峒餐秀色，醉濡章贡助吟毫。自怜无计相从去，十八滩头泛一舠。

林间一叶秋，屏去三伏暑。凄然风露繁，𫄨绤莫能御。炎凉相推移，胡为遽如许。孰知秋已半，今夕四十五。

幽人披襟来，步此一庭月。如渡滹沱冰，似泛山阴雪。谁将羌管急，间彼邻杵切。冉冉秋思生，令人欲愁绝。

空山本无尘，况复值良夜。风清月色佳，圭璧不当价。徐行苔迳间，小立林影下。飘飘意欲仙，举手人世谢。

光阴若劈箭，行乐常恐迟。人生百岁客，扰扰竟何为。四美古难并，千年调亦痴。面生不我弃，邀月聊自怡。

景物与意会，撚髯声悲鸣。一语得总持，万状就使令。以我诗思苦，赏此秋月明。今□月影里，几人同此情。

满眼菰蒲翠扑衣，双双沙鸟漾斜晖。闲愁一段如冰释，杨柳丛中出酒旗。

信步独幽寻，春山野雾深。鸟啼如唤仆，泉响似鸣琴。日暖草争秀，风狂花不禁。却嫌荒僻地，无酒与春斟。

白露消磨暑，丹枫点画秋。闲吟小山赋，归思大江流。世尽营三窟，人谁乐一丘。篷窗有佳致，月朗政风休。

金粟如来涧壑姿，不随桃李赴春期。江南花品秋居最，何况秋花中绝奇。

汤沐晴空颢露繁，清香十里压旃檀。纱窗梦觉秋风度，疑是移家住广寒。

秋影连蜷隠士攀，浑无蜂蝶涴林间。何人说与陶元亮，未必东篱胜小山。

日落烟欲横，山寒翠将滴。荒村渺愁人，跬步触四塞。路遥两髀酸，颇恨身不翼。舍策还怅然，倦倚松下石。

明月印野水，暮色进旅愁。仆痡主亦疲，心口相怨尤。茅舍劣容膝，弛担聊小休。会当理归策，甘彼穷山囚。

骑气乘云事已灰，娟娟野月照苍苔。自怜不及坛前石，曾遇仙翁蹑屐来。

凄凉风露湿人衣，犹自踟躇未忍归。树影忽来山月转，悮惊鹤翅似轮飞。

日暮掩松关，悠然谢往还。停杯因待月，徙倚为看山。贫悟道中乐，醉偷忙里闲。耳根偏可意，风涧响潺潺。

睡起和春倚小廊，寂聊情绪满斜阳。园林已是花飞急，帘幕争禁燕语忙。

设险重门未足凭，民心应自有长城。朝廷休戚视田野，宗社存亡非甲兵。气实精神宁敝竭，本枯枝叶可敷荣。古人经理先观势，两臂于韩孰重轻。

悠悠飞露满汀洲，绝目蛾眉最上头。对此江山还有月，知他世界尽无秋。情怀杜老鄜州夜，景物坡仙赤壁游。长啸划然空谷应，风生浪涌不容留。

莫作杨朱泣路岐，此心自被利名移。车奔宁是驾尼父，舟覆应非载伯夷。悔吝从来生动后，啸歌元祗在闲时。可怜秦晋功成者，欲避危机已太迟。

简编香外雨瓢翻，翰墨场中春日暄。文到工时疑有助，道逢极处本无言。当年谁可辈任昉，后世人方怪屈原。勿谓词章真小技，精粗徼妙岂殊根。

习习凉飔起素波，临流解带小婆娑。秋光已共芦花老，夜雨那胜落叶多。不觉儒酸同纠缠，极知妄想尽销磨。笈中班史犹堪质，肯作商声宁戚歌。

秋风携野客，杖屦凤凰台。忍见貔貅戍，更闻鸿雁来。时方忧大厦，世岂乏良才。何日览辉至，龙文载九垓。

日薄寒浓春意微，花须柳眼尚依稀。为言羯鼓休频打，催得先开即早飞。

秋晏玄云瞀积阴，平芜气象极萧森。细看摇落风霜意，已见发生天地心。毕竟栽倾非外致，岂伊培覆自相寻。若教宋玉曾闻道，九辩悲思未遽深。

六尘缘影政堪嗟，二竖乘虚势益加。忆昔鼻头能出火，即今眼底已生花。妇言伐性多因酒，医戒伤生少试茶。悟罢本来安得病，角弓谁使认为蛇。

仙翁谪堕岷山下，逸气如虹耿林罅。万言倚马不作难，坐令神鬼皆惊吓。翘翘车乘悬弓旌，畴咨时政肝胆明。和蕃书草金銮殿，清平词度沉香亭。声华视汉媲黄绮，宝床赐食龙颜喜。掉头歘作燕晋游，却笑卿相纡朱紫。开元盈成亦已极，屏间山水代无逸。未必脱靴恨尔深，自是见几不终日。锦袍错落浮扁舟，呼儿买酒盟江鸥。天公似悔夜郎祸，明月已起烟波愁。采石青青三尺墓，至今祠祭勤呵护。

万草千花若死灰，阳和一气已潜回。莫言举世无先觉，几处寒梢放野梅。

东风满天地，贫家独无春。负薪花下过，燕语似讥人。

白屋釜生鱼，青楼行细脍。静思天地间，宁有私覆载。

门前桑柘枝，中有千锦机。游人不回顾，桃李独成蹊。

贵客宁知拂征琴，郢人漫倚引商音。那堪岁月化双鬓，空有悲欢寄寸心。囊底有方餐白玉，床头无术致黄金。抗尘走俗曾何补，却羡鹪鹩托一林。

灼灼曾晖渐欲西，长桥弭棹倚栏时。湖光渺漭浮寒鉴，山色依稀抹黛眉。一舸功成非本志，三秋归思亦何迟。始终唯有天随子，笑却旌招理钓丝。

人生何处较穷通，天意元难测始终。花落花开翻覆手，君看同此一春风。

林深氛杂不相关，众建芳馨两庑间。月榭琴弹新制曲，晓窗画展旧游山。凄凉风满竹十个，的皪春归梅一班。可笑野人无系累，机心犹在钓鱼湾。

忍看繁红委路尘，空余野草绿无垠。人生忧乐何终极，才是迎春又送春。

潦收野水浄，云阵布重阴。一夜西风急，千山落叶深。身犹衣暑服，耳已厌寒砧。对此无心者，还应雪满簪。

寒梢萧索风振林，蟪蛄切切语欲噤。终宵展转不能寐，遥忆良人战场里。阳关一别归无期，翠烟几度秋萤飞。当时手种合欢树，今已苍苍云雨垂。蜀锦裁书凭雁寄，那能道人意中事。深秋倘得未移军，犹见幽闺数痕泪。居延城外刁斗声，无定河边霜月明。妾身虽老幸未死，何日中原贺太平。

人间笑口信难开，十事常嗟九不谐。忙里始知闲气味，老来方见少情怀。清商憭栗岁无几，玄发萧疏生有涯。谁谓伯伦闻见灭，却甘曲糵自沉埋。

屏去鸡壅与豕零，试听我诵卫生经。两忘宠辱心源浄，一扫荣枯眼界明。鸩毒不令生厚味，奸邪宁使出繁声。冥钧深养灵根固，四体调和血气平。

客行适潇湘，凄其岁云晏。枯梢风骚劳，荒郊云漶漫。摵摵雨声急，皑皑雪花灿。抽萦泥途深，眇默山堠远。日莫欲税驾，天末扣孤馆。米尽甑生尘，薪湿火不暖。此意对三闾，似结两重案。人生如空华，百岁等抹电。那忍听客尘，日夜苦相煎。怀安名所败，饱食亲孰显。恭承古昔训，险阻庸敢惮。信知有此身，乃是一大患。愁深不能寐，歌长未及乱。门前车铎鸣，翰音复号旦。

红紫飘零草不芳，始宜撰杖向池塘。看花应不如看叶，绿影扶疏意味长。

休将视听探希微，众妙何尝间险夷。舍一而求非忽恍，自三以究岂支离。试看瓦砾道宁隠，若外筌蹄思益奇。热即取凉寒向火，是中消息几人知。

此行不负中秋夜，采石江头醉及晨。独御凉风寻古迹，惊看明月照今人。诗骚寂寞虽云久，光景推移岂解陈。却怪悲鸣营度处，笔端何事竟无神。

冲飙吹客襟，飘拂虎溪渡。远想三笑时，此意固有寓。孰知秘密藏，奚间笑默语。绳绳彻上下，绵绵贯今古。东林钟声幽，康庐山色嫮。是皆善知识，长时相警悟。世人自合尘，两耳聋莫觑。百千微妙义，堕在一毫许。我行发深省，如重睡忽寤。向人欲举似，有舌不能吐。

厌调鞍马佩金壶，默坐空窗气晏如。已觉胸襟忘得丧，那知花草就荣枯。弦何庸绝琴宁有，声未曾销尘本无。此语倘教游子听，料应诮我一何愚。

蝉声燕语细相和，池面才浮点点荷。倦倚阑干消永日，葡萄阴薄柳风多。

遑遑偶偶亦堪悲，桀死尧生毕竟齐。空羡驼峰烹翠釜，漫思鲈脍拌金齑。荣华代谢看荆棘，今古推迁望涧溪。造化密移于此悟，长歌拾穗任天倪。

