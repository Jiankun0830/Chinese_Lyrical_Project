古作重虑始，功利故能永。末俗分锥刀，往往附光影。此几百岁余，兴废屡动静。七乡十万家，利害寄俄顷。诪张好恶曹，聒乱剧池黾。使君武陵孙，明洁水中荇。坐啸黄堂春，独得意外景。登临莽芜没，叹息民不幸。一日山水光，荡漾出荒梗。黍禾杂菰鱼，狼籍被他境。人指白鹤祠，殷勤窃有请。衣冠俨郡公，一一画真鲠。斯人岂可作，庶用荐遗秉。公乎且勿去，何以慰乡井。愿属丹青手，千载共观省。

呜呼王封君，心事鬼出没。驱山截长江，化作云水窟。旱火六月天，万栋挂龙骨。萧条一祠宇，像设何髣髴。破屋夜见星，漏雨湿衫笏。杯酒谢车篝，兹事恐亦忽。我闻古先王，报施必称物。矧今崇佛宫，民力殆欲屈。岂无制作手，一为起荒茀。李侯仁贤资，抚字良矻矻。可但清似冰，方看健如鹘。沉迹千载后，行且见披拂。阴功世易忘，远虑俗多咈。勉哉君毋迟，斯民久已郁。

南州几万家，舟楫江湖上。罾罗竭鱼鳖，旁餍口腹养。可怜长者子，于此事脱放。藻荇被清流，春风不惊浪。直钩亦何心，明珠岂所望。落日倚朱栏，无言独惆怅。

长空莹如磨，平湖净无滓。万里夜寥寥，清光堕寒水。松风吹更圆，沙鸟睡不起。徒劳野猿捕，漫作玄珠比。相对倚朱栏，时有逍遥子。

缪悠此投闲，邂逅如得请。终日对林僧，是乐非世境。千秋纸上尘，万事空中影。既往悔可追，无能味何永。仍幸甘露音，时时灌吾顶。

翠岩老禅和，欲退未容请。聊许隐堂人，先占广轩境。高松有寒青，孤云无定影。草煖幽涧香，鸟啼清昼永。一笑碧云旁，未羡匡庐顶。

聊谢都城游，来赴道人请。冥懐麋鹿群，回首冠盖境。潨泻泉石声，萧森松桧影。风帽何妨颓，藜径敢辞永。还闻钟磬音，为我下云顶。

先生盍言归，小子愿有请。由来陶渊明，结庐在人境。闲抱无弦琴，静弄南窗影。胜事几人知，高风千载永。何当理篮舆，步月下孤顶。

愿闻海潮音，几烦檀越请。有物还有机，无心即无境。何当雪衲身，重现水月影。高卧与世疏，孤坐共夜永。时时挂西窗，溪光照霜顶。

欣闻厌冥烦，颇亦谢造请。孤鶱出尘埃，胜践得真境。万籁发静音，千岩度空影。无味道终怜，有役虑真永。会当立茆茨，望子苍岑顶。

太白崭岩几百尺，仙人一去无消息。临云时复倚栏干，独看千峰万峰碧。昨夜长须城里回，报道湖上秋风来。醉园雨过月台冷，篱根白菊看看开。却杖青藜趁流水，目送征鸿下山觜。蓬船荅浪遶丛芦，咫尺烟汀几万里。忽见江头江月白，纷纷笑语城东陌。一尊此酒一枰棋，未到懒堂犹是客。

桃源二月春风起，是处秾华有桃李。调笑闻声不见人，游人只在华山里。华山逋客来何迟，隐隐茶林隔烟水。满眼相思寄碧云，独立城南望山觜。

四明山水东南表，海鳌背上三仙岛。丽谯高逼斗牛寒，一曲梅花万家晓。太守文章建安骨，爽气冷侵寒月窟。黄堂水洗火符空，明光却拥荷囊笏。有客醉园双鬓老，宦情文思如秋草。紫云梦断玉龙飞，年年送客西城道。曾是野亭同问柳，绮裘纱帽金船酒。长安宫阙九天边，肯为江蓠回首否。

长江衮衮西南流，秋水时至狂不收。大浪似屋山欲浮，王侯神智禹所啾。万鬼琢玉它山幽，梅梁赑屃卧龙虬。咄嗟湍骇就敛揪，巨灵缩手愚公羞。障成十里沙中洲，支分股引听所求。赤旱稽浸民不忧，那得虫蝗随督邮。污邪瓯窭满车篝，斯民饱煖何以酬。庙貌突兀寒溪头，岁岁鸡黍祠春秋。老农击鼓稚子讴，当时人物纷雁鸥。岂无鼎食腰金俦，朽骨往往空蒿丘。姓名几复人间留，唯侯施惠膏如油。江声浩浩风飂飂，千古不见使人愁。拔俗万丈山标崷，使君不减裴商州。下车百蠧随锄耰，一笑四境无疮疣。天闲老步须骅骝，已闻归作金华游。钦贤访古意未休，画船载酒岸鸣驺。约我与往置脯馐，冠盖纷纷暇莫偷。搔首怅望情绸缪，我问使君亦何尤。西湖万顷蛟龙湫，几年荒茀今则修。鼛鼓弗胜财不掊，长堤岌嶫高岑楼。写有浍兮荡有沟，余波北注引漕舟。桑麻被野禾连畴，鹤鹤白鸟杂游鯈。菰蒲菱芡厌采搜，柳杨成幄荫道周。耕渔呼歌羸病瘳，使君之赐侯可侔。天边旌旆看悠悠，父老雪涕争攀辀。地僻借恂恨无由，高文摛秀春华抽。丰碑崒嵂镵银钩，千年空此留海陬。君知此日思君不，还如今日人思侯。

百粤喧哗外，三江指顾中。耕桑遗俗在，草木故城空。近泽知田美，多鱼验海丰。由来形势地，越绝控辽东。

澄水铺千练，平山伏万犀。月桥莲棹小，春圃酒旗低。蓬岛云长在，桃源客不迷。风流未寂寞，游屐半香泥。

御史平囚日，郎中渡母年。丰碑推笔妙，孤冢枕城偏。白鹤空寥泬，黄蒿尚蔓延。九原如可作，执驭故忻然。

箔蚕迎豆熟，江雪伴梅消。抵虎螯经夏，跳沙蛤趁潮。酒罂双印贵，药肆万金饶。未觉西风远，三溪好采樵。

巷陌随桥曲，闾阎占水穷。郡楼孤岭对，市港两潮通。春暖鸡鸣岙，秋寒鸭信风。家家人富足，击壤与吾同。

岁熟禾论{禾/朿}，人归夜击钟。金澄沙底水，龙卧井边峰。香火常存社，渔盐每夺农。年来缣帛贱，砧杵万家舂。

稻饭雪翻白，鱼羮金鬬黄。鲒埼千蚌熟，花屿一村香。海近春蒸湿，湖灵夜放光。北窗休寄傲，大隐即吾乡。

禽孝传居俗，风痴动浃旬。灵鳗旱天雨，圣米歉年莼。江涨长如海，冬温恰似春。鸡豚追伏腊，行路亦情亲。

佛磬云中寺，樵歌郭里湖。城居荫杨柳，野冦息萑蒲。巫语传杯珓，渔蓑入画图。幽香满花谷，不趁雪霜枯。

莲阁红堪掣，兰池静不流。梯航纷绝徼，冠盖错中州。草市朝朝合，沙城岁岁修。两前茶更好，半属贾船收。

地占灵龟背，山横小屿头。一桥云借路，双沼月分秋。竹影摇虚室，松烟著晓楼。残钟谁共听，空籁更飕飕。

竹砌缘寒渚，松蹊藉绿苔。楼台隔林见，花木带云开。溪旱常流水，峰青自隐雷。月华？万顷，谁掉酒船来。

龙护空堂钵，云笼古殿灯。经窗僧待月，茶井客敲冰。惊雁回峰影，疏星亚塔层。心清更无睡，未羡杜郎能。

空涧寒探月，高斋客聚星。霜分破窗白，山献隔帘青。窥水知僧定，占云识地灵。时时惊鹤梦，木叶下危亭。

曾是谈经一草堂，千年金碧欲飞飏。顶峰有路青天近，绝壑无尘赤日凉。月底露惊猿鹤梦，云中风动薜萝香。芝{差}茶灶平生念，遥谢仙人白羽觞。

金碧楼台阁暮烟，彩虹双影卧漪涟。云铺物外无尘地，月满人间不夜天。细柳千门维画舸，华灯两岸度鸣？清狂亦有黄冠客，不负仙人载酒船。

十洲风籁韵笙箫，疑有仙人燕碧桃。影逼银河星半堕，气吞月窟兔争豪。九秋波浪沙鸥狎，万古声名钓艇高。却恨何须明似镜，空令志士泣霜毛。

何人仗锡过千峰，雨里风烟转不穷。暗壑水声清决决，深岩花气湿蒙蒙。遥知雪岭开亭近，旧说云乡有路通。自恨青鞋踏城郭，仙游长在梦魂中。

去路鶱腾逼紫霄，何年凫舄堕王乔。暗峰藏雨皆龙窟，灵草含霜半药苗。已觉山衣云扑扑，还疑风鬓雪潇潇。扪萝更上岧嶤顶，下视沧溟百水潮。

尘境回头隔圣凡，参差叠嶂巧如镵。归云堕碧粘僧屐，落叶飘红上客衫。果熟遥看猿渡涧，风号定想虎离岩。长天自有无穷景，未信西冈日半衔。

坞云过雨翠成堆，天淡平湖一鉴开。万木号风韵丝竹，千峰带月上池台。静无俗驾金铺地，闲有高人玉满杯。闻道碧桃看欲发，刘郎何事不归来。

十里松行翠插天，暗溪嫩草尚芊绵。笙歌自满萧郎宅，琴鹤空随贺老船。未分旧游云寂寞，遥知归梦蝶聮翩。故山幸好宜回首，还见人间换一年。

洗出烟华紫翠匀，再将绝景付重闉。千山有影螺垂地，一水无尘镜照人。香溅钓筒萍雨夜，绿摇花坞柳风春。杖藜尽日沧浪兴，时有幽人岸白纶。

绿玉手持寻五岳，正应未识海边洲。倚栏花木参差见，对岸笙歌次第游。烟霁多疑九峰晓，波平全胜六鳌浮。仙风坐隔红尘路，消得丹青诧此州。

参天松柏绿阴阴，古佛岩前一路深。猿鸟不惊如有旧，云山相对自无心。数泓寒水云藏雨，十里轻沙地布金。杖屦更知非世境，上方日日海潮音。

地吞越绝海分深，渺渺平流万马骎。早晚渡江潮有信，往来鸥鸟客无心。寒空倒影千山动，暖日澄波万籁沉。安用鱼龙闲养鬛，平时春雨自成霖。

石眼双开白欲漫，潺湲更傍碧琅玕。地饶爽气全无滓，天借灵源两不干。晓月自分云外润，午茶谁鬬雪中寒。孝先多睡相如渇，始把清甘乞取看。

绕塔想曾随白马，蟠泥故复傍金沙。旱天霹雳长平地，乐岁污邪每满车。受赐由来千里境，论封消得万人家。朱门便是金涂榜，未负风云在一涯。

绝境朱丹新栋宇，深山灵响杂蚖蛇。黄金地底应千岁，甘雨人间几万家。西域不劳方士咒，南州重识使君车。老农争赛丰年社，古木萧萧自晓鸦。

亘古人间蒙润泽，数泓云底贮清泠。功将名并山无泐，道与人尊地转灵。晓殿千家供香火，旱天万里入风霆。谁知别有醍醐味，行路憧憧半未醒。

千古神僧旧石扃，清风如在地还灵。溪形偃月无穷碧，山气当云不改青。叶熟猿猱时啸聚，锡飞岩穴尚芳馨。西来祖意谁人问，老柏森森翠满庭。

由来去住不相关，赢得随缘到处闲。笑出海云飞一锡，行分江月过千山。微言定许谁人叩，胜事偏于俗士悭。咫尺蒙堂隔霄壤，城东搔首只空还。

别移宝所出埃尘，无限金光欲照人。斤斧不惊龙象伏，栋梁特地水云新。千峰坐断人间路，一榻分来月里身。更看须弥师子座，未饶摩诘妙通神。

郢匠犹来巧运斤，清光那复隔纎尘。九秋万里云头路，半夜千峰顶上人。坐见乾坤入肝胆，陡惊草木亦精神。应怜赤水寻珠客，白日茫茫尚问津。

何人缩地海东偏，灵岳分来不计年。几见彩云争照日，真疑仙掌欲擎天。依稀故国松千尺，迤逦前山石一拳。四面开轩看不足，老僧时立碧溪前。

日日青鞋踏白沙，未应泛艇即灵槎。雨溪清越鸣哀玉，风蔓蜿蜒动暗蛇。晓润芝{差}挑秀茁，午香茶灶煮苍芽。玲珑仙客知何在，千古烟霞自一家。

休话人间我独尊，何妨廛肆且随群。乞钱往往多空手，问路时时向白云。壁上形容图尚在，囊中气味许谁分。分明提起无人问，欲会应须眼里闻。

危楼清迥立江风，紫逻红旗落日中。暑雨涧溪来浩荡，暮烟洲渚隔朦胧。欢声不厌重城近，霁色遥知秀野丰。沧海一时传丽句，天才真是杜陵翁。

暖吹红紫上青枝，掠水风烟巧自持。蜂蝶鸬鹚各芳意，锦囊消得探春诗。

小雨如酥露乍晞，屿花汀柳自相依。画桥不碍寻春屐，谁傍烟波拾翠归。

困倚沧波绿却摇，冷烟疏雨共萧条。谁将轻薄娇春态，强拂人头向市桥。

欲问葛陂安在哉，端疑波底化龙来。子猷此兴君知否，小径何妨卷竹开。

著漠寒芦不见花，暗藏鸥鹭啄晴沙。暖风吹起浑无定，半落僧窗半落槎。

照水横横蜀锦囊，年年泽国为谁芳。朱颜自得西风意，不管清秋昨夜霜。

懒对陶家酒瓮开，东篱寂寞久风埃。会须结取登高客，折上龙山醉帽来。

何人骑鹤上瀛洲，清影明波正九秋。吹罢玉笙端不见，满空桂子有谁收。

点柳妆梅不暇裁，平波直拟涌瑶台。钓矶苇岸知何许，几误渔舟夜半来。

亭亭古干对沧浪，雨洗风飘老吹香。晚岁何人同寂寞，水西我有读书堂。

桃源深处一招提，门对寒云路绕溪。长使千峰光景动，未应洞里老金鸡。

万壑声中柏子烟，高僧日日看云眠。当年象虎今何在，千古寒堂一铁鞭。

仙去人闲地转灵，蛟龙合处谷风生。谁知云雾千峰顶，长作青天霹雳声。

流水山闲无尽时，登临到处与心期。世人只爱桃源好，梅熟山闲怎得知。

鸡犬同时亦上升，赤云今日几人行。我来正唱升平曲，不用山闲变姓名。

十里曾闻一啸声，当年猿鹤想犹惊。白云不碍青天路，赢得重来攞手行。

万松偃蹇插云根，四面诸峰尽子孙。日日飞烟云雾敛，不妨掌上看乾坤。

雪顶胡僧眼戏天，只应风月是生缘。那知坐作人间雨，千丈岩头一道泉。

叱咤沧溟雪浪空，鲸鲵骑去杳亡踪。炼丹井畔春萧索，知在蓬莱第几重。

又入西湖醉过春，岭头猿鹤几时闻。无端雨意随人去，直恐衣巾尽是云。

万个松杉一颗珠，老僧心手最工夫。冷光长在千峰顶，谁道人间夜月孤。

等是人间出世人，数他珍宝信非珍。茫茫白日谁回首，此处元无一点尘。

苍岩赤壁耸崎嵚，长者何年为布金。却忆樵风生乳窦，万松回合两龙吟。

吹落清香缥缈风，楼台仿佛水边红。人间谁是丹青手，画取春湖细雨中。

山农未用踏沟车，一穴灵泉荫万家。香积从今饱檀施，会看讲夜落天花。

抱山重屋两回廊，杉桧如云百尺长。香火它年谁第一，老师辛苦顶如霜。

了无情解作攀缘，一钵三衣只兀然。坐对青山不知老，学人休问祖师禅。

千峰下视尽儿孙，仙事寥寥不可闻。长作人闲三月雨，请看肤寸岭头云。

何年杖锡此徘徊，天上真官为我来。芝圃鹤归香火冷，石基空鏁旧莓苔。

诡形迥与万山殊，空洞由来一物无。直恐虚心自天意，人间穿凿枉工夫。

渊明休弄没弦琴，混沌中含太古音。闻说几回风雨夜，四山浑作老龙吟。

灵踪聊寄数峰云，雨意含云白昼昏。不用高僧时咒钵，一泓长贮万家村。

一啸风从空谷生，直教平地作沧溟。灵山不与江心比，谁会茶仙补水经。

苍崖绝壁印苔痕，陈迹千年尚似新。杖履纷纷走南北，几人不是刻舟人。

高僧终是笑凭栏，亦似无心懒出山。几度海风吹散雨，坐看彩翠落人间。

隔水岩花红浅深，花边相对语幽禽。管弦不到山闲耳，谁会凭栏此日心。

云过千溪月上时，雪芦霜苇冷相依。正缘野性如僧癖，肯为游鱼下钓矶。

水绕陂田竹绕篱，榆钱落尽槿花稀。夕阳牛背无人卧，带得寒鸦两两归。

闻说天台太守家，全家日日在烟霞。壶中夜酿梦云分润，洞里秋香玉弄花。四郭青山连市合，一江寒水抱城斜。紫芝黄鹤应相识，梅福年来鬓欲华。

使君家是八仙家，不负黄菁与紫霞。麦陇儿童行竹马，月楼鼓角度梅花。彩笺吟就云初合，玉局棋残月半斜。闻说握兰消息近，星郎昨夜倍光华。

赤城山下万人家，隐隐烟霄隔海霞。石上仙书留鸟迹，碗中佛供落天花。参云台树寒阴直，照日旌旗暖影斜。遥想铃斋无别事，只缘风景费才华。

几夜骊珠落蔀家，直疑光焰映朝霞。彩毫写就千篇赋，红烛才烧一寸花。卓荦高情欲飞动，淋浪醉墨半欹斜。阳春白雪知难继，捧对空惊衮绣华。

年来游尽海边山，独爱青青桐柏坛。光射斗牛腰下剑，气吞龙虎鼎中丹。白云千叠赤城晓，黄鹤一声华顶寒。玉简姓名仙约在，洞天莫放酒杯干。

荐尽春园晓焙寒，灵踪留待使君看。寒泉冷结花纹细，玉椀香收雪点干。

不见风流李谪仙，彩笺谁继碧云篇。黄花零落芙蓉老，惟有青山似去年。

门前屏障绕潺湲，付与林僧夜定还。松盖作云连十里，竹龙行雨出千山。白公香火莲红后，谢氏池塘草碧间。我亦凤凰台上客，图闲却笑未能闲。

瑶池宴罢王母还，九芝飞入三仙山。空余绛节留人间，云封露洗无时闲。节旄落尽何斓斑，野翁提携出茅菅。吴刀戛戛鸣双环，截断寒冰何潺潺。相如赋就空上林，倦游渴病长相侵。刘伶爱酒真荒淫，狂来欲倒沧溟深。此时一嚼轻千金，垆边何用文君琴。五斗一石安足斟，坐想毛髪生清阴。萧瑟甘滋欲谁让，柤梨橘柚纷殊状。冷气相射杯盘上，顾郎不见休惆怅。佳境到头还不妄，诗成虽愧阳春唱，全胜乞与将军杖。

四山烟雨收，双沼漾晴碧。白鸟忽飞来，点破檐前色。

茅君失却三神鹤，王母应添五色麟。草木未春花事动，乾坤不夜月华新。

霜林尽处碧溪傍，小露檀心媚夕阳。天下三春无正色，人闲一味有真香。相思谁向风前寄，趁早先从雪后芳。朝夕催人头欲白，故园正在水云乡。

依然想见故傍，半倚垣阴半向阳。短笛楼头三弄夜，前村雪里一枝香。可能明月来同色，不待东风已自芳。幸免杜郎伤岁暮，莫辞吟对钓渔乡。

天风吹散赤城霞，染出连云万树花。误入醉乡迷去路，旁人应笑却还家。

不管霜毛不贷人，一年旧了一年新。山窗未晓闻山乐，可是梅花漏世春。

风吹雨脚细于丝，泠暖浑如寒食时。不待千山消尽雪，小红已到杏花枝。

沙溪过雨半清浑，径石高低带雪痕。又见山农话春事，腰镰两两唤儿孙。

断桥高下路横斜，隔水人烟四五家。雨后一枝红带雪，风流不道有岩花。

一溪高自扑岩来，寺在岩腰水抱回。林下老僧相顾笑，柴门今始为君开。

高低深浅逐阴晴，一簇林峦画不成。谁道青山怕云点，白云点处转分明。

四山面面玉成围，只许闲云去又归。更有小轩人不到，落花狼籍点苔衣。

只见青山无水声，到头耳目未全清。年来赏遍江东寺，才入今宵睡未成。

六国干戈擅霸图，先生谈笑有工夫。不知当日纵横梦，曾识水声山色无。

榛棘丛中旧草堂，千年谁复辨兴亡。累累付与张仪印，珍重空中一炷香。

枉将风月恼肝脾，懒复雕镌出小诗。昼日焚香面山坐，卷帘时与夜僧棋。

小白山前大白山，两山强坐属僧闲。何时卜筑三椽地，黄帽青鞋日往还。

白云堆里笑呵呵，上接天衢不较多。翠锁亭台山月冷，香风吹裓尽莎罗。

一峰傍倚两山朝，云里龙孙响佩瑶。长与幽人发高兴，不辞雨雪过溪桥。

龛灯隐隐夜初分，落果猿啼枕上闻。客梦欲成成不得，一窗残月半床云。

十二峰头月未央，天风吹下紫芝香。我来分得僧清致，布衲蒲团一草堂。

老厌冠盖场，万事不挂耳。时与林闲人，静话无生理。却闻钱长官，只饮净居水。使我夜不眠，灯花亦欢喜。

五磊峰高笔插天，长松合抱几千年。尘氛洒落非人世，风露清明近月边。枕上数声敲夜磬，山前百亩起春田。我来欲步苍苔色，不着篮舆两两肩。

四明太守爱西湖，想像桃源旧日图。不放尘埃生水面，为传风月到皇都。花开别屿千机锦，稻熟僯田万斛珠。闻说儿童骑竹马，至今昂首望通衢。

云山流水水中山，尽日青藜共往还。更向僧房看图画，不知身在画图间。

别开小径入松关，半在云间半雨间。红叶满庭人倚槛，一池寒水动秋山。

昨日南山今北山，山南山北几时还。世人只道僧闲好，未必僧闲似我闲。

老来漫有爱山心，酒少茶多却不禁。一夜上方欹客枕，隔窗自伴冷猿吟。

山水连村不见村，冥冥细雨湿黄昏。秋山咫尺无人到，须信闲人不用门。

山空水落见遥村，取次人家只隔云。一阵西风雨中过，溪头笑语陇头闻。

何代神僧机匠深，手栽珠树作珠林。狞龙离穴颔初凿，老蚌出泥光易寻。海近鲛人工迸泣，山深木客费愁吟。开窗夜半不成寐，明月时时照我心。

江云扶雨暖溶溶，来往东西只信风。早晚晴阴浑不定，青山半在有无中。

鹅鸭相呼初出田，昏昏云日澹平川。寒云数簇山南北，不见人家空见烟。

三月桃源路，先生安在哉。青衫尚颜色，蜂蝶已尘埃。白鹤山云暗，金鸡洞锁开。神游追不返，峦岳自崔嵬。

野草如排戟，山花似列屏。维舟一登览，误入小蓬瀛。

空外水光风动月，暗中花气雪藏梅。

宿雨阁云千嶂碧，野花弄日一村香。

万壑水澄知月白，千林霜重见松高。

春禽得意千般语，涧草无名百种香。

忍看夜影分残月，别送秋声入晚风。

沙岸金笼树，灯汀玉涌涛。

纤尘不动天如水，一色无垠月共霜。

尘埃满匣空鸣剑，风雨归舟只载书。

一锋不断奸凶首，千古焉知将相才。

气味贤中好。

云随落日移。

风烟野外嘉。

诗题：明月堂首句：引月贮虚堂。

诗题：香山首句：抖擞轩裳一哄尘。

