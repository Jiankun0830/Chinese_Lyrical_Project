中园植佳橘，插棘为储胥。橘根阳未萌，棘枝已扶疏。终年高且深，势盛凌橘孤。岂以雨露偏，良由习性殊。非类不可依，橘其防厥初。

老牧鞭群羝，长鸣度荒圃。眈眈黄於菟，怒攫连四五。弱肉强之食，兹事由来古。天地果好生，生羊勿生虎。

溪翁撷佳草，日恐饥其鱼。霜枯野水落，㺍獭搜无余。翁归束稿人，寘彼溪之隅。责以警长夜，翁计何其愚。

有山莫栽桃，有地宜种竹。此竹岂不佳，清阴蔽茅屋。朝有孤凤翔，暮有白鹤宿。桃花艳春风，蜂蝶趁麄俗。花谢不复来，相媚一饷足。

折柳系离船，船行柳条短。赖有枝上花，飘泊随君远。

采莲莫采花，采花损空房。留房结青子，种作明年香。

匆匆采桑女，花雨湿襜袖。春风十二弦，生世未触手。

浣衣轻浣布，布缕不如丝。丝坚犹易穿，布弱从可知。

佳人买明镜，意重轻千金。结以双罗带，欲照荡子心。荡子渺不归，镜影春云深。

贱妾燕子身，衔泥巢君堂。游子黄鹄志，辞家犹南翔。采花为谁容，袭兰为谁香。安得小心风，寄子双明珰。

苍梧閟弓剑，阿阁无祥禽。鲁叟已长喟，矧敢求之今。区区莲勺人，伯气方浸淫。纪年侈嘉瑞，作物诚何心。隠显殆偶然，岂必闻韶音。黄河千丈浑，岁月亦已深。矫首不可俟，甪里芝山阴。

勋华不并世，揖逊无余传。缅彼巢与津，佳兵岂其天。履霜一何微，坤冰一何坚。谁谓知几人，尚俟观伊川。斧衮了不公，正闰杂纪年。岂拟王仲淹，而愧鲁仲连。

燕赵多佳人，珠华衒天街。郑鲁有游女，折杨弄青梅。春风趁姿媚，谐笑争徘徊。幽闺有贫丑，修洁不自媒。缝布以为裙，断荆以为钗。{角奢}沙事机杼，蓬沓蒙烟埃。谁将好德心，为尔停渐台。

枯桐斵山骨，弦以冰蚕丝。信指发孤调，悠然造希夷。扬以寄吾欢，抑以写吾悲。悲欢生我心，无庸他人知。我若有黄金，不铸锺子期。寄语伯牙翁，绝弦良可嗤。

栉髪吹松阴，坦腹睨岩石。细雨整短蓑，斜阳𢬍长笛。采花艳两髻，挟草暖双腋。款款跨牛归，苍山暮烟碧。

空洞如虚拳，拥肿类奇瘿。槎牙老树身，相依以为命。智士能用屈，榴皮胜毛颖。先生倒啖余，此正入佳境。

物生天地间，细大各有容。伟哉霄汉姿，厄此盆盎中。嗟吁尔橐驼，局促吾苍龙。驼兮顾我笑，可悯岂独松。

饭猫奉鱼肉，怜惜同寝处。饲犬杂糠籺，呵斥出庭户。犬行常低循，猫坐辄箕踞。爱憎了不同，拘肆固其所。虚堂夜搜搅，忽报犬得鼠。问猫尔何之，翻瓮窃醢脯。犬虽出位终爱主，猫兮素餐乌用汝。

汝家有子兰，诗体能入选。尔后岛可辈，往往以律变。选律固无择，语意忌庸浅。大音尚和平，至味贵悠远。归欤事斯语，妙理千万变。欧称九僧今不见，退之拟过红楼院。

临洮健儿衷甲衣，曹家养儿乘祸机。匹夫妄作九锡梦，鬼蜮敢学神龙飞。负鼎而趍不遄死，筑台尚欲储歌舞。但知铜雀望西陵，不觉妖狐叫墟墓。分香卖履吁可怜，所志止在儿女前。竟令山阳奉稚子，出尔反尔宁无天。陈留作宾向司马，包羞更出山阳下。国亡台废天厌之，何事人犹拾残瓦。古来观物当观人，虞琴周鼎绝世珍。区区陶甓出汉贼，矧可使与斯文亲。歙溪龙尾夸子石，端州鸲眼真苍璧。好奇不惜买千金，首恶宁容污寸墨。书生落笔驱风雷，要学鲁史诛奸回。请君唾去勿复用，铜雀犹在吾当摧。

濒江破寺如胶舟，大镛露立寒飕飕。金绳铁纽作断绠，土花苔碧生栾头。我来摩挲考岁月，偻指落落三百秋。想当营度欲鼓火，野鬼夜哭山精愁。铸之以绍威六州之铁，衅之以景升千斤之牛。载之以长河万斛之舰，贮之以齐云百尺之楼。风高一撞撼天地，世更几变宜追蠡。眼中惊见已无双，天下才称为第二。庚庚古扁磨苍珉，徐郎妙墨吹玄云。声光喑哑尽埋没，宇宙颠倒方纷纭。昭陵石马化为土，于上蒲牢幸存古。山僧作屋稳盖藏，他日岐阳求石鼓。

陈郎笔势并州剪，十幅生绡秋绿远。老蟾欲作骑鲸游，推堕玉盘波底转。谪仙濡袍窥采石，东坡醉客歌赤壁。两翁已矣爱者谁，我欲扁舟𢬍长笛。

墨池幻出虬龙蟠，徂徕山头烟雨寒。胎禽独立衣缟缟，骨瘦西风拾瑶草。灵根琥珀三千年，紫皇敕赐青城仙。乘轩窃禄正自恶，何似归来一丘壑。

风吹黄沙石碛冷，霜苇无声弄寒影。兵尘隔断衡阳云，溪藤卷送潇湘景。芦花雪老菰米秋，芙蓉露下天悠悠。阿奴呼起字不断，写出万斛江南愁。

伽梨点破长萝绿，瓣香问信黄梅熟。筇云笠雪霜色寒，法宇归来诗满腹。春风破晓来打门，行矣庐山与天竺。天空云远意未尽，却上天台恣游目。吾闻天台石桥滑如竹，千僧万僧畏涉足。请师了此一大事，一洗世间凡眼肉。浮杯试罢海风高，归就梅花结吟屋。

为僧不游酰瓮鸡，游不名山沮泽龟。见山无诗僧亦俗，诗不高古犹无诗。吾谦年少锺老气，髪根甫断拨云去。归来笠雪两肩寒，已觉囊中有佳句。一枝瘦杖万里心，策策尚欲穷幽寻。湖光山绿上下竺，谷花溪月东西林。我亦爱山行不得，把酒高歌壮行色。为语春风九里松，题诗野客今头白。

履穿无下叹东郭，桃椎尚欠居士𪨗。是谁业屦捆秋芒，绝胜编棨便行脚。花泥溶溶草露滴，山石齿齿苔烟碧。江南林壑天下奇，不识春申珠履客。

锦袜生尘脱红玉，琼蟾夜抱金娥哭。芙蓉露瘦寒花钿，𫛛鹊楼空冷银烛。轻鸾小凤横紫箫，彩云密漾青霞绡。桂心沁入锁子骨，蕊宫贝阙天都遥。玉床梦断心欲死，独抱秋衾咽香髓。方瞳白羽青简书，驾月骑风渡瑶水。琼楼碧户翠雾香，紫兰结佩红薇囊。云车仙子不可识，芳卿寄谢真荒唐。蔗浆不饮啼寒泪，不悟齐人少翁诡。安得天上蓬莱宫，却着人间马嵬鬼。

郎从江上买行舟，妾对江枫生晚愁。雁云不断楚天碧，望郎怕上水边楼。

渡江桃叶郎莫歌，巴西竹枝愁更多。黄尘百丈水花黑，把酒劝郎无渡河。

色盛人自怜，色衰人见弃。人心不可凭，女色焉足恃。未笄化为石，不愿从夫婿。厌华喜质如梁鸿，布衣操臼当相从。君不见汉家天子刘文叔，郭后容衰亦遭逐。何如山头化石不嫁老亦足。

女色无丑妍，入宫皆见妒。蛾眉等刍蛹，嬉笑藏刀锯。未笄化为石，不愿长门去。国风直待歌螽斯，委身事主妾不辞。君不见赵王如意今日死，明日佳人亦投厕。何如山头化石千岁老无子。

蝘蜓走昂头，螳螂怒张臂。走欲捕生怒欲制，笔活能融两虫意。无人饭汝金砂红，糜肌粉肉牢守宫，草间敢尔夸豪雄。捕蝉幸脱黄雀舌，轻鬬悬知腰股折，力微谨勿当车辙。

晋陵草虫妙天下，一幅千金不当价。谁将此本送使君，蜂蝶数辈蔬一根。此蔬雅淡无色香，嗟汝蜂蝶空疏狂。人间桃李千万树，有翅奈何不飞去。

蜀帝化子规，啼血思还家。玉环苦微疢，寄汝呼痛牙。物类相殊或相托，悲鸣一夜梨花落。三郎玉柙已成尘，半匕金罂谁和药。紫驼翠釜不生兵，何与涪南新侧生。人间极宠皆祸兆，莫把妖魂幻飞鸟。平生误识安禄山，马嵬欲死先齿寒。

君不见春初淮白鱼，秋深黄雀儿。川潜山泊谁得知，灾身不幸甘且肥。官饕弗渠赦，竟作一网打。头颅千百奉苞苴，猩红熊白风斯下。吾生亦何好，独坐味颇厚。急符星火督虞人，覆巢空类无遗噍。宁逢江南射生手，莫遇雁门馋太守。

爱莲尽爱花，而我独爱叶。水仙剪圆碧，万柄相倚叠。风掀翠釜举，露浥鲛珠晔。不必满川红，香气自薰浃。龟鱼荫凉影，鹭鸥憩别业。洁可包龙城贾客之饭，清可制三闾修士之衣。大可载太乙真人之卧，高可盖桐江神女之归。醉仙卷作碧玉盏，歌妓携来绿云扇。有时听雨隔窗眠，湖声十里钱塘晚。

山亭种花厌脂粉，纯种芭蕉三百本。一心生意展不尽，四面蟠根培自稳。卷舒风日闪流翠，滉滉清阴浸窗户。烦君净拭湘竹床，着我横眠听秋雨。

雪风吹冻冰人须，老梅着花明矮篱。黄芦萧萧白雁落，野树历历青猿啼。旗亭有酒味苦短，地炉湿薪烟粗煖。五陵狎客不下楼，红金火阁玻璃碗。

人生两瞳子，烂烂岩下电。见尽天下人，不见自己面。古哉容成侯，作我眼外眼。我老得君照，君老还我见。藓花绕背字痕青，仿佛阳冰八分篆。神光一点未埋没，尤物千年几流转。君不见扬子江心水如练，年年铸入凝阴殿。后来血染江水浑，至今端午人闭门。

欲晴欲雨天溟蒙，林塘淡荡摇春风。游丝落絮鬬飞舞，野花芳草争青红。南园北园桑柘绿，村前村后啼布谷。蚕姑把叶祝丝多，田翁拜社祈年熟。

藕花分房菱出角，瓜实累累蔓篱落。稻田水多翁不愁，日抱筠筐晒山药。清溪濯暑生布裳，石薷煮透山泉香。涯南老屋颇宜夏，草窗瓦枕松风凉。

雁云漠漠梧桐秋，风露飒飒生平畴。芭蕉叶黄夜气湿，老壁屈曲行蜗牛。林外炊烟暗青树，墙头凉月惊鸣杵。柴门犬吠人语多，刈熟归来碧天暮。

黄鸡懒啼霜月低，青羽乱啄梅花飞。乌犍怯寒不出圈，白犬耐冻时穿篱。老松堕枝供武火，枯蒲织席遮窗破。一窝容膝煖即休，不问瓮中天几大。

吴姬织绫双凤花，越女制绮五色霞。犀薰麝染脂粉气，落落不到山人家。蜀山橦老鹄衔子，种我南园趁春雨。浅金花细亚黄葵，绿玉苞肥压青李。吐成秋茧不用缲，回看春箔真徒劳。乌镠笴滑脱茸核，竹弓弦紧弹云涛。挼挲玉箸光夺雪，纺络冰丝细如髪。津津贫女得野蚕，轧轧寒机纬霜月。布成奴视白{叠毛}毡，价重唾取青铜钱。何须致我炉火上，便觉挟纩春风前。衣无美恶煖则一，木棉裘敌天孙织。饮散金山弄玉箫，风流未逊扬州客。

玻璃冷浸清湘玉，白衣暖护秋屏绿。淮南公子有胜情，收拾四美归吾亭。问君亭中更何有，解事家人频送酒。客来醉赏不得归，拍阑朗诵亭中诗。

两雄相持机不发，一著输先智相轧。退守皆虞虎穴空，通和不肯鸿沟割。危枰已属堕甑里，巧势争看强弩末。疲思嘿嘿鬼神寂，密运茫茫天地阔。悍鸡趁鬬不暇咮，骏马争驰各忘秣。矰禽睥睨欲高举，罝兔迷离思远脱。死中求生背水阵，灰冷复焚余烛跋。白登倏报沛公走，阏与俄闻赵师活。傍观骇服算入妙，对局虚骄气方夺。人生胜负何可期，生达难欺死诸葛。推枰一笑拍阑干，满袖松风凉泼泼。

长松梢梢老烟雾，瀑泉飞落千丈布。树精摇手不敢呵，雅是仙人熟眠处。睡蛇未死惊起来，风吹野服冠崔嵬。双髽窣窣磨老瓦，墨汁湑湑翻莓苔。一翁拥篲供扫壁，一翁耸膊观落笔。欲写未写方昂头，野趣含秋正萧瑟。先生壮志神龙骧，欲跨八表提天纲。市衢呼酒沃侠客，岂肯老死苍山傍。忽来馿上听鸣镝，中原王气开皇极。心事西峰一首诗，真人自在陈桥驿。

有客有客吾春湖，踏霜打门呼老夫。寒温粗了不暇坐，两手奉我商山图。皓首庞眉髪如漆，千古高人谁画出。疏行大字各题诗，颇类涪翁老年笔。绮里季，夏黄公，春风拍浮酒两锺。仰天但觉宇宙窄，麾麈一扫尘凡空。东园甪里更萧散，石鼎茶瓢风日晚。琵琶不作儿女悲，横琴静送飞鸿远。周家遗民方避秦，留侯眼高识天人。翩翩小出奠危社，落落高举连青云。感君持赠慰枯槁，玉雪辉辉见诸老。何当乘鹤参翱翔，风露清凉咽瑶草。

浣纱如妾心，皎然照冰雪。秋声入络纬，炯炯织霜月。裁衣嫁作梁鸿妇，白髪相看如此布。不学西施矜媚妩，妆成欲觅君王顾。忘却土城山下路，贪向铜龙溪边住。明朝吴骑猛如虎，献入娃宫作俘虏。含羞短制衣楚楚，忍学翩翩鹤翎舞。

大儿荷锸去疏麻，小儿提筐来采茶，翁自决水灌秧芽。今年续食不可望，一夜老风摇麦花。

长门写遍泥金帖，春风暗老如花靥。臂纱尚护红守宫，妾命君恩尽如叶。一朝结束嫁荒陲，一马前导五马随。老奚并辔相笑语，双袖自抱琵琶啼。边风吹碎心如梦，云长只有孤鸿送。早知毡帐是羊车，却把黄金博青冢。向来玉锁摇铜环，咫尺不得窥天颜。祇今堕在万里外，日光那到祁连山。女色自矜还自悮，画史欺君君莫怒。甘向匈奴作妇翁，而翁首祸羞千古。

君不见世南人间行秘书，撑肠拄腹搜不枯。眼空千古不留物，更用芸香祛蠹鱼。又不见王家楼中五百车，锦奁玉轴签红牙。夜生光怪射东壁，神鬼错愕相惊嗟。无形之书不复见，有形之书今亦鲜。吴侬鞭马驰京尘，何曾着眼鸡林人。弓刀自带封侯相，黄金不博青藜杖。请翁少待三十年，怕有米家书画船。

冰蚕吐丝寒玉苍，老龙磨角玄云香，半生食汝充饥肠。正尔悒悒伤弓亡，一日到眼惊余皇，欲呼未见谁鬣长。庸奴自愧取不臧，艴然持之走盖藏。呜呼得失安可常，我不善保遗渠殃，苟能藏之殃而祥。但随牛后失所当，枯竹尚作神龙骧。安得石精变化飞堕桑君旁，塞翁失马心清凉。

群仙碎翦明河水，须臾变换人间世。重阴漠漠不分天，万里茫茫更无地。回飞慢舞忽交急，清壑污渠受平施。虚光眩转混昼夜，终日纵横绝声气。埋深矮屋火无功，卷入空檐风挟势。无同那得羽相似，怪见惟惊犬群吠。调和稚子割蜜脾，涩缩山翁鸣屐齿。秃苍捕雀花两眼，戏客捏狮红十指。径须醉赏腊前三，纷纷尽是明年米。

鸱夷饮江共晓汲，麈尾拂屏翻墨汁。密云黯黯扶天来，黑风冥冥吹海立。涛奔浪骇恣神怪，惊起苍龙九渊蛰。须髯怒插霜戟寒，鳞甲光摇春雨湿。身蟠远势欲万里，吻渴沧溟归一吸。僧繇汗背叶公走，祇合庸奴事供给。所翁湖海陈元龙，小傍皇华在原隰。酒酣作画特余事，大手能旋倚天笠。只恐通神风雨急，抉破天门夜飞入，明日山翁倚屏泣。

江头古树片叶无，槎牙老龙爪角枯。风含雪意天欲晚，冻栖不动鸲鹆满。翩翩四翼来何迟，睥睨欲泊无空枝。写生贵活意独到，明朝嘈杂听渠噪。

拣芽穰穰鹰爪黄，活火濈濈鱼眼汤。扫花席地白日静，穿帘透户春风香。唤醒松根渴睡汉，五更清梦从渠短。泠泠灌顶欲通仙，稽首法云甘露椀。

君不见象床金缕黄龙须，翠帏茸毯红氍毹。凝香燕寝环琼姝，美物作恶常须臾。能令王孙泣路隅，富贵不到山中臞。霜空雁落寒陵肤，西溪女郎织春蒲。作席眼眼涵清腴，髪僧方丈供横铺。苍烟翠雾不可摹，摩挲温厚便鹤躯。高眠齁齁忘朝晡，远梦飒飒生江湖。楮衾竹榻蒲为徒，观美不足安有余。更生九节寿老夫，百年与尔同卷舒，清风傲兀超几蘧。

苍梧弓剑俱尘土，一片枯桐尚传古。有弦弹入碧虚寒，彩凤应来兽应舞。物真物赝不必论，立名幸有古意存。南风不作民正愠，我欲抱渠招帝魂。

神镵鬼凿深无底，谁敢然犀照秋水。苍生望霖龙不起，蜡丸笺心聒龙耳。髯张尾战珠脱腹，仰天嘘气阳侯哭。铜瓶偷湫未及屋，黑云崩山雨如竹。

深村落日啼寒乌，中有十数黄於菟。饱吞猘狗未足醉，时失行客惊相呼。苍髯老翁百夫勇，蹶张强弩金仆姑。潜机夜半发乘矢，黄髯白额歼其渠。寝皮食肉争赏快，入穴取子无留余。呜呼山中猛虎今已无，人间苛虎谁驱除。老翁负弩先辟易，此虎咆哮角而翼。

金车山重牛难挽，五花嘶出长春苑。太官供顿宴骊山，三郎沉醉归来晚。酩酊马上扶者谁，秀眉照眼两国姨。红香把臂手亦软，三马相倚不敢驰。黄门拥道尽端美，锦衫绣帽春风起。解酲尚恐需余尊，捧把玉卮行复止。最后一马寿王妃，鸾扇夹侍双琼姬。酣酣嘿嘿意自远，恨不醑我渔阳儿。图陈无逸今安有，却作醉徒供画手。昭陵百战大山河，凉州几瓮葡萄酒。

父天不可嗔，夫君不宜怨。要知古圣贤，贵在素贫贱。父常煮字不成饭，夫常织文不成绢，衣粗布衣龁藜苋。去耕原上田，往种陌上桑。获云秋穗重，缲雪春丝长。汝温汝饱官征忙，翁出校书为汝偿。

山翁手持青石骨，疑是元宾瘗中物。支床捣练应不然，中裂何由半存没。冰池既决不可堤，镜面已破那能规。达人不必顾堕甑，好事大率逢轰碑。寒蝉饱饮供晓滴，尽了山中病磨墨。太和磔裂三千年，何处人间有完璧。

木天荒寒风雨黑，夜气无人验东壁。天球大玉生土花，虞歌鲁颂谁能刻。翁持铁笔不得用，小试印材蒸栗色。我今白首正逃名，运与黄杨俱受厄。藏锋少俟时或至，精艺终为人爱惜。固不必附名党锢碑，亦不必寄姓麻姑石。江湖诗板待翁来，传与鸡林读书客。

倦童呼不诺，久客坐长叹。野色归烟暝，秋声入雨寒。阅人江树老，经火路牌残。近郭鱼羹饭，招呼作晚餐。

髪僧行脚倦，归计上心忙。秋老蝉声短，江空雁影长。乾坤无了日，霜露感殊乡。遥想梅花未，还家定雪香。

藓壁作怪画，石泉操古琴。藤多山木老，僧瘦道根深。白鹄随人饭，青猿抱佛吟。经过恨不数，带雨度遥岑。

雪尽孤峰瘦，家贫老梦寒。春鞭双影动，岁节五更残。努力三餐饭，滋身九转丹。时危从道丧，不敢弃儒冠。

天地穷东野，江湖困子长。逢人双白眼，衒俗小红裳。旧句传枫冷，新吟带柳香。还能相料理，亦足慰凄凉。

今代平塘老，前身靖节翁。死知随物化，贫与不官同。仕国棠阴在，休亭蕙帐空。容人方竹马，楚些已西风。

菜剪尧时韭，羹羞晋代莼。家寒多食淡，客好不嫌贫。一夜小窗雨，百年华髪人。明朝未须去，老别最伤神。

苍苍乌玉笏，岁岁到山翁。君眼何曾白，吾颜自觉红。一生磨不死，万事写成空。回首柯山路，凄凉不复东。

十雪势未已，一冬天积阴。背风留更久，入夜落偏深。禾稼连冰柱，天花幻玉林。遥怜五峰老，尚寄苦寒吟。

支身惟首健，随事与心违。病久药为饭，寒深火是衣。矮窗看日度，远梦傍云飞。可比梅花瘦，呼童试折归。

赞公分半榻，卧近竹西楼。四壁寒蛩夜，一山黄叶秋。梦随三鼓动，月尚半窗留。零乱芭蕉影，禅衣烂不收。

止庵诸老行，今日九原人。头为谈经白，家因好客贫。欲铭贞曜墓，来哭广成真。俯仰南湖月，瑶琴锁碧尘。

日永驹难过，庭空雀亦无。花招蜂出早，草碍蚁行迂。蕉叶露台掌，水光天影图。下帘便道静，烟篆起茶炉。

舌在贫何害，脾清瘦不妨。天心半夜子，道脉一分阳。山色春秋老，梅花天地香。半炉煨芋火，意味颇悠长。

尽日坐谷口，看云生岭头。蝉声偏占晚，菊色欲专秋。江碧水心淡，叶红溪树愁。乾坤万万古，流转一虚舟。

短髪白已尽，寒花黄到今。秋清山见骨，年老树留心。独鹤离骚怨，虚泉大雅音。冥鸿不知处，引睇暮云深。

老蝉吟渐懒，愁蚓思无穷。数点菊花雨，一溪茅屋风。苔衣秋井绿，枫缬晓山红。急索鹑裘补，寒先及老翁。

独眺秋愈远，孤城日渐曛。地平浮楚泽，天阔见吴云。风静渔歌合，波摇雁影分。未应陵谷变，不得问番君。

共僧分晚供，呼渡立桥东。雁背西风紧，渔梁落照红。云添疏树影，叶补败船篷。旧日津亭酒，黄垆蔓草中。

觅宿村溪远，逢人面目生。习移多佩犊，气怒鬬呼鹰。天阔秋阴重，风高夜柝惊。迟明怀宿饱，股栗履春冰。

江汉亡维楫，山林困蒺藜。头颅春雪重，心绪晚云低。挂树蛇留蜕，逾垣虎印蹄。遥怜伯劳燕，辟地各东西。

解后西风野菊黄，别来冉冉历三霜。未偿诗债如山重，曾结交盟引梦长。老病终年亲药裹，清谈何日倒书囊。闻君读罢多娱乐，萱草春深棣萼芳。

笔债穷年老髪僧，砚寒还复夜敲冰。西堂梦后无灵运，夔府归来有少陵。诸老文章凡几变，千年风雅欠中兴。矮窗烛暗成惆怅，忽见梅花月一棱。

仙林路细出山腰，灵谷峰高入紫霄。立石借为题字壁，倒松因作度溪桥。雨花湿地人归晚，烟草迷川马去遥。记得玄都种桃处，黯然分袂各魂销。

拄拐蹒跚鬓雪明，向来小范亦分羹。十年不见疑先死，一旦相逢似再生。尽乱亦收诗卷上，长贫犹挟命书行。试言何物妖星照，是处青山白骨横。

旧址相传五世昌，寒芜忍堕十年荒。老吾衰落空怀土，幸汝辛勤自肯堂。袖里莫忘无恤简，墙头犹有孔明桑。地灵旧日锺文气，且要扶持此脉长。

秋树婆娑风露凉，老蟾落子种虚堂。胚浑天地中央色，漏泄神仙上界香。贫里忽惊添粟满，老来不动买花狂。带愁莫上黄楼去，归隠淮山兴味长。

黄芦笠泽剪秋雨，褐兔中山俘饱霜。千里能随云衲远，数君肯顾草庐荒。无情书传方高阁，何处尘埃有画墙。留与素翁修菊谱，寒花吹入墨云香。

诉得冤伸意始休，敝帷埋骨几经秋。兽心犹办死报主，人面却甘生事仇。作传自应班豫让，论功何止及留侯。世间义字无人识，写在荒丘马冢头。

睦城西下柳阴阴，以艾名溪古到今。鼻祖桑弧蓬矢地，耳孙乔木故家心。应无别姓争墩住，曾有高人对客吟。欲向原头拜宗老，西风落日暮云深。

羞把长裾事走趋，已将身世混樵渔。畏途咫尺如千里，老友多年欠一书。最喜山人题皓隠，莫教帝画到幽居。欲寻载雪舟边路，来为槃翁赋遂初。

去年菊里辱经过，秋思萧萧又草坡。兵火东南关气数，交游湖海隔风波。书缘辟乱经年少，诗想忧时近日多。倘有鳞鸿幸相寄，青灯无奈忆君何。

投老移家僻坞来，满林秋露洗黄埃。饭才种麦须堪饱，衣旋培桑未可裁。万古乾坤如传舍，一生风雪叹江梅。相看喜有青田鹤，肯与诗筒日往回。

十弓荒圃百弓山，缚草编茅屋两间。鸡瓮不知天广大，鹤巢已觉地宽闲。胜心扰扰双蜗角，畏路岩岩九虎关。退一步行差得计，野云深处即商颜。

神龟为我作天山，合住清泉白石间。岁月短梭人易老，诗书高阁士方闲。秋鸿社燕炎凉势，沧海桑田梦觉关。近屋虬松三百尺，时时相对各苍颜。

肯为刘安赋小山，几时鸡犬过云间。命穷无用三千字，蹄蹶难供十二闲。薄酒程头多隔县，故人踪迹半阳关。何当共嚼西岩雪，嗅取梅花一破颜。

不起楼台作热官，小园回合抱溪湾。露漙花靥春红湿，烟护松髯晚翠寒。已向掌中旋宇宙，正须胸次著云山。可能再为苍生出，鹤怨猿啼搅夜阑。

营营谁肯卧沧洲，喜有高人此枕流。得水最多知地胜，种花无数欲春留。图传笠泽三分画，梦绕黄淤十里秋。料得江枫吟未了，载诗应汗谪仙牛。

敬脉人人似饮泉，扫松罗拜喜争先。颂琴不朽终流庆，石仲相看莫计年。沧海桑田谁料此，秋风宰树幸依然。五陵莫说骊山下，愁绝求羊一穗烟。

乱里相逢各自忙，少依松影话凄凉。古来尚有种桃处，今去当传辟谷方。马蹴黄尘遮日暗，鬼吹青燐隔林光。海田未必非天数，空对西风老泪滂。

买山长说欲栖身，画得图成隠始真。半枕虚堂生草梦，一溪流水种桃人。但知樵客当辞汉，莫与渔郎说避秦。早晚相从弄明月，细听唤铁响苍筠。

意行行到野人家，门带清溪石径斜。落日轻烟山可画，短篱颓堑菊能花。归迟悮客频敲竹，坐久劳人再煮茶。那得宽闲无点事，日搔短髪问桑麻。

烟雨庭前锦伞张，一般秾郁雪深堂。偶扶晴日孤筇出，连挹春风两屋香。供佛省烧苍柏子，薰书不藉绿芸囊。冰霜尽厄芳心在，自与梅花是雁行。

担夫勇似踏槐忙，卫卒严于夹棘防。千古文章成画餠，万人场屋忽敖仓。籍存尚或思班爵，礼废宁容并去羊。立尽斜阳还独笑，功名自古梦黄粱。

霜雪林头又绿稠，乾坤生意几时休。人情葵扇炎凉态，世路瞿塘上下舟。鳖跛未输蚿百足，茅封不敌橘千头。细看不似吾儒业，一片书田或有秋。

向来涂抹趁春妍，老去栖迟叹雪颠。一倍法灵君说数，三生缘定我随天。正须花外羁奔马，莫向桥南听杜鹃。见说侯封容易觅，紫茸靴袴锦鞍鞯。

投老江南黄叶村，菊花时节雨昏昏。矮窗孤梦正欹枕，拄杖一声谁打门。三字头衔康节数，一编心易华山孙。吾年渐似璜溪老，尚把灵光许独存。

厚于布被拥公孙，清似荷衣伴屈原。卷送春云香入梦，剪成秋水淡无痕。五更葭琯嘘寒谷，一榻梅花近雪村。直作黄䌷纹锦看，日高睡稳不开门。

按节波神逆水来，鱼龙掀舞鬬崔嵬。浪高峰顶青天雪，风助江声白昼雷。势欲上时掀海立，怒无泄处触山回。世间亡国知多少，谁似灵胥恨未灰。

秋瑟凄凉忽断弦，自砻山石志新阡。稍闲即病身无福，竟死难医命有天。会绩忍看烧烛泪，遗簪聊抵买花钱。最惭误看刘蕡策，辜汝相依四十年。

死生最怕堕危机，乱世全身正自稀。满地干戈殊不定，盖棺丘陇未为非。鹿门不共庞公隠，凤褐谁缝杜老衣。愁绝梧楸烟雨地，藁砧百岁拟同归。

重耳盈盈岸柳黄，九龄冉冉涧松苍。梅开小白添新雪，鸦引童乌弄夕阳。樵唱转低春谷永，雁声不断暮云长。奔泉浑作山涛响，溅入悬岩百药香。

偶来安石坐林塘，因得栖筠受晚凉。归鸟冲烟方陆续，寒花经雨尚黄香。云如仙客踪无定，风作山宾语自长。师古不成书谩读，乐天深结退居房。

水痕落尽见晴沙，步入湖阴处士家。梅一两花春尚小，雁三五字日初斜。百年耆旧多思洛，五夜精魂半梦华。珍重瑶琴莫轻拂，西风江上沸芦笳。

细撚寒髭缕缕霜，未须惆怅惜流光。近山归鹭分明白，过雨斜阳浅淡黄。春入桑榆花影瘦，门无车马草心长。暮年一卷参同契，觅得安神不老方。

雪影萧萧带晚霞，胭脂灼灼傍铅华。孤山夜合连枝木，一树春分二色花。牛继马来几换骨，鹤乘鸾去忽通家。向来逋老题诗处，曾有红裙拂碧纱。

木老江空雁阵秋，阑干倚尽思悠悠。舞衫歌扇落春梦，山雨浦云牵暮愁。半壁夕阳千古在，几朝王气一时休。献陵无树供寒雀，信是劳生枉白头。

绝艺当场万目倾，两竿朽索半空横。反提双女摩肩过，仰射孤鸿信脚行。胆似子龙身里满，体如飞燕掌中轻。弄潮已叹吴儿险，更有人从死处生。

谁撤天门虎豹扃，群妖食日上青冥。一眉不及黄昏月，万目惊看白昼星。绝响无人槌败鼓，洗光何地激沧溟。仰天凝注需阳复，寂历西风老泪零。

丹青百丈鹅溪绢，缥轴南郊大礼图。官隶威仪犹是汉，山河风景已非吴。秋阴汾水年年雁，月黑连昌夜夜狐。辇路莫惊荒草暗，鮧膏灯灭出金凫。

蕲川老竹未为奇，横截凉州黑玉枝。阳燧无烟山鬼铸，蓬壶乘月浪仙吹。一声响裂千崖石，九曲亭标二老诗。俗耳从前听不得，壁尘蛛网故多时。

寂历山房久杜门，清晨踏碎碧苔纹。池经宿雨添三尺，花怯春寒瘦一分。满地月凉翻竹露，隔溪风细度松云。近来生计随缘足，半亩荒畦手自耘。

脉暖犹涵老藓斑，眼花仍带泪痕潸。厄于劫火元无恙，意在斯文岂苟完。一片墨光留手泽，浑家黄色上眉间。只消半滴冰蜍水，涨起满村烟雨寒。

夜半辽东白鹤归，旧来巢处立多时。门关落日千家静，旗飐秋风万马嘶。文堰石台空有谶，画堂翠幕更无诗。悠悠往事俱尘土，只有寒流是古溪。

树精不死卧松关，呵护仙翁旧禁坛。天阔难寻骑去鹤，井香疑有炼成丹。山如辟谷秋逾瘦，屋尚凌虚夏亦寒。行遍苍崖无石髓，空和凉月倚阑干。

寒具油干火已新，流觞水暖酒初醺。蔷薇半树花孤注，杜宇一声春二分。薄晚草心先浥露，久晴山意欲生云。老来尚费闲精力，自种窗前辟蠹芸。

兵尘漠漠暗穷山，零落难寻堕水丸。见说陈玄老居士，独留何逊旧诗坛。快刀肯截乌龙角，破砚犹存紫马肝。一笑磨人磨未了，晓窗搔首雪霜寒。

苍黄瘦硬立颓垣，疑是栽时第一根。早岁孤君惟二子，暮年千亩尽诸孙。雨鞭老迸苍龙骨，霜节寒封古藓痕。消得培滋号尊者，把诗题作野人轩。

骨多肉少与梅同，老向江南风雪中。万事羞称司马好，一生不送退之穷。偶贪识字头先白，稍欲工竽面即红。说与丹青莫饶笔，肩山只合付何充。

黔乌缟兔鬬飞梭，春树流年忆踏歌。扫白了无烧药法，守玄不及力田科。人于淡处交情耐，梅到枯时生意多。寂历风帘卷山雪，醉眠不问夜如何。

画兰重补纸床屏，支石横眠道气清。杜宇不啼春一半，落花如梦雨三更。老心暗觅余年健，万感偏从静夜生。最忆宝莲山下月，照人扶醉听吹笙。

此花不受俗人知，为汝移家亦绝奇。至冷淡中参古意，极高明处见南枝。栋帘相望滕王屋，风月重添水部诗。梦入梨云香不断，有人携笛倚阑吹。

摇落荒村野水涯，貌枯神泽骨槎牙。一生知历几多雪，绝好只消三两花。万木尊为诸老行，孤根淡似道人家。儿时见汝今头白，正拟相看度岁华。

黄台瓜蔓已凄凉，五雁飘零不着行。一脉仅余三老在，半年又哭两兄亡。菊园霜熟秋香寂，蕙帐云寒春梦长。愁绝吟魂招不得，西楼风雨忆连床。

闲却秋洲野钓矶，谁知远出是危机。一篙赣水虚舟急，千里诗魂半夜归。前月仆来书尚健，一生志与命相违。亲庭已老儿方幼，最为先生泪满衣。

曾随计吏上青霄，折翅归来困一瓢。湖海十年乌绕树，功名两字鹿眠蕉。山图不及生前买，诗板姑留死后雕。地下修文应未恶，寒蛩虚馆雨萧萧。

古来系日欠长绳，节物相催老自惊。岁里春为花早计，蛰前雷是雪先声。移家燕子商量熟，开国蜂王去就轻。最忆长安三月事，有谁重赋丽人行。

门无辙迹草偏青，屋带秋山意转清。打梦易惊棋雹响，载愁不去酒船轻。幸无帘幕妨云影，尚欠芭蕉赠雨声。欲送星鸾过桥去，夜深河汉未分明。

曾卧江楼听雨声，萧疏又似送归程。正如老马倦行路，忽有鹁姑啼晚晴。绕屋种花春烂漫，隔窗无树月分明。苍头不管人眠熟，连报严城打五更。

形枯面冷住山人，仿佛钱塘老惠勤。寺窭不充黄粟饭，佛寒添绣碧苔纹。秋声茅屋三间雨，野色松岩几树云。嚼菜熏香清语久，一灯明灭夜将分。

自摩寒镜看头颅，短髪萧萧不受梳。天地风霜吾辈老，江湖烟雨故人疏。道穷分命真如纸，世乱功名不要书。纵有黄金难铸错，一编残易伴犁锄。

老丑移形转可吁，凋零已到骨之余。似因漱石磨成磷，幸免投梭折得疏。根笋尚如儿龀短，医师欲实火田虚。喜无干胏劳吾决，含咀犹能味古书。

岁如旧政方书满，春与故人同惠来。白髪最愁新历换，清谈且博笑颜开。屠苏卯酒红生晕，细菜辛盘翠作堆。但觅年年各强健，不妨日日小徘徊。

一枝九节称身长，扶得衰翁气力强。色点湘妃红泪雨，骨凝王屋紫藤霜。结交最与芒鞋密，寄友应含荜拨香。独有探梅时节苦，相随江路雪茫茫。

独榻孤扉木几双，小窝可受北风降。带霜枫叶寒供火，随月梅梢瘦入窗。梦熟不知衾似铁，睡醒何用酒盈缸。近山最有松声好，卧听空潮上浙江。

死到先生世道衰，忍弹双泪看铭碑。动随天去心无愧，视得官轻事敢为。他日史书廉太守，四方人哭老宗师。不知精爽归何处，定在梅花自在时。

数柱伶俜不架椽，密铺松髪厚如毡。御风难觅深蓬岛，障日聊成矮木天。肥瓠引藤高浥露，闲花借荫省浇泉。热时构汝凉时撤，不是疏恩势使然。

虹影初消雨脚收，凭高聊复散牢愁。烟横三市蜂房屋，尘掩重门燕子楼。黄菊自随陶令节，白云那管汉时秋。雁飞不尽乾坤大，安得相从汗漫游。

不甘摇尾乞人怜，视死如归气浩然。千古六经俱扫地，独公一柱肯擎天。乾坤万劫英雄尽，文节双高日月悬。惆怅老身空有泪，玉亭无路荐寒泉。

苍玉光寒篆紫烟，重重封裹到梅边。得君一片歙溪石，即我终身绵上田。少达必穿维翰铁，尽穷共守子云玄。老坡莫遣穷居后，远在茶坑凤咮前。

晓炉香剂已烧残，漫卷棨帘倚药栏。鞭底土牛方转燠，石边盐虎忽凝寒。有人剪彩娱羔酒，独我煎茶续菜盘。冰沍砚池呵未泮，东风到底入毫端。

红日行天熨绛绡，一番阳长便阴消。青山又现本来面，瘦竹方伸久折腰。枯沼暗通泉细细，晴檐忽听雨萧萧。独怜点入吟翁鬓，费尽东风不肯销。

笔耕长馁拙生涯，何用撑肠著五车。甚欲疗饥难煮字，可怜不饱费炊砂。老惭乞米修竿牍，贫欲休粮种枣瓜。梦里不知时世换，买珠犹自说京华。

翠羽嘈嘈唤梦回，罗浮峰下小徘徊。霜风昨夜卷晴雪，山路今朝无碧苔。尚有瘦香供玉笛，不将余片点妆台。少须鼎实明人眼，却带江南烟雨来。

不逐登高老孟嘉，同来守岁阿戎家。能将秋圃风霜骨，直作寒梅辈行花。香称屠苏浮腊蚁，色侵幡胜插云鸦。老夫细把金英撷，独拟明朝早供茶。

江上春肥衰草生，林梢烟暖乳鸠鸣。青山与我一面雅，白鸟令人双眼明。云净有时看雨泣，水平无处觅溪声。折芳弄翠浑闲冗，时与樵渔错杂行。

似是轮囷老蠹鱼，尚饶兰露入铜蜍。诗亡正恐鲁无史，士贱岂容秦有书。世味几时回橄榄，秋山随地著蘧庐。多情樵客能相问，莫有余闲赋子虚。

一片轻鸿度小坡，半泓浅碧浸丛莎。黑云垂地雨声急，黄叶满林秋意多。短髪未冬先有雪，懒心如井不生波。孤砧已报寒消息，欠问眠鸥觅芰荷。

人家落落堕荒丘，碑带苍苔独自留。博陆脊梁浮日月，中郎铭笔法春秋。一抔谁下寻坟马，片石今供砺角牛。惟有斜阳闲照管，肯和鸦影上螭头。

格磔声高午梦残，扊扅歌罢酒杯干。漫天飞去杨花乱，著雨归来燕子寒。世味淡如和蜡嚼，春山好在带云看。近来习性浑成懒，抄尽陶诗独倚阑。

冻透松边屋两间，孤床盘礴数更阑。无情风雪偏欺老，经乱衣裘不御寒。春意一炉红榾柮，故人两坐绿蒲团。敲冰自换甆瓶水，浸取梅花仔细看。

锦鞯宝勒度南云，到处丛观暗驿尘。人喜此生初见象，我忧今世不生麟。半年传舍劳供亿，德色中朝动搢绅。粉饰太平焉用此，只消黄犊一犁春。

见说云泉深又深，定知巢入海棠林。君医尚副穷时愿，吾道全孤壮岁心。药笼有方玄白髪，苋肠无分服黄金。近来觅得安身法，诸老先生夜气箴。

七里滩头曾识面，五峰城里又逢君。人间一瞬白驹日，世事几番苍狗云。奇骨谁当侯万里，匹夫那可帅三军。试凭冰鉴从头问，细雨青灯过夜分。

乌鬼淋漓受指呼，江鱼终日为人驱。扼吭不及能言鸭，哇肉几同反哺乌。暂满空喉如瘿大，竟无半尾塞肠枯。少宽颈组方谋饱，水冷沙寒日已晡。

鱼跃鸢飞喜落成，鹅湖鹿洞共峥嵘。世无孔孟乾坤熄，学到周程日月明。议论高虚终害道，圣贤平实不争名。光风霁月元无迹，分付庭前草自生。

贞姿抱冰雪，粲粲楚江滨。照水淡寒影，寄人生远春。

微吟水部诗，欲续广平赋。须是铁心人，方识花妙处。

一阳未嘘枯，霜木醉梦里。照眼忽横枝，令我折屐喜。

穷阴沍冰壑，霜月耿夜残。中有罗浮仙，洒洒风骨寒。

苍凉遁荒野，交与桃李绝。远聘不肯来，为君三磬折。

苍根封古苔，空腹餐冻雪。老意暗生香，丁宁勿轻折。

天风开瘴烟，独立山椒雪。神人藐姑射，相对成二绝。

好花不必大，骨瘦花自小。一点春有余，万古香不了。

萧萧三五花，影落寒溪浅。佳处不在多，诗兴孤山远。

东风卷晴雪，山意颇空寂。扫花归作饭，豫当调鼎实。

鸦丛桑椹紫，蝶穴菜花黄。水鸭眠依石，竹鸡啼过墙。

雨阑流水急，风定落花迟。一老临溪钓，双童画地棋。

天空虹灭影，风定水无纹。半树挂残日，千岩吞湿云。

团团青枫阴，绰绰万间屋。下有避俗翁，扫石叠两足。

松关深更迂，中有安行路。从渠马上人，笑我不出户。

本无食肉相，每饭甘藜羹。侯鲭岂不佳，怯怯疑生兵。

红楼艳歌舞，乐极还生哀。欹枕看儿戏，好怀终日开。

枯树淡秋影，湿云凛夕阴。江天一声雁，世事百年心。

两椅熨秋竹，一帘卷霜藤。山风长夜寒，兀兀挑青灯。

风麤或卷茅，雨饱颇生草。泓然老砚池，照我髪缟缟。

闲花淡心事，不作春风妍。野竹三五枝，引凉吹昼眠。

松影乱书檐，鸟声隔山屋。有客抱琴来，为弹芝田曲。

霜崖白石髓，火鼎黄金芽。生疏不入梦，饱饭煎江茶。

红尘野马急，老意饥蚕懒。借取黄庭经，时时谩遮眼。

不受春风半点尘，骨寒花冷雪为群。桂椒不敢攀同传，正是骚人独敬君。

态浓意远骨肌匀，睡起精神萃太真。不用分明更题品，诗翁已自为传神。

不容天上妖蟆食，却许山中狡兔眠。两日见岩成二绝，丫头不老月长圆。

锦帆翠楫照吴川，系缆犹存石岿然。刻佛未灵山鬼过，西风吹动鲍鱼船。

餐英人去已千年，留与先生泛酒船。昔日避谗今避世，黄花独识两翁贤。

不缘斗米挂朝衣，自是知几勇赋归。莫把秋英等闲看，商山芝草首阳薇。

不管髼松雪满颠，笔床茶灶度年年。穷愁博得长清健，多折梅花供老天。

懒溪晴稳麦风斜，桥影欹倾水见沙。十里荒陂自春色，一双㶉𫛶喋杨花。

雨香云嫩散朝晖，细草初肥绿满溪。无数落花鶑背上，避人带入柳阴啼。

不随龙去只鱼汀，绝喜先生世累轻。却把客星侵帝座，岂因忘世未忘名。

自有诸公作帝师，故人相与竟何辞。可能密密同床话，不及周南第一诗。

万里长风鹢退飞，自浇涧水溅征衣。满身只有梅花影，不带西湖柳色归。

识字田夫雪满簪，种桃久矣入山深。五星便是丛奎宿，不上黄花老圃心。

太史谈天术转灵，相看犹自眼青青。步占若上清台去，莫说江湖有客星。

吾年七十入城府，君更老吾仍出山。早岁相期作深隠，至今头白未能闲。

六年不见云巢老，端拟此来消渴心。花落鸟啼春事阔，不知何处倚阑吟。

东溪水长船多上，南浦草深人未回。昨日君家问消息，书归方索暑衣来。

土渴群蔬不肯青，辘轳百转汲深清。山翁到老谋生拙，抱瓮崎岖博一羹。

春风吹我游仙梦，梦到庐山顶上来。不记花多与花少，恍然如步紫云回。

千岩万壑吼虚钟，病叶吹黄树树空。寄语天公莫多事，杜陵茅屋怕秋风。

芦竹丛高荫石阑，菩提香远出林端。雁声忽断梧桐雨，草阁秋深倚暮寒。

纨扇轻盈宝月轮，鶑花点染玉园春。凭谁为障西风起，万里黄尘竟污人。

黄芦白雁小汀洲，奎藻香罗一片秋。胜似纥干山下雀，冻飞不去使人愁。

空蒙水汽湿溪烟，闪烁沙星照客船。一片西风吹酒醒，秋容多在雁云边。

叠足支颐落子迟，松风冉冉动须眉。断蛇失鹿浑闲事，不直云根半局棋。

石乳云腴拨不开，春风潋滟碧磁杯。应无俗客烦敲臼，只恐东宫聘使来。

一方湘竹卧春阴，数卷唐诗醒老心。俗客不来山宇静，新鶑啼入杏花深。

花风摆脱老红去，谷雨将迎稚绿来。我类文园病消渴，晓窗和露咀青梅。

搀先岐路不容差，形定心忙寂不哗。仙客莫嫌春昼短，东风落尽海棠花。

得见梅花即见逋，我来竟日觅梅无。却于无处分明见，月满孤山水满湖。

撷青日日饭疲牛，识字耕夫已白头。束帛不来山鬼笑，有人马上觅封侯。

意钓秋江不为鱼，六韬尚拟载征车。东南腥血方涂地，何用人间有此书。

为爱听琴亦此来，道香庭院得徘徊。羽仙羞种桃花看，一味湘兰绕屋栽。

龟头突兀未生苔，读罢新碑老眼开。前度刘郎吟未了，溪翁为作后身来。

穿窬暴富竟饿死，博塞得官终族诛。不惊宠辱老瓦砚，粗了暑寒粗布襦。

莫放龙山旧醉豪，西风辇路暗蓬蒿。目穷千里应惆怅，赖得螺峰不甚高。

一寒谁复解绨袍，百结重缝叹汝劳。莫遣海图归短褐，此身正自困风涛。

山根短日堕寒影，溪上乱风吹结衣。自怜野性老尚癖，逢著梅花便不归。

儿女情怀易得怜，悲伤容或涕涟涟。独疑迁客方沦落，犹著朝衣夜入船。

春风十里莲花市，红烛三更桃叶歌。候馆羁人眠不熟，梧桐窗下雨声多。

困热依然梦不闲，起蒙絮帽待更阑。矮梅窗下清如水，淡月笼霜雁影寒。

硎谷冬瓜幸未生，尚堪松下抱遗经。春秋断烂无人读，一点寒灯老眼青。

风雪萧萧席作门，奴星急把柳车焚。脐中红炷两三日，坞里黄金十万斤。

喧啾百鬼瞰高明，寂历朱门野草生。斗大山中茅屋好，日长欹枕听松声。

对客清谈妙入神，舌干时与供先春。东州米价北门雁，一语不须来溷人。

遗像犹能立懦夫，悬知生气摄萑苻。三郎阿堵知何用，只识营州阿荦奴。

昏昏水汽吐玄云，自是先生笔有神。不洗从来姿媚态，可怜北面卫夫人。

断草寒烟故宅荒，高风千古映湖光。独怜汉帝征车重，不及陈蕃八尺床。

露冷红酥不带愁，湘兰楚菊共清修。灵均死去无人问，闲却沧江一片秋。

支离矮屋护松阴，半刻清闲直万金。蟋蟀叫回秋梦薄，一方凉月道人心。

荒畦整整复斜斜，不种春风儿女花。却笑过墙蝴蝶乱，懒随野老问桑麻。

冻耳萧萧天欲霜，冬深门巷意苍凉。一筇径为梅花出，独立斜阳影正长。

露漙芳草绿茸茸，淡霭轻烟古画中。行尽葡萄三十里，海山青处日初红。

棨榈叶碎风索索，枇杷子熟烟冥冥。黄鹂三请我未出，白酒一樽君小停。

山径之蹊去去赊，筚门圭窦是谁家。其生色也草交翠，彼美人兮莲正花。

源泉混混出虚岩，桑者闲闲人已蚕。剪韭不妨千取百，种瓜且喜二生三。

窗涵山影月初斜，门傍溪桥柳半遮。独客不眠春起早，一帘香雪嗅梨花。

索居无远兴，晚憩傍深村。磵涩水争道，桑空草托根。断桥回老马，熟果聚饥猿。解后僧同话，归来人掩门。

稻黄雁入蔗境，水落鹭过屠门。一片寒烟晚景，数声牧笛秋村。

晴波漾文绮，风篁弄家声。居然三市中，著此一段清。幽人自地偏，淡趣由天成。洗耳日以静，抱节日以贞。从君得三绝，与我增双明。

瞠狞电目头蒙倛，两手握断青桃枝。丹符落火六丁走，白昼破柱神雷飞。何物尸虫作妖魅，敢上天庭聒天耳。坐俘心腹三彭仇，生馘膏肓双孺子。君不见大巫擒鬼先擒王，质𫏋猥琐不足当。请君为我祓不祥，疾驱威霆行鬼方，余力熙河鉏鬼章。

只为长供撚断吟，萧疏早受雪霜侵。羡君闲冗浑无用，留得童乌尚到今。

平生不皱偶偷闲，故得吟眉耸两山。若使与君相并白，应无诗句落人间。

射透秋林晓日红，谩晞衰髪竹篱东。旧曾过膝今垂耳，老已成翁反似童。辛苦一生多沐雨，萧𩙫几缕易梳风。岁寒万绿凋零尽，春在梅花白雪中。

种种闲愁先上眉，愁应白早不应迟。定知白了愁谁管，直到无愁是白时。

朝三亦可不必怒，角左几何乌用争。不多不少饭一龠，无败无成棋半枰。

衷甲葱河不记春，何须更比小郎身。只消狭剪征衫去，塞雪边风最瘦人。

要识关雎乐不淫，勿疑汉上有题衿。思无邪是观诗法，一笑先生欠古心。

剑光沥尽文成血，野鸟啼堕楼居月。茂陵玉碗土花青，不注天浆餐玉屑。金仙百尺寒亭亭，千人万人挽不行。委身只识秋风客，肯与汉贼求长生。柏梁台边鬼摇扇，露盘惊破铜花片。孤瞠泣断灞城秋，两汉正无忠义传。

筠篮满贮绿离离，白髪村翁手自提。能学园人怜杜老，也分蒲鸽到花溪。

食叨千户窃侯封，不仕为高仕死忠。临难归来图苟活，种瓜何及种桃翁。

道潜五月过临平，师又挑云把瘦藤。饱听西湖莲叶雨，密传灵鹫雪峰灯。空城潮打三千丈，荒殿烟寒十二层。愁绝旧时行脚处，而今分付与闲僧。

利门名路两何凭，百岁风前短焰灯。只恐为僧僧不了，为僧心了总输僧。

自说年深别石桥，遍游灵迹熟南朝。已知世路皆虚幻，不觉空门是寂寥。沧海附船浮浪久，碧山寻塔上云遥。如今竹院藏衰老，一点寒灯弟子烧。

高僧如云不受缚，乌藤五尺陪行脚。几年陈迹旋磨牛，一日横空出笼鹤。江山悠远天宇阔，眼力穷时吟吻渴。含新咽秀入清脾，蔬笋敢污甘露钵。

李生画鱼天下无，得心应手神为徒。虚堂素壁扫尘土，远趣一笔移江湖。青鱼洋洋翻荇带，鳜鱼猎猎穿蒲稗。醉来屡欲呼霜刀，为我樽前斫新鲙。

几人到得白头翁，生老疴沉是始终。浊秽腥膻除寿算，悭贪嫉妒转昏蒙。有憎有爱难超世，无欲无情定脱空。幸有天堂地狱路，圣凡迷悟总由公。

好客来今雨，长吟出古风。诗神君独富，文鬼我方穷。湖海飘零外，乾坤感慨中。相逢难衮衮，取别竟匆匆。

落落冥鸿惜羽毛，黄尘不把涴青袍。关西夫子经犹在，水北山人价自高。吾道不昌该气数，密林虽寂少风涛。半园花木能招隠，早晚相从问种桃。

谁把蛩吟过草堂，烨然引玉照奚囊。喜看彪固能联笔，愧杀曹刘有短墙。千古风骚几绝响，一壶冰雪忽增光。客来谩寄山中稿，莫笑梅花只淡妆。

家在文昌古堰西，红蕖环映碧涟漪。饱锺天地清脾气，厌作江湖近体诗。雪茧草书香不断，玉壶冰壑梦相随。自怜未到参禅处，欠问彭城老祖师。

霜叶吹红鹤影孤，雨苔封绿屐痕疏。风才敲竹便疑客，雁不入山难寄书。自有乾坤心最大，稍无根柢学皆虚。闭门未了研朱事，多谢梅花慰索居。

君不见三家市头洒削翁，鼎食侈与王公同。又不见万金海上屠龙手，须捷累累事饥走。人言有艺人不贫，谁知艺高贫杀人。向来择术吾已错，劝君只学相牛莫相鹤。

茧纸铅华字字新，不须刀笔勒坚珉。分明能守玄中白，仿佛难知赝与真。怀素草书争媚妩，韩湘奇术鬬逡巡。正惭野语多流落，幻作横碑更累人。

倦游太史牛马走，作赋先生亦乌有。杞国天摧只自惊，梁园瓠落知谁要。青津碧荻寒不枯，园丘紫柰天下无。嵩南太华梦可到，仙人鸿宝今无书。霜煎雪逼梅花少，不向春风怨枯槁。万古乾坤苍狗云，一天风雨黄鸡晓。

门外黄尘透日飞，山中白髪得春迟。一身冠屦聊存古，半语诗书不入时。佳桥尽从中路变，苍松独到岁寒知。黑牛白犊今无验，空遣闲愁上两眉。

缕缕柔条不奈春，为谁憔悴把眉颦。年来江上多离别，不信垂杨管得人。

清霜槁千林，黄叶欲万舞。一夜北窗眠，潇潇听干雨。

寒釭融白脂，冻焰结红豆。草有问字人，明朝能载酒。

淙淙瀑布泉，濯濯刷丝石。坐令黟川漆，涨作梁州黑。以涅定不缁，欲玄终尚白。适与吾道同，持归试新墨。

乌桕林头月上弦，黄芦矶下水平天。十年客路多随雁，一树秋声总是蝉。江阔乱分渔火细，滩空长漱岸沙圆。丁宁说与梢人去，若过芝山且系船。

孤屿如螺出水心，松苍竹翠结寒阴。不因锺磬穿云响，谁信神仙入洞深。早日羽衣人尽老，春风摇草路重寻。径须着我梅边屋，听讲南华弄玉琴。

淮川锁支祁，民免其鱼苦。谁谓旌阳翁，功可配神禹。小试青蛇锋，横绝长蛟膂。聚彼数州铁，铸此千尺柱。沉江压余妖，妥首敢掀舞。波涛永息民按堵，只恐人间有周处。

国门西出小徘徊，中使传宣遽勒回。南渡山河天一角，不知待罪合谁来。

容心绝少忌心多，背楚疑增自倒戈。羞渡乌江依故老，竟乘乌骓泣娇娥。一生负气止如此，大义亏人争奈何。莫唱送迎山下曲，恐渠惊是汉军歌。

叠翠峰前听踏歌，十年脚债又经过。长因买砚迂途远，每为看山费日多。别渚清流团宿鹭，小桥红影动秋荷。新安夫子知何在，满目祠亭锁薜萝。

久雨作恶春事老，乍晴可人山路长。紫冰摇摇菌耳湿，黄雪糁糁松花香。

深山无人风自语，古涧触石泉争鸣。残花时堕一两片，好鸟忽啼三五声。

朝随寒云度阴山，暮指落月槌函关。函关牡钥泥为丸，阴山侠客铁作肝。秦如虎狼生羽翰，飞食六国俱创残。生角雨粟怜吾丹，舍生取义我则安。古剑错落黄金镮，剑光苦短不足看。雕弓矢矫乌犀盘，弓弦易折不足弯。右携地图墨漫漫，左提髑髅血斑斑。祖龙见此生欢颜，便可快意须臾间。我以至易图至难，听我抵掌歌酒阑。歌曰风萧萧兮易水寒，壮士一去兮不复还。又进而歌曰壮士一去兮不复还，不意咸阳殿上有柱尚可环。无且药囊利镆干，我志不遂节则完。

清晨步蔬畦，生意惨不绿。烈哉三足乌，覆此五鼎𫗧。呼童吸深清，且勿荒我菊。一片云有心，停阴作花屋。

春山不可画，烟雨近江楼。藤老依松活，泉迂避石流。懒云低渡竹，细草乱沿沟。欲打巴禽去，家居听亦愁。

紧峭江风结冻云，棨帘不暖拨灰人。山中幸有梅花历，开到南枝便是春。

山影飘摇落雁风，寒歌断续钓鱼翁。一溪霜叶如猩血，夺尽斜阳十里红。

刻玉珑松万万葩，暖香薰透小窗纱。水仙未可呼为弟，此是春风第一花。

合梁清庙栋明堂，弃掷终身古道傍。大节不容秦点污，孤根能与宋存亡。山空百丈龙蛇影，泉沁千年琥珀香。韦偃毕宏今不见，谁将老骨写风霜。

玄都旧日神仙宅，种桃羞杀刘宾客。只今仙子韩家湘，不遣牡丹开顷刻。春风九畹花绕屋，冶紫妖红失颜色。盲风怪雨三千年，湘水芳魂招不得。翩然散入碧虚寒，乾坤万里离骚国。

髯奚叩门踏枯叶，手持子敬相问帖。筠篮包送洞庭秋，照眼错落黄金球。含浆似注甘露钵，好与文园止消渴。问渠几日辞霜枝，化作□□□□□。道上应无公远嗅，定中安定王家□。

深培膏土玉钗长，细摆春风碧带香。莫笑庾郎滋味薄，只渠便是太官羊。

龙光长老有大竹，肯为东坡斫两竿。可是孟郊家具少，请师分我碧琅玕。

物生天地间，谋食各从类。平畴我所家，方逐鱼虾细。尔鹭非吾徒，引颈乃旁睨。纤鳞动微影，忽已落长喙。洁白徒外观，贪墨实素志。徘徊饱未休，阴攫殊得计。我本能言者，责汝合思义。君不见左右望而罔市利，有私龙断人所弃。

□勿生天地，营己合有私。鱼虾性所嗜，丁独令尔肥。□□赋我形，延颈正有需。吾颈高可跂，吾休颈可飞。吾喙长可啄，吾目光可窥。是皆尔所短，胡乃责我为。我亦号雪客，污我我有辞。君不见秦亡其鹿共逐时，高材疾足先得之。

不从草际伴啼螀，偏逐西风入我床。心事甚如愁欲诉，秋吟直与夜俱长。一年时节虫声早，半树梧桐月影凉。忆得重胡衰柳下，健儿笼汝鬬斜阳。

双燕窥帘认主人，十年不见忽过门。乌衣故国今何在，苍箓遗民老幸存。芹沼不香惊绿暗，草堂无语对黄昏。从今不必依王谢，只好寻常烟雨村。

汴水凄凉已百年，长因啼鸟一潸然。天津桥上无人听，尚喜钱塘有杜鹃。

中原戢戢尽遗黎，日夜江头候六飞。来此苦啼真有意，会须劝得翠华归。

我病无眠守夜阑，汝来何暮尚云端。去乡万里关河隔，带月一声风露寒。口腹累人菰米饭，弟兄何处荻花滩。营门射手桑弓健，止好冥冥惜羽翰。

落阱都缘奔火明，林然多足不支倾。是谁贻怒到公等，怜汝无肠受鼎烹。支解肯供浮白醉，壳空竟弃外黄城。江湖好是横行处，草浅泥污过一生。

旧时邻曲各东西，野蔓荒藤压树低。过尽路牌无客影，一冈秋雨鹧鸪啼。

拔地连云百尺楼，长风断雁十分秋。绝无山硋天空阔，独与江邻水拍浮。潭底老龙眠屋影，雨余雌霓跨帘钩。愁来莫倚阑干北，一缕烽烟是汴州。

疏雨微云隔岸山，乱花芳草曲江干。谁家帘幕临官道，一阵东风燕子寒。

虚幌湿朝露，枯琴寒夜泉。苔多应占地，林阙欲分天。香细浮烟短，蓬穿漏日圆。黄花慰贫老，满眼粲金钱。

阴森窗外万琅玕，尽日吟翁此倚阑。曾借春风闲管勾，喜从劫火报平安。四时青眼相看易，三世同盟耐久难。千古溪林遗事在，不妨标致共高寒。

驱车出东门，怅望东门道。折兰赠所思，所赠非所好。岂无千丈红，相媚一饷好。终然失所性，不肯寘怀抱。秋风日以高，玄髪日以缟。携兰种幽谷，珮服从吾老。

驱车出东门，客问将何之。遗我黄鹄羽，举我栗木枝。勿谓一羽轻，横翔以相期。勿讶一木微，谨畏堪自持。一拜感客意，再拜领客辞。何以报知己，奉之千岁龟。

西山和影浸空江，落木无烟带夕阳。立尽阑干秋思远，风鸦云雁两三行。

水浸秋空夜色晴，柳根三五钓船轻。不知长笛在何处，忽趁月明吹一声。

老秦举□媚□金，枉死如公恨最深。地下红旗应北指，西湖埋骨不埋心。

故园今日馆英游，大耻俱忘总可羞。料得精魂长扼腕，无人讲学到春秋。

忆得年时此倚阑，日边指点说吴山。舟移半夜成虚梦，人负斯楼亦厚颜。槐古不知花几度，城颓空护屋三间。追思往事浑无寐，寂历虚檐月半弯。

细看莫莫堂前月，似是寥寥五祖灯。曾有虎来听法去，更无碑可付雷轰。修廊半是题诗壁，游客多于住院僧。我亦飘零归未得，竹床分卧看云生。

藤护颓垣石靠门，竹罏香穗篆余熏。醉来终夜不知雨，梦觉四山都是云。半局棋枯僧入定，一声松响鹤离群。缺权癞可风流尽，招隠归来有此君。

崒峍浮图插翠微，长连山影浸江湄。地高直见海穷处，天近先知日上时。香绕五云宫里梦，墨浓千佛顶头诗。无风最喜铃相语，切莫丁宁说秀支。

玉兔不可罝，金乌不可笼。蜉蝣问鹤年，槿花笑松风。郿坞不救卓，铜山终饿通。玉儿误东昏，绿珠累石崇。谁信贪心苦，俄成旋踵空。既无九转丹，又非千岁翁。荣枯同一梦，蝼蚁大槐中。

云路不可梯，天河不可航。人间心不足，意外事难量。瑶水宴周穆，月宫游明皇。干戈惊骏足，鼙鼓骇霓裳。岂不穷欢乐，那知成祸殃。神仙竟何益，抚卷空凄凉。

蚕丝自缠缚，蛛网费经营。智巧同役役，得丧何不平。益人者损己，害物乃利生。一抱仰天愧，一甘就镬烹。祸淫与福善，此理未分明。

蚁国槐为穴，蜂衙蜜作房。采花与旋磨，辛苦知尊王。胡为枭獍生，思食父母肠。彼微有尊卑，此大相灭亡。物情有不齐，使我心忧伤。

孤凤不食粟，举世无琳琅。渴去饮湘水，饥来卧首阳。云天迟羽翼，岁晚饱风霜。栖栖岂不苦，羞与燕雀翔。安得九成乐，来仪薰风廊。

楼无长物只遗编，直当山翁负郭田。累世相传俱扫地，斯文忽丧岂非天。不归老子茶肠里，知堕谁家醤瓿边。我固道穷书更厄，西风危涕倍潸然。

不作人间肉食僧，霜髭茁茁骨棱棱。释经妙在一转语，疗病良于三折肱。处寺有规能缚律，即心是佛不传灯。胸中历历前朝事，说到西头气拂膺。

风刺成章昔有之，奸人捃拾欲何为。先生定以名招祸，自古何曾狱勘诗。下石几令无地死，诬金独幸有天知。明朝谪向黄州去，又是东坡觅句时。

马耳萧萧雪拥裘，乱山南下是处州。自从天地生吟骨，何处江山无脚头。空有梦随东野去，可无言送子长游。白云在望频回首，珍重归期记麦秋。

