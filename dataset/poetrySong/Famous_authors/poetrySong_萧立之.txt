牙签玉轴新未触，何如颓檐灯火读。李成骤雨郭熙山，何如一藤烟火间。书画移人亦尤物，宝绘堂中长公说。子持此艺将归时，霜刀正足供刈葵。争名场中困机械，学古悠悠晚知悔。残编料理数能来，了我明窗读书债。

黄君为善不近名，九鼎大吕荆溪评。贼奴金印弃如唾，未用富民侯汉廷。只今作仓北原北，肯与贫人供年谷。乖崖梦中紫府客，君家世美如乔木。题诗往往来达官，锦标玉轴乌丝栏。知君见诗应怒骂，百万摴蒲乞鹅炙。

舞鸾失镜啼秋影，文鸾白头翠交颈。山鸡谁遣双入笼，走送书堂春睡醒。霜浓木脱生惊雷，翩翩飞下平冈来。锦囊礧磈碧钗文，□之而隠身之灾。岩呼谷应深云里，岁晚斓斑落城市。吟边怜汝忽自怜，我亦江南客千里。

欹眠困萧寺，晓视天宇晴。细马金盘陀，路出东南城。狞飚碾花作红埃，十里八里青松栽。云埋塔影铃铎语，水落石洪风雨来。仙君一去今几年，断碑苍藓留层巅。鹤归华表作人语，石卧沉香生晚烟。蚁穴蜂房三万户，山上清明山下雾。可怜当日跨龙人，依旧思归入城去。我愿山头拾桃颗，归种云根春妸娜。从渠一实三千年，不向人间食烟火。

世人论心画写影，倾盖谁能交刎颈。慈恩梦事风花飞，一见八年肝胆醒。锦鸡山上霜皑皑，机动阱发从何来。骑牛涧谷未必恶，古来铁马无非灾。彩衣蹁跹晴昼里，台上曲高倾倚市。回雁峰头一笑春，来缊傥可烦邻里。

平生故人谁绨袍，元龙湖海风裁高。吟诗仓卒供十手，清水新淬龙文刀。壮如沙场驰百马，奇如甘蝇飞如射。寒笺字字明华星，掩耳不及春霆惊。一天风月四方钱，冷淡未必输华鲜。人生端有不朽事，虚名岂足惊乌鸢。小年担书走京国，腕中一笔万斛力。近来言语不惊人，出户谁复思安仁。何当解鞯饲我馿，娇儿喜归争挽须。来时雪花大如席，缫车卷玉鸣桑枯。一年春风又如客，山中无人吟不得。烦君远致北海秋，雁鹜行中洗朱墨。

桂东有山何高哉，牵萝挽葛登嵬崔。桄榔屯云白日暗，瘴雾飒飒吹黄埃。悬崖峭壁穴鼯狖，碎啄争食呜争隈。平生忍饥北窗卧，瘦马却载青衫来。江南解作断肠句，更生年少今多才。曲江座上倚寒玉，落月下照秋千崖。北湖尊酒谁主客，公荣不饮从渠猜。雁峰台前群玉府，檄羽忽作先春雷。乌公取士有巨眼，十里祖道梨花杯。蒲团羁我著萧寺，官梅雪尽萱榴开。凝香阁下得休告，雨坐十日无舆台。新吟大轴忽到手，悬冰跨雪秋皑皑。请从今日□□□，慰我相思肠九回。

梅花树头春雪晴，长廊僧定客梦醒。蛾眉豆熟樱笋老，两月风雨云屏屏。暄寒倏忽变气候，客衣单夹烦调停。移船避漏送白日，一根露草栖风蜓。蛙衣陵屯分变化，苏山云中几秋夏。欲携吟卷相追随，呈佛不堪仙可吓。归期得请那可料，炊米僧厨犹欠贾。吞腥啄臭欲可为，快理红藤趁今暇。

玉虹饮湖湖欲干，苍林摇落金弹丸。黄泥坂深没白马，野渡落日人争船。山城草草鱼菜市，乳鶑呼雏飞不起。练花晓薄客栖寒，自买湘罗裁半臂。谁家玉手鸣象床，藕丝夜织芙蓉裳。等得船成看花□，一屏秋色楚云香。

百原山头鹤不归，远孙流落沧江湄。深衣大带冠嵬巍，劲气崷崪崆峒低。平生不俯俗子首，食箪悬墙歌吾伊。莳香环屋供吟弄，冷石幽云选春梦。吞腥逐臭暍黄尘，笑杀世人无鼻孔。濂溪爱莲陶爱菊，和靖梅花子猷竹。楚骚兰桂有不同，昔所难并今所足。问君是中有何好，君言妙处难为道。四时风味一家春，八窗玲珑三径晓。金精故山深冥冥，芝田术圃无人耕。几时脱我马口衔，与君煎茶祇愁□。老天忌君取数多，皑霜涂屋冰塞河。竹门肩舆不得施，闭户且赋疏影横斜诗。

南山有虎额欲白，当年冯妇搏不得。牛羊食尽麋鹿无，樵苏不来道榛棘。莫徭客子心胆雄，鸡翎衔矢山桑弓。凭林翳树毙一发，狐鸣雀噪寒山空。向来雾雨不下食，也知文采真足惜。萧森素壁动斓斑，猛气雄姿见风格。我如杜陵不愿施锦鲸，琢诗包卷送赠君。知君家学有太极，自是皋比席上人。翦裁更入革工手，高堂寝处魑魅走。尊前一色老莱衣，为太夫人千载寿。

溪工夜斲苍匡藤，麻姑山前砧杵鸣。千金学得不龟手，并刀剪水裁寒冰。人间不数兜罗软，齐纨蜀锦焉足算。一池明月白云深，四壁东风晴与暖。道人家风此受用，赠君也作清净供。梅花帐里春茫茫，休遣淡妆美人来入梦。

颁春亭上罗官斑，黛泥骨碎鞭影间。苍虬争走青帝敕，阊阖轧损玻璃环。花神谢事即□起，东畔赐绯南赐紫。细腰学舞圆□歌，旗亭竹根枯野水。防江战士卧不惊，风吹雨洗淮土青。街头父老说新事，城里倍放今年灯。

濯枝雨干溪水碧，西南天高月斜白。谁家醉竹生莓墙，一本风烟三十尺。去时箫鼓红梅灯，青秧白水蝌蚪鸣。梦寻北湖弄素月，一叶醉度琉璃城。残编断砚烟雨湿，短衣小冠尘土涩。回头不敢望前程，九十九峰如笋立。

留侯远孙腹{月夆}肛，载儒家书杂岐黄。桂山木落秋苍苍，画帘西风杵臼香。瘴烟疠雨吹南荒，弱儿倒卧瘦女僵。药石不入市贾箱，利专巫祝司祷禳。磨刃霍霍向猪羊，见君似人喜踉蹡。圭刀遣赠出锦囊，我怜此身无牢强。外邪客气弩矢张，君言扶衰艾火良。有得不计腕肉疮，世间何事非膏肓。白昼二竖行跳梁，案脉骇走扁与仓。馁腹可复须槟榔，请君乞我囊中方。

高原陆地无莲花，此峰刻画天与状。李君下构三千楹，读书月明调悲壮。向来濂溪卜庐山，莲花峰下溪之源。半山争墩未苦贤，掘地何处无流泉。

稽古堂中书作种，儿孙班被文章宏。平园诚斋老词伯，至今□□□□□。□□读书饱秋月，木钻石磐有时彻。不见王家种树时，儿子二郎如玉雪。

交枝积翠铓钻镞，薰风一根万仓粟。炎云蒸作丹砂红，黑瞳欲堕秋玲珑。楚人论香不论味，风流仅足侪兰蕙。长秋宫壁垩未墁，一粒𧏖珠未为贵。野人摘赠持满筐，吐霞喷雾回晶光。我生食藉岂识此，藜羹糁苋填饥肠。练囊离□撑欲破，益味养神公所课。他年填用调羹手，请佐盐梅供五和。

知君肺气如少陵，十年鬓发秋风生。九韶山前石锺乳，坐致不得心峥嵘。玲珑鹅管截玉肪，黄金铛里然枯桑。连明更仆百万杵，朔风卷海凝朝霜。清诗浊酒桥亭别，此日身心等瓜葛。为君一涴书院胸，要看笔尾生长虹。

学诗学仙将无同，昔闻此语求志翁。远孙青春文字工，九仙城里鞭游龙。三年朗吟洞天白，湖光一区开醉墨。向来雪壁涴髯秦，未许斜阳今德色。短韵急雨鸣瓦沟，大障沙场鼙鼓秋。苏君欲语道未得，山鬼叫啸江灵愁。请君急与枣木刻，空明下有蜿蜒宅。升天倘要□朝词，夜半风雷留不得。

江头铁骑飞腥尘，孤城釜沸游游鳞。景陵少府赤心胆，直与海岳争轮囷。食穷矢尽空弮起，生为南臣死南鬼。百三十指闭门中，血翦膻刀如践蚁。巴陵城下丹青明，孤儿襁褓今簪缨。虽然惜不援汉制，尉印有子侯于鉼。有生必死理之常，以义处死君之刚。雪窗细字灯前卷，发竖毛寒双泪溅。愧无李瀚笔如椽，传看人间配巡远。

溧阳寒尉饥欲啼，拥炉一席鹪鹩枝。鸱夷取醉与唾宜，持书推户知为谁。抽缄读书哦新诗，如渴得饮梦得归。妓围婉转娇鶑词，也复感此山梁悲。文禽只合长交颈，著语妩媚相携持。当年饮啄擅山泽，十步百步相追随。清波照影辄自爱，竟日堕此毕者机。怜渠求牡著樊籞，辄赠可使炫朝飞。于魔不忍仁者事，岂此玩物心冥迷。三边风寒铁为衣，白日黯黯天无辉。室家忧烦怨旷起，新婚之别归何时。存心爱物一命耳，公渐柄用酬隆知。苍芒独立将畴依，勿诿大家聋与痴。

君家作妇三日强，锦衾未暖鸳鸯床。阿郎遽作远游别，三载菽水空襦裳。采桑忽忽春风陌，郎归相逢不相识。拦囊赠妾双黄金，妾心如冰介如石。阿郎归来坐堂前，低头相视默不言。郎心如此不易保，丑君一死沧波寒。棱棱劲节秋霜句，断简风流映千古。后来一种可怜人，却遣江津名妒妇。

云深雨黑山潦浑，於菟嗥风吹野昏。短衣蹀躞面黧黝，欲指石鼓穷湘源。祝融峰高九万尺，五更三点看日出。何如矮屋一星灯，宇宙千年书四壁。啼鹃催客槐自黄，江滨蟹舍鱼虾香。古来贫者士之常，白鹭洲前春草长。

春日长，长安贵游踏春阳。游龙八尺黄金装，狎客沈宋交金张。真珠结屋贝作堂，锦裀七十二鸳鸯。吴姬赵女罗丝篁，熊蟠豹胎桂为浆。主客一饮累百觞，帏风幕日绮绣香。白昼铜盘飞蜡光，行乐未足光阴忙。恨无长绳系扶桑，何曾得知春日长。山中腐儒鬓欲霜，蜗牛庐中狮子床。二十七种饭瘦郎，过午一枕无何乡。起来煎茶竹风凉，半丝不挂万虑忘。从渠门外尘如马，落絮游丝相枕藉。斜阳窗户一编书，日长只在茅檐下。

云头山中石头路，三年石上行三度。岁衣十疋饭两盂，有底踉蹡走风雨。来得郁然无白须，鸣弲跨马东南趋。梦回楚徼隔鸿雁，日落赣江思鲤鱼。苔香草舍云生处，青壁无梯鸟飞去。山根野店酒旗风，似我江南桃叶渡。渡头翠浪吹长鲸，兰舟欲渡不得停。苍梧陈词叫帝子，天高水阔心怦怦。邅余车兮遗余褋，倒卷缁尘入衣褶。山中春去不归来，苦笋生孙蕨生叶。

急风吹月月魄堕，幻作玉莲三百个。水花亭上晓光寒，主人捧觞客满座。周郎朗朗屋百间，读书下帘春昼闲。坐中仙人左元放，寒冰结佩玉刻环。位高金多责山重，万里风烟摇醉梦。何如野水酌花阴，疾雷到天色不动。安得太华十丈花，乘风夜至玉仙家。老农有种来入土，鞭起卧龙天下雨。

半生身名今甑堕，吟肠寸斲字一个。三年风雨楚山寒，落日行窝看草座。藕塘著亭花中间，酒边消此半日闲。诗成索醉坐不起，立马嚼损黄金环。薤花簟凉残唾重，诗来破我□时梦。长风万里一笔追，字如韝鹰欲飞动。人生高下如风花，奎蹄未必真堪家。村沽如水贱如土，何当携来说今雨。

天孙失眠锦机堕，剪落溪藤不论个。神光下照茅屋东，惊倒闲庭马鞯座。我如寒蜩吟树间，时来有啄不得闲。涂烟抹墨学梳洗，敢与媚妩争弯环。天畿雨乾顾忧重，剪爪桑林劳帝梦。却传贺表通银台，小臣拜舞驩雷动。银茄欲实豆亦花，一鲍已属穷吟家。莫将苏合比粪土，隔帘不是催花雨。

我本金精仙谪堕，雪崖劖天玉万个。有时采药白云深，亦有樵夫看棋座。湘波射鸭愁黄间，茅堂昼阴秋几闲。前山有诗招不入，嗔我啮户铜龙环。辱君三贶拜已重，又遣吟筒敲远梦。今我闭户风月场，如看解鼋食指动。乌丝弄笔摇松花，棘端破镞真当家。石鼎章成色如土，穴居由来未知雨。

狂风一月吹帻堕，眼底梅花无一个。酒边饷我黄金团，饤饾闬干忽惊座。来禽青李季孟间，玉池生肥柘浆闲。长卿肺渴正须此，不用玉鱼供玉环。江梅累垂压枝重，三年空作吞江梦。遥知未老忆归来，身落湘南飞不动。潘郎只种桃李花，他年种梅说君家。须知调羹苏下土，更洗一瓶秧稻雨。

庭户无人鬭鹊堕，藓径屐痕无半个。玲珑一骑薰风前，惊起胡床橐驼座。长身苍髯江梅间，麒麟初脱十二闲。谁教驱策落何处，水石龃龉山连环。笔头不识周鼎重，学古胸宽有云梦。才大万牛挽不前，时来八风吹不动。寒香含着西风花，汉宫寿斚倾天家。不愁旱火成焦土，黄头奴来请行雨。

桂东山中何所有，於菟嗥风阿香吼。鬼行狙伏尘不惊，石八强弓射生手。去年腊月雪塞村，射公家家肉满门。有皮斑斑五花文，须爪完具无箭痕。向来鹿豕一口吞，四蹄如瓠八尺身。扣门邀我酬万钱，猛气尚欲凌苍烟。深山大泽谁得前，摩挲忽此惊华颠。喜君风骨清且妍，赠君春风紫茸毡。蠹钻塺润与爱惜，风檐展上雪色壁。知君为政今渡河，欲寄他时恐难得。

雪云厌天寻丈低，将军观兵出打围。弯弓数肋射走鹿，刀槊不减并州儿。盘空健鹘眦欲裂，落日洗空狐兔穴。将军白马锦貂褕，奏凯归来清夜月。

纷纷卜肆深五行，子以逢掖能知星。儿时上学眼如烛，夜夜仰面看天庭。埃风{土盍}雨彤云里，日晏肠鸣市无米。百钱下帷学君平，窗户中有吾伊声。亦知东坡磨砚厄，梅荒孤吟鬓霜白。安知神奇亦有臭腐时，不见春秋书陨石。

赣江昔有贤女祠，湘江今见女子庙。苍崖直下五千尺，落日晴沙媚葵蓼。苍茫传说不足征，深山大泽龙蛇生。君不见尧家二女祠祀古，或言洞庭天帝女。

秋风原头桐叶飞，幽篁翠冷山鬼啼。海图拆补儿女衣，轻衫笑指秦人溪。秦人得知晋已前，降唐臣宋谁为言。忽逢桃花照溪源，请君停篙莫回船。编蓬便结溪上宅，采桃为薪食桃实。山林黄尘三百尺，不用归来说消息。

空山落日见野鹘，千仞峰尖巢嵂屼。脚根不受绦镟萦，眼底熟知狐兔窟。翻云掠草惊万人，招呼不来难可驯。不来未必非君福，饥啄君家鸡与鹜。

兰枝蕙蒂交西风，北湖欲秋莲子红。金精山前种荒客，骑马又逐湘云东。三年湖上招秦七，醉墨题诗秋露湿。老蛟起舞听吟哦，幻作青童傍船立。仙人吹笙调凤凰，引手赠我青瑶章。黄心木断海尘起，山鬼无路啼幽篁。慈恩玉槿飞晴雪，龙居镜泉漱香月。佳人归去暮雪深，白鸟飞来新雨歇。子城鹤语楼头烟，平分风月今吟仙。石桃花映彩衣发，橘井笔倒寒蟾干。半生辨君床下拜，昔日裹头今鬓改。世无此乐三百年，为君起舞秋风前。

黑猪渡河天不风，苍龙衔烛不敢红。一缾何处马背倒，芰堘藕荡漫西东。西风佳时数重七，乾鹊桥成云□湿。兰膏香冷梦初回，花馆月寒秋又立。岐山千岁无凤凰，玉帝夜行龙虎章。九仙拍手一佛笑，橘花多处开笄篁。卓剑泉深酌晴雪，叉鱼亭空倚寒月。秦郎椽笔玉虬飞，雪壁流云香味歇。三年两鬓吹蛮烟，浪说梅福能神仙。金精秋寒木鹤瘦，银湾水落芝田干。乞身归去望云拜，蓬莱浅清风物改。停云有赋应年年，相思起立梅花前。

丹崖老屋金精秋，玉虬驾我万里游。黄岑山下有小洞，北湖一曲三年留。山猿无声鹤不舞，种玉田荒长琪树。仙人惊怪不归来，闲却刘郎金掌露。蛩音忽尔闻空虚，吟交忆此湖上居。赋诗系贼喙三尺，愧死李志羞曹蜍。玉雪亭边无点热，飞升台上留仙辙。讯速相就君不来，射工含沙能宗孽。大篇隽永西风前，谷帘水共曾坑煎。半生吟事入勋业，力田那不逢丰年。十八滩头唤归棹，雕胡米香蘋叶老。簿书尘里眼生花，径欲推敲寻瘦岛。

平生爱莲无极翁，而孙爱竹将无同。岂期野鹜有遗憾，善学下惠犹家风。问君竹亦有何好，蟠胸世好百无有。黔娄先生生不邪，西山遗民穷得瘦。向来结交王子猷，一日不见如三秋。叩门不共主人语，往往竟日肩舆留。先生河阳种花手，耿耿冰霜含宇宙。从渠红紫竞春阳，留眼相看岁寒后。

北湖三百顷，其下神龙蟠。常时泛湖人，不敢笑语喧。龙居祠下龙王庙，碧瓦朱甍映清湫。邦人四时迎送神，牲肥醴香神醉饱。开庆元年秋七日，山中从前无此热。早禾焦死晚禾枯，百姓相看眼如血。去年淫雨冬无收，私科官籴纷征求。薯粮掘尽蕨根断，一饱谓有今年秋。州家差官走田里，奉佛迎仙取龙水。南村北郭鼓冬冬，几日街头无处避。尔龙位置尊鳞虫，须髯如戟声如锺。人间风日不到处，珍珠室屋珊瑚宫。虾蟹为俦鳅鳖伍，耳如无闻目无睹。捍灾御患则祀之，安得神龙食兹土。我有旌阳在时剑，能磔尔龙为万段。徐将鲊法问张华，普施农民供一饭。刑鹅投虎终无补，尔龙有知胡不雨。如问只守过湖船，块坐教人送钱楮。

山城先生穷到死，老作人间花太史。缣箱未许上兰台，堪著洛阳园囿里。虽然儒先有公是，菊花隠逸莲君子。只今同传李与韩，岂亦负公千斛米。

桂山药石不入市，土风割牲谄非鬼。巫师怀肉饫妻孥，医师衡门冷如水。子今挑囊入深云，如以章甫投文身。吾诗易得药难售，子规语人传借手。

一月春寒缩牛马，束桂薪刍不当价。去年霜早谷蕃熟，雨烂秧青无日晒。深山处处人夷齐，锄荒饭蕨填朝饥。干戈满地此乐土，不谓乃有凶荒时。今年有田谁力种，恃牛为命牛亦冻。君不见邻翁八十不得死，昨夜哭牛如哭子。

昔见苍崖画，今读苍崖诗。问今十日水石间，幻作五字七字何能奇。君言诗画本一律，等以造化供娱嬉。闭门磐礴天耆定，往往清气流诗脾。急将画意入诗律，兔起鹘落无由追。有声无声强分别，妙处正不差毫厘。人言精艺不两能，似亦可洗千年疑。梅花江头穷竹枝，遥指八境穷烟霏。勿云诗工画师耻，老琼笑人焉用彼。江南和籴米如珠，急图流民献天子。

君家种桂知几年，轮囷老干秋风前。小山荒凉汨江冷，此树亦有幽人便。君家读书今几世，持取科名如左契。他年留话与人间，王家种槐李家桂。

穆王八骏真八龙，万里历块追长风。齐州膻恶尘土境，夜宴阿母瑶池宫。人间亦有千年绢，包裹神奇夜光现。画师那计马腹羞，当时下笔亲曾见。诗人多事管闲愁，却笑重来不到头。一声黄竹断归梦，枉使徐土成荒丘。尤物移人吁可怕，此图至今负高价。君不见华阳有马闲且都，无人画作武成图。

扊扅咿哑语风竹，抱琴年少如红玉。湘山马背弓刀尘，三年归来门户俗。爱君不肯憎家鸡，期君树立终嵬巍。媚渊润水发至宝，万里转轴辞门畿。故山西风动禾黍，檠灯坐凉日卓午。而翁问我今行藏，一榻牛衣映秋雨。

夜凉北风三尺雪，悬崖冻崩树冻折。此时梅花独清绝，箕山高风首阳节。何人花下骑蹇馿，风雪堕面冰吟须。唐巾飘萧纻袍窄，识者指以为梅臞。屋山棱棱出林罅，双鹤忍寒追不下。欲寻门巷访梅仙，人言此是苔矶画。

右玄仙翁开洞府，手掇灵杉种烟雨。一根磈礧独千年，其荣不生枯不死。前年木价愁达官，一枝堕地琤琅玕。斧斤肯为盘错赦，夭矫尚欲丹霄干。初疑雷公下林壑，夜取乖龙截头角。又言石家铁如意，击损珊瑚半凋落。神剜鬼断何可求，摩挲往往惊吟眸。牺尊讵是材所愿，尔囿于数将奚尤。神仙灵物生风雹，宁与尘凡供玩谑。请君持用悬丹崖，留补金精飞去鹤。

少年快马如游龙，鼻尖出火耳生风。柘弓放箭饿鸱叫，数肋射麞平泽中。渴饥食肉饮血乳，甜如天厨荐甘露。谁能扬州称贵人，闭置车中作新妇。

人间四时秋最清，九秋之水寒潭明。先生奇骨二难并，十指忽忽风涛生。麻姑山前书满屋，读书夜长跋见烛。汪汪陂度牛医儿，未抵寒潭一泓玉。我家崖前十丈冰，敲冰夜作玻瓈声。爱君有此秋一潭，璧月下照琉璃城。从来负舟须积水，置杯坳堂安足拟。期君渺渺泛天津，万斛龙骧才一苇。

松冈胸中亦磊磈，劲气少与崆峒平。白头一脱力百斛，中有徂徕风雨声。芸兄儿时戏同队，宰木阴风吹昼晦。翁身与诗寿而昌，细读灯前为九拜。

太空有云不可羁，君家有轩云所栖。黄埃压帽听朝鸡，坐轩人闲琴一枝。眼前白衣与苍狗，万事悠悠且杯酒。是间不涴俗子尘，客有敲门急摇手。

金精山人苍月𫐌，夜半影落秋潭明。诗人饮潭并吞月，醉墨写出风涛声。骊珠忽堕春风纸，炯如寒梅照清泚。几时脱我簿书尘，细嚼君诗酌潭水。

庐陵跛子代有声，相法如镜开玄冥。喙长三尺不称身，翻江倒海惊座人。崆山尽头秋色晚，椎髻梭花隠门限。{般}跚袍布揖使前，塞屋堵墙惊差见。桑叶杉枯怀楚归，十年读书良未非。逢君啧啧三个好，岂亦见吾衡气机。

有美人兮天一方，欲往从之道阻长。翩其乘风来帝旁，巍然一桂扶明堂。冰盘玉果君赐酒，进讲归来坐清昼。却从闽峤望蓬莱，海气浑黄天影瘦。春风一笺入明光，牛铎可使调宫商。低头再拜避三舍，世谓唐晋无文章。先生阅人亦多矣，定不寻常种桃李。法鼓一震波旬惊，爨下之桐作焦尾。尔来世道婙喧啾，百练化作绕指柔。茫茫万古落我后，传世岂必皆王侯。红泉碧涧石齿齿，菖蒲著梅弄径蕊。我思脱我马口衔，归去从公给薪水。

卧龙山下仙人家，琼珰玉佩明春华。平生所闻苍玉洞，投老有意穷烟霞。妄希刀圭亦仙去，仙人掉头不我顾。天荒地老崖谷寒，九虎关深隔云雨。向来结客江湖里，走马驮金花下醉。酒边题字墨犹香，已堕黄垆两行泪。眼前吟友今几人，东阳公子下笔亲。胸中风味见大雅，往往有似吾元宾。半年同往仙人国，书来相知不相识。岂不欲往畏简书，紫骝衔口鸟鸷翼。西湖藕香鲈鲙肥，锦囊一路载诗归。天津桥上望闽峤，落日惟有南鸢飞。漫郎空复芜城住，风雨荒寒旧瓜圃。萧萧短发簿书尘，慎勿湖边语鸥鹭。

女娲炼石丹之源，补天破碎天亦完。后来此方世不传，仙家之丹说九还。君今采药须名山，却老起死襕囊丸。世间尘劳空自烦，往逐鸡犬寻刘安。

去年君上西湖船，白纻如雪春风前。今年君上天街马，柳汁浇袍生色画。人生穷达那得知，宰相正用时来为。爱君负大积者厚，万里转轴辞门畿。蹇予食籍闽州饭，书桉尘深鬓丝短。西风一夜入山城，南雁无情秋梦远。宏斋老师鲁灵光，乞身不许犹周行。老臣政尔仗经济，世道亦复关行藏。零陵千官闲言语，重见笺诗出乌府。瀼西白石渡头船，且唤漫郎听夜雨。一官局束为人鞿，宇宙风物皆危机。短章醉墨江南路，却爱当年未第时。

我欲寿公酒，酒薄不敢斟。我欲寿公诗，诗调不成音。酌公试酌鄞江水，颂公请颂鄞人心。江水之清有泾渭，人心之同无古今。纷纷巧捷褰裳趋，公独坦履垂绅裾。研桑心计论锱铢，公独一饭不顾余。王谢子弟山泽癯，葵苋之腹贮诗书。燕居如齐好嗜无，澹然文君对相如。试从邦人数前后，监州颇见有此否。日边催整早朝车，堂上且倾初度酒。欲晴未晴霜淡浓，欲香未香梅信风。眼前时事好闭口，只折梅花来寿公。

赠君白纻白且鲜，络绣机杼秋风前。为君裁作山人衣，披云拂石弄潺湲。赠君纸帐清且华，机绡水底溪工家。夜深拥被蝴蝶床，满身明月卧芦花。聊厚不为薄，中有故人心。平生湖海交，讵得商浅深。飞鸢亭下阑干雨，苍玉洞前斜日树。诗来一镞箭锋直，直置本初何足数。恨我不与柴桑期，多君且赋羌村诗。细君迎笑儿女舞，床头酒香鸡鹜肥。一城行色人催动，回首龙山烟翠重。敲推不定起寻君，前度莓苔千里梦。

西风吹老寒香圃，瘦碧林塘秋几许。官闲饮思生渴吻，载酒联翩无客主。亭深城远地自寒，雁鹜不来藓苔古。秋枰争道较一胜，长缨飒飒翠裾舞。百年有几开口笑，底用研桑枉心膂。吟情正属杯中物，暮色已催城上鼓。嗟予负愧斗粟恋，出位乖逢镬焦苦。向来胸中亦磊磈，书传消磨着尘土。径须大白得我醉，归卧黄䌷听夜雨。

平生爱此双瓶古，千里携持走尘土。滑如女肤色马肝，间着花枝相媚妩。鄞江博士诸王孙，无毡坐客今三年。群仙招手唤归去，紫薇怨杀春风前。华堂此日春风酒，顾我羁穷无一有。发囊得此双铜瓶，啄诗包裹为君寿。瓶之体兮正而不阿，瓶之质兮朴而无华。虚中不足称储粟，汲冷涧水供煎茶。此君清苦于君似，拟人以伦正如此。相看一笑姑置之，金石结交从此始。

前溪后溪两玉虹，半村半郭地百弓。上有车盖青童童，下有一亩幽人宫。筑亭方方罗十客，八面玲珑受风日。楣间谁扁第一枝，雪里寒梅破孤寂。我如爱竹王子猷，不问主人携共游。衙声已送白鸟远，醉倒更为斜阳留。马嘶人散桥南道，灯火匆匆城闭早。一川风雨酒醒时，明月簿书尘压帽。

马君杭人堕汀角，杭试不收汀不着。少年落笔易进取，万里孤云天一握。捐金爵试亦假途，寒士探囊桃药无。平生故人于节度，买山尚肯周穷符。编藤裹锦如行卷，持以取青真左券。惜哉掘墓逢伯夷，捧土塞河吾自腼。君才十倍空冀北，长鲸变化沧海窄。人生幸得各有地，古来不见虬须客。

小槽无声檐溜歇，银缸满贮猩红血。撑囊礧磈腹果然，压以千钧枯欲裂。曲生有味取试尝，粉身不惜糜成浆。春风往往醉入骨，赐以葅醢犹能香。赠君活火烹锜釜，芼以青葱渫姜缕。食之以匙不以箸，白玉盘中涨红雾。

我穷嗜客如黄歇，藜藿家风曾歃血。公田稻秫五十亩，倒尽空樽双眦裂。床头有瓮不忍尝，曲尘烂烂𥬠无浆。知君亦笑肉食鄙，辍赠一鼎春风香。有燋尚足供轑釜，颠倒柔青萦菜缕。看看双颊上红潮，绝胜槟榔驱瘴雾。

北风掠地天欲晴，街东街西人不行。山城早闭灯火静，霜月自照鸱鸦鸣。一檐梅意春欲动，星斗阑干天宇空。一生爱梅复欲月，独酌月明花作供。南楼鼓寒声重迟，醉眼看花越更奇。牵衣儿女催翁归，翁醉正赋寒梅诗。

江南不见梅花久，一夜寒香吹户牖。明朝十客山下亭，万里春风一杯酒。霜痕卷水天不动，月逼云收净如帚。花枝围烛白红吐，艳歌聒醉栖乌走。坐窗不遨今几日，簿书厌人目生垢。兹晨不待折简招，行车累累鱼贯柳。广文玉碎磨不磷，令尹风生谈满口。幕中佳士檄飒飒，着我其间惭老丑。龙门风流千载事，欧梅宾客文禧守。便须画作栏梅图，却恨丹青无好手。

江国惬幽尚，复此尘外亭。朱阑出烟雨，掩苒交回汀。野鹜自争食，霜鸥飞冥冥。如何渔翁醉，大浪摇不醒。

开元盛时月，曾照谪仙醉。有月尚可饮，仙人渺千祀。不恨仙人死，恨此明月非。徘徊复徘徊，目断青山矶。

霜林无留红，石气寒翦翦。春风何时来，玉树破花茧。聊持一樽酒，陟此云外𪩘。流香入诗脾，汲影漱清浅。

何人斧空谷，断根委柯茎。或如蛟虬蟠，或如虎豹狞。首尾须鬣具，一一皆可名。老夫傍地炉，温与挟纩并。彼美红炉兽，光彩生檐楹。出处谅所同，窍凿非天成。我今不作我，卿亦自用卿。

岁晚仍为客，朝晴故作阴。雨花添浪白，云树隠江深。留滞宁吾土，艰危独此心。一瓢终藉汝，投老遂追寻。

天上须名托，人间好句休。忽看疑子在，翻阅得予愁。斜日吟身独，酸风冷泪流。不忘夭亦寿，月淡百城秋。

冻雨年催尽，羁愁梦作归。风尘双鬓短，宇宙寸心微。长此忧危集，终然计虑非。甲裳生已免，未得怨无衣。

近有西来报，愁心渺夕阳。南荒仍要害，大理隔存亡。应变诸公屡，防秋四序忙。古来形胜地，豹虎谩披猖。

尘世无穷事，寒潮往复来。江流限吴越，海道接蓬莱。多难期如客，缘情故得哀。谁令天柱昃，浩浩不能回。

午热犹疑夏，宵寒不似秋。独归仍念远，久客得无愁。白酒村村市，黄花处处楼。不缘风雨色，吾欲理扁舟。

去国年犹在，深城早卜居。宁寻少游语，不作子公书。晚日灵光殿，春风下泽车。空同有生意，千载愧曹蜍。

不尽胸中蕴，康时与致君。未应才执戟，忽去作修文。清节梅花屋，闲身马鬣坟。铭旌瞻不及，双泪落南云。

扶日勋庸大，公胡遽止斯。人间何可弃，天下尚堪为。太史春秋笔，苍珉德政碑。不遗毫发恨，尘宇自生悲。

柳暗春归近，窗明夕照回。悠悠度长日，稍稍远飞埃。山雾晴仍湿，园花落更开。经旬欲断酒，门巷只苍苔。

练练才如许，苍苍不可求。忧时一编墨，赍志九京秋。荐语诸公重，危机百虑周。风尘仍岁岁，恨与大江流。

与我生同月，君鞭着便先。艰难期用大，植立想无前。功在通闺近，身随荐墨颠。{忄双}然怨此世，非止故人怜。

野径村平树，人家石断流。南云偏有瘴，楚水欲无秋。素履行忠信，浮生任去留。尊前古今意，吾道信悠悠。

雪意苏寒瘴，云阴失夕阳。微官远兄弟，愁鬓入风霜。故国梅花梦，新年竹叶觞。不眠应守岁，灯影隔邻墙。

岁月吾生晚，兵戈此地曾。山川如有数，险阻尔何能。烟雨桑麻利，箪瓢粥饭僧。凭闲供一啸，深谷或为陵。

路暗元非夕，山明忽作阴。年荒官籴重，野迥客愁深。远水分渔窟，饥乌集社林。终更眠未稳，感慨起长吟。

山深迷落日，一径窅无涯。老屋茅生菌，饥年竹有花。西来无道路，南去亦尘沙。独立苍茫外，吾生何处家。

湖上三更酒，西风一叶身。水明花近眼，烛暗月窥人。识面频惊晚，论交未觉新。清诗如雪露，一洗簿书尘。

畸客残僧寺，匡床独夜身。乾坤为正统，獦獠尔何人。梦破惊秋短，愁多入鬓新。望霓空感慨，赤日雨如尘。

远道人怀古，长愁属有身。青灯犹念客，白发不饶人。牢落家何在，颠危事转新。种桃堪借地，吾欲离风尘。

落日骚兰国，沧洲水鹤身。淮南招隠赋，同谷念归人。篱落秋声入，西南局势新。可怜潘岳辈，只待拜车尘。

水汽收荷影，阑干出榭身。可怜秋月下，不着夜吟人。花冷侵衣薄，茶甘汲井新。满怀黄叶梦，正堕九街尘。

乡梦三年阔，秋风一月深。云寒衣纳纳，沙远树涔涔。兹事宁无古，斯人更有今。夕阳江上路，飞鸟尚争林。

天胄中良贵，刑家入阃仪。青山惊托体，白发负齐眉。命世坚珉笔，怀仁杂佩诗。茂林封不朽，落月度涟漪。

落日桥明水，烟斜垣绕村。笕泉鱼养子，樊棘竹生孙。蝌蚪古文字，鹧鸪人语言。仙翁蕨薇共，聊复且清樽。

仕隔同年面，诗寻晚岁盟。犹堪永今夕，未觉负余生。湖近官居好，梅寒客意清。何须愁夜雨，百草为春荣。

读尽三更雨，凄其万古心。义霑风赋见，工到柳韦深。湖海谁同味，乾坤属苦吟。东家颦亦丑，吾力自难任。

投老须微禄，谋生后计然。燕寒无空垒，犊倦有闲田。白发犹行役，青山莫使年。秧畴遽知许，心折马蹄前。

树老仍初叶，山寒正晚花。孤舟双港水，新燕旧人家。何处依刘表，谁欤异孟嘉。西山供拄颊，随意数归鸦。

湖海千年梦，家山亥日虚。旧巢新燕入，今雨故人疏。贫贱犹须禄，行藏不失书。卿如用卿法，吾亦爱吾庐。

闽号诗应似，兰清雪与研。时妆羞倚布，古调入无弦。谷派如冰冷，骊翁此道传。客窗寒烛短，吟到晓锺前。

道路空愁我，湖山喜得君。客闲诗有思，春重树无痕。遮日怜头白，治书怯雨昏。可人期未得，马颈□□□。

风谊今湖海，交游独子推。软尘胜道战，清气压囊诗。谷派谁能续，灵风渐许卑。劘坚吾岂敢，犹欲起疲师。

我尔梅花国，书来岁月深。熟知生世理，老尽别时心。雁信边声落，霜空海气沉。鬓毛相对白，可惜不同吟。

湖海青灯旧，山林白发长。进书犹秘府，封斧匆崇冈。文墨流千古，功名付二郎。长年不忘念，哀些谩悲凉。

老病吟诗废，愁烦送日过。时危江陆变，路断虎狼多。昔梦来今雨，长怀入短歌。行藏吾自了，匣镜不须磨。

县官崇化育，君复一毡青。吾道春回谷，诸生刃发硎。岷山开浩荡，剑水见仪刑。要使民邹鲁，飞腾迈迅翎。

猎户初登网，庖丁亦奏刀。毛皮尽剥落，风味足烹熬。喜有开樽适，谁知逐野劳。微吟供一笑，尔狡谩称豪。

偃仰当日谩能工，刻楮何如造化功。乞巧从渠儿女道，自书拙赋上屏风。

落日平江晚最奇，白龙鳞换紫玻璃。老兵绝叫客争渡，催得船来失却诗。

寻僧闲事为官忙，人指云生是上方。少避归牛寻曲径，野田黄雀闹斜阳。

日日北风江倒流，木绵着花人索裘。西津渡口半船月，秋在芙蓉十里洲。

昨夕凉飔半点无，也无林影避行车。秋云一崦疏山晓，欲往从之畏简书。

客子入门锺梵喧，菩提树老不知年。竹窗有月无人管，一夜秋风落笕泉。

转枕移书就晚风，晴窗云掩树重重。如何客里无诗得，日听鸣蝉夜听蛩。

庐山山里石头路，我自舍车便杖藜。西林云物古时塔，东林秋声堂下溪。

远公与客亦从容，未至当年似懒慵。送过虎溪元不恶，不妨门外听松风。

江南开山松十围，石耳德色坡翁诗。胡孙夜半叫绝壁，宿客梦回风雨时。

柴桑祠前松菊秋，清风天地与同流。它山之石可攻玉，撺掇先生是督邮。

仙人喜作狡狯事，幻此溪声成雨声。我听以心非以耳，是溪是雨本分明。

天涯偶尔伤流落，聊复吟情寄水云。说梦痴儿千载后，邮亭有曲不堪闻。

鲁男子事无人记，此地琵琶更结亭。独倚阑干成一笑，晚风低雁著寒汀。

嗔目相如长是怒，它肠卫绾本来无。江湖结客知多少，识面微生只蔡谟。

横行颇有壮士气，黄中似是君子人。当年水底缘谁怒，此日樽前有许珍。

人间族系遍湖海，岂亦避秦之子孙。似是外黄坑向尽，内黄一种至今存。

诸公俎豆亦风流，肥腯何曾为彘谋。欲免镬汤君自择，速营将老有糟丘。

纷纷炙热总成擒，束缚归来若不禁。出涸阴乡奚所恨，煌煌堂上祸机深。

新酒黄花秋满城，看渠觳{瞉殳=束}可怜生。前身岂亦为书悮，死则从人五鼎烹。

霜前入市勿增价，鬭拣团脐作席珍。知味□□□□□，□□□□□□□。

人事几何千载长，南州一梦亦荒凉。浮云忽散秋空晓，双井如今水亦香。

租地编茅且数椽，孤悬浮寄亦堪怜。山深无复农桑事，别有人间种药田。

山围水匝径百里，树老苔封知几春。谁遣五丁开栈径，当时疑有避秦人。

云间樵子罕曾逢，时有携镵采药翁。树树山猿摇落日，榧林无实老秋风。

道傍虎迹大如碗，落日平林客子惊。问宿转湾知有店，山根一路笕泉声。

隔水山青欲染衣，一檐云影树高低。白鸥似笑客尘土，飞过亭前却下溪。

缘云觅路石钩衣，山谷曾来尚有碑。黄帽打船催客去，一栏秋思是谁诗。

涿水茫茫何处边，此台名姓为谁传。未论跨鲤当年事，有许溪山意亦仙。

台上秋风草木疏，台前清泚数游鱼。谪仙他日骑鲸去，未必三生不是渠。

吟得秋痕入鬓髭，梅花窗下一编诗。梅花奇处君知否，不在春风烂熳时。

金膏水碧须沧海，万里扬帆东更东。我辈欲为千岁计，古人还是几生功。

后山诗法似参禅，参到无言意已传。莫以家鸡疏野鹜，短檠疏雨月光前。

君家诗有简斋翁，南渡流离语更工。好继翁诗致华要，墨梅题入御屏风。

东南诗境有湖山，爱子敲成百咏看。历历眼中都过尽，一檠风雨客窗寒。

欲雕好句老经行，读子清吟客梦醒。意象见前无笔力，一如前辈说西铭。

王气随潮到海壖，出湖车马下湖船。可怜万事如春梦，艳舞清歌过百年。

篝灯细读芳洲卷，清似江南雪外枝。吟到蛾灯最奇崛，猩毛笔后有君诗。

压檐秋影玉参差，小小游亭面面诗。扁著净香堪一笑，渠香元不要人知。

风标王谢佳子弟，气岸夷齐旧典刑。骑马纷纷尘及腹，几人爱此竹间亭。

别久重来有此亭，鸣球敲筑碎风棂。却怜客鬓垂垂白，不奈霜枝冉冉青。

学不前人生谩前，老来嫌怕占人先。只便岁晚屠苏酒，后饮翻成最少年。

岁晚才花花已迟，于春何意独先知。由来迟底应偏耐，不看南枝看北枝。

诗人爱梅说道理，弄影团香未觉难。枝上乾坤参得透，不妨来此倚阑干。

诗来执热濯寒淙，剪剪西风破玉蓉。二十年间四方恨，不教东野化为龙。

我屋梅花为客栽，吟梅君独未能来。山中欠了连床约，却对西湖笑口开。

落笔何能观堵墙，山间只合傲羲皇。惭君遗我湘枝束，愁与吟{髟/巴}一样霜。

清吟未了又成行，是处青山入瘦藤。两袖晓风荷叶露，自摇明月渡西兴。

雁雁欲啼江上秋，旧题诗在水边楼。潮风一夜移帆去，明日书来是越州。

团扇应堪障夕晖，晓凉犹嫩且𦈌衣。去时宽著秋风担，留贮千岩万壑归。

何掾向来吟有阁，杨家今日筑为楼。看他压尽凡花倒，只放诗人出一头。

先生豪气元龙似，眉骨凛凛闽山秋。从渠俗子卧地下，不是梅花不上楼。

十日工夫不到诗，绳床兀兀夕阳低。黄昏几点敲窗雨，又是西风趱木犀。

旧嫌诗被西湖隔，一笑谁教却此同。为有简书闲不得，不知吟鬓又秋风。

西山南浦住经时，又住吴山送落晖。燕子不知家近远，年年秋社一番归。

独自携文校短长，隔帘人静雨沧浪。龙公倒卷西湖水，一夜满城荷气香。

远枕惊回昨夜秋，月痕依约去年愁。移床欲避梧桐去，谁有西风背处楼。

笼冬饭鼓动回廊，乍换生𦈌浴晚凉。双鹊自闲来又去，不知帘底有人忙。

雪绕冰围不可支，轻纨那得敌炎威。雷公恶发夜来雨，试问热官何处归。

山水宜秋风雨后，坐窗得瘦奈愁何。传闻近长湖船价，天气乍凉游子多。

头脑涔涔醉梦中，起梳短发受西风。青𦈌要换秋来着，自汲寒泉濯软红。

月过阑干客睡迟，官河桐叶学鸦飞。鬓丝不了三千丈，也费秋虫促夜机。

种近春风鼎鼐家，竹篱茅舍亦光华。开时不作寻常实，着眼溪头看此花。

此地梅花非隠沦，向来双井属诗人。如今添著调梅手，却与江南作好春。

雨妒游人故作难，禁持闲了下湖船。城中岂识农耕好，却恨悭晴放纸鸢。

月落云窗黑如漆，一纸家书灯下笔。不知昨夜秋浅深，五更枕前啼蟀蟋。

官河中有去来舟，舟上无人记得愁。千年城郭送白日，旧雨客来今雨楼。

风雨城中秋几家，城根细草亦秋花。一声绿树乌啼昼，睡起隔帘人卖茶。

翠玉玲珑朵朵娇，熟衣裁得替生绡。都人不识悲秋苦，只等西风出看潮。

帝城谁有青山梦，洗眼新图竹树村。此地何须户司马，断无人与子争墩。

竹夫人有专房想，曲秀才难折柬招。一卷桐阴风不动，避灯坐过月平桥。

龙骧百斛与湖宜，舟小何堪月四围。认取坳堂置杯意，漆园此语是诗机。

更阑持檄走乌衣，立马阶除月上时。急唤睡魔君且去，天街聊作看灯嬉。

天上斜河星灭明，人间宫漏隔重城。老兵几度搀前立，一簇寒灯听点名。

家家门巷月徘徊，洗净街声鼻观雷。几处狭斜和梦过，喝更人逐马蹄来。

云母灯光夜向阑，乾坤都在梦中间。街头月好无人看，十二阑干相对闲。

看诗未了不成眠，自揭吟蓬月满川。几日秋晴夜来雨，五更半港木犀船。

湖光秋色渺苍寒，一似前时画得看。画里人家浑不觉，夕阳留客倚阑干。

湖天已阔秋更阔，收拾不得难为题。欲把平生诗担子，换三间屋住桥西。

三百里湖桥柱西，谁将并剪上秋机。短船不爱闲风月，载得吴松落照归。

响屧廊空王气销，五湖烟雨送归桡。鸱夷出自吴宫里，却载沉胥起怒潮。

载得蛾眉共五湖，风流应是阿甄如。越王不作曹瞒语，杀贼今年正为渠。

金楣玉几翠云裘，那识春风半点愁。麋鹿也疑知正色，不应还上此台游。

间关薪胆有谁知，正是苏台歌舞时。可惜不如陈后主，吴宫无井号胭脂。

当年忠死亦堪冤，千古遗编为断魂。此恨老天疑未了，长教明月照胥门。

娃馆繁华事几年，堕钿遗珥尚依然。流香腻粉归何处，都入春风小砑笺。

荒荒灌木长烟苔，人道吴王此筑台。一望等闲三百里，未应无见越兵来。

黄帽牵船客自摇，水花压岸送归潮。晚风忽断疏蓬雨，秋在烟波第四桥。

自折孤樽擘蟹斟，荻花洲渚月平林。一江秋色无人管，柔𫇛风前语夜深。

笔床茶灶且追随，不管征尘涴客衣。三百里秋诗卷里，担头挑得大湖归。

西风无梦此江头，落日阑干小画楼。乡信不来秋信早，雁奴闹在荻花洲。

是儿欲踞吾火上，自是从来被眼迷。只道近前贪炙热，不知流祸及然脐。

攘臂胥疏自长雄，投机巧中疾如风。死诸葛走生仲达，却与淮南策隽功。

君王坐底有揖客，未觉当年一部哗。可恨人间失蝌蚪，却从月里著虾蟆。

生无一点烟火食，死有千年书传香。饮墨为何疑罚谪，成仙缘此信荒唐。

曾共铜驼荆棘里，也看金谷艳阳时。汉唐□□□□□，□著兴亡却□□。

□□□□□帝醉，时节会逢人日阴。尘世沧江变平陆，孤臣白发照丹心。

长蛇猛虎当道路，度密穿青且意行。王谢风流不牢落，诸郎还复以诗鸣。

山中无复物外想，梅花开落又新年。人生已分事多少，拟结诗翁向上缘。

诗来读罢亦伤神，惆怅两翁苍与芸。聚首当时惭我少，祗今一老独深云。

芸翁到死不停笔，死去萧然一室居。不似王恭无长物，半楼诗板半楼书。

梅边石磴竹边亭，尚记谈谐步晚晴。梦断犹疑翁未死，小窗如听读书声。

人谓苍翁只有诗，却于世道早知几。□□鞑舞胡□句，辛有伊川后有□。

两翁教□句中眼，语到□□□□□。□□□□□□□，□摇松露写溪藤。

笔力真能回万牛，不应肯作夜光投。都将碧涧红泉好，压倒金精水石秋。

老来渐不喜狡狯，输与麻姑却少年。掷地丹砂忽璀粲，不知□□有新编。

急景自忙人自闲，小窗趺坐对南山。雪花到地无寻处，都在诗翁两鬓间。

波流茅靡正堪悲，能洁能污墨子丝。冬令自玄梅自白，此花还有独醒时。

不肯托根桃李场，千林摇落正孤芳。莫将香影生分别，说着香时影亦香。

如梅合是花君子，未论孤高压众芳。不以玉堂矜富贵，何曾茅舍怨荒凉。

清绝霜枝冠顶开，被人俗了说花魁。此花骨相神仙做，市卒能仙为姓梅。

读老子章花似道，不嫌雪恶与霜粗。能知其白守其黑，长入人间墨画图。

苍天变色雪漫漫，树树江头带恨看。旧读史来今记忆，白衣冠客从燕丹。

谁折一枝千里信，江南曾寄与人夸。如今不奈城头角，僝僽花神也撒花。

移竹移松半死生，移梅便可主花盟。何当绕屋三千树，撰出人间白玉京。

八表同昏江换陆，孤山今日又花时。感时溅泪无人见，只有当年杜老知。

古今有许兴亡恨，出自煌煌入涸阴。惆怅雪花如席处，见梅时节又伤心。

染鹦鹉粒作春华，霜粉熬成亦当家。崖下老翁今□□，夸张盘饤对梅花。

昔人论墨陈为贵，子姓为陈业更专。问子去玄知几世，童乌有艺亦能玄。

颓云不动天如醉，与夜为谋雪似羞。明日诗成春五鼓，一年甲子又从头。

君吟康乐曾吟处，涧碧泉红秋一春。安得此泉成雨去，洗空人世撒花尘。

杜说在山泉水清，泉山诗好称诗名。如今山外正多事，泉出山来应太平。

终日垂帷一卷书，隠岩名字满江湖。何时见子华阴道，拍手西风下蹇馿。

老去将诗替却愁，谁将此集落岩幽。鸡林增价君能德，夭阏溪藤我自羞。

人言画马落马腹，画鱼须画北溟鲲。化作大鹏应不恶，九万里翼摩乾坤。

洞门锁冷秋风归，江头不作玄裳飞。我家凤石调萧史，他家金精期令威。

参诗安用走天涯，学诗学仙同一家。何处归来有诗法，麻姑掷米作丹砂。

山中秋老芋栗肥，君归惭我病支离。全椒远饷不得酒，弥明相逢惟有诗。

江以一虚涵万象，人于方寸著千年。勿实所无空所有，亦知诗法似参禅。

华表千年化鹤归，归来言语亦成诗。当时城郭人民句，想见如今更可悲。

苍翁宰柏今几尺，菊居诗来双眼明。金精夜半风雨过，竹石草木皆成声。

节林三生华表鹤，乞身归来羊角山。群仙御风落何处，惟有玉佩留人间。

千载虚中无法传，授之握算子能玄。老夫后死今为累，更欲蕲生又问年。

向来百尺楼上客，此日崖前藤一枝。贺监心期人不识，越中惟有鉴湖知。

风流不落正始后，书传琳琅学古胸。收拾乾坤万里眼，归来窗下注参同。

生天不问灵运后，鲁公葛洪皆成仙。谁能与我粥饭券，持送酒家还酒钱。

葬书丑唾窭与贱，只为人间觅贵饶。试问胡椒八百斛，何如陋巷一箪瓢。

神工可改命可夺，未有人言郭语诬。千载诚翁独遗恨，君能命过日中无。

凝霜截晓小春寒，争道鞭靴行路难。客有儒官敲竹户，老夫犹得汉仪看。

枉子过从寂寞滨，萧然薄饭荠生孙。奇胸宁有杨雄字，重会空留李白樽。

曹家诗有黄初脚，江出岷山日夜东。机妙斲轮君尔巧，计穷啮镞我何功。

梅未能花雪作难，争春春意为谁悭。诗翁压倒梅和雪，春在一编樵笛间。

吟到古人诗近道，洗空凡马画通神。浣花溪上惊人句，翦绿裁红不当春。

论诗厌共流俗语，少学衰颓又老来。三百篇中有曹国，一千年后欠萧台。

君是寻诗是探梅，柴门几日为君开。崖前路近行春好，只为梅花直一来。

仙家旧馆玉为庭，白日山前笙鹤鸣。我来愿乞丹井水，为洗诗书双眼明。

江南绝顶真境界，仙子珊珊鸣珮环。千年古井丹不死，夜吐玉虹明屋山。

世界人心黑如墨，君持此墨将安适。欲磨君墨上笺天，天公愦愦无皂白。

子墨玄玄梅白白，以梅号墨岂其情。年来黑白无分晓，墨作梅花卖得行。

三友风流已画图，梅犹君友意何如。梅言毋友不如己，定是君诗也似渠。

出处间关似少陵，流离颠沛得诗成。一编窗下秋风夜，中有蜀江涛浪声。

分得红腰半日晴，苍苔蜡屐竹间亭。平畴白水斜阳外，都在黄梅雨里青。

宝剑能神双玉龙，地灵人亦万夫雄。千年紫气不消歇，吐向笔头生白虹。

一编鼻祖晚唐诗，姚许齐名岱华低。天外凤凰须得髓，可嗔儿辈厌家鸡。

薄饭不羹春荠老，枉君远道辔玲珑。金膏冰碧须沧海，万里扬帆东更东。

一幅亭前溪与山，画无好手记苍寒。如今有问名亭意，只就君家画谱看。

烛似无情还有情，酒边故故弄昏明。宴酣尽道谁能觉，□□□□玉笛声。

风流看尽当时事，夜夜擎灯绣帐前。野草荒田自他日，断无外传与伶玄。

冰山难倚子能知，如此嵩山只合归。莫恨有头抬不得，得抬头处更危机。

瑞玉天开此日奇，分明中有篆文题。翠华不作西南幸，肯信渔阳有鼓鼙。

冻笔能回雪殿春，君恩珍重遣宫嫔。金花笺上清平乐，倚得词工却误人。

四海升平征战息，宫中行乐外间无。粉团滑腻犹□□，愁杀胡儿忆塞酥。

两阵雌雄禁掖间，纷纷攻击寸心寒。风流天子贪行乐，不作伊川被发看。

腻粉匀成玉箸垂，春风面面晓妆迟。妆成图得君王顾，却为君王谶别离。

一枕仙游足自娱，萧然清思离尘区。十洲三岛经行处，知有岷峨剑阁无。

六军难解驿门围，此日回头事事非。千炬摇红成底用，腥魂夜逐月明归。

山水有图无逸换，锦坊兴废变初终。咸阳父老能言语，不在金函谏疏中。

东来西去木为轮，异草名花易地春。未必乾坤关气数，世间何事不由人。

迢迢交趾到长安，黄色如金眼不看。阖殿春回人未觉，外间何处不风寒。

有脚□□□□□，开元人物晓天星。满颐雪刺归何处，坐看秋风入禁庭。

当年召入即承恩，何事登车却断魂。只道红冰生别泪，不知杀气满乾坤。

六宫粉黛谩三千，妃子椒房宠自专。应恨长门锁秋鬓，君恩也赐洗儿钱。

赐浴华清总有名，长汤十六更泠泠。可怜洗□□□□，□洗胡尘一点腥。

蛛丝卜巧对西风，岁岁佳期此夕同。谁道禁宫天共远，他时言语出临邛。

两山不隔一层云，金鲫池边夜打门。袖有新诗期短鬓，室无奇字枉芳樽。客程怀抱仍春潦，人事间关可梦魂。离合悠悠自生理，别情吟恨不堪论。

四方上下忽相从，君信西来我信东。剡雪不乘清夜兴，军山依旧梦魂中。合离有数机如发，岁月无情鬓欲翁。斜照一林云百树，吟筒翻作递愁筒。

蛰龙初动雨峥嵘，黄浊连宵与树平。路入峡头天一握，梦回蓬背月三更。江村无复鱼盐市，客饭初尝菌蕨羹。小泊桥南沽斗酒，一街灯火灌婴城。

金鲫池边伤晚风，莲花峰下倚长松。水程半月孤蓬雨，客饭浑家野寺锺。心事岁寒诗眷属，鬓根秋色老形容。片云影里湖湘隔，莫爱新吟寄短封。

坛下松声江上潮，坛前天近北风高。山腰洞黑藏丹灶，云顶秋深落石桃。逆理偷生虽世论，离群独立亦人豪。仙家尽有青精饭，不与吟翁绿鬓毛。

混辟无穷运以刚，积阴打底有微阳。驱驰道路年光晚，收拾身心意味长。三日南风天不雨，一编周易鬓微霜。乾坤只在梅花上，梅不能言心自香。

秋膺重叠有谁编，客意难凭燕子传。欲送寒衣仍冷雨，稍疑飞雾近南天。杨花舞歇春无力，湖水空明晚自烟。日日诗筒星火急，吟窗秃尽笔锋尖。

压脑文书坐得牢，偶然散诞此江皋。一春冷雨鶑花老，十日新晴麻麦高。鸟迹窎留仓颉字，草香撷出屈平骚。不知何许缫车动，又送新丝入鬓毛。

四柱茅亭秋一间，礲冰琢玉照乾坤。香分韩寿春衫味，花带苌弘冷袖痕。奔月蜕余仙去骨，凌波招得别来魂。今宵睡足敲窗雨，家在西湖水满门。

攽春过了雪犹勍，枝北枝南开未曾。风雨闭门人守岁，江淮断道士椎冰。说三生梦溪桥酒，抄一年诗纸帐灯。世事正长双鬓短，客床无寐曲寒肱。

湘野源头筇一枝，黄云黑雾雨淋漓。天公有眼能青白，世路无情谩崄𪩘。场屋秋风三岛梦，江湖夜雨四愁诗。苍苔翠竹檐声里，重瀹茶瓯当酒卮。

此是湘南第几程，楚天空旷入深溟。九千丈月照衡岳，八百里程归洞庭。恨入江蓠骚骨冷，梦回湘竹泪花青。客中总为贪程熟，落枣风高我自醒。

城郭秋深鹊树空，练衣不抵夜来风。雁何去处有书下，蟹几时来无酒中。生事比梅仍向北，归心如水只流东。苍崖翠竹云根屋，擘画残年饭韭菘。

{木度}翠重阴一握天，旧来此地著吟仙。自题淮海短长句，又□郴江二百年。夜雨滋兰深屈畹，春风种橘长苏泉。监州文采推南阮，夔后留看适楚编。

重入僧窗听雨眠，藕花只在客床前。囊空不欠苏秦舌，口渴频呼陆羽泉。十里湖光天半席，一阑秋影月初弦。新凉风物无人共，坐听微锺祇自怜。

凉透秋衣不忍眠，更何处觅蕊珠仙。水光夜气无三伏，人影花阴共一船。菱藻有香风四合，地天无际月双圆。碧筒賸对青山吸，此乐人间几百年。

西风日日枕书眠，自笑仙城著懒仙。溧水已无东野俸，剡溪空趁子猷船。诗名入社平生欠，乡梦惊秋昨夜圆。念我衰颓君万里，可怜怀抱更中年。

锦袍公子三生梦，又堕歌罗古驿中。天上无情覆手雨，人间有恨打头风。晚花留日明深树，枯泽回潮起蛰龙。草草官称今发白，年时悔不事猿公。

天亦何曾忘此翁，颊红留待醉春风。剩吟诗在何妨老，只欠官称未是穷。五夜月痕云一角，十年风物鬓双蓬。□□□□□□□，倘有江船吾亦东。

不受世间尘土涴，山之南北水之涯。识中庸里有素隠，怪小雅中无白华。半点精神春滴淅，一寒风骨雪槎牙。淡妆人去罗浮远，肠断东风璧月斜。

谁遣巫阳招尔魂，春从九地到孤根。灵均清节离骚囷，司马深衣独乐园。吟客谩能工水月，先儒曾此识乾坤。雁行却以山矾进，未许涪翁谓至言。

吹万不同无数风，人间遂有水晶宫。玉龙夜战三更月，铁马秋行万里空。老尽蓬心松柏独，起来蒿目地天通。兰亭尽足方金谷，只诧粗人论未公。

已哭芸兄又哭君，眼中何得更沾巾。死无家货营砖甓，生有诗名动缙绅。岂亦雕锼伤你寿，不然溟漠妒斯人。不忘有子今传业，依旧寒林一气春。

隔月日前犹得书，说贫说病两劬媮。祗言未晚休文瘦，不料竟成长吉殂。空有泪花愁宿草，可无哀些折生刍。平生交旧铭幽笔，今代萧台有大苏。

曾剔寒灯读奏篇，先生有胆大如天。忠言流落古无此，佳士行藏今偶然。诸老与公扶一世，十图为世作千年。向来魂梦江闽隔，信有三生问字缘。

苍玉亭边借屋居，春风忽许赋归欤。邻翁争挈葫芦酒，息女催擎箬笼书。百世不磨公论在，一城相语笑颜舒。兹行奇绝君恩重，压落梅花照笋舆。

一盂野饭落闽州，篁竹烟莎屋压头。学问无穷吾辈老，乾坤能大此身浮。客窗书传青灯雨，故国溪山黄叶秋。羡子清吟如玉雪，枯肠尘土不堪搜。

剩水残山欲尽头，肯披蓬藋访深幽。买盐沽酒三家市，劈箭惊雷一水秋。袖里我无区册序，脚跟君有子长游。是间尚有堪吟处，莫向西风怨滞留。

壁立屏星照古鄞，两年霹雳快嚬呻。圆珠山下月初晓，苍玉洞前梅自春。冰雪要教醒醉眼，乾坤何可少斯人。葛强旧是樽前客，欲化为龙奈此身。

山围不断似勾阑，路入苍云八百盘。塔顶受风铃语急，楼高有日鹊巢寒。簿书衮衮蚁旋磨，岁月匆匆船下滩。两度梅花犹是客，梦随飞翼度巑岏。

日日巡檐听雨声，春郊忽为使车晴。醉翁之意不在酒，造物于人亦有情。天日开明吾道泰，诗书谈笑孽囚惊。吟成自对春风笑，却恐高琼意未平。

山下人门白板扉，畦蔬绕屋水田肥。五更花信雷初动，一月春晴燕未归。官满不储囊粟俸，儿寒犹补海图衣。山禽不语如相好，听我劳歌赋式微。

诗律峥嵘压岛郊，险如百二据秦殽。邹枚一座风流集，陈郭千年道义交。公笔欲倾河汉倒，我才如种石田硗。山城斗大春风足，阿阁终须著凤巢。

野寺留花待使君，山堂忽放洛阳春。数根绿护封枝藓，一骑红飞置驿尘。金带巧传天上信，玉酥终作鼎中珍。预愁几日都飞去，定□梁公是正人。

胡床少住许诸君，彩服移来有脚春。浓露洗空妆带酒，暖风吹动袜生尘。圣贤清浊杯中物，宾主东南席上珍。品格只从根拨见，先生端是识花人。

微官元不疗寒饥，忧乐相从赖有诗。万里功名看末路，百年事业有残碑。文嫌累气伤雕组，语要惊人欠崛奇。湖海平生有今日，白头何处觅新知。

薄酒匆匆与睡谋，夜长无寝怯更筹。要嗔早起还多事，浩笑春来失自由。雪禁好花偏耐晚，雨肥枯涧已堪舟。自怜跬步元婴阁，未有新诗续旧游。

秦岭苍髯铁色仙，却将翁仲作忘年。移将根去亲陪土，化作杨公种玉田。客子有怀悲故垄，清明无酒哭苍天。感君此计能千载，独立斜阳咏此篇。

湖上花藤络树身，傍湖鸥鸟识游人。两京寂寞有前哲，一榻风流无后尘。史牒不名为隠逸，公心岂自少经纶。卷藏独向兹丘老，岁岁祠前荷芰春。

归鞯忽报出山城，笳鼓旌旗送若迎。满担图书仍语录，全家风雨又山程。行须有用藏非损，来本无心去亦轻。家里湖山元不恶，知公久矣忆莼羹。

天台一万八千丈，玉立人间第一流。士要著书归亦乐，道堪传世外何求。能令不作三公耳，且共相看一笑休。渺渺层云双目短，几时归雁落沧洲。

花如堕珥草遗簪，次第东风转作南。巢鷇欲飞看八八，径香不断胜三三。著亭屈折谁心计，隔竹推敲客手谈。安得身闲携斗酒，趁他姚魏战红酣。

洪崖仙人旧隠处，绕舍畦蔬藤一枝。君房自致台鼎位，伯也差为儿女知。鸿飞千里避弋缴，鱼潜九渊惊钓丝。歆宁优劣金在地，世上只赏桐江祠。

椎鼓发船催出城，平安街子报归程。红阑碧水旗招醉，绿树黄鹂画写生。为有诗情浑不恶，便无官事也堪行。一樽细共灯前说，此夕星河烂熳明。

十幅风帆十丈桅，空明双眼洗尘开。压枝梅大宜羹鼎，贯柳鱼肥更酒杯。樯燕可能留客住，沙鸥只道为诗来。剡舟不作兴尽返，见说龙公也自猜。

蹴天浪入白云层，四野都无一寸青。挟万斛行风有力，著千人聚地成形。庐峰映日开天绘，石砮沉渊记庙灵。欲洗吏尘何日得，摩挲坡句傍危亭。

爱君满腹贮精神，王翰当年愿卜邻。一日雄文諠上国，三生太史属前身。猎心勃郁惊残梦，新榜夸张说古人。早作功名归馆阁，诗情莫涴簿书尘。

城郭尘埃心自村，一生吟褐任乾坤。江湖处处客曾席，风雨潇潇人闭门。蕙帐晓空云出岫，芜城春老竹生孙。诗囊挑入苍烟去，谁管斜阳到韵轩。

略彴横波压石安，小亭谁占此溪湾。晨装带月犹长道，久梦随云又别山。不敢告劳怜岁晚，未能免俗觉诗悭。梅花树下春风酒，小醉归来未掩关。

湖边四面小云楼，城上三更漏鼓秋。月淡无痕诗共好，官清有味境能幽。人间路绝蓬瀛近，木末天低宇宙浮。唤醒尘劳椀中茗，西风黄叶正飕飕。

君家冠冕半山翁，晚唱漓波一洗空。万世尚须观往复，一江元不隔西东。松精入地千年魄，鹏翼垂云万里风。安得共君秋月底，朗吟峰顶撼松公。

花身怪怪复奇奇，几度春风未入诗。列璺有文蛇蜕壳，刳心不死豹留皮。风流不在宫妆称，冷淡偏于晚岁宜。为怕清寒欺客袖，一檐斜月立多时。

除书飞舞下元正，人在金鳌背上行。班笋步联黄阁近，橐荷先照彩衣明。文章华国三千牍，樽俎筹帷十万兵。宣室席前应有问，愿培元气厚苍生。

蟠木离奇谁是客，讵图燕谷亦春风。方皋相马骊黄外，康节识花根拨中。投士泥途公为国，读书城旦我何功。只今一瓣南丰在，夹袋他年愿始终。

长鬣张郎诗骨□，幅巾藜杖气仇仇。老坡言语妙百世，子美经行半九州。自笑我犹为口累，不应君亦有羁愁。眼看尘土羞形秽，梦拗梅花雪上头。

城里康衢三寸埃，出城江上有疏梅。问公安在见何晚，似客可人期不来。质白不随玄令改，枝南还受北风开。花前不作匆匆醉，却有新诗借手回。

我无可送全椒酒，君有堪传石鼎诗。客里归忙云亦散，吟边相忆月明知。出山似已铸成错，煮石尤来疗得饥。别挹未成先一笑，湖元交割付他谁。

平生场屋几秋风，三尺词绫上界中。笔力健凌黄鹞子，剑心雄迈白猿公。羞交人指原夫辈，早慕史称儒者功。夜半南云瞻紫气，知君长剑倚崆峒。

倦随龙尾踏□檛，却爱山城放早衙。官好何曾啸篁竹，州清第一管梅花。濂翁道脉犹今日，铁汉风声想故家。君去我留人自恨，春风祖帐满东华。

南丰事业炳如丹，振起斯文一代看。霄汉行飞上鸿雁，画图盛事入衣冠。旌幢有喜春郊满，剑槊无声夜峒寒。小试淮阳君且召，金狨湖外等归鞍。

向来山里读书房，便是人间白玉堂。地有梅花三百本，春回纸帐五更霜。山林有约狐淘令，岁月无情老子长。欲起林逋说香影，急须同买月中航。

龙渊打底为谁来，半瓦残砖愧不才。天上分星涵水镜，人间有石等舆台。忽惊万里诗翁眼，如发千年地媪胎。鬼夺客偷关梦寐，吟边时与理烟煤。

真盐铁使有云来，多少人怜白朴才。合趁闺班高处籍，尚携檄笔外间台。劳君海怪探龙颔，赠我厨珍得豹胎。又俸前诗清似水，通群辟尽锁窗煤。

日日边书带羽来，时艰撑拓正需才。我犹不定转五木，君已高翔长一台。此日知心鱼在水，他时得路鹤离胎。江东日暮深云里，人醉冰台拥麝煤。

洛社当年留样子，客中正可饮亡何。樽前聊复会真率，殿上相期侍馺娑。事意旧游忘鬓改，坐分前席觉年多。西风管取都长健，更插茱萸上嵬峩。

为云旧欠四方从，投老相逢稇载空。吟榻几时今雨客，尘襟一夏故人风。长江秋色烟波外，落日渔家醉梦中。无计事君吟得好，诗来面折欲生红。

天上红云第二班，乞身祗要觅祠官。清朝得路古来有，晚节全名人所难。歇马重来森戟近，携龟已放去船宽。待公过阙争留相，温国风流此日看。

班玉通明散早朝，春风桃李满江皋。自然着我尘劳没，安得如公勇退高。地近黄扉才一武，天教清梦更三刀。仪刑渴想催归衮，只借阑门水半篙。

虎踞名丘往事赊，胜游千载梵王家。山灵旧出点头石，地妒曾埋解语花。佛国凭空云入座，剑池共汲水随车。吟人谩有兴亡感，雪壁淋漓落阵鸦。

巨灵擘画境能宽，吟似追随亦可欢。地有此山开宇宙，天留今日会衣冠。石交可与论千载，岁晚相期共一寒。山外黄尘深没马，澄潭聊复倚阑看。

丹林自语叶骚骚，寒入江南入缊袍。丘壑风流须我辈，弓刀事业付儿曹。神灵助晋天机转，妊姒兴周庙算高。相不当侯吾事了，不妨羹泡煮溪毛。

时危多难合驱除，安见娇儿竞挽须。支厦可能扶绪汉，誓江犹欲活全吴。疑从马革无还璧，忽得蝇头似串珠。君有诗来逾骨肉，为君吟罢酒三呼。

八表同昏草露深，西风愁绝不成吟。申包胥有伤时泪，南霁云无食肉心。日月重光天与子，山河正统古犹今。微生千里间关意，净洗妖氛待相霖。

不是逃名韩伯休，避兵聊欲蔽林丘。天公悔祸有今日，臣子扶颠无半筹。苍玉硖鸣春意动，红绵袄出雾痕收。诗来适喜王师至，醉插梅花舞白头。

为喜逢春亦自怜，新晴风物此花前。蝶狂有意如耽色，树老无枝莫记年。锺虡尘深唐九庙，金铜泪尽汉中天。二三豪俊今何在，愁绝孤臣雪满天。

白发衰翁且翠颠，伤心难问屈原天。当时一聚如金谷，此日数间惟玉川。劝谏只今犹乐土，耕犂何地不炊烟。欲亲偃室无公事，一段阻心似壅泉。

今君好赐及层颠，怜我幽篁不见天。束缚遣前浮月窟，品题称绝重黟川。药来南海增新价，剂入西窗煮晚烟。惟有吟哦相报答，为君涤砚试新泉。

同是人间七十余，相思无地问何如。仓皇空忆归时别，契阔都无落□书。□去避兵长蓐食，迩来古地且巢居。题诗甲子应同集，便雁相逢赖启予。

诗去诗来只月余，渴心顿解沃心如。居然咫尺有万里，如此乱离无一书。山里黄虀犹可饱，天涯白草更堪居。汉宫旧日烟花绕，造化胡宁亦忍予。

东南文物古遗余，不料冠绅忽弃如。门外逢人作胡跪，官中投牒见番书。谁教天女解作俑，欲倩渔郎寻卜居。更欲久留观此世，昌黎此语倍愁予。

谁道行年值小游，转添白发上人头。檀公上计无多子，潘令吟情第一流。四海交游惊鬼录，一身生死寄岑楼。因公唤醒推敲梦，此夕灯前忘却愁。

我耕枯旱不逢年，君解翻瓢涨九渊。道义相忘床上下，诗书有味蜜中边。向来湖海鱼千里，此去功名马一鞭。坐想昼帘公事少，时将诗递破苍烟。

退未能休进未前，英雄到此亦堪怜。此心耿耿赤如日，吾道悠悠苍若天。顾我尚堪输九死，观公端可愧诸贤。新诗读罢无谁语，欲折梅花意不传。

此日旧无灵运屐，参差今有盖头茅。自怜后死罹兵革，枉有闲愁上鬓毛。泪尽不堪怀故国，诗来端喜得同袍。梅花夹雪无饶景，惜许吟情与病遭。

人生两臂重天下，濠上仙翁语意高。不以拾遗曾坠马，可教吏部废持螯。风寒欠护知谁过，药裹频更藉汝曹。安得慈悲有千手，一枝才是九牛毛。

可竹诗来为说君，采蘋宫冷尚疑尘。人生不幸有奇祸，天道终当与善人。蔡琰援琴应制曲，寿昌见母足娱亲。两峰座上客常满，芋栗杯盘日夜春。

江湖千载吊沉筒，楚俗今仍楚节供。已分三生委鱼鳖，肯争一饱为蛟龙。怜君客死非吾土，顾此首丘犹故封。试问厌厌曹李辈，人间膏沐若为容。

老去无心任一瓢，意行聊复侣渔樵。云迷远树昏残照，水压青天下小桥。物我境空鸡已木，功名梦断鹿犹蕉。插秧绿遍江南岸，又送年光入画桡。

自笑忧兵阅四州，此身只为苦吟留。林栖几见芦穿膝，室毁欲无茅盖头。岁月巧将吾辈老，江山唤起故人愁。诗来忽作山阴想，问字敲门可得不。

参差曙色走归云，落月犹高欲近人。客鬓已随时事改，风光犹逐世情新。孔方不是折简客，白堕真成入幕宾。忽有微吟生眼界，山光遥映雨如尘。

穿青度密且衡门，剪纸谁招客子魂。少不若人伤老大，死无容力为乾坤。一枰孰与危机活，千古难磨此道存。前有长蛇后猛虎，少陵只合老羌村。

振世威名一宝刀，紫髯郁郁见人豪。受恩刘氏心非二，报效曹公义亦高。须信千年存庙食，不应一死误儿曹。江南处处新祠屋，可使雄兵叹不遭。

不是仙源不是村，千年霜壁树蟠根。半山鱼鼓动城郭，一日龙雷出洞门。云似世情翻覆变，石如尊宿典刑存。摩挲藓刻无穷意，时听游人自细论。

书眼犹明返照窗，西风篱落已啼螀。放慵自觉闲居好，涉难争期末路长。稍解忍饥知道进，未能守口坐诗狂。世间万事如蓬转，且对青山进晚凉。

社公水又一番新，阵阵秋风入白蘋。归燕去如秦逐客，羁鸿哀似楚累臣。青山有约堪娱老，红树无情强作春。好为麻姑问人世，如今几见海扬尘。

别后梅花几度春，催人年纪亦匆匆。长如此日易百岁，未觉吾衰成两翁。晓镜拂须无可白，霜颜压酒不□红。莫看谈笑封侯得，留眼江皋送断鸿。

五福难并寿且康，如君有此扁斯堂。乔松岁晚不改色，佳菊霜寒弥有香。身健清樽供笑咏，眼明细字辨毫芒。风流万一成图画，容两诗翁作雁行。

山里清怀人得知，地炉灰冷雪来时。七年有别君仍壮，一事无成我自悲。履豨应为天下计，缚鸡曾见故人诗。欲谈世事难相就，不为冲寒脚力疲。

樵子归来頳担肩，长镵作我地炉缘。深山大泽蛰蛇虺，冷窗冻壁生云烟。暗室长明天不夜，团茶自煮客堪延。穷吟自笑成寒色，不到琉璃玳瑁边。

旧赋西园墨尚新，西园风物又精神。子孙相望百年事，宇宙重回一气春。独乐风流今寂寞，平泉言语谩悲辛。两家子弟材智下，撞破烟楼有几人。

年似渭滨人样子，竹房深夜一灯青。老来有妇能言语，元亮无言亦典刑。诗到夔州尊绝倡，人瞻鲁殿兀苍冥。写添涧谷成三老，洛下风流可得成。

记前壬午甫能冠，甲子周回有此年。方寸可耕宁要地，须臾毋死尚观天。史无一事贤黄宪，士有终身感鲁连。万里梅花一樽酒，青山不尽水无边。

犹记东风社雨晴，步栏辛苦得巢成。依刘信美非吾土，去鲁虽迟在此行。生也有涯同是客，逝将去汝得无情。乌衣巷陌休回首，兴废人间又一枰。

惊心节物首重回，尚觉昏云黯未开。旧向醉余狂客帽，今犹健在倒莲台。菊如杜老开偏晚，客胜后山期不来。碌碌阿奴俱在目，剩锄菘韭种蒿莱。

山外西风掣大船，悬崖一席镜中天。凤何年化石班驳，龙有时回潭碧鲜。礨空似经灵运凿，苍筤竞著祖生鞭。人知鱼乐谁知我，度度归时月满川。

懒似嵇康多几分，缄情久不报殷勤。人言岁暮于吾子，今见梅花疑是君。岁月尚须留我辈，乾坤何可少斯文。相期不作草中腐，付与后来杨子云。

文印诗灯自正宗，不忘生死访衰翁。樽前谈笑有此客，眼底轮囷亡是公。两世交游明月共，百年人物大江东。吾生荣悴乖逢尔，昨夜春风梅信中。

玉龙轻软雪能干，好在晴沙野水看。舞翠梦回仙袂远，射雕人去露檐寒。连环骨冷香犹暖，如意痕轻补未完。花自年年人自老，春风满袖独凭阑。

桃源花发几番春，闻说渔郎此问津。秦帝漫劳方士遣，神仙已是避秦人。

思归言语苦悲辛，啼老江南绿树春。莫倚巴西君故土，巴西风景近愁人。

野店聊为一枕谋，五更归梦入乡愁。溪流清浅舂锄晓，篱落荒凉络纬秋。

