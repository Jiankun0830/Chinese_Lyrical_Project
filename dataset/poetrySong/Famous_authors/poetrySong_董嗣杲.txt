小孤隶舒州，谁将峭崖削。一尖漾浩渺，藤萝缀璎珞。绿筿裹山胁，白浪沸山脚。向背千万态，浑不假镌凿。危亭嵌空构，四绝屯烟幕。几点沤浮现，灭没鸥自若。庙额锡惠济，轩窗辉丹雘。夫人象服严，香灯闪踈箔。风露展幽扄，震撼陵虚阁。朱方金焦奇，莫敌此开拓。来时棹扁舟，两岸成巨壑。所历焉能穷，懐抱徒尔恶。未临不测渊，胸次先陨获。西偏磨崖上，吟句大手作。一来一归兴，其尚由来各。志旷谁推许，恐贻世所薄。穷冬水正缩，期傍洲沙泊。岂料风更横，飞？随岸掠。遂令搜吟懐，汲井苦无索。彭浪讹彭郎，祠南颜有怍。相对隔津逺，知拥何封爵。颠船泛涛巅，何异跧屈蠖。埋篷且斟觚，失喜免酬酢。明月水禽飞，不奈栖鹘搏。

湖水出澜蠡，江水下巴蜀。恰当相合处，清浊皆荡沃。扁舟凌浩渺，渡者苦局促。卸帆与立桅，黄帽不须督。纸钱望空飏，饱肉为相触。江神昭灵休，压浪无留瞩。遂使惊魂苏，免得遭鬼录。去程天茫茫，滩过有矶续。矶头熟风波，寒草失旧绿。所愿晴风恬，遵陆脱羁束。

大江沙岸虚，几寸水痕落。萧萧双泉寺，佛像剥丹雘。纸轮转晴鼓，灰塔断风铎。残僧极荒怠，深得酒中乐。西风客子来，栖暂得矮阁。开窗望村疃，四下尘漠漠。人烟极零星，鸡犬更萧索。自罹开庆扰，景况恍如昨。周章见世态，雕瘵叹民瘼。梵呗忽传声，饱饭且藜藿。

饭时发雷江，倏已泊东流。南北两岸雪，荡此无根舟。逺山失翠眉，近山生白头。冻极方徯晴，云沍含雨羞。尘境那得见，泛此如瀛洲。宿惊恍未定，醉疑此难留。落日漏微光，光暝无限愁。风厉万水立，舟子惟搔头。慷慨触潜抱，行止负隠忧。志士亦徒苦，俗竖多不侔。天公酿雪甚，八荒元气浮。无语坐舟尾，景与年俱遒。乱眼逐胜去，奔迸少自由。风烟下江异，髯邉渍霜稠。余樽侑登临，惜无水际楼。

骤暄试单衣，出城看荒圃。满径郁纎茸，药苖青可数。篱花渐吐艶，艶盛如织组。人烟聚营屋，随事历勤苦。春沙落飞鸟，春水上层浦。行子晚未憩，贫樵出深坞。孤生真蜉蝣，顷刻即终古。归途多上灯，沽店半扄户。

日落乌雀下，笛声起谯楼。舟泊倦欹枕，枕此秋江头。寸心积万思，浪寄非久留。斩新雉堞壮，环堑柳影稠。城中酒旗飞，窈窕吴姬讴。风传何凄然，抑扬邈难俦。往时委黄茅，今此开青油。香凝燕寝晓，喜见鸿集秋。矶月照客衣，苦触听砧愁。夜深不敢语，我吟月解不。月落不旋踵，云过江声浮。逗晓入城步，将诗扣郡侯。

富池溯流上，险在登官船。浮动不堪伏，薄命危丝悬。枫叶舞片轻，芦花袅漪鲜。晚景自可写，肯想涛头颠。

荒舟可隘守，难供渺茫泛。忽罹风水髙，愁睹帆脚蘸。凉薄有身纪，平白虑此陷。闻说所侨地，昼夜演空梵。

望穷破寺楼，趁月沙岸泊。更深河汉淡，砧□出篱落。凄然不得睡，俄顷风作恶。遥程已不计，心胆尚陨获。移舟傍深缆，穏借今宵托。不须叹邅回，所苦在离索。知身寄何处，只得呼樽酌。波涛晓方定，掀篷卸空槖。托目祠宇新，榱桷灿丹垩。共指甘王灵，古墓出林薄。

谯楼罢传角，将启东方明。我欲披野衣，西出湓江城。整屐休迟回，径作匡庐行。是时凉云阁，茅屋鸡互鸣。萧萧篱落破，已递机杼声。沿回且多趣，仰睇山峥嵘。湛露著草木，秋色何光荣。云树漏初曦，小立伤前程。岩翁乐髙褰，因知跋涉情。盘兹翠阁深，自照泉影清。听猿步荒寂，乳窦百怪呈。屏障互隠见，松竹相回萦。兼懐知己多，此际莫合并。萝阴匝道周，野卉难辨名。聊从兰若留，危阑压飞甍。丘垅入怅望，牛羊践榛荆。人生如浮沤，失壮良可惊。及时不济胜，老去懐不平。了然看山眼，山意争邀迎。穷崖由此探，大笑长江横。

避风急投港，港狭水如线。沙头虎迹多，此是铜陵县。乱山号枯松，长风舞寒霰。饥凫宿荒畈，小雁帯飞箭。废刹撞破钟，催科走邮传。娼家编棘门，村饰无钗钏。日纳抱酒钱，夜陪县官宴。有身怅此生，又复堕贫贱。荒谯更点差，信步空阶遍。未昏行人绝，月色荡江面。啜尽茶叶苦，不与愁魔战。托兴入短歌，聊以记吾见。

强求斗升禄，三年困山城。羁栖不敢恨，眼为溪山明。上借台府寛，下遂吟啸情。束装待航归，积霖咽秋声。排忧歩园径，难舍曲折清。东望气郁葱，绿槐冒飞甍。缅懐交际叹，嚬笑阳春生。求田役梦魂，投老归此耕。愿心尚渺茫，别酒那忍倾。归步故林月，寄梅坚斯盟。

在家最喜客，出外复过之。相逢旅琐间，所恨力莫支。迂旷胆相照，相顾何须期。或者诮交泛，责我无藩篱。我性得之天，懐抱更坦夷。谤随爱憎兴，而我了不知。义利界限分，我心石不移。风月賸佳趣，未易以迹窥。有吟莫辞和，有酒须共持。古道已不作，徒重旅心悲。

山童携竹杖，支我歩城头。东风扑酒香，吹醒殊乡愁。江波荡太阳，万顷金色浮。土人不识此，我可専春游。

登城最凄黯，绝𣨼脂粉醉。万里烟尘蒙，掩此战争地。江风荡渔歌，便觉春光异。嗟我道不行，颇动乘桴志。

日日步春去，偶值江色晴。杨柳翠频蹙，不管黄鹂声。归栖官屋寒，月暗灯不明。独坐想游衍，西湖无限情。

买鱼缕银鲙，鲙细供春醉。醉立海棠风，看山负惭愧。万事可离踪，白髪不容伪。我屋枕干溪，日揖南峰翠。

荒菊死石罅，小梅发岩阿。时换物色异，雨过霜晴多。寒乌抱枯柳，悲鸣愁网罗。哀哀如诉人，人岂无风波。风波久自定，静黙可御魔。同心议否臧，有酒能消磨。不兴短生思，奈此岁月何。掩门忽思归，睡熟闻棹歌。

去春哭锺子，奔走余杭路。今春哭田生，栖迟九江渡。在家在客中，两友两春讣。伊谁夺天年，有天不可吁。老泪无由制，立见眼隔雾。风晴江气暖，日夕山色暮。髣髴懐清扬，同游散幽步。百年屈指顷，浮生草头露。凭高悄无人，我鬓亦非故。何当归西湖，往拜二公墓。

病骨怯风寒，懒纵江头步。江头归船多，奈我未得渡。自知年尚壮，颜髪就衰暮。南峰山庐在，窗户掩髙树。猿鹤想凄黯，应笑我出误。欲退未有由，欲进且无路。何当探仙源，多织游山屦。顾影忽伤怜，难缚岁月住。

生髪未燥时，朝晚将书劬。意可掇髙科，措世跻唐虞。安知齿年壮，为计堕拙迂。依人游四方，骨骼甚鹤臞。孤坐苦病婴，浪走遭时拘。哀哉踸踔踪，谁念嵇绍孤。傍新谩利口，温故真良图。信归简编香，字字不我诬。饥食托饭钵，渇饮藉水盂。聊以适吾天，贫富斯何殊。恃书志愈坚，亟返南山隅。归途休云遥，长宵梦西湖。

舣舟黄家沙，寻酒聊自慰。麦田袅露梢，果林饱霜味。江色射逃屋，灯焰𪹳断纬。徘徊强展眺，清风袭肠胃。饮畅人痛快，说醉言不讳。居人甘淡薄，那复羡荣贵。但知安麤粝，了不辨泾渭。年丰村畽乐，排忧岂无谓。抱衾坐终夕，无事启愤悱。清晨过邻舍，童孺见我畏。时艰赋敛重，租外有百费。徐徐亟开喻，喻极转歔欷。自来闻打门，如冒鼎镬沸。我游兴未尽，两眼渺万汇。邻翁意度真，爱我馈饔饩。北风吹沙暗，大地雪积未。我衰易成悲，肉战若刺猬。何时洗纷争，海宇方吐气。

晚风吹山空，闲步策藜杖。纡从砂涧头，行过崖石上。庵门耀金碧，中觉天地旷。神泉夜光灿，禽鸟互酬唱。黄冠扣闲趣，发语知不妄。因拈故人迹，流辈所钦向。我答亦附会，不想失宜当。随口诚卒然，聊纪客中况。

平生负奇崛，语出见肝膈。栖栖离故巢，乃作富池客。僧廊搘瘦竹，苦吟自相索。不恨春雨横，但恨春懐窄。百花艳阳吐，枝叶未鲜泽。芳草极茸茸，迷尽旧辙迹。浮云蔽江树，急浪涉津石。掩窗引绿樽，暖此身寒瘠。

风急难开船，髙浪泼银屋。下水辄畏之，病篙舌愈缩。商人货物重，久谙风信熟。我舟轻抵叶，帆破无完幅。归心劈箭忙，傍晚犹颠狂。忽将絮帽披，沙头寻酒坊。欲滞两三宵，船上无赢粮。转晴赖晓霜，中夜祈彼苍。

钟声警征人，顿者巡溪步。转盼失路头，红日生黄雾。看松乘西风，荡此林影趣。古翠扑面老，肯放所历住。幽聆采樵怨，薄言向谁诉。且复栖野店，低头解芒屦。

新桥迤逦去，胜迹遗仙佛。想像名胜游，题字尚髣髴。失笑我仆痡，偃息松郁郁。绝景借云掩，野香趁风拂。看山意自消，令人厌簪绂。随意幽行清，无缘逢俗物。

买舆过银树，水落见潦迹。残雪闪斜照，篱落掩鱼泽。鸟飞山意冥，雁度水光碧。乘兴觅酒垆，荒市绝殽核。入暮路程杳，寒皲面颊赤。时艰人烟稀，终日涉荒僻。岂独慨风景，亦且倦行役。茅店投深幽，月明野田白。

饭余睡相魔，啜茶即退舍。支藜强窥园，试此双不借。逐胜思秋初，曾命庐山驾。飞瀑醒心眼，流派从空下。狂欲诛茅依，可使不知夏。披襟纳西风，溪风荡虚榭。凭阑眺夐绝，极望大田稼。韬光有畸士，相逢顿生讶。遗踪扣地主，颇觉倦邀迓。失言徒自咎，其实非予诈。山居俗事简，难律世情吓。归栖公宇浄，颜髪苦衰谢。家遥二千里，托兴相慰藉。因晤隠者讷，天性两难亚。初非钓虚名，又非求善价。束䌸全孤贞，老欲就闲暇。约略斯人心，执一不易化。眺此五峰云，矍然发悲咤。企脚北窗坐，月漏松叶架。无眠亲短檠，懐孤嫉遥夜。

朔风吹沙昏，聚落风物蕃。剧邑此寄治，零星数军屯。奸狡纷雁鹜，生殖丰鸡豚。猎子事兵仗，儒家扄荜门。时闻读书声，句读失讨论。小舟泊洲虚，入市市不喧。何年弓戈戕，睹此惊心魂。百里余几户，谁肆科调繁。邑令率以摄，凋瘵真难言。俊佐觅幕檄，不洗部民冤。气象日益靡，莅政几触藩。野老采野果，倚篱喂病孙。逢客乃靳吝，出语妄自尊。细故起叱咤，徒御嗤蛮村。失笑向此适，窒忿思倒樽。云簇天沍寒，有酒无从温。劳生愁万端，不语将虱扪。深虞弱缆腐，浮寄芦荻根。铜陵只隔江，起矴帆若奔。既涉庸自悔，死生归乾坤。

雁声入泬寥，节节传哀音。哀音不可听，听之感中襟。客从逺方来，幽忧久攅心。始为饥寒谋，今无可栖林。浮生抹电如，休计升与沉。奈此口体累，议者何铄金。为客亦良苦，愁见积叶深。壮气归消磨，羸病力不任。狂走拥虚器，空卧庐山阴。蒙头难御风，煮尽石鼎参。何时理晴竿，把钓花溪浔。思归未可归，床蛩自纵吟。

空庭断履迹，江色揺篱门。夕阳雨忽收，晴意回乾坤。水零鸥鹭光，烟淡芦苇痕。逺客此栖迟，敢昧元造恩。青衫避骨癯，白髪笑镜昏。向来期婴鳞，今委荒池村。眼枯莫制泪，梦破多惊魂。读书不得力，乃如泛萍根。出门且散步，殊觉身可尊。时卷亦时舒，天定理自存。难忘懐土思，百年徒声吞。徘徊月魄吐，呼灯倒清樽。

扁舟冒冷雨，初出安定门。天开水墨图，浓淡迷湖村。渔板哄白昼，庙钟撞黄昏。客船行虚明，天净水不浑。向行数十程，万愁谁与论。去家幸已近，方信萍无根。湖歌发夜分，欸乃惊梦魂。江行两月余，不负惟酒樽。

江城趁春游，爱寻郭外圃。烟花羃酒帘，风声飏商鼓。午风荡江面，兵船问沙浦。浦断官柳阴，絮雪待晴吐。野花媚游眼，红白开晴雨。谁怜荡子身，年余滞江浒。徒羡庐山髙，万峰青可数。朝晚挹烟霏，释尽客懐苦。兹辰快移步，突觉沈疴愈。树头叫归禽，流年如箭羽。

江城局吟思，每觉心神悄。意行西郊旷，直渡新桥小。香传酒垆异，枕此清溪窈。南望元公茔，峩峩翠林杪。宰木屯髙阴，牌门灿华表。风霜二百年，剥落几昏晓。我来增敬心，道脉伊谁绍。有泪盈衣巾，举头闻蜀鸟。

雨阴忽收霁，云气失闭封。才转横里港，西睨南北峰。似慰畸人归，天亦开喜容。万僝与万僽，销铄无留踪。近京村舍盛，年丰多尧农。门户饾饤新，团𪢮傲穷冬。北城入望迩，瑞霭何葱茏。败笔亟收拾，不须写心胸。入闗至急需，衣断须先缝。南山故业在，此去羞迎逢。

梅港绝梅根，渺莽芦与荻。芦荻揺北风，正逢霜雪激。岸津只两家，泥草落四壁。何人舟欲进，想惧少遮羃。我舟强来依，无故此涉历。所嗟浮寄人，见舟甚仇敌。其说自和易，举柱累梳剔。舟子自髙鶱，呼月吹短笛。同行更迂旷，索瓶倒余沥。浑忘值危途，去住尚怵愓。胆消羁思苦，此际谁拯溺。悭囊纵有金，斗升何处籴。

船沿江北行，不见江邉树。飒飒芦苇空，栖雁泣如诉。波涛极冲撞，沙岸已颓仆。东傍赵屯来，结茅是谁住。檐破炊烟散，岂足御风露。小儿索午饭，病妇织芒屦。良人籴米出，烟江未明度。妻儿久待归，颈伫想回路。今年迁避早，寒衣不曾具。薄业何能问，苟且遣朝暮。此地多遗基，向也盛生聚。闗洛几时清，徒激冲冠怒。客子重吁嗟，半世多窘步。无位进瞽言，慨此岁月误。有地不可耕，有天不可吁。抆泪归来休，三径想如故。

忆发德化门，饱看屏风叠。五峰自孱绝，两脚谁登蹑。山髙白日暗，溪断清泉接。闲倚迸崖松，静踏粘露叶。珠台势巍巍，玉斗光烨烨。撞钟警三生，听禽愁百折。圣峰足眺望，禅观宜妥帖。髙蹈忘俗缘，迥处离尘劫。废塔任敧仄，古碣尚岌嶪。归询打碑人，摹向斋壁贴。

昉见岁律更，不觉春醉厌。都来九十日，多被风雨占。鸣鸠肯停唤，谁测阴晴验。欲问陌上花，花枝无绝艶。东风吹柳烟，羃绿波潋灔。客子痴不归，挂壁羞琴剑。独有游山盟，未能得断念。夜饮叹百拙，饤坐果殽欠。

夜步闲阶长，月出照独立。御暑借杯酌，便欲和月吸。野童笑不已，散髪风露袭。浮生弹指顷，能几寻胜集。何当脱尘垢，江湖负蓑笠。心知临渊翁，岂在得鱼急。浩歌沧浪吟，续此思雅什。相从苦无人，眼睨星河湿。

聚散有定数，悲欢能几年。年年塞鸿来，叶落霜满天。黄昏痴儿闲，强勉陪秋筵。岁月流水外，江湖短灯前。载聆金玉清，未信造物偏。济胜亦罕逢，思归心谩悬。情深转眷恋，不语却自怜。我尽今日醉，拼得三昼眠。

万愁聚眼底，城下登江船。江穷渺渺如，身堕栖栖然。初来情颇浓，既去情尤牵。纵目入虚空，顺济皆由天。回思发程艰，时刻多迍邅。本无镇浮能，意者造物怜。造物相始终，百岁亦可延。风花鼓雪霰，飞舞帆幅前。未行风还严，既离浪更颠。薄命亦何辜，动自罹惊弦。逢人不须说，徒招讥孤鶱。醉歌赤壁游，遐眺追坡仙。

跧伏性易屈，口强心无主。今日届清明，此身客湓浦。花草各自芳，谁能问园圃。客懐值佳时，冶游有何睹。江头风飏花，天际云兴雨。阴沍叹时迁，集条燕羞舞。世故堕煎熬，乡愁渺终古。柳色西湖堤，初更尚箫鼓。

我无肤寸能，强颜榷茶课。若是玉川子，见之生馋唾。客来无可款，谈空面壁坐。雷声绕枯肠，啜茶宁忍饿。邻翁好奇甚，携酒为我过。醉我我客共，随觉诗胆大。云烟灿盈幅，意逺不可和。客去忘羁愁，寒灯照髙卧。

俗务脱始轻，病体自然愈。今朝泊船早，消揺大江浒。前林青芒回，众芳锦唇吐。庐山知几峰，闲背晓星数。

下江逢好春，入城赏新霁。千花春有机，四望天无际。老篙不语还，晦迹得少憩。登览且穷探，岂顾跋涉滞。

归栖藉知旧，相视绝秦越。无言叹生浮，尘鞅磨岁月。数时苦驰骛，百计学休歇。芒鞋走庐峰，掀泥挑笋蕨。

儒者困章句，负抱希圣贤。披缁谈虚空，要悟西方禅。仙人说金丹，飞步学长年。三者亦何心，不过寿所传。争如打鱼人，心契太古前。万事绝无想，生计归小船。晴逐白鸥去，夜傍黄芦眠。青莎纫短衣，备在风雨先。得鱼不上岸，博酒不博钱。相牵醉妻儿，短笛吹空烟。桃源共楚泽，枉为时所怜。行路苦信脚，负载多赪肩。夕阳下西山，水云渺无邉。我欲从之游，浩歌乐其天。

客中避尘喧，惟寻幽夐憩。扶行趁斜日，晚色荡沙际。渔湖尽数罟，营利若聚蚋。水退江岸落，天寒民屋敝。万景眩朝暮，聊足供凝睇。雪翻虚空涛，吐气嫉吞噬。临江旧有楼，兴吴谁此誓。云树掩荒基，灵乌趁船祭。

我游三茅山，月下丹光丽。梦驾翠蜺车，凉云拥金袂。两耳波浪透，广漠不可际。犹记抟扶揺，乘风曾问帝。今秋游匡庐，身有飞举势。凌虚裹白云，白云镇相卫。毛髪极森竦，草木露华缀。飞泉涌潮响，真可涤昏滞。向来句曲行，有遇抑何锐。岂知凡骨癯，不能于彼蜕。西风催此游，破我梦浮世。衣襟被月香，苍岩折丹桂。

登临慰两眼，不暇顾炎天。万顷大江水，枕压城郭邉。沙际少渔鼓，岸曲纷商船。洪波沸赤日，碧树沈苍烟。行客迷古道，游尘眯嚣廛。伟哉乾坤秀，聚此楼观前。夕雨濯暑烦，便觉体欲仙。山光已滴滴，月色何娟娟。更深天宇净，灯火照管弦。归去抱凉睡，梦里嗟流年。

程子过我庐，俛首发悲叹。前年遭兵火，故业委涂炭。乡邦更疫疠，骨肉尽离散。不觉两春度，梦中度昏旦。昔仰茶园给，到此复牵绊。山荒不可摘，旧引莫反汗。挂官名籍在，催期有虚案。出江既无力，安得便离岸。东奔又西走，踪迹甚鼠窜。我今语程子，不消苦疑难。为生固艰苦，得利亦浩瀚。逢时纵艰险，当作顺境看。今夜月色朗，谁将眼界换。呼酒聮吟句，失笑两醉汉。棹舟过槃塘，身世入汗漫。

换舟入里港，那惧江风横。今夕月色朗，天下呈圆镜。小舣蕃庶乡，夜灯万星映。倏逢可人情，立论不失正。挥毫喜相誉，笔势自遒劲。酒壶不住荡，斟酌各取性。不强亦不辞，此醉颇入圣。江行苦波劫，到此昉相庆。岂知接谈笑，春生绝嚣竞。宾筵接几夜，殽馔抑何盛。酒酣月更明，拭眼万境净。清欢慰旅琐，四体都忘病。怪我当此时，吻噤绝啸咏。夜影横窗殊，窗外梅花靓。

大江雪月灿，维舟略无惮。天地开画图，付与快士看。几声塞北鸿，千里江南岸。篷窗引醉吟，搔首待平旦。

每依小港泊，地名莫能审。才逢江面寛，岂顾风色凛。眺空强禁寒，破浪可痛饮。醉极忍冻眠，涛声拍孤枕。

风顺掠口岸，直觉市声沸。转瞬西门髙，晚色羃江气。醉诵琵琶行，寄兴岂无谓。撼揺黄芦津，谁知此风味。

跨城作州治，阴晴巧变幻。庐峰翠色老，逐日供逺盼。白云擘碎绵，随地卷舒惯。春先紫烟楼，梅花雪前绽。

秋扇已弃物，寒衣还催装。偃息觉寒侵，客况入渺茫。宿疢不时作，难恃筋力强。畏热亦畏寒，此固人之常。今此露寒初，畏缩尤周章。共君蛰寺楼，雨话几对床。布褐莫禁风，芒鞋莫抵霜。无聊思往时，意惬交秋凉。散髪醉瑶台，濯足歌沧浪。悲凉所不识，安知有摧伤。邻家浊酒香，邻僧不住尝。亟沽两甆坛，连倒浇酸肠。敌寒固尚赊，姑遣秋宵长。少年挽不来，乌兔有底忙。

聚落风物古，环住神仙麓。鱼盐无多腥，蔬茹有余馥。彼此通有无，朝昏事樵牧。罢市不待晚，饱听溪声熟。扶携醉山醪，醉去观飞瀑。斯人甘翛翛，其识不碌碌。生来分已定，痛抚时光速。容我寻梯媒，横溪结吟屋。

浮泥踏着软，危坡倩谁累。家家翠岚压，此是林口市。山中何清孤，聚落颇填委。快果甘如饴，浊醪淡如水。祇是石眼泉，聊慰行子齿。此景自献酬，此市亦清美。纷纭趁墟者，未晓听钟起。盛传有畸翁，韬晦翠樾里。姓名素不闻，十载安所止。多言风月夜，吟啸传逺迩。

日落大江浒，苦无多人烟。风湍鸣耳根，饥雁声相联。雪止月未上，境界太古前。天低平接水，水逺遥粘天。横峰港头栖，客子心胆悬。四面渺不极，缆树对我船。万虑集双鬓，顾影空自怜。哀哉行役苦，收拾归短篇。

连日雨滞留，孤舟坐寂历。自量迂亦甚，托人寻竹笛。展转耗音绝，失笑何陷溺。无计遣羁懐，倾壶倒余沥。小醉自不恶，篷窗未收滴。天阴鹤忽鸣，何时离赤壁。狂疑明月出，移舟出芦荻。浩歌苏仙吟，破此夜寥閴。

清霜染岸枫，扁舟渡蕲水。蕲城傍新筑，无此至坚垒。谁怜多病苦，委命空江里。艰险已备尝，万事谨谋始。追忆数年前，精神岂今比。酸辛赋逺游，晚泊问沙觜。

游赵提干园，有亭可洗心。亟应招呼命，蠧叶下井枯。空江鼓风劲，幸藉贤主人。寻胜愁尽屏，平生性不污。惟喜眼界浄，笑睨斑竹林。金商递声应，古桂香何迟。黄花色最正，何当过栗里。把酒酹陶令，行矣又他适。孱质莫任病，酒酣喜索句。鬓改羞对镜，寒蛩咽青莎，难制客泪迸。

雪后抵江城，江云转凝沍。我舟舣沙浅，煮酒御沉雾。少年缪误多，今缪亦如故。流年无药挽，如水必东注。失笑白司马，曾与商妇遇。空亭自水际，知机有飞鹭。懐想何能已，坐见暝色赴。幞被且入郛，衰颜更迟暮。

乘闲过琴斋，作意登漪岚。棠湖漾其北，紫霄耸其南。阑干压池芳，渌净拖柔蓝。行人冒游尘，名利多沉酣。尽倾沧江水，莫洗浊世贪。出群赵家玉，吏此长子男。台府严且明，举动百不堪。临流自照心，谋饱无肥甘。景物固尔佳，何暇同清谈。买舟过柴桑，东归面无惭。

下江值云簇，水色透沙清。挂席风势烈，两岸无人行。野市门多闗，久绝鸡犬声。时势驱之然，茫昧嗟予生。兴懐孤山人，种梅千古名。浮荣梦幻耳，世事春云轻。邻船羞小鲜，佐以红酒烹。欣然暖曲身，慨此奔走情。退省毋悠悠，进寸徒营营。拄笏看西山，归来有时成。

五世单丁家，在家亦如客。悲欢恼客抱，每恨江海窄。今日初伏过，浴出易𫄨绤。树头来禽熟，隔水不可摘。明年西湖去，凉云簪藉白。此时且健饭，宁耐朱炎赫。淮童少解事，醉拾西瓜擘。强笑领其真，寓吟自成癖。

风露木叶飞，崖谷清气足。不知月中花，几番破粟玉。深岩得秋易，香味真绝俗。幽人领此妙，况寄虎溪曲。花放怯衣单，祗叹岁时促。折来浸瓦瓶，夜赏欠{酉灵}醁。

君从甬水来，我弃西湖走。共入九江城，又客富池久。相照道义心，不数胶漆友。所嗟迹漂萍，每为世味诱。云何忽舍我，仓卒举别酒。风霜七千里，勇往胆如斗。溯流几换舟，大紧上峡口。谁谓此程迂，机会谅非偶。功名快着力，岂暇𣨼株守。西陲江山程，大阃人物薮。不日胆略舒，金印落吾手。此别不胜难，临别忍回首。继此旅中交，如君不复有。大笑凭江楼，折赠江头柳。

客中贫莫支，万事付不理。今秋易觉寒，雨意犹未止。青青梧桐树，蠧叶浮井水。秋来未为久，俗尘已披靡。夜分无眠处，西风裂窗纸。茸裘蚤闗心，奈为病躯使。云开天宇净，晴霞散余绮。却扇披野衣，出门扣知已。

共客黄池镇，各从上江来。恓惶见谈态，僦屋傍古槐。商人接殷勤，期我不世才。晓风吹寒江，雪意又有媒。隔水界宣城，山路多早梅。旅琐逢此清，问渡休徘徊。梅梢月色佳，僧房罗酒罍。商人亦何心，两日相追陪。

日落返察矶，无地可卓笻。回首池阳山，九朵金芙蓉。溪流出港急，树色收云封。行客快两目，欲游悔无从。依依此时心，维舟当要冲。山游形梦寐，梦觉听遥钟。应有神仙居，隔此江水重。移棹近荻港，月出霜华浓。

庐山白云拥，绝似兜罗绵。覆得丑好尽，何啻万万千。东林香炉峰，生在寺门前。山阴土脉润，草木鸣秋妍。意行梵庑旷，单下谁栖禅。主僧淮东秀，眉目棱棱然。谈麈自髙蹈，往往来着邉。我游欲结社，有愧逺师莲。草堂流水环，遗像俨乐天。西风号万杉，趺坐青石颠。野老喜我陪，谈吟超极玄。上方僧谩多，多结粥饭缘。方且局诸妄，焉得安三椽。浮生忘有家，妙句知无传。尘垢送短日，风霜侵颓年。斜阳透西树，独支竹笻坚。钟鸣拟寻睡，酒至流馋涎。月上三笑亭，醉听渔家眠。

江州庐山阴，万象蕴奇秘。笑扶鬼面行，趁云步幽邃。虎迹过溪明，龙气蟠松翠。香炉紫烟合，灿若金布地。诸佛妙庄严，千灯烛魑魅。向来逺法师，绝识具圣智。白莲曾结社，今古想标致。客子徒仰髙，可望不可企。山头日落易，木阴混清閟。野禽叫瀑顶，预知夜无寐。懐抱挹仙芬，欲将世情弃。斯游会重寻，直待凉风至。

淮山烧色起，阴剥应期约。开辟界限定，蠧根不藉镢。焦枯烬无踪，艳阳春有脚。爆烈狐兔窜，惊迫魍魉烁。尖危腾斜焰，汊角迸横焯。死卉沸沉烟，游云避浮虐。入夜光尤皎，逮晓焮自若。蛰虫潜穴散，猛虎奔渊跃。势欲凌虚霄，倏忽风掠绰。荧荧断续见，江流飏昭灼。青黄数宵陨，何在事采𣃁。逺客诧希遇，俯仰发叹噱。斗杓指东寅，天公又斵削。霜气逼衾重，对眠向溪阁。

街声崇墉隔，畏客陶诗兴。枯梅三两株，仅有枝条剩。斜晖卧竹棚，叠藓覆石磴。始来觊聮属，久去归蹭蹬。万丈庐山髙，苦恨无楼凭。此时坐寛凉，忘却船如甑。

官榷采山利，朝廷责办重。敛散各有司，设置不为冗。商人突如来，责去不旋踵。闲时不飬恬，且绝追胥恐。独慨无依人，心迹徒距踊。何人干共二，望蜀觊光宠。

闲中望庐阜，棱层翠如栉。所恨身重累，莫学飞举术。逺眺晓云障，横截山半出。其下瞰苍流，其上烁红日。奇谲千万状，云行自徐疾。江风忽西吹，云气转头失。

前忧将尽捐，后虑方觉伙。举动必有碍，侧近类鳖跛。但知就酸吟，不悔为计左。秋令向老去，甘困樊笼锁。愁境畏风波，慵捩秋江柁。四顾无可寻，白日醉白堕。

掀帘掣吾肘，偶牵衫袖裂。腐缕积汗垢，欲纫向谁说。忙起易衣披，不暇惜叠雪。试新反相恼，转觉身触热。天凉日渐深，装寒逼时节。身章素不尚，临事转添拙。

今日闰月九，重新做重阳。东篱賸有花，金黄熨晚香。大江东下处，其地为柴桑。靖节余真祠，祠下荆棘荒。想像义熙年，此老醉花傍。寄情付傲睨，有句哀三良。我思前月九，菊蕾初含芳。萸气却绽烈，登髙苦雨妨。闰延花盛开，东曦荡晴光。遶径行已匝，倦去憩竹床。逺梦入无何，随云还故乡。故乡余故园，境浄浩莫量。仰睇南峰松，俯引北海觞。小亭俯溪南，溪声流宫商。两年身不到，此时梦欲狂。梦归转无益，梦觉生悲伤。浮生能几度，客久空回肠。醒来日已午，寻醉歌沧浪。江鲜可斫鲙，笑引杯行长。夕晖不相知，眩眼投西冈。欢情亦云暂，旅困空相望。月出照庾楼，思归转徬徨。

揺落山中曙，秋气满林隈。萤光映草头，鸟影出枝来。残星避日尽，断霞逐风开。空返陶潜县，终无宋玉才。

东林与西林，祗有矮墙隔。逺永共家风，各自立茅棘。我游难尽兴，入眼眩金碧。孤塔插空斜，万树屯云窄。香炉拥烟紫，莲花照亭白。未闻海潮音，多时坐饥迫。淮僧心胆麤，迎送勤朝夕。疾趋谓有礼，健论本无益。谁夸绝俗髙，反事望尘役。逆料达者性，冥心灭踪迹。日西乱鸟啼，俯仰阅今昔。清游未遽返，忍冷坐寒石。

寒水落沙洲，随地营送年。徐卿邀我行，逺渡呼脚船。荒津绝鸡犬，断篱掩人烟。柑梨土民收，饤坐风味全。及公出酒瓯，提篮寘我前。甘香种子异，脆腻色泽妍。定价随语准，质直何其坚。淮乡习俗纯，处士亦如然。闲历慨流离，百丑皆可怜。抚机奈失时，彼此嗟华颠。酒酣饫此快，哀歌地炉邉。携归备晚需，雪片蒙江天。

沽来官亭酒，艳流胜琥珀。髙歌大江上，聊以信所适。借舟喜逢君，春沙涵润泽。傍沙得鲜𫚔，过似河鲀白。斫鲙搜姜椒，食枯鄙殽核。浮阳下峰迅，晚风撼渔碛。深洲卸帆处，闻角易丧魄。津吏量水痕，两夜长三尺。

到此未入郡，入郡由别港。不意好奇人，黄堂争说项。说项非所私，况无适时资。驱驰靡所惮，重苦登覧悲。开庆扰攘后，民力未通透。如斯斗底郡，俗习因仍陋。只今良二千，恳恻出心田。耕桑匝原野，谣颂周市廛。溯舟走麾下，容光托假借。坐卧寄酸吟，转首已三夜。将行慰我深，语语吐直心。发笑酌我酒，垂情饷我金。平生慨可至，毋若此急义。忍违离荒津，陆行且无地。秋寒筋骨疲，风雨更厄之。病亦坐酒困，乐在遇已知。下水浩然涉，出港何其捷。及门祗霎时，不想无吏接。

夏初曾历此，信宿强舍去。及其还城中，旅琐若羁驭。凉秋复过时，又坐题诗处。黄冠苦相佞，往往多过誉。且谓笔力遒，真得鬼神助。但将虚名污，不具实眼觑。顾予欲栖止，未有抛茅据。难忘整屐游，赢得寘浮虑。地旷实仙源，野步岂宜遽。且须穷嵌岩，何在事啖茹。祗酌神泉清，垢净不待滤。拨云峰下石，晚霁且箕踞。

用僧期不来，子午针头误。沉迷负所传，老去眼隔雾。言甘说中少，见陋遭时恶。三椽当道架，山色翠回互。空旷乏人守，有欲绝反顾。岂无世事非，何能日如故。昨收松下书，欲见展心晤。遍寻莫知踪，望极柏山路。马荒人亦倦，酒熟秋垂暮。浮身真是浮，参取折芦渡。

蓬麻冒日气，舟过风递香。香气入晚秀，月色迷官塘。此时同载僧，眉上生毫光。心镜不待磨，一碧眩四方。遂此终夕安，推篷睇渺茫。凌晨泊北津，分手各自忙。追随游径山，奈何吏鞅妨。何时重聚首，叙我歌河梁。世缘苦聚散，人事多短长。兴言偶及尔，不觉耿中肠。薫风荡柳烟，吹面无多凉。晨曦晒屋裂，独恨冲尘黄。

徙倚短窗下，月色照平地。江头见渔舸，更欲扣舷醉。山川蔼夕霏，菰蒲颤凉翠。景色自纷糅，造化祗儿戏。慨叹几今古，不过荣与悴。胸中难贮愁，万缘可弃置。三更北风暴，顷刻天地异。掩窗抱膝吟，欹枕不复睡。

回峰月魄上，照我方壶寒。轩窗绝四掩，流光压空阑。凉袭荷沼幽，阴写竹迳干。逺泉助清思，珮声何珊珊。啼鸟寂无闻，何枝能择安。空青闪虚碧，纎翳莫可干。有酒此不斟，徒坐夜漏残。相逢此时快，瞠目终宵看。

一官坐渡头，事简多是闲。口口说庙灵，祭赛纷强顽。逐日享馂余，赢得酡客颜。江风吹不散，借此资身孱。俸钱给不多，悔离禁卫班。妻子号寒饥，语下嗟间闗。俟代尚尔遥，掷珓卜善还。随时了应酬，惟恨得酒悭。

山路本无雨，雾滃露点湿。脚滑几欲缩，举步真如絷。锉过万千山，云磴莫计级。更多仙泉甘，潭深绝绠汲。力疲骨节酸，逺眺空𥩟立。旷懐无与言，付与诗收拾。

舟绝顾城湖，始知泊银树。脚夫亟装担，顿足跋涉惧。水行困弊舟，陆出藉芒屦。望逺有异观，山水陶兴趣。太息足力疲，趁程眠日暮。髙价租蹇驴，意欲代吾步。

破舆不忍登，恐负看山眼。遥程入荒夐，栈道践{山蹇}𡶴。蹇载亦徒劳，登顿资笑莞。气馁不足苏，只得仰酒盏。暂免极寒侵，围春想歌板。何当位经纶，尽把凹凸刬。

日出雪意消，云敛万山紫。水步发船人，相竞更填委。弛担苦多虞，买渡须谨始。向来受摧挫，至今失料理。溪南树阴开，沙上鸿声起。独行良辛苦，淹留叹行李。寘恨复怜生，归欤安坎止。奔程入湖城，渺茫东门水。

我貎甚癯棘，极爱山林住。才说庐山去，不惮葺芒屦。郁懐得少解，动脚即徤步。谁言多岌嶪，堂堂大驿路。万景山渺莽，旷游惬心慕。荒坊偶小憩，周覧入薄暮。西隅壁灰净，半堵若缣素。方此欲题名，已触野僧怒。

前生修行来，见山入骨贪。自昔盛缁流，无处无精蓝。大风起江头，吹我菊帽簪。景物日自殊，登顿我所甘。青红夕阳光，隠约埋空岚。矮松冷尘屋，暗灯明破龛。好月亦爱人，离云印寒潭。诗壁不待题，禅偈不在谈。还须蜕浮尘，投林结莎庵。平安火一烽，愁可寛江南。

过峡水不清，浑浊甚他处。今朝喜得晴，看月莫犹豫。尽力掀篷开，浄着两眼觑。月色更婀娜，炯然洗积虑。前矶水冲撞，传若小灔滪。令人厌水程，惟祝江灵助。天地境界古，恨无槁梧据。余樽就手沥，适口乏啖茹。嗫嚅味自佳，不须劳举箸。醒去掩篷眼，零落故衾絮。呼天招仙游，同学列子御。傥转北头风，穏涉芜湖去。

雪后江面净，客子不畏寒。掀篷篷上坐，静见天地寛。风平势未减，小舟荡渺漫。万里莹无波，琼树幻翠峦。大江此胜槩，景与心会难。须臾世界殊，月拥白玉槃。凡身寄广漠，酒杯不可干。严沍何能禁，醉眠更已残。

空云驾我登天池，江山秋渺无津涯。涉溪蓦栈借杖藜，光景体认归裁诗。峥嵘寺门窝风低，塔铃喧风际天吹。方丈轩槛供毗尼，老僧喜气扬须眉。浮屠名纪主簿题，偶拈椽笔书年时。秋棱初劲树叶飞，蜀锦糁缀斜阳枝。文殊阁上𦶟香迟，天灯荧煌放者谁。暗中拾取懐袖携。一灯一叶光陆离，千古此奇不可知。独此阑干纳此奇，月落泉响松籁迷。畏寒蚨坐身如痴，觉禅论徤能祛疑。伤今悼古涕交頥，自矜夙抱山水资。曾为浯溪强住持，浯溪溪上波渺弥。波涛冲撞天宝碑，寺门废圯日就衰。急拾断碣分龟支，二水八景犹纷披。浮踪又向庐山羁，残骸未散挈钵栖。所至殊忍吊迹遗，浯溪谁究稔祸妃。有唐立见宗社危，陵庙弃掷奔峩嵋。最苦杜陵嗟流移，元郎颂公雅可禆。大书纪勒中兴辞，读之愤悱生凄悲。平生未采湘江蓠，闻此幽妍空心期。觉翁泥古多发挥，逆知流辈莫我追。回思太史过浯溪，曾有野僧相追随。傥如觉翁能投机，太史肯以庸目之。夜寒灯花糁台欹，无酒可涤吟肠饥。推窗下望夕烽微，东西天地犹旌旗。

西风吹净汀洲明，萧萧雨荻霜芦声。江山幻出琉璃屏，谁歌谪傅琵琶行。三更月满十二城，梦超弱水登蓬瀛。九派水，九叠山，水水山山锦四环。绿罴玄猿守朱闗，雪鹤舞影石台干。瑶树琪花不可攀，花上结子千岁悭。花子错落鱼鳞斑，践幽济胜清肺肝。回首空睨双云鬟，萝香点渍衣袂寒。不觉罡风吹倒还，琼跳璧溅鸣珊珊。

富池羁客吟穷秋，吟成写出还包羞。王家兄弟领此幽，识迈子瞻与子由。欲织寒江无机收，两眼逺睨邉烽楼。前时水颓岸不修，今日云族蒙荒洲。洲上秃树叶不留，丹缬都渍泥涂浮。烧薪晚煮云子柔，方才落斧鸣潮头。欲填饥腹消客愁，饱时熟睡迷荘周。蝴蝶梦破嗟年流，不觧俯首寻茶瓯。飞鸿整阵声何遒，忆君金玉孰可侔。自期雪夜访君游，乘兴肯逊山阴舟。

奇才不泯扬马名，善政况著龚黄绩。政绩才名分外荣，山林意趣无方觅。人生富贵骨相中，何须强力争豪雄。三光五岳蟠心胸，岁寒春色梅花风。我有小隠傍石屋，石上几回𣃁黄独。看来我已不啻足，何事攅眉劳案牍。程子谈何不碌碌，古意今情两堪掬。归与归与毋忍辱，同寻牧童过天竺。

书生浪出值暑天，何啻千里身在船。今辰忽向船亭坐，头眩犹类濒江牵。履平刬地若恍惚，四体不舒惯{皋兀}杌。自嗟时滞久劳苦，驱驰负得贫筋骨。奉使衙深少吏胥，干官占了东偏居。西偏有轩扁清足，憔悴几竿苍竹踈。射檐莫禁落日晒，平白将身随炉鞴。不奈羸躯苦热情，无故要偿行脚债。富池狂游期者谁，卷雪楼毁空有基。离船未久抱虚晕，孱弱忍蹈波涛危。官衙寂然且卧病，便行小伺西风劲。庐山夜眠不熟泪不干，梧树支离凋井阑。

云过秋天乱擘絮，风透秋窗遗剪刀。客衣难禁如此候，离家失侣徒呼号。肌骨癯然病易入，况复加以思虑劳。行来行往失神隽，蛰此何殊悬壁猱。莎底促织声更苦，唧唧唧唧声转髙。阑槛谩尔寄清足，石阶半落埋蓬蒿。无人洗竹起荒翳，脆竿蠧叶纒薜荔。繁阴不密绝午梦，安得清风袭襟袂。摧残其来亦已久，心欲扶植茫无计。钩帘痴坐空搔首，直睨秋云割新霁。云卷云舒天自空，风生风止窗且闭。未暇冥搜清足吟，邻园老鹤传孤唳。

大江西风三日起，激起怒涛三万里。客子口噤悄无语，纵有髙楼危莫倚。楼前秃树剩几叶，更有咽蝉埋叶里。大船小船不见影，冲沙入峡苍黄舣。偶笼窄衫上冈头，茫茫莫辨天与水。浪花旋舞山岳迸，鳞鳞白露江豚齿。乾坤浩渺昏八极，秋髙伟事无过此。正愁梧上凤栖空，谁传水底蛟鬬死。

浪游几抆还家泪，贫抱遗书羞拥篲。短篷独载冒江涛，平生触事成淹滞。所为素守三不欺，人所不知心所知。欹枕赋就归来兮，风伯前呵雨师随。

风色幸顺逢小雨，小雨冥蒙细如缕。矶上积得雪片坚，雨暗烟沈无所睹。无邉无岸江气埋，谁将混沌为胞胎。送愁急取孤樽开，诗思不知从何来。

苏州藤枕蕲州簟，更着洪州蝉翼扇。髙卧西窗风外榻，栩栩羲皇梦中见。客寄无聊归未易，搜吟搅得酸肠遍。莼香鲈肥自相忆，季鹰肯羡洛阳掾。为客不似家居好，身老江湖已云倦。要盟东林逺法师，白家池上泉珠溅。听泉坐石且幽寻，收拾胜迹归吟卷。我欲往游志已坚，只恐同游心易变。

厄贫作客嗟不辰，栖危更觉懐家频。接泥渡头漫簇云，飞雪成块打倒人。隔江黄梅山嶙峋，莫障疆场风沙尘。巴河未放船出津，岁晚客子多苦辛。伊谁急利行移新，茶引濡滞太不仁。书生枉困千金身，呕尽心力无由伸。乾坤误我此行役，徒然梦想南山宅。庐阜要穷仙佛迹，须将姓字磨崖石。春风春日春酒碧，脱却俗务劳双屐。携锄賸采白云薇，只欲了此心愿归。

七年交春七日强，蒙蒙春雨吞江乡。此夕莫知是元夕，地炉埋伏身犹僵。鼓箫声绝想景物，灯火焰短如寻常。逢辰往往思济胜，此际何异栖幽荒。推窗且畏江风恶，风柔却忆沙河塘。一竿星点富池庙，随炙随灭无精光。

江南江北那识春，况此寄镇埋烟尘。卑栖客官困垄断，无故污此金玉身。浊醪自醉复自觧，空恨梗政吏不仁。忽传街鼓聚嬉戏，两株枯柴插烛银。涂抹脂粉破涕泪，觅酒献笑酬佳辰。震揺荒市官不嗔，传是黄梅县西人。

读书无灵时易过，剩得此身寄寒饿。浮议徒然强雌黄，孤生已拼蚁旋磨。江湖说诗在处多，字不堪煮诗奈何。不若将军毡帐醉，儿郎帐里传羌歌。归寻种秫安愚分，微名微利天所靳。长沮桀溺隠者欤，耦耕曾答仲由问。浊世悲欢无歇时，公事不了归痴儿。胸蟠今古何足恃，得醉且醉莫须疑。酒边说诗真是赘，说诗断是败人意。醉入羲昊洪荒前，消取霎时邯郸睡。岁年寕免驱尘劳，劳不成功亦滔滔。终须侪入千百众，坐对柏烟穿布袍。

清谈得子夜已中，彼此历叙平生穷。知子曾为四明客，亦曾献赋明光宫。万人海里不相逢，狂游却向江城同。寻盟要采庐山杞，香炉峰顶烟生紫。便从山北过山南，趁取春光攅桃李。洗心涤虑先漱齿，况是天下第一水。

欲游庐山恨不遍，游子先须两脚徤。山中浪走不知方，逢人问路空徬徨。人言五老山水窟，半是神仙半是佛。独行直待西风髙，未可议我无仙骨。

少年嗜吟如嗜蜜，诸公奇之有奇质。学荒志旷不自量，躐登将坛多所嫉。薄游六朝废兴处，逺慨疆场分离日。江草江花幻缜密，下字如缚禅家律。吁嗟旧存无二三，侧近所取不偿失。因知嫉者岂轻易，敛尽浮华能就实。趣入空玄须正传，趣得于心暗如漆。搜剔造化鬼神凭，天孙云锦可织出。客寄多时转萧瑟，趁取风寒写旷逸。九江五峰金翠湿，风月悉归三寸笔。

湓江城里九江驿，今作分司主人宅。我脱富池榷茶责，借住寛闲忘主客。移栽庐山竹半百，障得西厢斜日赤。西风揺影失半壁，梦觉只疑泥土窄。呼酒当天聊复适，说诗正可凉风夕。银河万顷镕琼色，旷放莫名狂太白。留此亦好归亦得，免使向人说离拆。月明酒醒尘绝迹，直欲骑鲸泛空碧。

悠悠漾漾泛烟篷，两耳听彻江声空。水歩涉历休折柳，晴宵又泊𣲗源口。何待月上淮山头，黄昏更好寻泊休。红糟醸鱼可荐酒，剧饮谁能尽五斗。斗斜月出夜已分，江声人语寂无闻。惜无苏仙共此快，独自吹箫离巡砦。

𫋇矶耸拔大江东，枭能害人时所恶。或谓水沃石上来，以浇易𫋇本无据。前对三山削遥翠，左望邑庐如栉布。政和观额颁宁渊，青墩月出寒沙暮。仙屋周遭二十间，常容苦行挂单住。于湖题字迹已湮，拍矶只有风涛怒。下观转经送轮藏，若徒自希檀施顾。饱饮临江望此矶，此水终身不曾渡。青鞋寻胜亦痛快，斜阳迅如箭锋度。蒲帆挂起祗瞬息，顷刻便舣芜湖歩。破舟可弃迹可安，邑桥官店暂寻寓。酾酒欢歌谢江灵，髙眺月江足诗句。

阴崖月余雪未消，春入富池江上遥。寒林万木绝枝叶，终日强欲收堕樵。古屋羁人鬓萧萧，三冬煖曲无炭烧。掘地作炉煨榾柮，如此为官徒折腰。

吾家阿京爱公弼，吾家泽兄敬公弼。半生梦与公弼游，岂意相逢在今日。春风和气见眉宇，玉壶冰鉴藏胸臆。人间万事君自知，未必君材人尽识。苏门水木无纎埃，闻君家近公和台。仙家近日多官府，黄帽青鞋归去来。

菜本芃芃剪青玉，馔成浇饭填清腹。孤鹤出自九宫山，双眸如鹘歩如鹿。我闻深谷少得盐，食淡眠幽体已仙。轩轩意趣神气全，中寿亦过八十年。

旌幢龙虎卫，台殿鼓钟浮。水乱浑疑雨，山深祗见秋。九天严采访，元老主焚修。得禄安萧散，前身几世修。

鄂侯遗部曲，多岁此为农。茅店罢残暑，松峦出乱钟。溪流分别坞，晚色失前峰。去去遗仙迹，苍云几万重。

山暝沉晴霭，江春荡夕晖。水从螺港下，云接鹿矶飞。雷鼓茶船众，风旗酒店稀。黄昏入凄怆，营屋柝声微。

往分莲社供，归向草庐眠。山寨差更鼓，春江走战船。风光随处别，鬓影倩谁怜。花柳西湖曲，招邀忆去年。

从军传勇略，信脚困行间。病废羞长剑，秋归见故山。镜中双鬓改，众里一身还。风雪沉昏夜，犹思戍散闗。

依违春梦破，悲壮晓鸡鸣。旅舍邻淮士，家书附递兵。东风吹浦树，落月下江城。办取游山具，天池听水声。

屏心寒梦枕，屋角晓城钟。客子几多想，庐山千万峰。仙源云气叠，溪坂雨声重。杨柳西门外，禅人屡此逢。

客檐停坐久，军递接程初。狂醉舒城酒，欣将建业书。宦游空叹老，吟思未应疏。举网谁家子，欢然饷巨鱼。

丘园劳积梦，天地厌劬书。立晚分孤鹤，跳春喜众狙。风多醉有竹，雨久饭无蔬。又见江西估，收苖蓄巨鱼。

惠诗传驿旧，立雪想师遥。一别此山去，清风不可招。经窗云半掩，石塔水偏朝。托迹今三宿，伊谁共寂寥。

清香凝燕寝，春色遍龙舒。市井无遗地，人烟有定居。柝声营屋邃，帘影酒坊虚。白首三山客，编茅作校书。

市邑新荆棘，风沙旧路岐。重添多少恨，可想战争时。蟒气纒荒塔，萤光出废池。纎纎城角草，应是得春迟。

偃武身还老，还家计未非。贫依山寨住，喜访竹楼归。度陇书鸿少，翻场战马肥。月明羞北望，谁撷故园薇。

几年参四教，孤影托三衣。自识闲机了，谁甘苦行归。秋藤溪水活，雨叶寺墙肥。觉得真如处，空房不掩扉。

心知沈迹堕，耳熟旧诗夸。返照僧归寺，西风客忆家。微寒侵病骨，新梦惜年华。独坐无聊赖，沿篱看菊花。

岑寂风烟异，荒寒梦寐危。择交贫可久，为吏拙难医。大阃粮艘上，孤营竹笛悲。快沽桑落酒，浇此满懐诗。

闻得西岩窦，髙飞直下泉。贪奇曾结屋，接润可通田。晚竹侵云老，凉蔬摘雨鲜。野猿常抱子，饲食下松颠。

清啸谷音答，闲眠松荫便。山林微暑退，钟鼓逺风传。足茧忧羸仆，身轻羡散仙。乍暄思午盥，喜际石根泉。

单起浯溪寺，禅栖主簿峰。收诗入顽石，礼塔趁昏钟。好古心何癖，观空语更慵。觉翁才觉处，明月出孤松。

溪水涵天影，山云趁屐声。信缘重一到，流梦入三生。瀑势翻空逺，林阴障雨平。炉峰闲览胜，思附逺公名。

吟断悲秋字，愁归饯腊筵。天荒鹏路绝，水落雁汀悬。白羽沈邮箭，沧江负钓船。投闲须有日，处顺且添年。

傍通锦绣谷，上接铁船峰。月出龙潭浄，风虚佛屋重。四维天象朗，孤阁野云封。收得天灯叶，荧荧却绝踪。

舟车江郭隘，钟鼓梵祠遥。古驲停羁客，深林出晚樵。鹰呼风立至，鸦窜雪垂飘。市价招商急，残冬未寂寥。

天地聚奇观，山林负隠名。月明僧影瘦，风定水声清。不觉忘身世，何须问死生。有诗难举似，真实避时英。

乱眼悲人事，追程老客颜。鼍鸣风鼓浪，雁断日衔山。此际尘劳混，吾生赋予悭。吟聫朝晚积，负得贺嚢还。

寂寞城西寺，重来已素秋。未霜芳草合，欲雨暮云稠。浊酒羸方戒，新诗困复休。翻然会心处，烟径有归牛。

法水堪湔垢，僧庐自辟尘。饭炊云子熟，茶泛乳花匀。草草情何厚，匆匆迹易陈。他年辋川上，为画两纶巾。

宿戍供王事，膏车趱客程。折荣湓浦柳，行色武昌城。借印科邉饷，巡江点骑兵。忧时心更切，满望邑尘清。

看云忘斗峻，倚石望藤悬。鸟背斜阳去，牛翻浅草眠。井桐支野庙，溪水沃山田。隔岭僧逢客，狂谈马祖禅。

空凉妙智寺，经始卧遗碑。白日有精魅，长年无住持。雨淋泥灶壊，草迸石炉欹。才入庐峰界，天风逐歩随。

艰难罹歉岁，寂寞向他州。分绝青云上，家遥沧海头。空江荡寒月，枯苇积荒洲。不奈谯城角，呜呜吹乱愁。

唳雪沧洲雁，嘘云碧浪鲸。茅深淮渡逺，日落海潮平。庙树揺灯影，船风送鼓声。劳思于此泊，无地趁春耕。

忧世须眉觉，锄园梦想安。封疆南斗隘，天地北风寒。野水通眢井，山云补蠧阑。故乡营业堕，岁晚转艰难。

剩浪淮南接，踈篷岸北留。聮镳入荒市，扶杖涉虚洲。有侣同寻醉，无歌可遣愁。风花犹未息，却望隔江舟。

江花迷望望，霜叶落纷纷。翠嶂明分烧，沧江逺载云。聚舟应弭侮，营屋又屯军。欲遂平戎捷，须将旧砚焚。

板桥孤渡险，草屋四檐穿。逺客感新月，短髭伤壮年。水篱微雪沍，天宇列星悬。无地寻朋好，归情托七弦。

病身归束缚，枫叶见飘零。云淡秋星白，天遥戍火青。旧盟无处续，闲梦有时灵。月色江声里，愁多酒易醒。

秋林不可寄，九月已寒风。鸿雁云呼逺，蝇蚊雨洗空。篱花荒正色，岸蓼卧枯丛。别浦栖渔隠，何期共短篷。

风姿欣邂逅，彼此略寒暄。为客那知老，相看不忍言。湖鱼朝上市，驿鼠夜穿垣。共尔添贫病，攅眉说故园。

命逢元造厄，时使壮心违。淮海三年客，山林一布衣。有家惟母在，无犬寄书归。明日重阳醉，休辞上翠微。

接泥当有渡，截水欲无梁。白日风声恶，沧波鹭点凉。闲身纒暑疢，故里报秋荒。渺渺孤生托，浑如堕絮忙。

银树驿桥废，征车难久停。月沉孤店柳，雪掩败舟萍。野冡明荒燐，山田出断铭。甫能投宿去，历历过邮铃。

泻月江当户，编茅屋背崖。久贫难养气，独酌且开懐。雪水喧淮土，天风破楚霾。鞭春明日早，环珮想尧阶。

染衣尘土厚，览镜雪霜明。朱墨増新病，身名失旧清。公？春草盛，野市腊醅轻。留客驱寥寞，江光射北楹。

晴坂桑麻绿，春溪蘋藻香。家林方歉岁，身纪且殊乡。澒洞时机密，淹留日计长。此生归造物，不必𣨼行藏。

身孤犹落叶，客久向余英。少睡夜逾悄，多闻心更清。县楼讹漏点，雨市杂溪声。海上仙槎在，思乘几凝情。

嚢槖依然负，烟波豁尔游。穷秋多雨水，归棹几汀洲。舣月无言坐，听梧不觧愁。退耕应在念，肯向客途留。

树头梅豆小，水际荻茅鲜。老客携名酒，顽胥纳俸钱。喜寻临晚兴，恨入惜春聫。不似西湖乐，东风荡画船。

独客梦中过，千愁醉里生。秋酲谁可觧，晚卧自难成。破屋无人气，幽泉有雨声。南窗多不掩，想像竹房清。

官治寄栖冷，僧楼凝望遥。江山延客眼，风雨聚秋宵。荐酒蒸淮枣，烹鱼糁汉椒。莫能谙食味，心迹转寥寥。

琴书湓浦担，风雪贵池船。问酒临津醉，添衣入驿眠。渔翁寒补网，邻女夜调弦。何日齐山去，寻僧学说禅。

地分连寺树，迳掩隔墙苔。破屋无僧住，深秋有客来。号猿归秃树，饥鸟立香台。慧永当年塔，阴云拨不开。

形容淹白昼，意向落清樽。客榻犹移雨，邻园自掩门。秋髙江一色，风起月多痕。忽忽孤生感，真难薄俗论。

单悬淮楚寺，裓染岁时尘。踏雪归何处，看云悟此身。三乘新见性，一钵晚随人。江北萧条甚，还期莫待春。

别离临水阔，迤逦望城微。落日犹回首，空江独自归。遥峰攅石树，饥鸟立沙矶。谁悯貂裘敝，还家且掩扉。

推枕萦残梦，开窗扫积尘。病深难御酒，贫极莫依人。野树依山暗，春林受雨新。晨兴闲整履，休惜看花频。

静极占鸦鹊，闲来弃简书。风停思晚醉，泥软便春锄。透屋哀歌切，懐人吉梦疏。余樽须共倒，莫惜过吾庐。

居安懐蔀屋，处约客雄藩。风日山川媚，城池草木蕃。花时贫久减，春醉约多番。顾我留情极，怜君苦事繁。

一雨收残暑，新凉夜顿添。秋声满落叶，虫语傍虚檐。衰疾便髙卧，游程叹久淹。山林虽寂寞，亦足养吾恬。

复添三叹处，回泊四安时。野市人言犷，官坊酒味醨。聚船要价重，涤釡待粮迟。客况那能遣，终身厌路岐。

柳移彭泽县，江泛木兰桡。逺水初凝暮，青山独去遥。沙明回断雁，月黒起寒潮。爱酒侔元亮，而今懒折腰。

寒劲滋烟浪，根浮蹈雪霜。同舟谙楚俗，空槖返吴乡。聚散羁情逺，行藏话柄长。骤逢接言笑，直觉背时妆。

树密攅烟霭，泉甘护土田。妆严仙佛遍，呵护鬼神専。莲社招无地，桃源别有天。万峰空削玉，分绝构三椽。

听泉聊觧带，望塔谩驱车。山屋潜花犬，沙溪泛叶鱼。野僧朝自碓，牧子夜犹锄。风景浑生意，尘劳尽扫除。

秋芜埋戍雨，暮荻卷壕风。御侮弓刀利，扬威鼓角雄。云连淮树暗，月透汉营空。捩柂资遐眺，兴衰自古同。

隘寺鼓钟透，殊庭瑞庆垂。上清唐塑像，正一汉遗师。经箓青城派，楼台紫极基。尧天跻寿域，羽佩有威仪。

主僧何所往，闲客自来游。山阜秋棱劲，村塍稻把稠。落乌攅梵庑，腥鸽堕经楼。借鼎烹茶去，无人说赵州。

拜章坛下桂花清，客子看山眼更醒。万竹梳风凉透碧，乱峰收雨晓争青。城中佳客还相忆，月下幽泉政好听。谁肯结茅邻逺社，白家犹有旧池亭。

郡吏东征迓衮衣，不知郡圃掩芳扉。樱桃熟处香山识，杨柳栽时靖节归。壁帖嵌尘钟鼎碎，楼歌压市管弦飞。庐山面目清如此，几客登临几夕晖。

暮役朝行此可停，临平山色入船青。烟窑惨淡多逃户，泥井虚圆有废亭。贫衲施茶营屋小，老渔曝网遶篱腥。客懐久困飘萧里，风撼枯桐不可听。

江上楼髙暝树连，壮游空慨禹山川。客中问醉当秋晚，梦里懐归在燕先。水送流年遗楚恨，风吹残雪上吴颠。几番谩附鳞鸿便，不若相依买去船。

泛然归息苦冬阴，小泊烟塍却旧寻。荷叶久空晴浦近，麦芒还吐晚村深。鲙鲈雨压还吴兴，寄雁云迷客楚心。便可放懐天地外，揽将奇思援孤琴。

孤凭水阁坐斜曛，七级浮屠压暝氛。慧永祠空依晋树，率更碑古宿唐云。自听逺鹤情偏逸，谁？羸骖趣不群。同向西林卸行槖，溪风摵摵叶纷纷。

荼{艹縻}叶暗石床平，醉倚池台午影清。洗酌更尝桑落味，推窗忍听栗留声。能仁寺里塔孤立，见易园中人独行。此地酬春谁得共，东方月上酒船横。

名园独歩欲谁群，午醉醒时坐夕曛。暝色移花侵几暗，野香带酒隔窗闻。逺山翠蓊春初老，落月？消夜已分。杜宇苦催濡滞客，晓愁相并落归云。

啼烟禽鸟役羁魂，又泊寒崖近水村。暗谷霭深迷树迹，败塘水涸见莲根。自收堕叶投官店，谁缚枯藤锁庙门。浊酒不浇寒极恨，几程陡入醉乾坤。

担尾心期有破琴，绝怜无地觅知音。形神怯冷犹迎客，风雨催春亟治任。眼落牛羊沙渡逺，情凝江汉寺楼深。津津谁染鹅黄柳，想可挨排醉绿阴。

西郭江头坐午前，春汀裂笛出商船。才晴旅舍湔裙雨，未晚军营发爨烟。泥饮自知人共厌，思归相视眼徒穿。征亭逢著田间老，又说今朝损额钱。

风月幽情藉绿樽，奔驰水陆最无根。官舟独载年穷雪，社鼓相迎晚泊村。到？茶商期又失，懐家莼客眼添昏。烟芜不断休回首，心迹从谁逐节论。

铜官山下梵坊欹，谁为昭明太子悲。鹤去不归松下柱，龟埋空负草间碑。谁言象教无销歇，自剖鸿蒙有乱离。独倚倾墙望淮水，残僧绝影立移时。

澒洞尘沙迹寄浮，霜茅风棘断堽头。几家白酒山城暮，一穗青烽野戍秋。战马向年荒此垒，羁鸿今夜宿何洲。扁舟直下寒江口，不见甘王卷雪楼。

登临乘此暮江风，数尽南飞几字鸿。秋水已清天更碧，晓枫未赤枣先红。诸公轩冕留情处，万里山河拊髀中。壮志已销思拥衲，饱餐蔬饭想虚空。

富池镇上土风殊，谁悯流民涸辙鱼。樵子乞租营屋住，渡官强占庙门居。贾舟聚港传官点，鬼店扬沙托法袪。第把沽浆招社赛，垆头还有马相如。

髑髅如雪混涂泥，浪打沙填晚更凄。烽警上流兵未觧，灰寒中土客徒栖。懐归日积思鲈切，歌凯风闻集雁齐。忧患转深头转白，江云不障夕阳西。

流民土著两纷纷，朝暮惟知射利勤。隔县小家多钓弋，近沙虚地少耕耘。望中红叶秋何极，直北黄云路不分。僻处绝无佳客过，酒邉安得有新闻。

荒村风物几嗟吁，鬼笑陈人旅更孤。鸦黠待船抛食饱，骨灵撑岸蚀泥枯。酸肠百结攅年里，古镇三义截路隅。平漠展残斜日赤，有书无雁过西湖。

求佚徒将意揣摩，临髙又惜岁蹉跎。隔江山秃秋烟空，入树风号夜浪多。童子得钱思逺引，邻翁借酒强髙歌。谩传客路饶孤笛，若老山村只短蓑。

客篱倏见野棠开，红紫无心委雨苔。闭户自偿书债去，题桥谁作酒佣来。晚知屋上青山改，老为江头白骨哀。岛瘦郊寒诗是祟，断然难画入云台。

雁门市里梵坊通，整理重登兴未穷。双剑风髙云气压，五杉阁峻水声空。欲抛世网离尘境，要扣禅机演祖风。况有昔贤遗迹处，白家池上白莲中。

我滞湓城每自怜，相逢相倚杖头钱。盍簪愁想年穷夜，览镜羞称壮士年。萱草满阶堪寿母，梅花遶屋可名仙。近家何往非安地，又买槃塘对岸船。

玉立当归香案傍，平时髙论凛秋霜。锦嚢自富惊人语，宝剑犹埋断佞光。雨外雷声随地起，江头虹气接天长。有谟入告需时用，未忍将身学子房。

得子相慰忍袂分，还栖黄池朱子门。雪花著鬓久方湿，酒味裂肠空自温。欲问笛起市楼破，不知井通河水浑。冻尘难浣见谁说，蜗角蝇头争噬吞。

气宇凌虹驾海长，薄游感慨旧封疆。家邻贺老千秋观，袖有曾公一瓣香。遍走江湖谙客况，快吟风雪过淮乡。井蛙我且安愚分，未卜何时共酒觞。

交石夹头栖落鸿，缷桅强饭伤飘篷。隔洲渔屋披乱草，入港客舟维古枫。际晚望断风帘矗，才晴洗得雪林空。旧侨野寺重寻懒，回眺炊烟揺苇丛。

汀沙如雪水无声，舟倚蒹葭雁不惊。霜气隔篷才数尺，斗杓插地已三更。抛书枕畔怜儿子，看剑镫前慨友生。尚有乘桴无限意，催人揺橹转江城。

长年人海混潮声，水宿荒凉却夜惊。月照空巢乌绕树，风吹短草雁知更。要观此地秋涛壮，更待明年春水生。不比蜃楼多变见，彩云初日拥层城。

身寄湓城岁月奔，逺懐仙苑自乾坤。梅林有影吟魂在，陈柏无枝古意存。独客此时思上塜，孤山今日定开门。西江不似西湖上，处处酬春把酒樽。

古寺踞城为甲刹，巍峨殿阁矗江云。香烟昏壁沿廊黒，砖塔喧铃彻郡闻。白日僧归春更静，清明鬼哭夜初分。住持羞接闲人话，要访时官杜广文。

宿雨初收湖水香，水邉风月阑干长。幽情多驻古松里，旧梦几空春草塘。移竹栖鸾锺野趣，卷帘通燕怅年光。衰残谩自恋名酒，足弱体瘦谁扶将。

白傅流风尚可寻，炉峰蓊紫掩天阴。石埋遗像丹青落，泉遶虚堂岁月深。老木寒拖千谷翠，小莲凉矗两池金。挑包知是何方侣，空论能参惠逺心。

客愁难遏鬓华添，昼寝醒来饱黒甜。春雨褪花粘藓屐，晚风吹燕入芦帘。自知阙下家书断，不过城南卜肆占。萧散形骸天分定，江城惟有醉厌厌。

殊乡寒食亦风柔，桃李春香掩燕楼。周子墓头谁拜扫，岳家园里自嬉游。云连阃节旌旗暗，水泛商船鼓笛浮。江国日长饶客思，不知何事阻归谋。

飘蓬于此趣何迂，破却牢愁是酒壶。世上利名休羡有，胸中丘壑不应无。秋侵客鬓从添白，春满侯门亦谩朱。无地追凉身坐甑，藕花多处忆西湖。

雁字书空极劲遒，江流东去不流愁。梦归破屋南山下，身落寒沙古渡头。雪意已坚狂问酒，风威未厉懒添裘。土人识得沧浪客，特地相期剧醉留。

断陇横溪出酒旗，乘疲小憩晚阴时。幽林合翠痕痕净，逺瀑飞琼派派奇。水迥起风传鹳垤，村荒入夕见鸡埘。竹间谁拂农家壁，觅写如今夜醉诗。

茶灶烟沉午睡迟，故山云逺思依依。桑麻得雨侵檐长，燕雀临风掠水飞。簪帽无花徒遶砌，探瓶有粟且扄扉。翔空何处胎仙唳，华表当年识令威。

晴向过溪亭下留，拂碑慨想晋时流。云生古树茑萝雨，风卷修廊松竹秋。登阁冷知山扑面，照池凉觉水澄眸。捻香礼遍逺公墓，僧舍乞茶谈赵州。

蒲帆发处渺回程，杨港渔家晚饭晴。日转江空风势紧，水浮树秃雪枝明。饥肠恋酒垂涎觅，愁眼供诗就口成。天念奚嚢向艰涩，故令岁晚迓春行。

龙华寺北板桥平，几户淮民结屋成。屡向封疆窥版籍，独游淮海陋功名。去年过此曾寻胜，今日逢人似隔生。懐抱激昂无可制，埋篷心折听江声。

蛰龙潜介入寒？极目沧江浪不生。沙渡觧舟人语众，淮山纵火烧风鸣。身栖萧寺蓬窗久，雪压槃塘草店明。莫说此为孤陋地，白云流水助吟情。

丹枫叶叶委江塘，旅况空余古锦嚢。阙下有家劳梦寐，灯前无酒遣荒凉。陈踪浮泛栖僧舍，往事消磨落客床。世态自应酬酢懒，已拼双鬓受年光。

晚来抱懒炙孤灯，临水禅楼独自登。鸟道草深云宛宛，鱼湖波定月澄澄。诗聫呈佛方堪读，俗语污人不可譍。归隠南峰峰下宅，纵谈今日岂无僧。

银林驿路雪离披，行迹茫茫自苦悲。不忍早梅经细雨，却欣折竹压枯篱。身嫌出陆肩舆破，足涉沿溪口岸迟。荒店无人尘满釜，岂堪独力任晨炊。

迹寄邮程冒冷云，病身染透客衣尘。欹倾茅店清眠雪，想像梅村逺醉春。樵子独还衣缷湿，篙人相告酒赊频。荒鸡唱断天将曙，快觧孤篷野渡濵。

沽酒难浇傀儡胸，风平浪息卧孤篷。寒知僵舣雷江口，醒落狂吟雪店中。劳去有身侔病鹤，愁回无耳听哀鸿。行人那比淮人逸，豆饭藜羮乐岁终。

古翠深中拥紫烟，幽行先酌石溪泉。未能耕野安愚分，且乐游山趁壮年。五色在前难障碍，连镳来此可留连。杏花林里闲风月，况有宗人演地仙。

叠叠苍峦别是天，往来即是地行仙。拨云峰底落红雨，冷翠谷中浮紫烟。树色浄依山色古，樵声清共瀑声传。逺公不作渊明醉，结社徒然懐白莲。

几回问渡野阴浓，趁早相呼舣短篷。千里晚沈鸿翼信，片帆凉卸马头风。官坊酒浊秋旗破，客店人荒晚釜空。量取异乡愁几斛，只须倾泻锦嚢中。

病身尚蛰灌婴城，归梦长悬醒复成。衰鬓褵褷搀鹤痩，安书隔阔见鸿惊。山遥晴有侵檐色，树秃秋无撼野声。只欲养疴求退静，栖迟泉石适归情。

绝境惟闻天籁音，山游重缀壁龛吟。春生仙瓮新𥬠酒，尘锁书床旧调琴。丹井月空梧积满，瑶台雨渍藓埋深。明朝幞被归城市，万叠苍峦有梦寻。

相过失喜晚炊香，同坐闲曹况味长。江日下山云半赤，淮柑离土叶全黄。殊乡酒味聊濡口，吊古诗章易刺肠。忆得旧邀梅院醉，万灯环锦阁新装。

对月飞觞往事休，胡床寂寞庾公楼。西风觧使蛩専夜，长日能无酒送愁。新雁阵分离塞徼，残萤火死落汀流。醉来独卧梧窗下，静听胡琴拨怨秋。

独下闲阶信杖行，虚空万籁挟秋声。天连淮树千章暗，月照庐峰九叠明。旧信传讹寒雁过，短生催老晓鸡鸣。可忧何止心头事，戍接荆流尚甲兵。

云罨厅檐草拥门，荻花掠岸雪纷纷。龙行费圣祠前雨，鸦聚甘王墓上云。绝𪩘树环孤市尽，乱溪水入大江分。邑民还有思莼兴，帘底琴声寂不闻。

云樯风柂舣江湄，客寄何心听是非。国课转亏商旅瘠，县官频易吏胥肥。花迷夜市灯初合，柳匝寒田水自围。今古通津离别地，晓沙晴日出𫋇矶。

酒兴那如归兴浓，此行谁信破嚢空。扁舟小舣庐江外，雨夜深埋虎穴中。独客痛心无可说，何人料事偶相同。昏时抛过铜陵去，不管长江起北风。

吴说天池两字真，梵坊突兀鼓钟声。圣灯逐夜朝文阁，雷火何年损相轮。足下有云如隔世，眼前无地可容尘。追严不枉祠忠定，招得吟僧作主人。

清幽自足倚绳床，雨过浮云敛八荒。雄郭西风鸣夜籁，太虚凉夜泻秋光。槐花缀粉粘苔砌，桂子飘香入草堂。倦卧不知身是客，残灯欲灭泣寒螀。

风凉赢得四肢清，泛寄谁知去就轻。临水有亭秋更净，对花无酒月空明。雁行愁落荒汀逺，梧叶寒填露井平。独遶曲廊心汗漫，附书千里述羁情。

元龙减尽旧时豪，尚落湓江枕怒涛。月下听歌情浩荡，灯前支病髪萧骚。少年偶负投机愧，今日徒工煮字劳。归兴已浓秋思壮，垂虹亭上问三髙。

迎面苍峦泼黛浓，几番回首想行踪。白云拥海文殊阁，老水屯烟圣治峰。方别衲僧谈梦寐，又逢羽士接从容。明朝还踏青虚路，重掬神泉听乱钟。

懐古凭髙厌客身，秋深愁望隔江城。狂支灵运东山屐，醉漉渊明栗里巾。楚泽岂无餐菊友，汉宫还有佩茰人。今年不作风和雨，见得南山面目真。

心知天地厌羁留，痴坐忘言不点头。活脱世间泥塑様，痴贻江表陆沉羞。思仙廨竹招苍凤，学老溪梅缚翠虬。岁晚说归何所待，厚颜安足耻时流。

游历贪行入暮惊，蛇岗岭北衲庵清。西风扫叶秋初劲，野火烧空晓尚明。尘役未能抛白日，仙家不独有青城。借眠熟睡全无梦，服了黄精体自轻。

寂寞邮亭紫翠中，有懐不得逺相从。渡头几发东西棹，西角长鸣上下钟。江晚燕鸿秋信杳，野凉桑枣绿阴重。天空水阔云查断，收拾新诗寄兴浓。

回首大江秋水西，杖藜闲歩菊花篱。百年清白瓮中酒，万事安危枰上棋。梦入庄生迷蝶处，歌穷宁子饭牛时。西风徐榻独栖惯，屋枕濓溪云锦池。

下水风帆势若浮，雪深且向贵池留。两三渔艇有歌送，咫尺仙家无分游。剑削山棱云气直，镜涵江影日光流。神驰杜牧题诗处，客里光阴别是愁。

乡人谊槩如公少，彭泽辞归过永兴。合向校雠争地歩，屈于监当负声称。故家吴苑频回首，新治淮山任曲肱。见说沍寒移足懒，只凭红粉胜扶藤。

翠竹苍松贴屋牢，屋前径狭长蓬蒿。蒲团坐久侵肌薄，柏子焚来结气髙。山雨湿蜗腥薜荔，野烟蔽鹊损樱桃。终期脱迹相从去，参取玄微学郑遨。

春云冷压渡头槎，春色晴翻浦际沙。并浴䴔䴖依水柳，成围蝴蝶舞江花。富池军额无全籍，治邑农功有几家。指日并驰天路去，莫挥客泪苦悲笳。

赤枫又积灌城头，如此江山不掩愁。青眼无人同乐岁，白头有句独悲秋。词章全拙知谁信，身世多虞谩自谋。篱角黄花消正色，北风更急莫登楼。

野服支离号散仙，望晴闲倚柁楼前。江山风月多寻酒，芦荻汀洲几泊船。水路愁疑孤障雁，野庐清隔雨溪烟。来春不负笻枝去，杨柳桥西听管弦。

衣裳敝尽客游阑，三月江城雨更寒。小店有翁赊酒易，名园无主看花难。驱驰尘土身千里，荏苒光阴指一弹。种种旧愁归杜宇，青山碧树带愁看。

九江驿里见春风，几度懐清隔晓钟。思白有人伤柳色，依刘无地感萍踪。半生力学羞长剑，两载心期信短笻。九叠屏髙有标致，逺公相约则吾从。

西城转地有湖光，矮矮荆榛出土冈。爼豆零星传野哭，舳舻聫络急边防。夹壕杨柳犹秋色，贴屋桃花自晚妆。芳草不除生意在，此名谁命谩华堂。

笑泊虚寒古渡沙，沉晖逺衬楚山霞。江乡酒薄难支日，客路诗多转忆家。金弹耀林悬橘柚，翠绡萦浦泛蒹葭。船窗掩定身如石，篱落何人有菊花。

逍遥行乐立西风，多听秋声耳欲聋。供世难分心力异，浮家易感古今同。小花糁渡遗晴蓼，碎叶填津积冷枫。博望有槎撑不去，岸头横卧树心空。

尘外乾坤岂易窥，上方寻胜短笻随。病僧借榻山衣破，卧佛当门石塔危。乱竹迸阶交密树，荒苔沿壁纒疏枝。幅巾居士修行久，爱说浮光死战时。

雁声哀怨极淮天，际晚惊呼雪打船。古驿鱼稀谁撒网，虚沙马过自随鞭。人烟顽犷空多智，形胜丘墟又几年。龙眼矶头风浪恶，今宵归兴此方坚。

青灯挑雨晓光凝，岁律回壬万象新。心上痛懐松里友，客中忍视茗山春。谁横烟竹惊孤旅，自饮屠苏笑八神。折起朝衣羞老去，驱车犹冒路岐尘。

万里东风起楚皋，流年祗染鬓萧骚。富池江口听春雨，昭勇楼心看雪涛。薄俗苦无公可论，全身惟有隠方髙。故山猿鹤应相笑，抗走殊乡实自劳。

客子惊秋易断魂，江塘落叶雨纷纷。蔽江云势山头合，隔竹泉声屋尾分。无日不宜闲问酒，有懐犹且强摛文。灯窗几忆同居话，卷里新篇可得闻。

公藉椒涂成达宦，我传草檄守清贫。闲曹奔走徒云仕，薄俸沾濡不逮亲。饮水曲肱无此量，解衣推食有何人。凉风四壁蛩新咽，偏恼淹回独客身。

幽阶苔藓翠纎纎，屐齿沾濡逐步黏。晓涧迸泉迷杏坞，春风停雨暗茅檐。禅髙何待音声悟，诗好争传格律严。谁凂我师重主社，社中休更外陶潜。

入眼万欲勇舍难，岩头飘尽枫叶丹。心憎湓浦户庭热，身入庐峰毛骨寒。尘面只掬野泉洗，醉吟且呈泥佛看。几多清话动人忆，梦落成围苍竹竿。

袈裟裹定老禅翁，云隔家乡是几重。两面庐山曾遍览，三生天竺？相逢。揺凉竹箑收江羽，醒困茶瓯瀹建龙。午借客床寻偃息，不知身在紫霄峰。

披缁受业在淮南，不觉流年七十三。罗汉院中余古柏，将军坟上落枯杉。纒绵宿病逢奇药，收拾颓年坐破龛。自说旧栖真佛境，罗田山里毒龙潭。

江柳青青暗古津，悲歌不独是商人。愁生独醉重闗晚，梦破相思故国春。声迹衰迟难应世，山林枯朽易全身。归期渺邈徒懐想，怨鸟花梢叫月频。

要识闲栖彼此轻，平江浪逺暮帆晴。青春晚处羁懐恶，白发生时老眼明。花落无心寻笑傲，客乡有日苦逢迎。云包尚寄双锺下，若过吾庐祗半程。

富池归去欲相从，几想苍云碧树东。夜月庾楼懐抱在，春风陶径梦魂通。前峰路断锄犂少，古渡征苛网罟空。难语数年牢落恨，千林如海夕阳红。

灌城眠食叹羁身，凭晓偏惊索镜心。南纪山川秋望逺，西湖风月夜懐深。功名鬼妒投机罕，诗酒天嗔绝侣寻。陈迹自应遅料事，断鸿信杳况云阴。

鹁鸪鸣雨鹤吟风，可羡山中白发翁。百事不闻天地闭，四窗常见水烟空。春时聚社寻屠伯，晴昼科书授学童。此外惟知安分去，鹿门真隠略相同。

水泛牌头五里亭，尚留破庙压空坰。松萝阴覆鸦群怪，里社声传土偶灵。幡袅欹竿三丈赤，溪分荒藻数丛青。头陀强解愚夫卜，瓶缶花香带肉腥。

奔忙梦落富池程，归托蘧庐恋灌城。有石醉乘新月坐，无家吟逐乱云行。衣遗母线寒针在，烧起公山晚阵呜。邻屋酒香堪洗恨，拟栽松菊效渊明。

遥遥殊积入山心，勇涉湖西且解襟。当暑行松探古迹，追凉踏藓入晴林。信知浄境无三伏，犹幸悭囊有几金。白酒青衣随所遇，此来祗为此僧寻。

秋老江城起戍尘，山收西日掩云津。留连光景多无酒，俛仰风埃独有身。旷野雁填遗阵阔，虚沙船发落痕新。故园松菊犹三迳，梦过烟霞水石邻。

偶乘意度过东邻，芳艶多情媚柳津。欢笑直邀云际月，酣歌狂惜雨余春。亭台花木销官酒，城郭风烟老客身。回首庐山图画里，不知愁落软红尘。

逺径溪流水自圆，光风霁月渺无边。窗前生意休除草，堂上清风独爱莲。万古共知归有极，一尘不染见先天。未知涵味其中者，谁是元翁得正传。

重支瘦竹上危楼，凉袭纶巾羽扇秋。天地江山风浪起，汀洲芦荻水烟浮。谁听调夜琵琶苦，拟泛吟秋舴艋游。唤得元规魂梦醒，何妨小作踞床留。

千年传说庾公游，逺戍秋尘障两眸。往事未知谁可语，今朝聊复此登楼。淮山鸟去冲烟灭，楚泽帆归带日收。闲客望穷江北晚，月明无赖几沙洲。

初闻春日水天迷，此际湖沙拥岸肥。炊甑有尘籼米腐，酒坊无壁纸旗飞。猿栖晓树青藤瘦，雀啄冬畦白菜稀。寂寞旅懐禁得否，断腔渔笛钓船归。

出郭看山眼便醒，故人相值说云萍。了翁屋后晚烟碧，茂叔阡头秋草青。绝壑雨过溪水响，髙峰月上谷云停。乌巾漉酒菊花店，醉拣陶诗书纸屏。

舍舟遵陆几程来，家事身谋两未谐。九地渺茫怜骨肉，四方轩豁畅襟懐。雨翻茶崦春离岳，风飐监旗晓渡淮。短景不延愁思逺，只堪长醉向茅柴。

莫望池口浪接天，羁懐沉迷衾枕前。老船荡雪橹声涩，破釜煮粥蔬味便。烟锁淮俗子城下，风生野坊僧树巅。懒能登岸蹑寒屐，因数杖头无百钱。

笑携琴册上昆仑，分坐溪头藓石根。崖树有霜飞老叶，野泉无雨落秋痕。几番闲借樵人屐，何许追寻隠者门。多种杏花依此住，要知董奉得仍孙。

晴光遶砌看葵倾，独恨无文吊屈平。梅溽润衣身体倦，竹风入牖梦魂清。良辰美景须臾事，往古来今节序情。不信沧江传竞渡，彩旗画鼓闹西城。

蒲节殊乡借楚夸，遶城社鼓不停挝。争歌神曲羞溪藻，遥送瘟船滚浪花。世上莫非儿戏事，江头无奈客思家。西湖今夜笙歌月，凉拥红莲灿落霞。

想恋西湖赏物华，清依水石结生涯。凤凰山下泉萦草，燕子楼前雨压花。翠枕谩欹听夜雨，朱帘闲卷望朝霞。柳塘不遏东流住，肠断江城尚寄家。

万计千谋浊世纷，莲花峰下寂无闻。丹泉漱冷齿凝雪，翠谷虚凌身入云。藤杖卓苔防险峻，石炉炷柏起氤氲。独游独宿露寒夜，绝顶想多秋几分。

头上同云密布饶，湓江门外揖华镳。舟穿苦竹黄芦去，帽任回风急雪飘。踪迹几年懐玉石，江山一夜变琼瑶。旁人莫讶吟穷返，慷慨殊胜过？桥。

几涉沙汀与水村，几看云物幻乾坤。渡头冲雪哦诗老，船尾乘风破酒昏。未晚？声先傍岸，乍晴江色逺侵门。白鸥无数西飞急，鸣落淮山不见痕。

当时两别惜分双，客了三吴客九江。何处挥金曾驻马，此身懐宝尚迷邦。水流岁月添新恨，尘扑箫弦失旧腔。柳下燕楼风雨外，梦魂多遶唾茸窗。

倚竹欹巾望逺天，脱鞋自在取髙眠。无情岁月催双鬓，有様文章委少年。吟卷乱抛幽枕畔，客床寒对短灯前。沈迷谩想华胥乐，还有痴儿鄙孝先。

浮名浮利有传讹，薏苡囊疑马伏波。镜里鬓毛谙世故，笔头诗句答樵歌。风穿树秃寒林浅，月展江空夜浪多。脱病欲归归便得，花家鱼港自烟蓑。

往来几苦浪涛惊，尘役而今亦懒营。雪积墙腰连屋莹，日涵城影接江平。市楼有酒晴旗小，宾馆无人夜榻清。孤坐搜吟难造妙，霜风吹月纸窗明。

江风吹得乌帽偏，江水惊秋狂拍船。此身客逺积乡梦，何日丹灵朝洞仙。将军庙无老鸦异，罗汉院有古柏坚。荡桨津头来往遍，北望淮云成怆然。

上江落水渺莽中，入军溯水曲折通。此镇巧当两汊路，毎日饱看千帆风。客知鼓棹白日急，人伤对镜？发空。荒寒殊甚只自笑，悲声遶井余枯桐。

风浪而今自忍闻，尚甘客隠大江𣸣。酒家债负将偿足，诗境情懐任醉分。爱睡有魔销椀茗，遣闲无事对炉熏。梧桐井畔敲门处，问字何人访子云。

同行谁际此心同，我去君留怅北风。两地相分云袂逺，前峰自掩雪林空。几多遣兴懐樽爼，千万将书托燕鸿。独过顾城湖上晚，已拼绝饮蛰孤篷。

侨寄荒津厌鼓鼙，逆行遣日守羁栖。天兵未卜何时解，心事难侔此日齐。雨醉田家无屐借，春眠野寺有诗题。蒲帆行趁东流去，应目狂踪类阮嵇。

大江胜绝此无俦，不省荒寒醉酒楼。秉烛尚嫌杯数窄，换舟便觉橹声柔。山连青意为仙塜，池接黄名是逆流。僵卧莫知身纪堕，岸南灯火属宣州。

雪花侵鬓转栖栖，身寄篷窗醉似泥。荻港水寒鸥聚逺，芜湖山近雁飞低。客舟泊夜秋无奈，社鼓催春梦欲迷。津岸喜登无可语，不堪明日各东西。

芦荻萧萧掩败汀，抛南抛北惯曾经。淮山有雪侵云白，江水无风接树青。吟卷纪游挥小草，醉篷埋恨载浮萍。庙门转眼随帆过，不得重登绝顶亭。

破槖萧然不自休，芦黄苇白九江秋。抗尘狂作两年客，看水悭为三叠游。得酒问鱼愁入市，有书无雁却登楼。征裘几揾思家泪，两眼凝穷桑落洲。

争锥无意志摧藏，岁晚栖然滞客房。井臼自亲犹火食，琴书谁力谩时装。前峰雪洗心方快，破廨风穿骨欲僵。烧荻御寒身尚曲，有人皲瘃守边疆。

牢系扁舟在树根，依然风物晋时村。几年思采东篱菊，此际狂倾北海樽。野鹤离群翔碧落，江鸿排字入黄昏。有人若学渊明隠，五柳萧疏静掩门。

江北西风髙，江南新酒熟。长笛吹梅花，月色满营屋。

得酒终日醉，都忘醒后愁。往来狂走马，直过皖山头。

急流漱乱石，石色白齿齿。瞥见水色浑，篱头过山麂。

梦魂荡孤舟，波声塞两耳。不眠闻管弦，方悟江城里。

蹉跎岁事空，次第春风起。雪消夕阳平，彻底清江水。

闲抛南峰云，狂泛西江苇。眠食思故栖，吹灯任山鬼。

身绝一毫荣，胆落几回醉。难忘踏霜茅，忍冻吟冷翠。

四海水尚浅，孤城愁更深。船上何人笛，吹入芦花林。

吹腔不识愁，愁耳偏闻吹。月明吹更苦，泪洒降羌儿。

腊尽春犹客，春来病转多。孤樽洗块礧，万事付无何。

乱山蔽天尽，丛涧遶山流。茅屋冷欲压，今日方中秋。

谷深谁吟诗，吟惹白猿听。万景虚空生，风微涧光定。

我来寻幽奇，破屋枕木末。向阳窗不闗，川僧补直裰。

苍童负诗箧，百钱挂杖头。何当倩画手，画我庐山游。

江气弥漫接楚浮，潘郎双鬓不禁秋。欲浇靖节荒祠酒，附得沙头贾客舟。

疲兵喜离九江城，且报新篁长数茎。未问主人先问竹，要分吟屋听秋声。

见易园中春艶时，千朵万朵好花枝。楼台祗有提壶叫，晴雨能无蛱蝶知。

方响琵琶借当家，十三弦上雁行斜。雨筵合出残春曲，愁扫屏风满地花。

树禽苦叫不如归，午睡醒时已落晖。新暑渐回身尚客，此无黄葛可裁衣。

山枯叶落晴纷纷，莲花洞前流水分。流水自送夕阳去，洞上白猿啼白云。

老僧眉毛霜争妍，重补袈裟防雪天。闲看青山忙看水，庵门不掩今几年。

漪岚堂下野芳晴，杨柳枝头歇雨声。笑逐游人城外去，沙洲沽酒做清明。

孤灯花烬糁窑台，古驿凉扉傍月开。数事支持愁外去，十年憔悴梦中来。

凄凄吹笛裂寒云，羁客难禁醒坐闻。声逐逝波流不断，月明吹老戍回军。

万宇灯辉敛暗尘，几年醉赏禁街春。良宵独宿双泉寺，负了吟风啸月身。

难觅围香醉玉仙，短灯油冻梗孤眠。清河坊里灯宵月，负却东风已两年。

云翁独栖冷翠谷，三月不出令人疑。圆通老僧逺相报，病中忍冻更忍饥。

拨云峰下拨云亭，万竹凝秋列画屏。皇甫真人遗业在，满林寒叶佛灯青。

来此看云骨欲仙，竹窗秋雾蓊炉烟。西风正满溪头树，直送寒声到枕前。

雪残半积阳山矶，大江云涌涛头飞。九峰不受夕晖掩，杜牧一亭空翠微。

晚云敛尽鹤声迟，万木号空夜景移。三笑亭前山月上，却如身在冷泉时。

雨压云低雪气浑，风帆未午过梅根。港头惊见官舟泊，野老争先掩荻门。

绝饮还知百脉清，病夫明日值阳生。治装肯发迟疑口，要趁江寒水色平。

浔阳江上看明月，月落孤眠百感生。十二年前如昨日，竹斋曾醉凤箫声。

偶呼邻稚携竹杖，试入仙窟寻桃源。日斜小憩冷翠谷，惊散挂树黄黒猿。

暖风晴日艶芳天，独客心情不忍言。何处有花春掠眼，金陀坊里岳家园。

将军墓域在杭州，如此家园入梦游。谁惜再传无嗣续，至今匙钥属官收。

竹亭难障隔淮尘，补种疏花几树春。若忆六龙南渡日，到今我亦是流民。

野阴逺阁雪风干，向暮维舟水色寒。火号荧荧今夜烛，因知江北报平安。

春尽江头望几回，支持愁态入衔杯。要归便问西门渡，行止何闗杜宇催。

失笑羁人泥听禽，年年春老益愁心。江城树少无栖处，堕落千岩万壑深。

漪岚堂北县楼东，香火新标旧令功。此地岂知钟鼓乐，月明如水藕池空。

云凝入港大孤山，芦荻翻风秋夕寒。水急乱从彭蠡出，来舟不似去舟难。

过此未几还问归，归时又眺黄山矶。不如矶上钓鱼父，雪霁扶藜行夕晖。

过午浮阴掩石台，疾风掠草散狂埃。江豚吹皱空江浪，逺见淮云卷雨来。

古塔寒擎夕照红，泉声涌海入虚空。分明九十九峰翠，都在天池窗眼中。

天灯逢夜涉江危，直遶文殊阁上飞。暗里试将衫袖裹，祇余树叶几星归。

绝壑松风泻瀑声，此身如寄画图清。余生结得东林社，三笑亭前看月明。

才去还回似不情，萧然两耳乱泉声。衣巾染得江岚透，谁道山人骨亦清。

入城回睇万松横，祇隔浮云几万层。八月秋风明月下，天池池上看天灯。

重葺芒鞋约更坚，山家意味况相便。须先折简同游客，剥藓题名就石镌。

圆丘崇且髙，广汉清且浅。元祀播鼓钟，严禘列瑚琏。天酒泻琪花，遵此奉常典。恩流昭感通，报称示丰腆。鹤鸣集霞台，凤曳翔云辇。已际天人和，八表清尘卷。

海上采珠人，惟视夜光吐。携持以为珍，美价重合浦。异哉足照乘，殷勤献明主。逺物奈不宝，弃之犹粪土。

河汉金气老，海月光陆离。蟋蟀鸣我床，声声有余悲。美人天之涯，言旋杳无期。西风吹脱叶，抚时伤所思。

邑俗尚巫诞，竭力营鼎爼。无方绝此幻，举口辄龃龉。衰世无真儒，反欲构室处。顾我暂尔栖，信得子不语。

官廨俯官溪，溪流极清泚。鱼游值天阴，竞指龙光起。古祠偶相邻，愚徒望风靡。我欲照衰颜，且展阑干倚。

上船且偃卧，月出揽衣起。周览郊原旷，肆毒暑未已。河汉水色浄，身寄图画里。幽情苦跋涉，未克安所止。忆荡西湖舟，白莲弄清泚。歌声透夜响，钜丽瀛蓬比。景绝四无人，风揺六桥水。今如梦中觉，乍离官河觜。板桥余店灯，酒旗三尺纸。狂来发兴深，野航暂时舣。崖凉胜埋篷，独信桥阑倚。倏然想归程，便迟二十里。醉眼忘离津，风顺差可喜。入邑日已髙，不掩罍之耻。因感孤生浮，若此能几耳。

甲戌纒国哀，时属秋八月。近辅余英山，洪水中夜发。狼藉彻句雨，拔地殊飘忽。滔天肆奔迸，变幻起{山/酉}崒。徒步登县楼，浩渺沉林樾。妖氛混泽气，势极火焰突。绵亘山下乡，逃难想颠蹶。晨兴雨更澍，邑屋已陧杌。髙跳空刺肠，何异睹溟渤。飘尸不可计，强者布竹筏。栖危或得命，其奈服食阙。号天天不闻，不若就灭没。瀑派裂青山，溪岸奔尸骨。杵臼埋虚沙，蛇虺出深窟。边方乘孔殷，糜烂事征伐。民生不奠枕，复罹此酷罚。隠忧非一端，国脉存如发。检涝亦具文，民力各已竭。岂知坐困穷，终岁常矻矻。奉行亦漫尔，持论敢躐越。步步涉坑堑，路梗劳舆卒。归愁强就床，魂梦随恍惚。

仲秋秋阴合，壁落走鼯鼠。彻宵风雨骤，平地生洲渚。莫辨路与溪，庐舍失处所。净林古梵屋，木佛岂得御。当门金刚恶，兹复化何许。方丈九旬僧，足废不能举。徘徊想旧历，突突起沙屿。遗闗茁芝菌，卧竹压麻苎。山民穷无吿，谋食屡多阻。三乡凡几户，竟堕鱼鳖侣。伤痛李生迂，卷尽牌头墅。独慨虚浮身，昏迷怯幽伫。上流未偃戈，战血沍荆楚。近畿天示儆，岁月不我与。就食难下咽，酸恨彻心膂。

山中有流泉，洗耳今无人。树阴互蒙密，乌语交昏晨。谁能观大运，达此秋与春。生意自尔蕃，叶叶分光新。藤蔓附女萝，兰茝披荒榛。兴言混栖托，随迹安可伸。悲哉倦游子，感寓徒酸辛。荣枯了不计，老大将迫身。澘然眼中泪，堕此衣上尘。所耽轩裳故，殊失烟霞亲。

东野英溪英，妙寄寒苦诗。里社今有井，谁构亭覆之。想彼异代贤，孤标夺葳蕤。可斋出帝胄，结庐探幽奇。分符庐山阳，归葺园与池。髙懐敦薄俗，万象共眇窥。惟怜时不与，舟壑忽夜移。身世付永摈，逸驾沦西驰。我此偶窃稍，荏苒垂三期。两获憩绝境，真与浮世遗。牵裾古木底，洗屐官溪湄。想像贞曜公，沦落长安时。壮心侔元造，沥思抽肝脾。衰谢入硬语，难以好爵縻。此乡所自出，指点余芳茨。相去五百年，随胜营诗词。清扬藉发挥，昧者迷藩篱。孟公能归欤，赵侯今已而。罢酒闻清弹，眼在空涕洟。孰能经始初，欲绵无穷期。再传至斯荒，旷望逝水悲。丘壑漫独存，岂不重尔思。拘情失寝处，触事逢乖离。无端菊帽破，不管西风吹。俛仰兴替间，惟余鸥鹭知。心遥岁年遒，行将谢尘羁。我穷吟更穷，逐逐亦已疲。有愧快士志，名盛位任卑。制愁游学宫，弗读国朴碑。四顾云树苍，雅道谁扶持。

发誓游四方，言归多自责。秋髙风浪险，懐家万山隔。江北与江西，梦寐困行役。去年病褵褷，客死亦何惜。心空病自退，药裹漫山积。今日秋又深，谁念饥冻逼。祗幸徤于酒，酒尽从堕帻。醒来听谈空，鸟啼晚峰碧。

归来慰我思，山畴稻田熟。雨骤不终朝，水退出平陆。梅庐暮色黯，欲入足尚缩。月地举深杯，杯光泛纎菊。灯明不藉辉，来去绝惭恧。所恨懐宝迷，失计资薄禄。鄙人更旷纵，肯作阮途哭。有时得亲书，多是不再读。

卧病不知暑，况在英溪隅。入京涉夜航，药物艰所需。汪公业于医，其实真癯儒。医故不违理，非但以理拘。览镜面百皱，半月怯步趋。积忧那得解，肌瘠徒长吁。兹晨近秋中，疲惫凭杖扶。忽枉黄公驾，慰此困枥驹。指我伛偻形，旦暮耽书劬。病源肇于心，证与芝术殊。所嗟露电如，满岁罹艰虞。寒暑复见宼，阎浮可久图。行止任天造，其或诮以迂。凉轩聆欬唾，眷眷非世娱。浮荣信飘风，况复假合躯。堕落焦熬坑，难炼六一炉。感公致汤馈，瀹盏浮雪腴。仙传起死剂，顿醒爪发枯。西风卷茅屋，篝灯竹窗孤。蔬肠转阳脉，趣向归酒壶。谁传病退舍，可奈流俗徒。汪黄信可人，彼此皆枌榆。往缔中秋盟，未卜月有无。因拈二公姓，激我懐东都。

桐溪恩上人，留遗盈束纸。初疑龙蛇奋，不敢傲睨视。呜呼汶阳翁，父子传心？手泽落世间，枯尽几砚水。言言闗世运，字字穷物理。悲风飒双鬓，涕泪挥不止。思超汉魏髙，人可晋唐似。逸态出天然，凛若对英峙。此时吟啸者，跌荡何可比。卷舒手不停，光芒射桯几。下取防六丁，急寘空谷里。

泛秋入禾乡，钝舟无期程。西风吹官河，其壤惟新城。云围畎亩遍，星零聚落盈。前畈出顽犷，有可敌无勍。梵坊名能仁，所向乖幽情。房房市药富，涤面尘不婴。习俗困促迫，意度无専征。市沽更漓甚，不堪客子倾。偕行得佳士，共此秋榻清。未晚急掩扉，屡贻暴客惊。

龙宫蕴特异，精祷通万灵。昭著二百年，锡封専朝廷。去年偕宰公，投诚涕欲零。驱车入松扉，雨势如建瓴。仰髙迓灵昐，云敛不暂停。烟沉瀑声凉，分坐瀑外亭。从兹感佑助，争谓胸百铭。治任亦已速，洁谢资芳馨。缄素展真忱，要终寄冥冥。愿恢溥济功，致此百里宁。夜披东堂集，孤灯炯深青。朗诵神之聪，壁落山鬼听。

晚步初月髙，忘却子城闭。客楼枕新荷，几夜香袭袂。羸骸奔走倦，不拟尚凝滞。白面佳少年，塞途莫胜计。低颜谢许可，不甘暗拭涕。穷迫傍人篱，傍篱畏奴隶。风采就衰惫，心孔转昏翳。见舟思江湖，懐隠睨松桂。故人立霄汉，敢诧平生契。兹时进退难，假宿义斋第。官桥醉尉多，大惧获重戾。徘徊益羁愁，愈痛乏边际。谗毁那能免，失拥文侯篲。身如被酒酣，心类垂旒缀。嗟嗟文不绩，有学谩经济。逆行且倒施，犹幸舌未敝。月西黯蓬莱，城乌声更厉。借榻逢可人，度夜等匏系。履险复自笑，汨没信此世。愿逢阳明仙，餐霞度千岁。

水浅篙师劳，况值夏日炎。舟维蔡桥晚，扶行御顽痁。谁期村疃中，双屐苔花粘。同行幸同志，出语无猜嫌。晓霞晚必雨，故老尝所占。两行桑麻香，农计得尽觇。偶闻读书声，白叟依茅檐。自奋力稼耕，其志方隠潜。延我坐俄顷，障日西垂帘。竹床半已弊，暂睡亦安恬。传酒强我饮，饮绝徒掀髯。神思偶尔清，吟兴为此添。

意杳轩中坐，坐见新竹长。病夫欲寻睡，不禁竹气凉。昏昏度白日，神倦慵举觞。偶然探吟处，谁谓醒为狂。扶行壶中天，草树含夕光。雨桥荷柄闹，亭亭云锦张。中有窈窕质，忽透洛妃妆。引领不忍去，水风递幽香。檐梢鹊喋喋，戒我租夜航。我生尚未了，何地安韬藏。宵程促登津，食息何皇皇。郭南待朝渡，西陵晚苍茫。

绿阴凉透城头树，月明正照乌栖处。黄昏角起吹晴云，乌欲啼愁愁夜分。夜分湖波幻绝境，境绝月漾玻瓈冷。栖乌忽过别枝栖，何人采莲移舴艋。

清莫清兮河中水，白莫白兮头上丝。河清头白自千古，有身清白知为谁。提篮采桑西城妇，容发蓬勃霜色欺。传是长安估客女，二八嫁与东邻儿。东邻儿郎负枭獍，别家出戍征羌夷。沙场杳邈绝信息，譍门无子难撑支。花荣草枯知几度，日升月落常双驰。力勤织𫟃活旦暮，堂前姑老心惊疑。攒心万苦失头绪，年如逝水何能追。不恨儿郎祗恨妾，有生无分安齐眉。西邻女儿年将笄，双髻压颈簪花枝。金钿贴额腮凝脂，笑妾采叶愁蚕饥。妾身薄命何暇恤，所嗟母子各天涯。空闺誓此守清白，不愿封侯愿早归。

苕溪直西山嶙峋，莫干矗空参北辰。荒村去县未甚逺，日落将尽埋红轮。羁人憩此醉徒御，僻壤曾际神禹巡。敝祠古木质拥肿，色泥痴塑防风身。遥遥石径险如栈，芒屦掣足移换频。狂贪游历不顾倦，肯因巇崄嗟迷津。锦卷要演江海思，拍塞景物描天真。偶翻邑志宁讹舛，下笔希古今无人。

今晚后溪风色顺，暑威未肯回凉信。独泛官河雨气收，野林鸦落归无阵。听钟揺出港汊重，新塘光现横空龙。松头暝破月色吐，油云散尽回千峰。

宾从齐声歌提壶，有酒在樽殽在厨。秋髙广寒桂子落，时零金粟成泥涂。秋空月露炯冰玉，情深莫出南山屋。自驻南山持酒卮，愁人惊糁陶家菊。花枝易空人易老，人生安得无丑好。只须傲兀醉乾坤，人老花空如电扫。

日色荡晓香尘起，上苑春融锦屏里。蕙枝小叶攒石台，桃英乱糁浮池水。鳞波皱云展翠绡，羽幰逐风飒珠履。骝飞步袅蹀躞髙，杯行声度提壶美。提壶朝暮啼芳阴，啼尽东君脉脉心。螭球流影晚阳浅，兽匜喷香淑景深。灵鼍鼓曲肯停调，绿蚁漾艶争欢斟。醉情得向芳辰畅，香车回碾银蟾沈。

碧树前林合，黄云百里迷。月髙溪水定，风逆漏籖低。列宿来花邑，凉秋入菊畦。比闾回善誉，招得颂声齐。

聒耳禽声细，澄颜池影浮。襟懐犹徼塞，松竹自林丘。剪韭疏畦阔，分兰贴石幽。吟笺满芸架，闲乐野僧留。

古剑秋埋匣，昏钟冷压楼。吟情临晚锐，归计待春谋。鸡遶村墟捕，鱼空薮泽收。敛将筋骨悴，所恃有新𥬠。

粹容成槁木，浮迹类流萍。天地春明净，江山晚晦冥。花芒环野茜，柳桁接檐青。淹滞知何事，思归梦短亭。

官俸胥方给，山殽市可需。雨多沙碛失，桥断路程迂。古树声何壮，秋萍迹已枯。病身惭到此，有愧竹笻扶。

山晖丹气紫，路隠翠林香。野道依城社，山童执纪纲。田髙秋敛薄，溪曲夜湍长。谇语令人倦，蚍蜉肯自量。

证道山门旷，延僧草座禅。不知为额始，曾记有歌传。驿路桥梁壊，沙溪石藓填。往来荒廨近，时可托清眠。

世降多淫祀，时荒扇盗区。妖丁肆荒诞，结甲走昏愚。揭帜营祠庙，椎锣𫍬市衢。大夫清似水，剿绝莫踟蹰。

风窗停暑雨，竹簟展寒波。酒醒乾坤小，林昏鸟雀多。凉堂喧管钥，秋戍淬弓戈。殊感征行苦，悲蛩咽楚莎。

山峭回峰紧，场空得雨忙。赤枫溪觜立，白草渡头荒。寒市虚声隘，秋畴喜气扬。野舂连屋响，瑞入雪匙香。

廨扉临水掩，世路入山穷。暑谢晚尤炽，秋髙凉未通。莲香霞沼废，竹色月楼空。天地机难测，山林志少同。

朱户编帘掩，花颠览镜羞。酒多无客过，茶尽有僧留。世虑经心久，花时撚指休。悦生怜浊骨，愧死混清流。

野云埋墅晚，城树掩江春。门巷人烟古，云山屋宅新。悲歌陶此世，尘土污吾身。无地堪挑荠，殊乖晚膳真。

穷通归造化，踪迹易参商。自画新居様，谁传旧稿香。寒沙埋虎坂，晚烧起龙冈。相望风尘阔，愁懐不可量。

西原阴接树，东浦暝沉篱。月落溪沙走，星飞岸柳移。鲜萤萦浅草，幽鸟择深枝。背水中宵坐，愁多病莫支。

精神疲夜漏，弦管沸秋筵。想醉黄花下，谁歌翠幕前。病身空羡酒，愁耳爱听泉。月转羁窗破，萧萧照客眠。

乌回何代寺，鸠唤此山晴。心契将军约，肩摩小队行。明年人更健，今夜月初明。更过谯楼饮，偏垂野客情。

野分霜信薄，溪落雨痕干。僻邑催冬早，遥林积暝寒。鸡栖隠壊壁，鹤老恋空闗。烛下哀筝发，楼头送漏残。

菊向篱阴老，松连石影交。山棃寒脱树，溪鸟晚投巢。欲把肩舆卸，先将手版抛。是时柴户月，任客带吟敲。

瑞霭薰风遍赤墀，共歌随佛下生时。报班立笋嵩呼逺，接宴簪花拜舞迟。聫坐不矜朝士贵，缀员深愧醴曹卑。山中雨露恩荣溥，赋得三宫万寿诗。

席地莫禁流汗体，阴阴竹树埋虚堂。夜分几传逡巡酒，暑甚一沃沆瀣浆。不听哀弦知兴逸，才舒清簟觉心凉。青瓜碧李凝冰齿，万萼南花吹湿香。

玉粒荣途税驾难，遁栖山屋乐颜箪。写梅当画同谁赏，采菊成粮独自餐。五字诗成消兴晚，半缻酒熟抵秋寒。太空月色清如洗，多向疏林缺处看。

身离匡庐紫翠重，壶中且寄水云踪。故人逺梦迷千里，浊酒髙懐渺万锺。台上苦吟无别事，枕前间籁有孤松。不知忧乐随时意，但虑荒芜钝笔锋。

依刘殊乏仲宣才，方重相逢笑口开。恶况败人佳思尽，寓公贻我好诗来。夜寒归梦迷松菊，灰冷尘踪混草莱。别后莫裁驰恋意，寄梅须带雪枝苔。

课孙课子业桑麻，最喜无人识故家。八口日支资地力，一头雪色感年华。甜瓜苦过王戎李，古木枯如博望槎。岂得不谙培植性，又思寻客学餐霞。

芳妍独殿绿阴阑，几簇流琼拥髻鬟。攒粉倚风揺舞地，妒晴抛日透飞闗。蝶魂春聚苍枝顶，雪片寒团翠幄间。花压露梢如许重，有瓶难插懒能攀。

洁身自拥翠枝寒，遗得春魂寄素颜。夜月曳光凝绝径，晚风抛影入空闗。几团白雪能娇腻，五色流苏只等闲。宛似恋香蝴蝶乱，绿阴深处不飞还。

尘杂莫湔游宦非，端忧何暇寓琴徽。孝先便腹尚嘲懒，元亮折腰须问归。所惧弃官乡曲笑，不思献策庙堂稀。义和市尾渔舟聚，独乐披裘坐钓矶。

移来菊本已成丛，潦退园篱失笑空。梦蝶自应知境幻，问牛谁谓可年丰。渺茫天地浮秋水，寂历溪山截暮虹。蛩咽莫禁莎砌湿，万愁愁付酒杯中。

江郊雪沍莫知津，客泪双垂怅此身。魔障在前无妄想，饥寒随处肯言贫。畏途日有风波恐，病骨时需药石频。屏息支吾心已扰，眼前谋绝故乡亲。

湘累莫吊楚云迷，力疾喑喑客会稽。心想同寅分席醉，身逢重午借楼栖。今朝气象悲欢异，几种葵橊色泽齐。水际晚凉应有赋，藕花多处想供题。

酸辛莫甚此时心，忍过琴？散客襟。万竹静涵空翠杳，孤莲愁吐妒红深。岫云有信投林晚，溪雾无根涨郭阴。谁草数行鸦蚓墨，东堂古壁遇知音。

帘底陪清傍两年，愁城筑得许能坚。诗章罢咏犹评画，管乐沈声却得蝉。花县无心听夜漏，英溪有日罢归船。敲窗更苦西风急，又揽闲情伴葛仙。

暑滋衣袖苦逢迎，濡滞连旬梦亦惊。奔走泥涂谁送死，浮沉光景自怜生。鸦穿晚照栖公馆，龙挟晴云入子城。乱试法歌攒碧落，无端新月客窗明。

水围聚落蔼藤纒，灵纪金刀祀典専。碑语谁非年月误，神功自托道途传。三乡捐廪祈多福，百里赍香卜有年。争怪野云头上起，村村先欲雨公田。

指出飞梁是北新，羁懐冰释返吾真。归逢乡井心才穏，羞对湖山迹已陈。彻钥要芟三径草，懐人空睨一汀蘋。满头残发凝霜腻，达旦梳云却爱频。

养生肯羡葛洪砂，醒困还评陆羽茶。溪上揽云归酒屋，雨中看瀑忆樵家。时时禽鸟呜心曲，岁岁风霜？鬓华。窗户生香还有意，夕阳红皱石榴花。

岌嶪愁城不可攻，三年心事入秋空。虚名已出诸公右，往事都归一笑中。植杖耘田思北墅，补炉煮药老西风。临归自照凉池影，不与初来面目同。

梦落家村野屋矶，欲治生事与心违。偃禾雨久溪声改，采菊人归鬓色非。灌圃肯差陈仲子，登山莫逊谢元晖。从今举步防轻蹈，更演潜书急掩扉。

秋清道院空，更筹受风掩。二更看斜河，湿却万星点。

水花粘稚蛙，野菜恋残蝶。麦岐苦薄收，青黄两不接。

恨鹃啼桑颠，丑妇泪如洗。手中捻银丝，阶头博红米。

浪儿重规利，半世家如寄。千金得美人，长向船窗醉。

溺利谁知轻，性流甚于水。东去复西回，难将逝水比。

相逢愁醉霅溪西，老却陈思七步诗。二十年前亲擢第，孤忠曾际穆陵知。

州县间闗老调官，青衫敝尽只儒酸。玉堂学士思求代，珍重春风在笔端。

屏气安时彼此同，此时虹焰已销空。东君造化搀春早，看取花开自在红。

花分近侍了春残，分付荼{艹縻}糁雪寒。天色转阴阴转雨，愁人可凭柳边阑。

才懐故里余清梦，方说庐山得好诗。何日与师传菊酒，剧谈浩劫未分时。

常常有约寻幽趣，汨汨无从避俗喧。欲断世间千万事，须穷纸上五千言。

秋堂初霁短檠凉，堂外风帘减旧香。萤火正流孤溆焰，闲来坐觉二更长。

莺花箫鼓绮罗丛，人在熙和境界中。海？三登歌化日，湖山一览醉春风。水揺层栋青红湿，云锁危梯粉黛空。十里掌平都掩尽，有谁曾纪建楼功。

一道香沟压郭西，粉墙低？石阶危。短碑数尺镌何字，清泰三年凿此池。桥市浣衣无空处，庙门卖卜有灵时。碧桃自趁东流水，暗老春光水不知。

绕舍晴波聚钓仙，五龙祠畔柳洲前。清虚不类侯家屋，轮奂曾资母后钱。三面轩窗秋水观，四时箫鼓夕阳船。揽将山北山南翠，独有黄昏得景全。

仙根曾就华峰移，净引湘波出浴妃。龙？先皇三字在，燕居旧尹一清非。风檐揺影凉姿媚，月槛迷香冷艳肥。平展水天菱唱逺，竹山苍翠自成围。

莫问南漪与玉壶，杜鹃还更试花无。坡仙一顾吟空老，地主频更景不殊。船出断桥春溆逺，钟传萧寺晚楼孤。山明水秀轩扉敞，落日渔歌过里湖。

潋滟澄波漾彩椽，柳丝晴绊俊游鞭。傍湖莫厌官楼水，得月无如此地先。迎榜书生空绛帐，抱琴才子沃金船。壶天萧爽人人醉，雪色屏风画谪仙。

几眠几醒几清明，万态风流学老成。古翠碧连云洞杳，夕阳西卷射场平。絮团破径应迷蝶，枝压荒墙不露莺。如此多栽堪卜隐，苦无十亩秫田耕。

拥湖营圃藉元勲，景色天然曲折分。水脉窨花通活港，洞基垒石走空云。千间大厦归春梦，一撮危亭纳夕曛。扁画自悬碑自压，当年何事立孤坟。

霍家山下敞行宫，溜水桥西透鼓钟。古迹建平遗烈在，春风广惠历朝封。露台献社呈苍马，阴壁飞旌绘赤龙。蚁聚乞灵人散后，云街雨陌撼涛松。

山腰溜脉出遥峰，隔断西湖翠几重。叠甃漫依僧刹久，煎茶曾入翰林供。亭心覆雨涂丹鳯，石口嘘云喷玉龙。何日星驰天使绝，不知谁利涅槃宗。

土城聚落界西东，业在浇畦夺化工。接死作生滋夜雨，变红为白借春风。几家衣食花姿异，两岸园池地势同。病叟扶锄锄晚照，前身莫是槖𫘞翁。

函开函闭管年丰，白傅能方夏禹功。湖石记埋泥藓里，斗门字蚀水花中。犁平阡陌犹春雨，船载笙歌自晚风。遍倚暮阑懐古往，月明无奈瀑声空。

翠微四绝载蓬瀛，柳引游人入画屏。诗借乐天传得久，山因和靖隠来灵。半空梁驾桥阑赤，一道腰分草界青。妆点风光如此盛，藕花香里又三亭。

瑶台瑞满玉皇家，泽溥山巅与水涯。鱼跃鸢飞函德意，天长地久演年华。金揺巨扁双龙护，翠掩髙碑一字差。须信石顽能万古，老龟无语问莺花。

望极湖山变幻奇，万千光景自纷披。妙分西子争妍态，绝想东坡得句时。桞径曲埋兜率寺，花阴直接放生池。内官爱展亭台去，尽付年华与酒卮。

绣毂青骢骤晚风，柳丝翠袅石阑红。彩篙刺水停飞鹢，华表侵云截卧虹。杖屦谁归瀛屿去，笙歌自补玉壶空。重招张祜商新咏，不与当时藓合同。

不是金涂丈六仙，庄严法界想西天。自因僧浄镌空像，谁说秦皇缆海船。全体未知何日现，半生且坐此山禅。石头照水无尘土，饱听钟声杂管弦。

白云几叠翠岚重，往往踈钟出梵宫。石骨谁人镌佛像，岭头何处觅仙翁。楼台水月丹青地，帘幕莺花锦绣丛。游子莫支苍竹去，风雷容易起虚空。

咸平曾有募缘僧，遍走街坊负叔称。定力一坚无外想，窣波七级可中兴。愚夫春日烧冥{奄}，道者昏时炙梵灯。祗怪青龙行雨过，烟云遍护最髙层。

岌嶪山形丑莫收，傍湖独整傲春秋。几株乌桕无根在，一幅华阳有様留。寒日霜干还掠额，晓天岚重且遮头。东篱漉酒人知得，醒立风前不可求。

园门当路掩清华，乔木灵根裹翠霞。地拥楼台齐葛岭，天分香影傍林家。中兴勲将曾营业，外邸王孙且看花。月色水光三十里，何人来此泛仙槎。

云翘雨佩有遗仙，香火寜随世道迁。庙始大同年纪著，额颁乾化敕碑镌。凤闲露辇荒瑶草，龙湿秋衣翦玉莲。堤上创新谁述记，却无门外一泓泉。

照胆寒泓覆有亭，此泉曾入老坡评。八诗最得吟梅苦，一盏能消荐菊清。不拜韬光徴士诏，却传配食水仙名。银床响绝无人汲，墓在孤山木自荣。

湖曲春风正禁烟，试茶味此石间泉。坡仙忽忆黄州梦，濳老初拈智果禅。几客醉游三月里，一聨诗兆七年前。题梁妙墨如新染，合与云崖浅井传。

仙翁洗药傍西湖，脉与灵山碧溜俱。泉迸一枝源更异，甃分双眼味何殊。石函霞涌沉铅汞，井屋风清转辘轳。日日汲花朝复暮，当方曾说病人无。

倚空窗户不曾扄，两眼风烟障翠屏。西子艳分晴雨倦，伍胥魂激浪涛腥。鼓箫咽晚难无酒，花柳争春别有亭。恨掩四时歌舞去，古祠寒玉几竿青。

潇洒幽扉掩碧丛，尘昏题扁想坡翁。六千君子寒光落，十二？干晚色空。僧指旧基埋积雨，鸟翻新箨起枯风。苍凉不障层坡峻，一击亭闲夕照中。

古甃澄泓照胆清，画龙壁暗挂瓢轻。汲来不疗相如渇，掬处难供太白倾。傍屋四围埋石色，侵山一溜走溪声。钵盂可揽江湖阔，参取诗禅放眼明。

宝山山顶结芙蓉，方士凌虚几御风。日月光华含吐异，云萍踪迹往来空。石盘草子粘深碧，土级苔花剥碎红。舍侧又将精舍展，蓬瀛有路直能通。

缥缈蓬莱拥翠寒，百年营取屋千间。黄庭殿矗烟霞老，瀛屿堂幽日月闲。水泛花阴藏辇路，墙分柳色护仙闗。林家梅塜陈家柏，万古流芳镇此山。

诏旨天颁起卧龙，首丘甘老水云东。一聨香影孤山月，两架茅茨万古风。有鹤有童家事足，无妻无子世缘空。清标卓绝何人继，表表仙宫垅树中。

枯株独寿忆双栖，谁想天嘉蓊郁时。坡老诗成无继笔，阜陵书此有遗碑。日揺槎影龙蛇断，雪缀花痕鸟雀疑。化日可期人莫讶，柏堂不复辨荒基。

支径逶迤混碧苔，树根积水没蒿莱。两坡截路棋分处，何日经人斧凿来。谁说异光迷草野，要知遗迹等尘埃。孤山瓦砾曾闻道，寄语贪夫莫狼猜。

沙漾金星涌活泉，虚堂龙染德馨悬。朱绳汲冷梅林外，翠甃围凉桂洞前。石鼎煮茶非异事，井阑镌字是何年。西南云拥仙人屋，品酌今谁想乐天。

一别孤山十八年，重来忍见讲堂泉。当时同出师门下，今日多伤井屋前。取重欧公名有自，肯教勤老迹空传。此铭此意流千古，凿石为庵不可眠。

水竹云山拱画图，因懐唤渡想东都。雨余晴蝀衔西照，风遏春船入里湖。阑曲祗供游子凭，林间今有野人无。隔墙莫是神仙宅，红白梅花五百株。

松顶巢成亦甚危，元和禅此太和归。比丘随处心传异，刺史游山礼谒稀。铭志土侵无几字，塔亭雨壊有孤扉。一空四十年间梦，定业门前鹊自飞。

此君玉立此楼空，不复幽眠想白公。百尺有檐侵碧落，千竿无语足清风。阑尖亭影流渔屋，龛面祠香托佛宫。石琢端平丞相记，都归宝庆守臣功。

将军魂梦遶旌旃，偃月谋成尚忍言。一旦风波谁左袒，八陵荆棘自中原。更无雁带邉头信，惟有天知地下冤。郁郁栖霞霞外树，墓门不掩雀巢喧。

梵庵云隔洞髙虚，傍路阴森树几株。石室跨空山骨碎，林风掠地土痕枯。两亭瀹俗秋偏畅，六月披襟暑欲无。如此岩墙难此立，有人编入职方图。

开元刺史擅清风，九里亲栽夹道松。屋顶自生涛浪势，根头谁觅茯苓踪。行春桥掩云千态，一字门封翠几重。人讶金填吴说笔，不知此笔遇髙宗。

南齐事迹已销沉，曾立苔碑记古今。一老出泉犹抚掌，此僧演法欲传心。树头龙过家家雨，池面鱼游尾尾金。行客不须闲照影，要知泽物溥春霖。

同转东山忆故钱，钱家曾赐鲍家田。地名有自谁能考，相业无闻姓却传。种藕户繁招宿鹭，寻花人倦信啼鹃。玉泉流荫分西去，并入官塘漾野船。

才接军符便起程，此行要并铁山名。孤忠解得孤城急，一勇判来一死轻。堂屋依湖空柳色，庙门当路枕松声。丈夫对着褒荣典，誓挽天河洗甲兵。

阅武场开傍古松，忽惊尘起废墙东。黑蜂飞毒归鉏下，白骨通灵入梦中。花草地寛千骑勇，鼓鼙声撼一坏空。若钱若马讹传久，难觅埋铭证异同。

画栋朱檐暴虎蹲，乱钟穿翠掩朝昏。去来所得无多衲，觉悟何曾有二门。山鸟山花应自若，佛心佛法与谁论。风埃几换行人鬓，博士元公扁却存。

危阑压定活流重，谁识钱源遶梵宫。两涧共归桥底合，万雷莫敌水声雄。游人移步心还恐，野衲栖禅耳欲聋。石倚卧梁山月落，白猿一啸五峰空。

幡竿袅影入青冥，暮鼓朝钟镇不停。劫火几灰龛底像，西风两减塔层铃。市人祈福心苖异，庙祝求金口角灵。三十六弯登绝顶，日中长现七元星。

悟得师禅隠此林，谩传难下碧天吟。巢沟坞上人无迹，云月堂前梅有阴。家弃蜀乡年岁逺，身濳洛寺屋庐深。死生印得香山去，可遂西来一片心。

异种休参玉版禅，崭然一角立层巅。逺尖自抱云根壮，叠藓谁疑雨箨纒。梦里三生空过眼，胸中千亩谩流涎。此龙难入寜僧谱，出土摩霄是几年。

渔樵耕牧自成村，就屋编篱古意存。出坞野云多曲折，过桥溪水半清浑。一逢白壁书香社，几见朱阑障墓门。地利最饶人事简，山家还有别乾坤。

理公著脚五峰前，树石苍浮滴翠涎。因指何年飞到此，曾栖中竺悟来禅。一猿可验为灵鹫，万古无言有冷泉。今日共知遗迹胜，隠名却有许由传。

小朵峰前玉镜寒，几回倚杖听潺湲。箕公饮涧非凡水，慧理呼猿是此山。亭角静依金刹古，树身凉卧石阑闲。无因可洗人间热，时御清风照影还。

小隐灵山莫计年，此猿清啸洞门前。当时不有胡僧唤，今日应无野迹传。寒挂枯条申右臂，晚藏碧树忆西天。云岩烟谷多遗种，月下三声醒客眠。

葛翁行满赤乌年，丹灶离披已绝烟。龙在此泓谁得见，路通别邑自相传。树头雷两遗神火，岩腹莓苔带海涎。有耳不须闻浪涌，只消采乳亦通仙。

西来识得此云根，终此云根护法门。由晋尚传斯语在，到今休想旧岩存。天开教观香灯盛，人仰胡僧相貌尊。行果芟教荆棘尽，分明只手破沉昏。

日月岩头古翠埋，锦云深隔洞门开。苍藤随石无根活，灵杞何年有种栽。气袅野烟疑麝过，暖熏山雨悮蜂来。空亭谁领幽芬坐，云鹤同行损绿苔。

过门跬步入香林，七叶遗阴地尚灵。曾借东山康乐手，共翻北本涅槃经。阑腰叶拥空台赤，石罅泉通逺笕青。云掩莲花峰下座，若人演义若人听。

一株苍桧卧龙身，受得隋朝雨露深。地下仙根将换骨，人间劫火不烧心。死条节节蕃春信，生意枝枝蓊翠阴。此木岂知魂可返，争传咒水出丛林。

稚川曾此倒灵瓢，阑上银床压甃腰。丹气腾空知几转，神光射屋起中宵。有茶可品春煎细，何疾能治晓汲遥。万古仙踪应不泯，辘轳声落病僧寮。

溪流穏信竹龙驱，声激清虚入耳孤。此窍可消诸念妄，一丸长跃半空珠。挂瓢舀水应知味，就壁龛碑不用砆。谁谓佛灵占有验，殆于儿戏果何殊。

竹色松阴翠浪浮，春风吹落涧声幽。古亭当路空凉影，溪水循盘散漫流。茧纸叙诗年几换，羽觞传酒禊重修。晴岚四掩鸣琴杳，如在稽山道上游。

木异难侪众木淹，刻成慈相孔仁谦。真珠璎珞鸳鸯殿，白玉屏风翡翠帘。晴雨祷祈随感召，香灯炽盛极庄严。镇山宝聚田庐广，灵贶弥彰一百籖。

横陈翠葆列烟屏，聨步苍林想典刑。二老相分龙井岭，一时如过虎溪亭。风吹贴石丛篁碧，雨剥题名晕藓青。更有涧流朝暮落，此声不厌客来听。

腥攅石缝瀑花多，还有龙神蛰此窠。通海浅深山不语，随潮长落水无波。谩传方士遗丹在，不奈潜鳞吐雾何。时雨愆期无验处，几番雷火𦶟松柯。

澜翻八十一年空，争讶前身是井龙。心静已成无上智，学知今复有谁宗。云生遗塔封慈相，雨溅冲泉杂定钟。几字碑阴坡老笔，声声想得旧游从。

墙拥双扉锁锦窝，溪声不敌树声多。谁家种麦曾名岭，今日寻梅且陟坡。万厦栋梁巢燕雀，四山风日养松萝。园丁自饱栽花利，月给杨家得几何。

眉目如生骨骼寒，后来曾纪短碑顽。双垂长耳过肩角，千古遗躯落世间。覆履有方随迹灭，守龛无语向僧闲。想知自丑难遮断，两扇禅扉及早闗。

云掩风林万窍号，慧因桥畔息方袍。秦郎闲濯溪头足，许老清挥石上毫。玉出何年迷草莽，教传异域想波涛。山门翠拥山岚润，一道光芒月正髙。

谁舍尘身石骨巅，浮屠突兀拂霄躔。方隅端拱明离位，梯级髙营石晋年。土穴有龙嘘重雾，草庵无衲坐空禅。虚危直视烟霞路，镗鞳风铃到处传。

万色无如叠翠何，何僧镌像屹嵳峩。山屏晴掩牌门杳，风钥阴封梵屋多。象落鼻形悬洞右，佛垂手迹寄岩阿。灯辉金碧琉璃椀，暗掩僧房络薜萝。

南峰云堕屋梁危，异迹曾遗广顺时。行脚影留岩石涧，头陀老守草庵欹。几年香火传朝晚，万谷烟霞拥路岐。半掩风扉钟又响，风霜皴尽砌街碑。

筑园裹寺接山椒，如此经营岂一朝。两洞倚云空锁钥，乱泉激雨想箫韶。树埋院落闗门邃，石罨亭台栈路遥。白髪聋僧扶旧额，金莲又长玉渊苗。

仙子遗丹满瑞峰，累累疑与荔枝同。金婆传种移根异，火齐烧空满坞红。鹤顶分丸凝晓露，猩唇结颗缀薰风。曩时若解包茆贡，一骑星驰入汉宫。

云梁烟栋翠嵚崟，五百痴人谩饰金。屋顶谁增华阁迥，石头自拥白云深。钟声透谷泉分响，鬼力支空雨聚阴。无废无兴无启闭，老僧不动一生心。

泉光四散骇猿猱，迸起平池点滴髙。谁欲斗量徒积梦，人将瓶汲肯辞劳。声随夜雨穿疏箔，名逐春风入小槽。别有雷峰峰下圃，一泓埋没在蓬蒿。

广福山灵托兽传，甃边依约爪痕坚。噬人虽负平时口，跑地能开一掬泉。不遇下车冯妇勇，都因脱屣性空禅。大慈坞内腥风起，善结丛林渇饮缘。

南有屏山掩翠霏，齐云亭子漫寻基。雨淋米老琴台字，火烈温公易卦碑。回首金鱼谁抚槛，销魂白骨自污池。春风不管游人老，愁落朝昏法鼓悲。

青红一线界沙堤，日日香风逐马蹄。三月桃花无浪起，六桥柳色有莺啼。官亭飞盖春相接，酒舍收旗晚自迷。游子岂知坡老意，两山长拥夕阳西。

列仙始自许箕公，上国尊贤典礼隆。三十九人裁信史，百千万禩纪清风。衣冠文物流传盛，花柳亭台曲折通。镜水在先祠越隠，如今彼此可称雄。

名祠相接启珠庭，巧对南屏万叠青。深院冷侵云砌竹，虚舟闲载锦池萍。廊头道士书符简，门外游人挈酒瓶。分坐夕阳斜背水，鼓箫于此最宜听。

彩槛雕阑倚地仙，南堂深架北堂先。湖光十里饶春日，山色三堤合霁烟。帘幕香传歌扇底，莺花影落酒旗边。红尘不受斜阳压，暗逐东风入画船。

东坡政绩踵香山，梅下韬光独养闲。一様清风无异代，三公遗像有生颜。竹亭画鹤衔芝老，石鼎蟠蛛炷柏悭。摘取吟聨分扁隶，英游时驾碧云还。

索居占得藕花风，几字头衔迥不同。乌帽染纱裁一幅，锦囊分卷集群公。湖光长日侵比座，竹箨多时积鹤笼。系柳吟驴何处去，想应乘雪钓江空。

蹁跹鹤聚水云中，云水相逢色色空。讲道无人知畏垒，集仙有阁想崆峒。柳堤风日斋钟散，蒲座尘埃食钵充。一老双丫离蜀久，西窗掩定读同。

谁筑湖堤种柳条，行春路截九松腰。直看西日当三竺，平接南山第五桥。曲院岸通沙涧浅，桃溪寺接玉泉遥。游人从此言旋便，不受回舟着相招。

翠挹南山树石苍，五花亭外万花芳。云芝栱斗晴檐湿，金字屏风水榭凉。柳接苏堤无空地，萍侵兰枻有深坊。未几移筑仙宫邃，一本红查委路傍。

内官园邃傍斋宫，杨柳堤南翠几重。四面堂虚凌上界，五层塔近压中峰。径连湖水行幽草，廊接风亭卧偃松。邻岸御舟空望幸，深坊长日锁飞龙。

五级浮屠透泬寥，黄皮园上梵坊遥。当时雷就家曾弃，前代皇妃迹已销。铃带水风传古同，灯分山月照长桥。根基自广云层减，拥肿难供画笔描。

名花袅袅草纎纎，台榭随幽逐胜添。十様结亭环水树，一碑述记卧风檐。梅闗桥落停{槴邑=睘}钥，射圃楼空失垛帘。向日相传谁学吠，村庄毕竟出沽帘。

南港虚明架石梁，寺楼钟鼓几斜阳。相传亭跨危基壮，谁见桥横古道长。澄水闸荒沙草碧，清波门近市尘黄。凤凰山在阑干外，玉抺烟屏鹭一行。

佛庐增耀石人眠，莫谓思陵雨露偏。宠断自空蝴蝶梦，魂归犹咽凤凰泉。碑砆蚀翠埋荒土，楼拱涂丹落废砖。主祭有谁今若此，此时出色想无毡。

叠叠流云步步苔，九霄紫气限蓬莱。后唐刻石初开路，南宋郊天别筑台。慰眼江湖空岁月，伤心陵寝堕尘埃。桃花争趁春风老，又引游人一度来。

绮霞蒸日透林梢，一簇南山尚姓包。冷水峪边苔色老，冲云楼下树阴髙。园邻古道传耕耤，台倚青城想拜郊。欲趁桃花寻隠去，闗门无钥不须敲。

吴越山川几落晖，登临转步入云扉。寺名曾侈天真锡，碑字空传武肃挥。灵洞土埋攅棘掩，古台石落借松围。龙旗鸾辂曾遮拥，有祀圎丘庆六飞。

海国风涛拥万寻，此躯何翅直千金。涉波直现昻藏相，结屋还坚报施心。圗得诸方传转智，幸存一半有观音。阴廊谁立苔碑在，只载三朝法驾临。

钱子欣然著羽衣，何须学赋鉴湖诗。帝俞清献垂情疏，人读文忠叙事碑。五庙衮圭荣祖节，千年香火托孙枝。云林阁上西风起，吹落龙山宰树悲。

銮铃遗响辇遗踪，万景曾经聚此中。寺宇有名基址散，君王无逸䜩游空。桥昏柳浪龙舟雨，亭冷花光雉扇风。台沼已无春又老，万年枝上夕阳红。

灵休逺被卫行都，宿有元勋梦又符。引马拥羊昭景贶，立碑建庙述嘉谟。九陵荆棘年空往，十里笙歌景不殊。莫倚西斋阑槛去，斜阳无语满钱湖。

尘凝黼座忆垂衣，今古湖波锦四围。灵毓紫芝三秀逺，光开绿玉片金辉。松窗自掩空莲社，石榻相期卧柳枝。半卷珠帘看落景，笙歌长送画船归。

肪花簌簌缀茸茸，谁觌长生欲此逢。黄雪凝钗资雾滃，翠虬吐汞借雪封。酿浆可问通仙醉，捻饼须知渍蜜供。飘砌忍看僧扫去，异香蹑取茯苓踪。

月地云丛花意妍，清芬曾向窦家传。登山不愧自招隐，斫树莫名谁学仙。香换西风埋麝腹，种分南海蕴龙涎。玉杯甘露何从得，欲折蟾枝是几年。

清明疏雨洗芳天，烂积霞英涨晓暄。香蔼路阴埋古井，枝缠瓦影接颓垣。琴村鼓舜无遗调，圭叶封唐岂戏言。此本自云花自委，丛生树子堕秋原。

此树开花簌簌黄，秋蝉鸣破雨余凉。髪回七袠仙人黑，心落三年举子忙。肯信植庭能根叶，谁知列树自成行。云屯暗掩宫阴老，蜜糁龙池凤沼香。

翠丝窣地裹晴绵，三月春空灞岩烟。四下叶蕃如吐言，一随风起欲漫天。池心直作浮萍化，墄胔多将缺藓填。恨落夕阳亭树晚，趁蜂趁蝶扑秋千。

碧玉轮张万叶阴，一皮一节笋抽金。胚成黄穗如鱼子，朵作珠花出树心。蜜渍可驰千里远，种收不待早春深。蜀人事佛营精馔，遗得坡仙食木吟。

此种何奇等寿椿，吹香时借好风频。细花当暑飞黄玉，密叶屯阴侍紫宸。深樾暗埋巢鹊乳，纤蕤乱缀网蛛尘。岁赛重结青青子，培拥皇基不老春。

绿罗摇曳郁梅英，袅袅柔条韡韡金。荣萼有光倾日近，仙姿无语系春深。盛传覆第承华喻，别纪遗恩芾木阴。晚圃甚花堪并驾，周诗明写友于心。

种出海南谁为夸，嫣然无语送韶华。何人何事入彼粲，倾国倾城非比花。羞靥倚风遗素脸，烂香浥露逼青瓜。开时气味起憎妒，牢掩篱门蚕妇家。

接夏连春秀可夸，东山云月满谁家。浪埋纤刺翻晴锦，绡缀柔条熨暮霞。海外有瓶还贮水，亭前无洞可藏花。多年不拆黄封酒，莫向樽前说梦华。

始开已落谩芳菲，暗写东皇几夕晖。傍树谁矜火焰异，对花自感壮年非。红脂含蒂长枝劲，紫粉粘蕤老叶肥。名占辛夷播方册，诗豪惟许少陵挥。

绿扇摇秋吐秀黄，宿根清傲雪和霜。花能成实连茎脆，子可为房取蜜藏。争爱广阴能障暑，谁知甘味亦充粮。何人吟羡青青叶，如此山殽不得尝。

缠粉花心吐腻英，根柔叶绉簇娉娗。锦窼绣窟攒风日，绛节华旌列运气庭。五色种遗吴地秀，独醒人耀楚江灵。年年重午家家有，桃柳菖蒲共一瓶。

韵友相送春已遒，翦琼肌骨更娇柔。画屏缭绕无风展，酒瓮丰腴有味留。云洞悬枝毕疑雪蛹，雨墙引蔓走烟虬。年年压倒看承架，又费山翁斫竹修。

花中近侍盛江都，艳朵低攒意态殊。白傅词工谁续得，刘郎谱在可修无。翻阶媚雨娇红软，压砌迎风醉粉腴。二十四桥春事老，而今难觅玉盘盂。

芳友幽栖九畹阴，花柔叶劲怯深寻。谢家毓取阶庭秀，屈子纫归泽国吟。百卉混林尊异种，一清传世绝同心。身悝风露甘修洁，谁托斯馨欲援琴。

弄粉调红抹野姿，寂寥谁抱远书思。妆凝彩日含朱粉，艳染光霞拆紫丝。守戍自知身是女，发祥谁见树生芝。晚桡歌断何人望，遗得天随醉后诗。

大花香透已春过，莫妙春工点染多。蜀地锦机裁色样，洛阳土脉蕴中和。牙牌有字分奇品，金屋无人续艳歌。明月天泽桥上晚，一声不奈杜鹃何。

吹将二十四番愁，锦样群芳逐急流。风信到花春自往，霜华著子晚谁收。树攒密萼屯阴重，瓣落高枝缀藓稠。霞外曾传香醉咏，莺莺未啭舌应柔。

后土花呈绝世祥，瑶姿琪艳著惟扬。一株独擅无双誉，六月重开有异香。描作画图尊地产，酿成花露敌天浆。朱阑几曲围丛树，珠络悬虚翠凤翔。

如馆如城几艳丛，拒霜不觉老西风。曼卿人见骑驴去，丁度仙游按辔空。惆怅二公皆死谶，浅深十里尚秋红。且图席地看花醉，肯羡豪家绣褥工。

瘦叶浮根傍柳矶，水天秋色夕阳时。晶晶红染累垂糁，袅袅凉摇软弱枝。挼汁自能为酒母，托名谁制作风宜。花开只熨溜翁眼，可奈渔翁醉不知。

春沁幽花透骨清，矮窼殊迈百芳馨。紫英四出醉娇粉，绿萼千攒簇巧丁。自覆熏笼须闭户，谁栽锦伞都当庭。昼眠不用熏沈水，梦落庐山九叠屏。

雪缀柔枝冷未融，暗销尘境暑威隆。根从海国分灵种，花逐仙娥下蘂宫。珠络香悬风紧处，玉壶人在月明中。直须第四番开过，都洒秋愁落翠丛。

红白花开委暮尘，野粮能疗野居贫。长腰可抵丰年米，苍玉难资食肉人。石钵柳槌研乳细，春苗秋实荐香新。马前见此羁怀恶，强饭应锺万里身。

玉瓣凉丛拥翠烟，南薰池阁灿云仙。芳林园里谁曾赏，薝卜坊中自可禅。明艳倚娇攒六出，浄香乘烈袅孤妍。风霜成实秋原晚，付与华灯作样传。

髣髴戎葵劲且柔，托名日及叹生浮。苦怜相态无多艳，空缀郊原度一秋。红澡暮零篱？上，翠深凉过屋山头。风英掩映枯茅把，勾引行人觅酒流。

篱东佳友手曾删，莫把南山提眼看。荒径可供元亮采，落英惟许屈平餐。艳锺金气中分晚，香袅清霜独傲寒。谁插满头开笑口，翠微亭北倚阑干。

翠叶层敷楚茝苗，谁将绮石养清标。幽姿晴待光风转，熏草寒禁艳雪消。一干数蕤香不足，重栽百亩魄难招。零陵虽是名堪托，无事因花忆晋朝。

叠萼黄心紫瓣柔，秾薰粉腻入香篝。应知上苑清和转，聊为东皇款曲？拂拂靓香遗片异，鳞鳞刺叶矮丛抽。夜长还有人空度，花里相延月一钩。

此花谁谓结朋悭，点染繁枝怯手删。丛矮暗埋晴径秀，刺多横接露篱间。野香雨浥遗春态，茜艳风梢取醉颜。情似酒浓甘倚附，不教疏远晚芳闲。

占取韶光二月时，妒红深浅漫成蹊。暗销春恨含烟薄，靓落晨妆受雨低。忆树自伤前度种，见花谁想去年题。武陵源上风光异，引得渔翁过此溪。

太极林中碎锦堆，花仙曾识探花回。自知坛上弦歌乐，谁想轩前羯鼓催。烟撚湿须攒绮绣，露零醉脸削琼瑰。野行觅酒无童指，拟拾遗仁作药媒。

宜繁宜远九标新，花露能仙雨点频。传姓老聃因指树，过门方朔验呼人。苇绡缟月明偷夜，练帨当风静撚春。实荐冰盆传种去，莫教钻破核中仁。

嘉李繁相倚，园林淡泊春。齐纨翦衣薄，吴纻下机新。色与晴光乱，香和露气匀。望中皆玉树，环堵不为贫。

劲条馥卉冒仙荄，殿取东皇艳杏开。茜瓣吐须凝露态，白英粘萼晕春腮。自知此树无人指，谁问他蹊有种栽。插取瓦瓶聊补空，不期粗俗误蜂来。

水光月色最相宜，独结空林岁晚期。万国春回先有信，孤山人往绝无诗。吟风海鹤眠清影，敲雪村童认老枝。举世祇知调鼎贵，玄机谁向静中规。

办取看花沽酒銭，素肌娇怯冷笼烟。愁遗弟子离园日，泪尽宫妃过驿年。缟夜露零啼恨湿，扶春雪压洗妆妍。秋千院落清明近，绝艳能期月黑天。

天机雪锦织鲛绡，艳朵亭亭倚画桥。无垢自全君子洁，有姿谁想六郎娇。翠房分菂莲须褪，玉藕抽丝暑叶摇。花里不妨呼净友，采香须棹月明桡。

珠团绿锦趁晴摊，凉荫龟鱼六月寒。背日开花非芡比，荒年收实当蔬餐。一方锦里消清暑，五瓣阑干俯碧澜。漠漠水天谁唱晚，苕溪翠展夕阳残。

树枝高坠展霞绡，妆点清明景物饶。帖上幸联青李字，花头不似海棠娇。英英褪雨新红淡，瓣瓣零风蝶粉绡。光景无多成实易，冰奁催荐泛凉桡。

香落衣巾靡靡中，花垂碧涧不流冬。易开易落催成子，谁采谁收怕见红。种有万林绵北地，诗传八月剥西风。千株可等侯千户，安邑曾收结实功。

秾芳比似橘花肥，当日曾从细雨移。老有绉颜羞晚出，清无柔性结春知。雪香四月蜂攒处，风味重阳蟹健时。院落彩妆人最巧，搀先茉莉簇凉枝。

对花怀母望云心，不见围棋隐者寻。晚径风清香更醉，小亭月满艳能侵。千林翠幄千英雪，一点琼苞一颗金。莫问封侯惟问酒，泛杯摘蘂寄情深。

种接他枝宿土干，花开抵得北风寒。蛹须负雪疑蜂蛰，毛叶粘霜若猬攒。蕤破极冬悬蜡蒂，果收初夏摘金丸。冻香便觉饴如蜜，树掩卢村月色宽。

挑根扫叶古墙阴，雨后青腴有客寻。又见开花如雪处，不知遍野已春深。山殽难入膏粱味，冰室偏锺采撷心。荼苦回甘谁识取，周诗历历播微吟。

鬬雪轻微吐粉蕤，同开结约是酴醾。玉英递韵埋深叶，檀蘂分姿袅别枝。无力可延春色住，有方曾著药名遗。花空风转薰弦院，红柱棚欹{艹忧}乱垂。

有聚无分比蒜强，春苗数尺紫茎长。青苍暗接多重叶，红白争开五月凉。罔使蒸？食气，祇堪当肉润吟肠。山厨樱笋同时荐，不似花心瓣瓣香。

小绳挂起小壶擎，欲透青冥梦未成。百卉弸中凉色进，丹丝垂下暑尘清。纤蕤承雨无多艳，拳石围泉不满漒。生意可撩书眼净，分明偷命寄檐楹。

花埋叶底寓春先，便想烹云煮活泉。玉脸含羞匀晚艳，翠裾高曳掩秋妍。灵随雷雨争抽瑞，尖吐枪旗趱摘鲜。带雪莫知开又落，采须谁厌老蜂颠。

开时可食胜餐松，应在神人守护中。九节自知遗种异，一花谁可鬬香同。碧丛露养仙苗细，灵卉泉抽玉髄空。还有痴愚求见面，欲期颜貌亟还童。

娇含丹粉映池台，忧岂能忘俗谩猜。曹植颂传天上去，嵇康种满舍前来。鹿葱谁验宜男谶，凤首犹寻别种栽。浩有苦怀偏忆母，从今不把北堂开。

蒙茸紫结秀蕤明，远讶霞铺彩凤轻。有碎影照溪羞晚悴，烂香蔓壑藉春荣。蔓如谀佞依权势，色比空华易死生。花落水流儴沈约，至今故宅号余英。

冗花焦叶袅风漪，乱展江乡白渺弥。两岸水枯鸥宿处，一天雪衮雁衔时。羌儿削管吹边远，淮俗编帘障屋危。岂特絮毡堪御冻，津头拾取作薪炊。

花明五出绣汀州，自在沉沉自在浮。古有楚童谣可信，今无越女采为羞。江清得实谁能剖，风起虚根不复留。晚向水乡回野棹，一规西日落湖州。

剪刀叶两枝芳，柔弱难胜带露妆。翠管嫩粘琼糁重，野泉情心玉蕤凉。舂成臼粉资秋实，种入盆池想水乡。小小沧洲归眼底，幽研自觉成炎光。

海色连云气，登临晚不同。越山齐北斗，秦树起西风。灯火官桥暗，笙歌店桥空。小楼无梦里，谁此种梧桐。

四海张颐望岁丰，此花不与万花同。香分天地生成里，气应阴阳子午中。顷顷紫芒摇七月，穰穰玉糁杵西风。雨晹时若关开落，歌壤谁摅畎亩忠。

西风篱落草虫鸣，唤起书生啜菽心。雨瓣霏霏成晚荚，霞英蔼蔼烁秋阴。三年得谪非无乐，七步燃茸谩有吟。请看种分红白色，南山山下此苗深。

轻花细细复猗猗，何止青荧秀两枝。万顷雪光抽夏日，一天翠浪弄秋时。暖风覆野看摇燕，晨气笼晴想韵鹂。有实可祈催食𪎊，昼长村疃不攒眉。

根苗着土干柔纤，依附青松度岁年。彤蘂有时承雨露，苍藤无赖拂云烟。艳欹偷醉斜阳里，体弱愁缠立石颠。翠飐红英高百尺，藏春坞上忆坡仙。

朱砂炼椀质轻盈，知是蟾宫几杵成。槁蒂秀锺天种艳，碾光辉映御袍荣。叶沿绿刺星星劲，心结黄芽粟粟明。皓魄正圆花正丽，相看无语说长生。

谢了还开肯悟空，一年三十六旬中。相看谁有长春艳，莫道花无百日红。酡风倚娇承舞雪，瘦枝扶力借柔风。四时常吐芳姿媚，人老那能与此同。

粉红朵子不胜簪，何日移根鹫岭深。碎颗绿攒知暑过，栾枝红透得霜侵。凉分细叶犹张盖，秀结枯条可架禽。忆着花开花谢处，假山亭畔石池阴。

矮丛平翦海霞鲜，乱撒东风紫锦钱。露沈翠抽春节嫩，烟枰绣蹙绛绡圆。土阶晔晔摇芳泽，山舍英英吐秀妍。秋色易花谁得见，何时容得麝香眠。

知是何峰秀所钟，曾因手种得仙翁。暑须怯袅粘金穗，凉瓣嗔封迸柿红。扑卖有声传寂昼，幽妍无力借薰风。窑瓶插满清香烈，欹枕探吟鄙鹿葱。

问花忆别向秋江，清占花丛白鸟双。落日袅愁归钓岸，薰风吹艳入船窗。情迷洲渚根无蒂，名寄闾阎曲有腔。寒露拉摧浮脆尽，断矶绝岸出枯桩。

的皪繁英贴翠鞭，流波拂影自牵连。柔条袅画粘琼靥，小叶抽春垒玉钿。冷艳远疑冰剪处，秾华低灿月明天。莫欺露卉云丛乱，暗引迷香采蝶眠。

万花开遍郑花明，风堕纤纤萼频？小白挼香传七里，繁英筛雪饯三春。无言甘作凌波弟，有意端凝老子身。叶染嫩黄成色易，苔阶积糁总归尘。

老树苍枝翠子干，烂红搀向雪晴看。绿攒劲叶身边刺，金凝纤须腹内丹。鹤顶剪开霞瓣暖，骊珠遗下日亡寒。几多名品中州有，染透春风十二阑。

鹦柔猩艳胜西川，有色无香意态妍。吟令美招名友聚，眠春羞并醉妃传。锦城红濯垂丝雨，绣幄青笼秉烛烟。莫待胭脂成粉去，月明便好泛金船。

猩巾绉折亚枝红，独现精神万绿中。带种归来传博望，动人咏处想荆会。触风绛彩逃春艳，萦火朱房烁暑空。别有盆窠培埴异，深黄线碧不相同。

破寒乘暖迓东皇，簇定刚条烂熳黄。野艳飘摇金雀嫩，露丛勾引蜜蜂狂。万千花事从头起，九十韶光有底忙。岁岁阳和先占取，等闲排日趱群芳。

一枝才谢一枝殷，自是春工不与闲。纵使牡丹称绝艳，到头荣瘁片时间。

树底催归咽一声，夕阳喷恨入繁英。枝枝血染花风晚，萼萼愁开谷雨晴。尚有春魂遗万古，岂无月色照三更。冤红遮莫随流水，最挠天涯蜀客情。

晴芳掩映宋窗曛，丑瓣攒鳞鬬野云。艳挺双头谁立异，名侪五德自为群。丹裳浥露承秋重，赤帻临风唱晓分。函谷关前如有此，不鸣惟恐误田文。

花仙五色自迎逢，翅翼翔霞湿翠笼。娇萃九苞攒露萼，秀离丹穴舞秋风。埋丛还绕萧台胜，绚彩应怀舜殿空。曾见毗陵遗便面，善描开谢不相同。

翠蛾遗种吐纤蕤，不逐西风曳别枝。翅翅展青无体势，心心埋白有须眉。偎篱冷吐根苗处，傍路凉资雨露时。分外一般天水色，此方独许染家知。

篱笆雨过晚阳红，碧衬秋空点染工。河鼓星高锺异卉，铢衣烟靓袅西风。香挼茜彩涂姜色，蔓引凉姿入豆丛。为药尚犹分黑白，此花岂与易羊同。

有叶无花孰与同，繄谁指作雁来红。翠梢润色攒秋瓣，玉树遗歌入野丛。混迹尘泥欺落日，强颜篱落媚西风。丽华曾洒当时泪，不把胭脂染井桐。

鹅项窑壶插翠干，就中琼卉袅清寒。暑天流影澄方沼，尘眼迷丛倚曲栏。几叶但知静尾掉，数蕤易觉粉香残。西风枝上无多雨，留傍花台当画看。

密团粉腻翠枝擎，乱碾铢衣降紫冥。揉雪谩为春晚殿，御风应负饮中灵。蒂占琼瓣轻如蝶，心袅金丛灿若星。谁指凌波姑射醉，有人眠月可曾醒。

不能摩顶过祇园，幻作清芳与世传。排叶瓜痕分翠浄，吐葩心骨耀丹妍。但迷色界空华相，肯悟宗门直指禅。谁汲野泉临晓浸，瓦瓶插供白衣仙。

繁蘂粘条簇茜尘，挨墙傍壁烁荒榛。风传兄弟知何乐，雨喷精神老此春。眼底叶空枝有艳，根头花盛树无身。野芳若省荣枯易，肯厌游蜂来蜜频。

天然嫩相烁秋明，淡染鹅裳结束轻。醉蘂强传金盏侧，赤心长向火轮倾。四娘蹊上能无种，一点眉间自有情。不照花根元藉叶，羡他卫足了孤生。

负得刘王侍女称，何年锺作冢魂英。月娥暗吐温柔态，海国元标悉茗名。翠髻云鬟争点缀，风香露屑鬬轻盈。分明削就梅花雪，谁在瑶台醉月明。

朝开暮落自篱头，此种南来翠叶稠。辇致一壶舒数艳，时当三伏眩双眸。麝香藤畔遗丹椀，叶莉窠边吐绵球。凉月在天天似水，深红独照满堂秋。

绿蒂黄心簇绛英，何时负取旱莲名。预知荒径非全盛，先吐芳葩破独清。篱落赪填空有艳，风霜黄槁却无情。红嫣香绝谁伤旱，难结𫋇桑处士盟。

何时和露种琼英，素质轻盈骨骼清。古观自栽千树艳，重门谁锁一春情。绡裳月曳瑶台晚，绿蒂烟凝粉瓣晴。几片雪香流出远，涌金池傍涌金城。

瘦倚西冈石圃阴，玉容忽抹艳妆深。染春应借东君手，眩眼曾疑北客心。霞吐丰姿情脉脉，雪遗香影梦沈沈。粥饧风景清明近，错认庐山种一林。

刚条簇簇陈蝇封，劲叶将零傲此冬。磬口种奇英可嚼，檀心香烈蒂初镕。根依阳地春风透，瓶倚晴窗日气浓。一样黄昏疏影处，悬知水月不相容。

素质盈盈绿盖张，肯同媚眼醉斜阳。俨然玉井风姿异，无此冰壶月色香。天地一空谁染着，水云十里自清凉。东林结社流芳处，还有池亭傍上方。

忍见柔枝缀彩英，愁围未解又清明。茸茸叠萼萦春梦，袅袅长条系别情。有样谩传居士制，无香徒滓海仙名。文臣服色开时验，次第妖娆织不成。

净碾寒琼色瓣妍，冷阴团雪压枝圆。锦梭风飏鸳鸯结，翠幄云攒蛱蝶眠。眩夜似悬绡帐底，抛春如在彩竿前。眼明万绿清和处，未数花中聚八仙。

弱瓣坚须灿野光，成丛灼灼鬬丹妆。风葩净蕴商天艳，霞朵轻摇月夜凉。沈透柔柯难受雨，冷零嫩叶不禁霜。通明可使书窗透，肯拾秋萤聚作嚢。

暖倚青墙揉紫绵，绛葩淡染露花鲜。花遗颜色祇如此，名借酴醾得并传。伴直自应留故事，谩栽聊可殿春妍。年年满架东风艳，梦断词林视草仙。

谁趱珍芳态度呈，风香露色谩敷荣。纵矜百媚留春色，难压群花殿晚名。暗绿园林黄鸟静，嫣红篱落粉机明。禁持光景无多日，冶艳随飘逐雨晴。

石砌秋新展绿衣，绿衣凉矗嫩琼飞。低抽叶面几丛矮，高丛花头二寸肥。月下自矜明艳盛，坛边谁认堕翘非。午风扫净青蝇止，还有清香眩落晖。

落叶清江路，秋行适古心。井由秦法变，河海禹功深。鸥浴蒹葭影，牛眠桑柘阴。谁怜浪游客，独倚断蓬吟。

阑槛倚云汉，身疑出上方。乾坤一指顾，吴越两消亡。海接空江白，山分落日黄。伍胥遗恨在，秋草隔沙长。

青青九锁山，步步听潺湲。雨重精神倦，云深意绪闲。禽声依石树，泉溜出岩关。落落仙踪在，何能见大还。

一日无诗气还浊，百年有限身更孱。西湖多少好风月，何时买屋安萧闲。

闲多便可赋诗健，客少应能减酒豪。风雨六桥入图画，此身可并南山高。

杜陵曾吟至后诗，我今客远愁归迟。蜀中想重洛阳忆，江上亦起钱塘思。地异心同一今古，风饕雪虐共路岐。西湖何殊灞桥趣，亟归乘兴无复疑。

规规安利欲，扰扰竞光阴。男邑濒江尾，商家截市心。炎凉难洗荡，风月易招寻。见说圩田熟，欣逢节序临。

歌传制锦久，乐得袖琴过。浙客量盐少，淮商贩药多。随灯游晚市，沽酒隔昏河。才见江豚起，东风又碧波。

梧叶几片飞，三日西风急。新月冷银床，床下孤螀泣。

绝壁凭居险，中林忆故深。临溪扫地醉，就树摘柑吟。打稻农初歇，餐芝客莫寻。重来嗟未卜，过此却酸心。

湖光分柳岸，野趣入桑畦。锦片花随水，犀尖笋迸泥。淮云收雨去，蜀鸟失春啼。隔浦军船过，斜阳送鼓鼙。

荒村雨过炊烟收，谁系月下篱根舟。风叶半夜𪭢𪭢响，老犬独吠空江秋。

秋声月色饶江云，携壶相呼有近邻。今宵拼得借榻睡，此时共作无怀民。

溪岚𪴙翳入窗空，最恼悲秋病疟翁。三日不行亭北路，谁将丹缬染乔枫。

小策盘旋草舍东，东西拾穗走儿童。村家间有秋收处，愁语酣歌自不同。

雪覆芦花障远郊，小舟不待起风抛。沙头只有三家住，烂草檐头两把茅。

行沙回望岸南头，叠叠层层雪积稠。民社一同犹是寄，故应羁迹此生浮。

险危屡涉尚未惯，沙上尽认家为曹。江空不见雨点大，船隘莫禁人语高。

远归谁道日辰误，小醉自觉精神豪。已誓孤褰脱世故，南山斗底诛蓬蒿。

画堂清傍水南桥，烟气如炊掩紫霄。十二阑干成独倚，橹声风隔大江遥。

江天饶雾未能开，闲拉孤笻睨九垓。红日破阴晴色转，庐山如洗入堂来。

絮花挼雪小桥寒，浑是苏堤柳下看。愁去不知春袖湿，晚风吹雨入阑干。

负得刘王侍女称，何年锺作冢魂英。月娥暗吐温柔态，海国元标悉茗名。翠髻云鬟争点缀，风香露屑鬬轻盈。分明削就梅花雪，谁在瑶台醉月明。

无马可租冲晓去，有笻堪策趁晴行。初程便是萧山县，喷火榴花两岸明。

狂走断贻猿鹤笑，醉吟忽感岁时迁。野桥流水湘湖路，欲撷莼丝饭午前。

岁华须鬓里，行色水云中。南径寒花在，西山落叶空。别怜今夜酒，歌续古人风。归隐东湖上，忘机狎钓翁。

定江军门拥云气，庐山面目长相朝。阃臣所持止一恕，墙壁何恨粘歌谣。

此郡境有彭泽县，渊明曾遗晋时踪。三径莫知在何处，且抚官圃千尺松。

田头遇白叟，争说长官清。决讼如转烛，往往得其情。高风古灵派，惠泽流花城。荷锸遍阡陌，咸乐及时耕。桑埂翠阴老，稻坂黄云平。积爱发谣诵，连屋歌壤声。春山映酒艳，秋篱挹金英。我滞亦已久，欲往摇心旌。有时递信音，展转思盍幷。重当买孤航，展拜陶渊明。

吟穷荒此地，静极省吾生。秋老肠丝断，江空月魄明。松檐嗔鸟聚，竹榻梦僧清。别后苍颜改，初逢慨暑程。

四明山水秀，二老器能殊。语剧欲流涕，吟清谩撚须。林香传竹醉，溪影写藤枯。愧我卑微者，无阶助远图。

郭北下湖枕苍绿，书屋奈此五月溽。凉台水榭自柳阴，独敛修程困羁束。心心岩峰不得住，瀑声萦回梦不足。世故屈折歌刺促，谁识其人美如玉。

凉梦几回绕=孤玙，想见绝得人间暑。西湖瀛屿绿更炽，君胡为兮不安处。信美非土固所虑，楼台近水何多阻。自顾形骡况栖湿，未蓍共此清夜语。

酡颜探得洞玄真，老气摩霄岸角巾。案上押批呼局吏，津头酿酒谢江神。天寒茶课收征倍，雪霁梅吟寄驿频。何日此来联榻语，庐山几案却无尘。

柳条金嫩不胜鸦，青粉墙边道蕴家。燕子不来春寂寞，小窗和雨梦梨花。

松影侵坛琳观静，桃花流水石桥寒。东风吹过双蝴蝶，人倚危楼第几阑。

屈曲阑干月半规，藕花香淡水漪漪。分明一夜文姬梦，只有青团扇子知。

