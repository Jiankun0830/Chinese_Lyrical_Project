梅黄收宿雨，山绿呈层巅。高轩荫修竹，朱槛俯流泉。雅致轶天外，俗物无眼前。笑人声利场，蛾眉竞争妍。半生政坐拙，州县空回旋。自视甘寂寞，何心慕华鲜。南坡吾菟裘，杖履有厚缘。暇日领佳客，颇办沽酒钱。愧无丝与竹，后堂欠彭宣。何以侑谈笑，赖有兹山川。送鸿烦远目，落雁惊虚弦。门径回俗驾，山泽非臞仙。剧谈交玉麈，醉吟飞彩笺。榴花媚红皱，李实荐翠圆。相忘恣谐谑，小谨略跽拳。兹游无可纪，须君赋长篇。

我诗苦艰涩，蹇步太行巅。笔干砚欲裂，何地觅涌泉。巧匠愧傍观，袖手不能前。敝帚徒自珍，捧心岂成妍。辟舍不获命，属鞬试周旋。君诗巧层出，浥露晨花鲜。前辈借波澜，后生敢并缘。平生程不识，毁不直一钱。五色烂摩尼，八音和相宣。挹袂庾开府，拍肩杨盈川。每发必中的，矢脱无空弦。我盖三复之，飘飘意欲仙。此计太冷淡，浪费五彩笺。不如醉红裙，且听歌喉圆。况当荷倾盖，莫待栗过拳。徐看骑鲸伯，一斗挥百篇。

雨骤频垂脚，山高故隠巅。南坡疑断路，平地怪流泉。猿鹤谁为伴，凫鸿亦堕前。梅黄虽借润，榴火漫呈妍。人世隙驹过，天形磨蚁旋。云容愁暮合，霞彩望朝鲜。已负杖藜约，宜修香火缘。江山如得助，风月敢论钱。今日苦不乐，此情谁与宣。高歌怀杜曲，晚赋拟樊川。屋破时悬溜，弓惊不受弦。好邀沽酒伴，却羡泛舟仙。竹色杯中绿，花光笔下笺。左持还有蟹，右画更成圆。自笑牛刀割，难安鸡肋拳。补天非我事，聊尔继新篇。

君家有西园，望我南山巅。觞咏继曲水，花石希平泉。长沟流砌下，远岫列楹前。春风一披拂，百卉为渠妍。迨兹夏日永，杖履宜盘旋。梅黄已过雨，清润霁景鲜。主人虽好事，欲往无由缘。似闻三径深，日夜长苔钱。行当载酒过，高情与君宣。飞鸿渺天末，浴鹭来平川。良辰恐易失，勿待月下弦。前者坐中看，俱是桂堂仙。酒豪倒金壶，诗健轻华笺。琴弄朱弦古，碁枰寒玉圆。君才尤中的，霜鹘无空拳。谆复记幽会，舂容看大篇。

腰镰刈晚禾，荷锄种新麦。田家竞作苦，羔豚劳岁夕。翠浪惬初怀，黄云期后获。晴暖得天时，肥瘠随地力。賸欲观风谣，未暇履阡陌。宁唯餠饵香，庶免鞭笞责。拟踏青州麹，酿酒邀佳客。

祇役来异乡，疟鬼巧伺便。寒热四五行，大小六七战。初如蹈阴壑，赤身卧冰霰。继若煽红炉，虐焰工煆炼。先生但坚壁，高卧观物变。谓我则忘吾，曰舍其犹传。童子更进药，先生强起咽。群鬼竞揶揄，医工何瞑眩。忽然汗四出，心愧颜有腼。须臾返清凉，轻健欲舞抃。宁唯疏枕簟，便觉美肴膳。气和疾自去，福至祸亦转。我生多蹇剥，县尹剧卑贱。王事有期程，私室敢安宴。日出事还生，孤游无一援。讼牒犹山积，愚拙费裁剸。催科正火急，日夕俟诃谴。督邮顾小忍，斗米那可恋。弹琴不复梦，据案敢告倦。仇梅二友生，洒落邦之彦。颇复相料理，何尝语游衍。城南万荷花，浣溪锦一片。凉生雨初过，香度风微扇。碧筒亦易办，白堕傥可荐。诗以代折简，辞兮非黄绢。

讼牒日已稀，私幸庭无留。胡不了租税，顾为此拘囚。催科迫星火，对案亦包羞。作苦念田家，岁莫得少休。羔酒会邻里，盍归与妇谋。刻期亦人耳，吾其反自修。

今旦病思清，把书坐晴檐。体舒百息匀，心远万虑恬。收视等庖郢，妙观到羲炎。顿忘饥寒苦，但觉中边甜。习气尚稍稍，自喜良沾沾。故家东堂书，高架纷悬签。我时且儿子，气欲俱并兼。浇著胸次间，政尔意不廉。此意竟蹉跎，衰迟侵戟髯。迩来又留滞，郁郁三年淹。是秋节物高，露白原草霑。斜河转空阔，夜气方森严。此日足可惜，黄尘满征襜。明年会当归，赤米荐白盐。翻经慰老眼，甘作书蠹潜。共嘲玄尚白，指笑突不黔。亦知屠沽儿，羔豚方属餍。

士流竞弹冠，州牧纷劝驾。器识在所先，文艺乃其亚。朅来同抱关，因得奉余暇。软语杂嘲谑，小酌见蕴藉。官禁不通风，门键那容罅。豹斑纵未窥，鲸背几思跨。君来怪已三，我到嗟方乍。前头万木春，当户三星夜。弃甲勿复来，背城宁一借。新诗抵骊珠，归橐何妨诧。

平生笑盗儒，口诵青青麦。刻烛和新诗，此夕知何夕。六花来未晚，三白会有获。雨旸亦天事，勤惰繄人力。何妨纵牛羊，况已遍陇陌。青黄未交时，补助岂无责。我亦念归田，聊作数旬客。

富贵如浮云，于我初何有。转徙浙东西，仅足餬其口。去年在吴兴，民物犹未阜。赈荒事方殷，奚暇诗与酒。今年到东阳，政成不待久。邂逅遇诗仙，襟抱得细剖。切磋愧子贡，起予幸鲁叟。琮琤苍玉佩，关键黄金钮。拟学西子颦，益愧邻女丑。赓酬强追逐，要是非敌手。目短曹刘墙，气轹鲍谢囿。我如武成策，第可二三取。山泽多蛇龙，松柏无培𪣻。缅怀南涧老，斯人骨已朽。人事真好乖，又假苏台守。遽辞山水邦，暂缺云龙耦。酒罢雨沾裾，船开山入牖。似鹤出樊笼，如鱼脱窠臼。分袂却关情，鼓棹犹回首。长篇肯赠我，字字炳星斗。愿保岁寒心，莫愧金石友。

九月十月交，卦应西北干。少昊犹执矩，玄冥遽行权。庆元敦牂岁，夏无雨旸愆。早禾既有秋，人斯望有年。晚稻亦怀新，颖实相接连。不间东南亩，宁分左右肩。严霜忽早降，节候无余暄。黄熟乃无日，青干空在田。殆不如稊稗，那敢咏好坚。造物岂弃遗，繄时失后先。农夫亟欲诉，有司不谓然。课无责之有，何异扼其咽。使君恻兴念，官租为渠蠲。作诗宽彼忧，至哉仁人言。幸甚宣城民，信乎有二天。

儿行十里程，母心千里逐。昔者子曾子，不忍离一宿。今我独何为，旅食久辇毂。来时月中秋，坐待阳初复。薄命难推挽，阔步窘边幅。慰藉烦友朋，栖迟愧僮仆。画餠唐生相，说河严子卜。世态方奔竞，人情虑反复。夫岂不怀归，所恶在欲速。眉寿翠涛春，洞庭霜橘熟。亦足尽亲欢，何必此微禄。

招提城东隅，胜集僚友俱。腐儒元自臞，午饭厄斋盂。不如计一醉，况有高阳徒。小秋颇解事，鸡鹜营庖厨。我归与妇谋，但问酒有无。妇言有斗酒，待子不时须。

木末好风来，山头凉月朏。快哉城上亭，登临吾亦再。堂堂文正公，精神凛犹在。杯行且停饮，四座俱起酹。义气激余衷，豁若挹沆瀣。此夕饮也清，且无俗子对。

晨起候鸡鸣，我车催发轫。列炬犯星微，衣襟蒙雾润。将迎恐后期，奔走追前进。拭面愧缁尘，垫巾怜雪鬓。吾年已如此，世态何当徇。曷不归去来，荣枯才一瞬。

少昊欲行秋，骄阳犹跋扈。炎蒸不易涤，颇费天公雨。浸淫三日霖，云气政旁午。所虑早禾伤，佳实卧场圃。翻思向来旱，南亩生尘土。矫首望云霓，一滴如膏乳。及兹收敛际，反以多为苦。苍苍匪天欤，恻怛群物祖。怨咨尚未免，是非何所付。会当返秋阳，新晴照区宇。禾实趁登场，不特盈我庾。荷担赪肩归，亦足慰田父。黄鸡能渐肥，红酒幸可酤。持用答丰年，造物傥复许。

老骥困盐车，四足若有绊。鶑鸠抢榆枋，控地不能远。我本田家子，释耒事游宦。少壮耻干请，老大谁推挽。抚字亦徒劳，催科宁趣办。于心傥无愧，此首何妨俛。财由政事足，轲也岂好辩。苟得而富贵，孰若甘贫贱。

飞鸿渺天末，目送类中散。谪仙负诗狂，直欲摘星汉。白云千丈峰，金碧美且焕。忘言老瞿昙，祇作空花观。轩冕傥来耳，世事亦其漫。鸾凤在赤霄，宁肯就绁绊。惟余忧国心，抚事辄悲怨。饥馑有流离，十室九不爨。上动黄屋念，每日不遑旰。公岂爱登览，微意寓篇翰。山僧遽传似，字字如珠贯。劝分岂无术，未必愧鞭算。升斗倘均惠，沟壑庶少逭。福星公恐是，畴复虞岁旱。王事敢告劳，行役春过半。鬓丝禅榻畔，纶巾时一岸。溪山得胜赏，歌舞废屡按。请颂海沂康，民谣兹可玩。

我坐南坡上，高鸿忽飞去。指点夕阳外，文脊盖其处。下有奇洞府，有道乃宜据。鹿裘坐石室，先生岂真踞。傥是我辈人，傲视非所虑。桓温汝何为，乃欲效三顾。奸心妄窥鼎，未见神合沮。猿鹤亦汝羞，未易饮食举。伏滔不自重，且为温所遇。赞词纵云美，所耻非所慕。迩来贤别驾，物外欲轩翥。功名恐未免，溪山亦已饫。五字识岩石，千载想风驭。神交付冥漠，心契自平素。苍苔留履迹，飞花约归路。先生还一笑，晴云为披絮。

君家青田姿，见之毛骨寒。方当秋露警，遽迫夏景残。年来纵饮啄，意外失防闲。谁欤不具眼，毙之于汝安。竹林有余荫，荷塘岂不宽。正坐出门误，宁虞行路难。因思出处理，士君子惟艰。方其穷居时，孤进无还丹。山林欲长往，钟鼎夫岂悭。一朝陇书至，倏若登天翰。肉食无远谋，伐檀讥素餐。失身坠戮辱，无乃佞与奸。逐兔牵黄犬，东门那得还。竟死咸阳市，恸哭何辛酸。丹涂布衣愿，恨不蒯与菅。富贵履危机，怅望扶摇抟。世事亦堕甑，天理真循环。向来京口铭，俯仰成悲欢。世无薛公笔，想像付永叹。

吴兴鱼稻乡，来视刺史印。适丁饥馑后，仓廪无余蕴。当馈不下咽，宁望馔中隽。年来稻如云，便觉摇其吻。丰年百物熟，天意毋宁靳。君侯有佳惠，芡实粲光润。东山愿不违，南荡居其近。此物旧知名，采撷手自引。剖蚌讶珠还，泣蛟疑泪迸。软温新剥肉，饤饾初尝酝。遗我水之滨，此意君其问。

姑射之山果何如，往者吾言闻接舆。肌肤冰雪能绰约，是中知有神人居。神凝自使年谷熟，况有疵疠烦驱除。乘云四海聊戏剧，磅礴万物同惨舒。至哉河汉已无极，俗士区区穷尾闾。

我家四壁真相如，晨兴欲出无车舆。独骑瘦马南坡下，阆风十二仙人居。书生一朝忽富贵，瑶林琼树环玉除。梅花失喜为三白，一枝放我眉头舒。春风醉眼红绿乱，尔时独醒如三闾。

妙喜老人骨应槁，明月堂空迹如扫。丛林耆旧半消磨，砥柱颓波余此老。五峰深处开道场，道价重于连城宝。我盖知名二十年，长恨识师之不早。朅来陵阳第二峰，一笑相从即倾倒。午窗对坐语笑清，夜榻归来魂梦好。大颠理势恐是渠，澄观公才何足道。青衫我亦行作吏，未尽俗缘多病恼。相期巢父早掉头，共住山中拾瑶草。

故人别来知几年，怪我相逢须鬓白。看镜功名不用频，苍苔遍教留行迹。蚤知宇定发天光，未闻终日介如石。此理昭然何足疑，来诗并遣镌崖壁。

吴侬生长水与云，不采莲花拔蒲根。穷山凿石出奇怪，颠坑仆谷无寒温。宣和幸臣以佞进，横江花石如云屯。造化有此诚疮痏，奈何浮靡夸朴敦。守令诛求星火迫，州县惊扰河涛翻。举觞谁酹栟榈子，我欲从之以为昆。尔来刳作短尾铫，形模简古得全浑。遗君日以烹龙凤，要和松风泻潺湲。弥明讥评二子愧，卢仝风味千载存。搜搅胸中万卷富，倾动笔下三峡源。可怜长安贵公子，饱餐荔支餍河豚。岂知是中有佳趣，目方忤视手不扪。武夫丁字且不识，一𪿫拟落天骄魂。平生攘臂咤飞石，唾取青衫明主恩。书生调度清且苦，臭味不同谁与论。祝君勿遣羊羹污，以友石供古铜盆。

云气四蒸雷蓄怒，山雨一来风借助。抱头乳燕窜低檐，噤口黄鹂在深树。竹围万槊齐惊呼，老松不动如亚夫。何人笔端带三昧，画作竹堂风雨图。

人生五马古云乐，今君此行殊不恶。君才自是瑚琏器，十载声华满台阁。胡为忽厌东华尘，一麾要把江之滨。闻道丰登少公事，姑与匡庐作主人。到郡莫辞讥屡费，政恐朝来多爽气。山中向有读书人，为问归来头白未。

我昔弦歌乳溪侧，嗟哉所割真鸡肋。斯民疾苦得饱谙，离彼三年能记忆。丁男个个事播殖，红女家家勤纺织。可怜卒岁无完褐，纵使丰年有菜色。夏税未毕秋税来，县家小缓州家逼。拆东补西恐不免，剜肉医疮宁有极。小儒安敢私其民，上官贻怒几遭劾。痛定还思当痛时，至今梦里犹心恻。歙为富州传自旧，谁以留州事苛刻。徐侯固是清庙器，抚摩暂遣凭熊轼。朝廷选用盖不轻，祖帐衣冠倾上国。德星往矣勿复道，田里从兹无叹息。

忆昔飞凫来上国，作县声名动宸极。今朝颇怪空马群，十年所得真鸡肋。笑指滁阳有佳处，手把一麾留不得。醉翁相望百年间，琅琊自此添颜色。

诳人吐尽胸中墨，不料反为人所得。祸变之来非所虑，仅与诗人供一箸。韩非竟以说难死，杨恽诗成污刀机。子云嗜学甘寂寞，晚年奇字终投阁。撑肠文字五千卷，不救颜回忍饥面。三年博士冗不治，半生铅椠宁非痴。老兵两眼不识书，饱食高眠我不如。

庭空吏散无公事，一枕清风供午睡。列仙之陬渺何许，化蝶翩翩可坐致。梦中意行不识路，神前那有车乘坠。立壁延缘萝蔓绿，滑径行视莓苔翠。南游忽到九疑峰，竹痕斑斑湘娥泪。箫韶声断苍梧云，石上虚余千古意。回镳斜经少昊墟，阆风县圃穷幽邃。昆仑铜柱高隠天，河流九曲东南被。高掌远跖得我惊，二华巨灵留赑屃。三丘却转问勾芒，首冠连鳌谁所置。蓬莱浪自弱水隔，俛仰之间兴已寄。传闻有枣大如瓜，一笑安期方指示。恶风骤起吹船回，未悟此身在平地。冬冬衙鼓忽惊觉，起来恰见群儿戏。叠石亭前作假山，列嶂层峰生诡异。有如中怒互拏攫，或似画眉相妩媚。神獒狮子岂其朋，伏虎卧驼非若类。珠屏九折地不惜，西柱一峰天所弃。眼中乍见已堪赏，梦里曾游俱可志。连筒灌水瀑泉飞，薄岸临坻盘石岿。瓦盘拳石养菖蒲，小有仇池今见二。乃知仙境只人间，跬步不移千里至。向来封国在槐枝，我今此梦真相似。要知万事孰非梦，何物世间能久嗜。有人夜半欲移舟，读我此诗宁不愧。

秋风一熟平湖芡，满市明珠如土贱。昔也兼名鸿雁头，今兹始识胡孙面。应须我辈賸著语，会有后人来作传。横塘地主总好事，凌波不过空山咽。

年丰岂特菱莲芡，米价新来如许贱。不孤后稷由已思，谁作颜回忍饥面。清朝已拜富民侯，太史莫书循吏传。我今何事不归田，豆饭芋魁甘得咽。

春风吹水生碧鳞，南坡花事日日新。水流花出人间去，应有桃源迷路人。四围山色染黛绿，夹道柳丝摇麹尘。碧桃和露真含笑，海棠过雨犹横陈。蜜脾未满蜂子闹，麦穗欲齐媒雉驯。满堂金玉空为尔，不博斑衣膝下春。我今家居奉慈母，长年直欲齐大椿。每当淑景恣游览，白藤肩舆敷锦茵。华发映花更萧爽，朱颜得酒能精神。授柑政类潘骑省，举觞敢望周伯仁。仙家日月虽不老，人生行乐须及辰。张侯故是名家子，万里碧云看致身。朅来吾县鸾栖棘，少年得禄说及亲。洛滨侍从追前躅，喜君有此与我均。花间不用锦步障，鶑蝶近前君勿嗔。双缾姑饷千日寿，待戒园夫休厌频。

莫笑当年韩与侯，钓鱼温水垂纤钩。鸢肩自是腾上速，安用常何荐马周。先生直气摩星斗，肯来州县甘低头。莅官姑欲行所学，一猿未足胜众猴。平生一介重取与，邈视不义如云浮。同舍偿金初何有，从者窃屦还言否。古井新来亦波浪，夷途强指如山丘。毁言中人以疑似，心苟无瑕何足尤。虽然铄金忌众口，此语不妄闻诸邹。谁知三月未得禄，长饥日典鹔鹴裘。不作颜公乞米帖，吟诗肝肾愁镌锼。诗成险语破鬼胆，我惭属和真蛮讴。愿须暇日荐所有，君方有行宁少留。何妨暂驾扬州鹤，犹胜他人万斛舟。

先生一室如悬罄，弹铗浩歌谁复听。篮舆每出欠仆夫，蹇馿试跨愁泥泞。南坡日涉恐负渠，寸步跻攀如折胫。偶向田头问小溪，何妨竹里通幽径。杖藜从此便还往，出趁晨光归及暝。更遣苍头佩一壶，醉中却爱风吹醒。

今年桑叶贱如土，吴蚕戢戢多于鲁。叶底时闻健食声，树头飒飒初来雨。辛勤出火倏三眠，准拟收功千万缕。县官何忍为茧丝，女红切勿事纂组。愚儒请遗天下衣，各使苍生有环堵。天寒岁暮田舍翁，白发霜风吹两股。

君不见罗敷采桑城南路，不肯轻为使君妇。又不见银钗垂颈负薪归，四十未嫁夔州女。双丫何自老山中，当年岂羡西邻富。花前啼鸟春不知，水里姮娥夜相顾。宁为山头望夫石，傥有飞鸿传尺素。莫学巫山十二峰，为云为雨朝还暮。老奴玉镜谁自料，阿娇金屋知何所。明珠节妇浪悲吟，罗袜洛神空有赋，蛾眉入宫须见妒。

町畦纷接壤，灌溉细穿渠。坐待佳蔬长，应须恶草除。向来师老圃，此去遂闲居。遶屋扶疏处，兼寻种树书。

月桂天应惜，溪堂人与清。五枝蒙折赠，双目喜增明。红药羞丹禁，彤霞避赤城。賸闻烧烛赏，有底置公荣。

久雨苦不乐，吾庐亦未贫。十旬兼美酝，千亩长修筠。睡蝶频来梦，歌鶑皆恼人。得君新唱和，懒病起精神。

问讯东篱菊，如今开未开。不应辜酒伴，宁是欠诗催。屈指秋将尽，关心日几回。霜风不相借，何意尚徘徊。

酒为多多办，花须早早开。已愆重九约，犹待两番催。明日还何益，西风定肯回。游言空自解，蜂蝶笑徘徊。

珍重栽培意，商量仔细开。花心终有待，诗句漫劳催。莫恨三秋去，须教一笑回。但储千斛酒，端的奉徘徊。

蝶自无心懒，花应有意开。含香特珍宠，顾影尚低回。毕竟风流在，从渠火急催。浮华不相待，庄重政徘徊。

落木惊秋晚，黄花彻夜开。便教双蝶舞，宁是万牛回。有酒须频举，将诗莫浪催。渊明千古意，为汝转徘徊。

怪底花心转，知从笔力回。不嫌嘲我廋，良是为君开。白雪词何有，黄鸡曲漫催。待牵重九兴，篱下醉徘徊。

入台羞结舌，去国坐婴鳞。东道今行李，南宫乃故人。寒温烦见问，书札不辞频。向日区区意，还曾扣大钧。

与物初无竞，何人苦见衔。冯唐虽白首，商皓岂空函。乌鹊新传喜，青蝇渐息谗。鸳鸿满台阁，祇合理归帆。

天上张公子，殷勤忽枉书。几年怜潦倒，今日遂吹嘘。贡喜惭何暮，冯招恐不虚。吾生真有命，造物合何如。

宦路云霄近，乡评月旦贤。不惟同里巷，曾是接官联。西浙劳裨赞，东淮适后先。向来吹送意，岂料隔重泉。

方美朱轮贵，俄惊丹旐新。凤毛看二子，鹤发慰偏亲。甲第归无日，名园迹已陈。风流山下路，楚挽倍伤神。

彩棒初行志，华途蚤策勋。旋闻凫舄召，径有虎符分。叹息谁为党，推求误到君。天公还愦愦，玉石竟俱焚。

畴昔因难弟，夤缘幸识君。宦途俱别日，苕水再披云。劳苦惊多病，悲凉惜离群。斗金峰下路，铎挽不堪闻。

望重三朝旧，年过八秩希。股肱康帝室，羽翼傅储闱。北阙恩虽厚，东山愿岂违。苍生犹有恨，不见衮衣归。

廊庙推良弼，屏藩纪吏师。三孤崇恤典，公座有佳儿。风节萧长倩，诗篇杜拾遗。倏骑箕尾去，名共列星垂。

末路怀前辈，分符记旧临。吴兴惭薤本，宝婺仰棠阴。骥子尝倾盖，龙门亦整襟。无繇陪执绋，楚挽寄哀音。

惨淡门阑色，凄凉月旦评。居官皆可纪，当路竞知名。香火祠庭老，锱铢郡绂轻。弹冠公自懒，相国讵忘情。

假荫非公志，书生若命何。高才宁汩没，荣路故蹉跎。仲子能传业，词场遂决科。暮年方慰意，乐极又悲歌。

城郭迎车骑，溪山展画图。归鸦翻落叶，宿雁集寒芜。酒里倾肝胆，吟边识步趋。佳人来底暮，心傒碧云苏。

坐久无人问，愁多莫我娱。颇知新岁好，却讶五行孤。书乱尘凝案，灰寒雪拥炉。可能无斗酒，墙外杂歌呼。

诗酒平生兴，人琴毕竟空。儒冠成晚岁，尺牍到诸公。忽叹群无鹤，谁留目送鸿。竹林家世事，清节见君同。

孝子推慈父，明君有直臣。岂惟成羽翼，况复掌丝纶。想像成斋旧，昭回宸翰新。固应方寸地，种德玉堂人。

有子能传业，黄金笑满籯。去华虽不第，谷口岂其卿。四海知名姓，诸儒仗老成。平生郭有道，真不愧碑铭。

淑气含公鼎，明时预政机。仲山维补衮，文子不胜衣。南国恩偏厚，东山志偶违。一为天下恸，无以我公归。

暑路驱红旆，天书趣紫泥。长沙元忌𫛳，太岁又逢鸡。挽铎春风咽，铭旌夕照低。冠车纷会葬，桃李自成蹊。

新学轻余子，忠怀策万言。治安犹涕泣，师友故渊源。日曳尚书履，风生刺史轓。汉庭谁第一，殊未逊公孙。

未识嵇中散，今无元鲁山。宦游真恨晚，逸驾竟难攀。阅月推评旦，闻风尚起顽。九原那可作，苍弁亦推颜。

黯淡金花诰，凄凉柏叶觞。开屏惨佳婿，扇枕念诸郎。家事千奴橘，仙游一梦粱。了知元不朽，千载有铭章。

闺壸高风在，乡闾美事传。宁须伯仁长，更觉寿昌贤。禄养酬初志，恩封慰暮年。侍郎官已贵，遽返阆昆仙。

晤言堪慰意，别语最关情。老我春还暮，思君月共明。丁宁期后会，容易即前程。命驾何妨再，闻知四体轻。

自昔高阳里，尝推月旦评。华簪先德齿，朱绂羡恩荣。奴岂谋千树，金方笑满籯。有孙看鼎贵，锺庆验佳城。

与物初无竞，安居不用名。平生惟下泽，月旦有南评。岁月惊飘忽，乡闾失老成。联翩先友记，百代许同声。

先君无恙日，居士得游从。酒盏花前月，茶瓯石上松。有时连款段，胜槩每从容。指点佳城处，相闻道院钟。

雅趣工书画，高怀陋鼎钟。家声推两大，壸范见三从。贤得鲁侯配，荣开安国封。平生耽静胜，宸翰焕鸾龙。

阀阅联蝉冕，台郎有凤毛。美形彤管旧，节视柏舟高。南涧夫人藻，西池阿母桃。哀荣生死是，诏墨看重褒。

问讯苍官旧，掀髯肯见临。笑谈驱酷暑，朝夕托清阴。便引夷风至，宁容盾日侵。北窗高卧处，靖节是知音。

有客传新句，呼儿整旧书。劳生徒扰扰，不动只如如。病疟犹怜我，流行也到渠。平生真莫逆，裹饭肯踌蹰。

丙夜不成寐，可知心念家。人情风上草，身世眼中沙。宿鸟司更漏，黄蜂集晚衙。了忘官府事，高枕是生涯。

百沸催汤沃，孤灯迫睡昏。复皤余豕涨，足蹜但鸱蹲。一衲包缠密，重衾底里温。穷冬为老伴，永夜得深论。

著瓦霜威重，侵窗月色昏。相依纸帐梦，犹胜火炉蹲。伸脚三更稳，回头一笑温。温柔非老事，付与少年论。

流落经年别，平安只信通。宦情元自薄，春色为谁浓。抚字愁眉上，青红醉眼中。著诗无好语，还往负筠筒。

触手逢人怒，低头与俗同。一惭那可忍，百巧固应穷。酒有兼旬绿，花无百日红。悲欢真破甑，堕地并成空。

臭味还吾辈，炎凉笑若曹。相逢倾盖旧，可但泛舟劳。夜雨湖山好，西风鼓角豪。主人宁避客，祇觉杜门高。

画诺何如瑨，歌呼敢效曹。一饥才免死，千虑亦忘劳。酒里愁先醉，吟边句未豪。菟裘吾欲老，不是故为高。

伏日当休沐，顽躯困坐曹。骤然秋雨至，一洗夏畦劳。怀祖何须怒，刘伶亦未豪。北窗陶靖节，千载只渠高。

问讯俞夫子，兼旬不寄书。官居还独冷，体力复何如。药石宁须尔，炎凉一任渠。诗能驱疟鬼，下笔莫踌蹰。

闲居须薄俸，未足保妻孥。州县真徒尔，儿曹敢料吾。挥金怜橐在，储粟笑缾无。敝褐犹堪典，新凉要一壶。

触眼嗟黄落，凭高接翠微。幽禽私自语，寒蝶晚相依。醉熟风吹帽，愁生带减围。功名竟何许，尊酒莫相违。

天近初凝目，云横便蹑梯。前瞻千嶂列，回首一川低。雨过黄梅尽，风来翠剡齐。灵源穷不到，晴昼挂虹霓。

宦路初无定，吾行有底忙。江清鱼不聚，天远雁南翔。整棹须平进，回澜亦太狂。平生湖海意，何梦到凝香。

朔风动关塞，羁人先自知。忘情须我辈，了事岂儿痴。雁信凭谁寄，蛩吟暗自悲。遣排消底物，不饮复何为。

一品真王裔，先朝长主孙。华途声烈在，上合典刑存。闾里群知敬，朝廷愈觉尊。天胡啬之寿，莫返九原魂。

容色虽严重，襟怀实坦夷。功名期自奋，趋向肯随进。翻念悬车乐，俄成易箦悲。扁舟苕霅上，此意几人知。

科第联三世，声名动九垓。激昂存壮志，盘错见奇才。往者分边阃，胡然避宪台。教忠知有待，馀庆接三台。

有子岩廊贵，知公衣钵传。内祠初趣召，次对暂回旋。偕老莱衣喜，虚怀帝席前。恩荣方沓至，遽返九华仙。

故国衣冠后，传家礼法尊。击鲜更下舍，容驷闶高门。河润金挥橐，风流酒满樽。平生阴德事，五世眼中孙。

昔过高阳里，尝登通德门。敢违乡党敬，尚想典刑存。乔木萦心曲，空花浥泪痕。定应归净土，何必赋招魂。

屋底千金润，尊前一笑真。名蓝寻入社，家事岂关身。丈室空天女，凌波悼洛神。鹿门携手后，还有姓庞人。

贝叶神怡处，南柯梦觉时。月评依旧好，露挽不堪悲。分米谁怀惠，兼金肯拾遗。绀莲华发后，见佛想舒眉。

上国曾倾盖，文闱昔盍簪。科名终在子，章服果何心。朝露悲蒿里，遗风上竹林。人琴俱不见，哀挽为沾襟。

已识嵇中散，谁惭王濬冲。鸿飞嗟目断，鹤化骇群空。懒作金门客，宁为铁面翁。后园花木在，回首又春风。

煮海摅忠论，潢池詟武威。分符留惠爱，持节借光辉。阀阅伊谁似，功名与愿违。未前宣室问，遽作九原归。

玉节稽严召，琳宫暂列仙。月华方喜见，薤露忽悲缠。回首长安日，伤心蜀道天。初无封禅议，遗藁总堪传。

相知何必旧，我辈正钟情。老去难为别，诗来愈觉清。舟虚和雪载，水浅过滩平。一路俱佳境，收归五字城。

冷宦门罗雀，高轩间不过。似闻諠棰楚，莫恨笑弦歌。会意庭前柏，输香水面荷。道人观物妙，宴坐养天和。

风号天籁怒，雷引雨声长。但喜书帷润，那知酒斚凉。夜光宜月露，霁色醒松篁。通介从流俗，徐公自有常。

制锦无工拙，迷途有是非。承符何所恃，投檄会须归。未饱豺狼欲，宁论雁鹜肥。归来羞碌碌，老去与心违。

绿匣何烦至，黄衣尚有云。催科宁是拙，稼穑亦良勤。当念沟中瘠，难专柱后文。谁令公喜怒，雁鹜政纷纷。

日长官事少，食饱俸钱优。宴坐香凝篆，欲眠书枕头。莫知斯我贵，此外更何求。毕竟归田是，他乡莫久留。

闲处田园好，愁边岁月催。事多违壮志，吾亦愧无材。有底金千锊，无何酒一杯。漫凭诗遣兴，情至却生哀。

今夕知何夕，吾年且暮年。劳生斫桂斧，游宦逆风船。幸不愁婚嫁，何须问计然。男儿有门户，温饱故随缘。

积阴成久雨，浃日掩三辰。吏已疲祈祷，天方杀怒嗔。但愁云似墨，那顾月如银。辜负中秋约，姮娥莫妒人。

天末孤鸿远，园荒一径深。畦蔬供小摘，家酿慰孤斟。斋日浑无事，春天故作阴。濬池兼插柳，取次见吾心。

问讯鶑犹懒，寻芳花较迟。忽惊雷送雨，渐喜水平池。窃禄惭无补，归耕未有期。春工谁道巧，不染鬓成丝。

已是春光晚，那堪雨气昏。数茎惊白发，万感集清樽。才力须时展，功名有命存。眼前何足校，一笑任乾坤。

酷吏人同疾，流民天亦怜。麦登收两倍，蚕好得三眠。况是宽征赋，那忧有俗缘。眼前百事好，买酒答丰年。

寒日移阴短，清溪放溜迟。归田真晚矣，泛宅欲何之。鸿送天边目，山横雪后眉。诗中无限兴，一一报公知。

望外星占婺，年余水记苕。去思谁结恋，来暮岂闻谣。季布从渠毁，冯唐莫我招。舟中无一事，睡足有今朝。

年华看鬓上，春事转头中。羯鼓催花雨，虹桥送客风。未须愁酒债，政复坐诗穷。谁识挥弦意，寥寥寄远鸿。

花柳无多事，阴晴不必天。急舂村外雨，并舍晚来烟。白堕先春手，红妆最妙年。庞翁虽不出，门巷得相连。

胜事壶觞里，韶华杖履中。歌情千里月，花信几番风。取友须三益，论文笑五穷。含含歌麦秀，庑下老梁鸿。

岁月斜川路，风流杜曲天。过墙红杏雨，低户绿杨烟。鸿鹄今千里，鶑花又一年。阳春惭属和，五字得珠连。

阴阳消长际，新旧送迎中。异县他乡泊，天时人事同。世方期道泰，我岂坐途穷。儿女番为寿，衰颜借酒红。

溪山千里胜，花木四时春。家酿新来熟，园收旧不贫。上都无阙事，空谷有佳人。天下滔滔者，谁能此问津。般礴五千卷，辛勤四十春。向来忧国意，肯顾在家贫。丘壑宁违性，功名恐悮人。似闻归赋后，喜气日津津。

倘佯三径里，陶冶一家春。笔下文为富，胸中道不贫。穷通知有命，行止信非人。第恐归田计，翻成要路津。

诗思花前发，春光眼底来。一区聊自适，三径为谁开。圣主方求旧，清时况急才。凤池波自暖，鸥鹭勿多猜。

世故偶夷险，吾行无介通。谁为青眼旧，人想翠眉浓。风雨花时过，溪山酒圣中。何时莲荡里，共把碧弯筒。

节物常流转，人情作异同。颇期千载后，宁忍一朝穷。隔叶饶晴哢，游丝罥堕红。老春何足恨，结习本来空。

寻山多胜概，辍棹偶留连。南浦浑无绪，东风忽放颠。蹊成桃李退，人去蝶蜂喧。气味余禅榻，煎茶竹里烟。

纷纷时世妆，争欲媚韶光。正值三春暮，能教一国狂。妖娆欺酒圣，豪丽僣花王。不料东风恶，飘零亦太忙。

花开春已去，春在此中藏。可恨芳菲晚，翻令气味长。繁阴供翠幄，轻暑绚红妆。莫起后时叹，时来未遽央。

北使朝京阙，东淮领计台。舟师虽夙戒，顿食更频催。州县愁劳费，风霜困往来。和盟终不赞，旧好政无猜。

凹沼几平岸，晴云故出溪。已添新绿润，尚有暗芳栖。风雨将春去，樽罍欠日携。归田吾未果，愧尔杜鹃啼。

阴风搅林壑，骤雨倒江湖。白日不觉没，繁云何处无。楼吟凉笔砚，溪梦乱菰蒲。闻说京华甚，污泥入敝庐。

云酿南山雨，风勾北牖凉。绿蒲澄水石，丹藕浄池塘。冷客频牵兴，炎官罢鬭强。无波真古井，此味淡中长。

芳草池塘晚，垂杨院宇清。梦回初恨蝶，春去懒闻鶑。翠幄何须恋，金丸恐见惊。一枝栖更稳，好去凤凰城。

粤在千峰顶，重来二月天。雨红晴尚湿，波碧远相连。旌旆行云里，楼台落照边。一犁农事起，胡不早归田。

郊原春已半，沟洫水先通。劝相宁文具，归耕亦兴浓。一犁新雨后，小队乱山中。粗识斯民意，何须教缿筒。

惭愧荒三径，羁栖漫一同。青春非老事，白眼有途穷。柳暗鸦藏绿，花飘燕蹴红。平生孔北海，未放酒樽空。

云气翻车盖，天河注瓦沟。滂沱三日雨，登济一年秋。旱火扫无迹，狂雷怒不收。腐儒营一饱，卒岁恐优游。

芳草沿堤长，圆荷出水迟。倚栏风醒酒，岸帻雨催诗。㶉𫛶巢安在，仙凫舄讵期。游鱼知我意，吹沫弄清漪。

甘雨祈三日，香云捧一龛。依归甘露灭，珍重蔚头蓝。官事何当了，枯禅且罢参。莲花初出水，朝日借红酣。

夜起占星毕，朝趋礼佛龛。拥桥莲坠粉，萦沼水揉蓝。屏翳何须靳，登伽不受参。悬知天欲雨，蚁战已酣酣。

黄奶朝千卷，书灯夜一龛。玄文今尚白，袍色故应蓝。簿领聊尔耳，朝班行矣参。惊雷虽破柱，午寝不妨酣。

旱魃争攘袂，群龙仅守龛。云峰疑燎火，天色转澄蓝。甘露元同注，丛林莫遍参。新来焦渴甚，无梦到沉酣。

古庙出灵响，吾侪非过求。山田虽欠雨，陂水尚通沟。出郭渐无日，祈年望有秋。豚蹄真狭甚，明信或堪羞。

落日千乌外，青山一望中。买舟群仆喜，兀坐与谁同。旅店孤烟起，田家曲港通。鸥盟暂时乞，又踏软尘红。

雨脚初鸣屋，风头忽转廊。余凉生簟枕，好梦到池塘。黄奶真三窟，青奴得两忘。功名休恨晚，身世一藤床。

好雨真无价，炎天不易求。十全成稔岁，一上作凉秋。吏逭陂塘责，民宽沟壑忧。催科无奈拙，此去恐优游。

吴楚乡风异，悲欢物态多。岁华惊晚暮，吾道恐蹉跎。莫唱黄鸡曲，宁为白石歌。明年六十一，不醉待如何。

月旦评犹在，题舆事已非。田园宁作计，鸥鹭本忘机。此地期相款，终天愿忽违。西风送丹旐，老泪不禁挥。

非意俱飘瓦，高怀只杜门。谁云九地底，犹抱十年冤。未尽沧浪兴，难招楚些魂。伤心追往事，愁极却无言。

疏抗廷臣右，经传弟子行。江淮归德政，蛮貊诵文章。世路风波恶，仙家日月长。西林曾有约，楚挽莫凄凉。

西帅予曾忝，无何马首东。计台初不远，交篆竟成空。夜壑移舟半，淮山落木中。堂堂宁复见，丹旐猎霜风。

月记乡评好，年推辈行尊。巨山曾入梦，楚些莫招魂。太息驰驹隙，浑疑隠鹿门。他时耆旧传，知有姓名存。

蚤岁游三舍，明经束九师。声名虽烜赫，科第竟差池。之子能传业，兴宗会有时。只今官冢地，看出印累累。

润屋金千锊，浮生黍一炊。里闾思长者，门户托佳儿。华表终来鹤，支床尚有龟。洗心元悟易，杯水漫劳持。

诗礼传家旧，田园晚岁丰。月评犹未改，露挽遽成空。曲巷连桑荫，幽岩长桂丛。南坡吾独往，无复访邻翁。

孝友怀宗族，谦恭接里闾。克家千树橘，教子万签书。酿酒偏延客，能诗亦起予。天胡中不寿，埋玉恨何如。

别意经时序，音书缺置邮。子来方问疾，傲吏已移舟。华屋生存处，佳城身后谋。望风怀执绋，老泪为君流。

岂弟循良守，功成意益谦。寻求七字律，想见一生廉。活火烹茶蕊，消愁媚酒帘。南楼月华好，吹笛指须纤。

不住风和雨，思归日似年。他乡寒食泪，深院落花天。午枕飞蝴蝶，春山叫杜鹃。有谁怜赵壹，肮脏倚门边。

官事谁能了，浮生迹易陈。齐云连绿荫，和泪送青春。缓带空凝月，凭栏不见人。只应曾到处，愁极倍精神。

昨晚雨不止，今朝天假晴。路干里堠缩，人健板舆轻。父老惊相顾，亲朋渐出迎。端知华表鹤，珍重故乡情。

梅雨知时节，农家喜若何。积薪蚕下箔，锄水稻分窠。绿有笋成竹，黄无麦作蛾。一春尝苦旱，三日未云多。

鹤发金桃母，蛾眉萼绿华。月圆香度桂，饮罢烛生花。何惜尊空酒，能令春满家。更邀重九菊，醉里堕乌纱。

楼畔晴岚翠拂空，天教我辈一尊同。只愁杨柳归来绿，却叹桃花去后红。春事又还觞咏里，人生正堕别离中。不堪搔首东南望，独立惊风叹断鸿。

花满芳洲月满楼，留连从事到青州。巧分茗椀消磨睡，静拂琴徽断送愁。寒食烟花知有几，上元灯火恰才收。冷官已办江头费，烂醉春风典破裘。

种秫无多望岁穰，无功何日果还乡。尚无彭泽五十亩，安得谪仙三万场。挼穗昔闻今始见，拨醅未熟且先尝。今年太岁还非酉，惭愧邻家仅得浆。

日暮江东天一涯，孤云飞处路何赊。雪将入腊未破白，梅过先春竞着花。过眼光阴浑是客，满怀风雨政思家。何如醉里都忘却，拟向穷途问麹车。

杯酒流行四座倾，此君风味始峥嵘。捣残姜桂嫌无韵，扫尽茅柴不到酲。崖谷野人羞自荐，膏粱公子莫知名。攀萝采撷天寒甚，谁念终朝掬不盈。

乌台当日选名流，佥谓君才与我优。公议略伸君便去，上恩未报我宁留。自怜秦缓难为疾，岂意良霄尚有莸。况是亲年当喜惧，欲将归计问扁舟。

衔命宫陵偶一回，山阴道上得徘徊。溟鹏好在思抟击，乘雁何尝计去来。万壑千岩况秋色，明珠白璧更尘埃。相逢未稳还为别，一段诗愁费剪裁。

昔年泮水忽专城，文会何妨一再盟。已愧簿书成俗吏，却陈俎豆见诸生。一时同队鱼犹在，千载重来鹤更清。况有卞峰青眼旧，试登杰阁快双明。

此姥原无妒与嗔，平生气类竹夫人。蛾眉渐遣温柔梦，鸱腹犹疑见在身。包裹形模才一衲，薰蒸汤沸稳相亲。承恩脚底非由貌，启沃怜侬夜夜新。

爱日初看一线迟，门弧喜气又相随。遥知绮席团栾处，正是蓬窗寂寞时。节爱堂中先遣信，富阳驿里旧吟诗。生涯已是千奴办，且泛新阳入寿卮。

纷纷覆雨与翻云，只有吴人不世情。穷迫每怜长袖舞，别离愁听短歌行。春波碧草连南浦，朝雨垂杨拂渭城。丝竹未应陶写得，向来肝胆为渠倾。

幸有绨袍恋故人，不应回棹遽忘情。相逢且话十年事，此别又成千里行。归去我犹惭靖节，催科谁解恕阳城。黄堂今有仁人在，璧水当年盖已倾。

尘埃襞积颜如甲，丹墨纷纶眼有花。君去何人堪共语，秋来无梦不还家。飘零酒盏今真止，冷淡诗筒不复夸。莫使音书成断绝，风前雁字政横斜。

骚人墨客可无诗，正值秋郊刈获时。此日三登殊可乐，向来半菽亦堪悲。家家芋栗儿童喜，处处鸡豚父老期。负郭有田归去晚，婆娑拙守不劳麾。

幸叨持橐侍甘泉，敢意恩荣慰暮年。紫绶金章光照地，丝鞭玉勒喜朝天。儿曹莫起无鱼叹，人世难为跨鹤仙。报国无功还自愧，直须及早决归田。

卧龙骧首奋轻雷，一一枪旗次第开。遽浼春风归七椀，宁容卯酒困三杯。森严莫讶先尝苦，隽永方知后味回。不羡金钗候汤眼，可能萧寺略追陪。

摘鲜分送细茸茸，知在春山第几重。包裹雅宜青箬篰，宠珍宁羡赤囊封。{石靡}惊雪落岩前石，烹讶风生涧底松。堆案文书吾欲睡，赖渠唤醒小从容。

未雨余寒力尚严，岩前蚤见摘纤纤。初尝似带莲心苦，回味宁输崖蜜甜。渴想清香凝燕寝，更余黄卷乱牙签。一瓯幸入春风手，微草从今价亦添。

采得莲心苦更严，青裙白面退尖纤。竹轩旋碾香尘散，槐梦初回齿颊甜。况是澄泉元带锡，自应佳句合编签。直须陪侍挥谈麈，习习清风两腋添。

水分石鼎暮江寒，灰拨砖炉白雪干。蟹眼已收鱼眼出，酥花翻作乳花团。撑肠尚有书千卷，枵腹无忧食一箪。只欠绿珠煎点在，诗情宁使愧麤官。

先自无聊懒出门，南坡一到一思君。松筠俱是栽培力，亭榭无非卜筑勤。本约暮年栖息共，岂期中道死生分。风前试数当时雁，一雁今归何处云。

缺落槿篱须补缀，稀疏菜甲欠锄耘。芙蓉泣露坡头见，桂子飘香月下闻。策杖却愁成独往，举杯谁与醉浓芬。欢悰莫讶年来减，触目无非是忆君。

村童先遣扫柴门，检校园芳待置尊。丛菊稍斑漙露点，芙蓉已带著霜痕。诗篇纵好成孤讽，心事凭谁与共论。已是西风悲落木，那堪幽独更销魂。

宦游霜宿与风餐，环郭青山岂曰盘。余暇每思亲丈席，新凉政喜入中单。交情老去才方见，世事年来亦饱看。颜色想君如李白，却疑明月满重栾。

客来愧乏牛心炙，茶罢空堆马乳盘。纵有诗篇惭和寡，了无心印可传单。平生黄卷能忘味，晚岁青山未厌看。归去吾庐吾亦爱，更须华屋羡雕栾。

祝君努力且加餐，世路羊肠政屈盘。烹鲤何由问消息，割鸡政自困平单。书生说食真成癖，俗子疑人莫与看。搜搅枯肠有文字，玉州犹爱月团栾。

万山深处祇空餐，报赠惭无双玉盘。日晏仅余晨粥半，夜凉更觉夏衾单。怜渠许国丹心在，付与穷途白眼看。它日鸡豚燕同社，不烦父老见思栾。

妄意弹冠不作疏，向来曾是曳长裾。倚门慈母须微禄，当路群公亦荐书。杜曲诗成还蹭蹬，河东赋在有吹嘘。上林不敢栖高树，斗水何妨置腐鱼。

骚人先自不禁秋，风雨相将作许愁。尚有壮怀因酒到，苦无佳思慕诗休。故乡音信新来雁，尽日笙歌谁氏楼。满目黄花笑憔悴，未应回首没江鸥。

暮鹊投林意自深，向来一诺抵千金。面看逆旆有归色，足望穷途无好音。岁晚更怜霜点鬓，夜寒除是月知心。政应老死何须惜，或有遗书备访寻。

屈指西风阅岁华，半年行役苦思家。彩衣归去亲闱好，画角吹残客梦赊。病里中秋慵见月，醉中九日强簪花。朅来又过书云候，节物催人一可嗟。

乾道年中再讲和，当时议者厌干戈。长淮不管蛟龙怒，巨舰宁容鹅鹳过。岁晚民方愁道路，天寒我亦困风波。中流击楫非无志，时运相违奈若何。

列岫峥嵘栋宇连，平栏曲砌俯氓廛。坐谈风月三千里，直傍云烟咫尺天。栗里尚怀陶靖节，竹林还想杜樊川。冷官幸有田园乐，笑谢苏公乞酒钱。

平昔相期汗漫游，杖藜还肯访林丘。君来便觉客不恶，我醉无言山自幽。柏子乍燃香拂袖，酪奴初试雪浮瓯。慈亲眉寿闲居好，谁道周南叹滞留。

登楼何处不陈诗，况是秋高木落时。极目但随归雁远，老怀犹作故乡悲。毋宁觞咏须前辈，有底功名亦后期。试问沈郎那得瘦，此心元不慕州麾。

结发从来数亦奇，人言猿臂不遭时。诗成杜曲何多兴，赋旧兰台只浪悲。松菊不关年少事，冰霜曾与岁寒期。君看昨日凉风起，瓜上青蝇岂待麾。

尺一西来唤我归，扁舟正是泛淮时。功名不复平生梦，物色能销几首诗。去国九年嗟已老，暮途双节偶然持。一丘一壑真吾事，惭愧夔龙集凤池。

曳杖携壶意颇长，了无风雨破重阳。团栾饤座橙方绿，蓓蕾扶篱菊未黄。醉里茱萸须遍插，尊前鸿雁政成行。持杯快嚼夸强健，只恨双螯未著霜。

风雨年时政不佳，山翁无酒向谁赊。又还九日看黄菊，却喜晴天映碧纱。有底尊前悲节物，只应醉里送生涯。明年遍插茱萸处，目断西飞雁影斜。

满城风雨不禁秋，宁是先生懒出游。采菊未成三径约，看囊尚有一钱留。催租有底关诗思，落帽何妨付酒舟。今岁重阳还是客，湖山信美岂吾州。

登临兴引越山高，醉眼何曾识二豪。戏马向来夸胜饯，卧龙此去记吾曹。风前短发还羞杜，笔底新诗欲和陶。赖有蛤蜊风味在，固应居士笑卢遨。

秋雁初飞几点高，卧龙送目十分豪。且容司马吹纱帽，莫向参军问骑曹。饮吸百川从酩酊，诗驱万象入甄陶。菊花开日重阳是，有暇何妨更一遨。

眼横秦望接云高，不独诗豪酒亦豪。岂是过呼韩吏部，未应轻比汉功曹。尊空北海怀文举，菊绕东篱念老陶。只恐诏归天尺五，直须秉烛与公遨。

壮观登临引兴长，黄花亭下未经霜。江平雁到涵秋影，野旷鸦归带夕阳。佳节欲酬须酩酊，今年在处说丰穰。楚云不动淮山碧，且缓笙歌釂羽觞。

九日登高作胜游，使君携客此迟留。天连楚观风吹帽，木落淮山菊满头。何处台前犹戏马，几人江上不惊鸥。年来只有身穷健，莫把茱萸浪自愁。

催年节物太频频，不涉南坡又一旬。苍桧风前应强项，玉梅雪里想精神。后车同载有名酒，折简欲呼无可人。说似阿连须早计，鶑花休拟负青春。

浩荡春风吹客愁，谁教杨柳系行舟。燕然有约终须到，淮水无情只漫流。蝶弄风光还草草，雁传消息底悠悠。梨花寒食无多日，且傍南山作胜游。

二妙诗情仆命骚，戏驱万象入甄陶。三休亭上频回首，八节滩中稳著篙。巢幕祇应怜乳燕，戴山谁复笑灵鳌。也知廊庙须公等，宁羡华堂数仞高。

朝朝粗粝腐儒餐，清坐焚香篆印盘。早计何尝为温饱，倦游谁复念羁单。瓮头社酒欣方熟，篱下秋英渐可看。更寄拈鱼君有味，鼎烹曾覆晋之栾。

家食年来叹不充，支离受粟信无功。白头慈母须微禄，青眼何人到寓公。未办杀鸡留郭泰，更能给俸助卢仝。半生画餠真堪笑，已戒奴星好送穷。

二月江南花气昏，锦囊诗话喜重温。百篇换去东湖骨，一醉招来北海魂。投老黄尘真左计，半生青眼向谁论。学宫乞俸能多少，骥子怜渠蚤候门。

尊前一醉莫辞频，三万场当岁十旬。况有好诗能泣鬼，宁无妙画可通神。快呼左手持螯客，莫著倾身障鹿人。绿涨大江浑是酒，蒲萄波面已生春。

绿波风驶引征帆，九万扶摇入羽翰。诗句最怜云不定，宦情况与月同寒。襟期莫作别时恶，出处须留晚岁看。漫道江东怀李白，清才应合在金銮。

坳堂方笑芥为舟，骤雨俄惊汇众流。天漏不知何处补，地卑转觉此生浮。会须击水扶摇上，政想乘风汗漫游。宦海陆沉聊尔耳，诗人休咏白蘋洲。

老矣何妨受一廛，笑渠杨恽强歌田。惊心赤地三年旱，慰眼黄云八月天。他日江船来白粲，暂时水碓捣红鲜。软炊香饭怜脾病，从此长斋绣佛前。

落落高才岂晚收，枉将岁月送菟裘。未能鹏击三千里，空费龙骧万斛舟。明月有珠谁按剑，珊瑚作网漫沉钩。求田问舍非吾事，豪气元龙死不休。

明经青史不难收，怪底依然处士裘。谁谓封侯安事笔，我闻定霸必焚舟。骥腾夷路须联辔，鳌负三山好掷钩。对策清时看第一，未应蕴藉愧裴休。

灯火黄昏渐渐收，乌薪已尽典轻裘。自𥬠浮螘床头瓮，谁鲙新鲈江上舟。卧听玉霙惊淅沥，起看琼树怪联钩。多应武仲添诗兴，下笔翩翩更不休。

绿野功名一战收，何如危坐拥狐裘。歌儿解咤销金帐，酒子能添药玉舟。莫为温柔寻伐斧，免劳服饵到悬钩。谁言柳絮浑相似，恼乱春风恐未休。

银烛生花香雾收，中堂密坐促貂裘。羊羔儿酒浮琼斝，牛尾狸酥映玉舟。扶醉缓歌金缕曲，怕寒催下画帘钩。纷纷扰扰成何事，且鬭尊前一笑休。

宦游踪迹一浮萍，末路从公盖已倾。方喜溪山来入社，忽惊弦管作离声。河梁恋恋看云别，剡棹看看载雪行。从此江东还渭北，莫因契阔负诗盟。

外台宾幕始知名，见说君王念老成。此去监州真有命，向来相国讵忘情。吾侪老矣难为别，世路悠然莫计程。强说从来还信否，一篙春水片帆轻。

怀抱连宵得好开，莫愁波浪与尘埃。中年已是难离别，此地何妨数往来。送我扁舟宁作远，唤人归鸟苦相催。邈然后会知何处，更欲临分把一杯。

官冷门前可设罗，高轩多谢肯相过。别离渐近那堪说，觞咏从今莫厌多。风月平分聊尔耳，云霄咫尺奈君何。汉庭行且迎枚乘，南浦从教恨绿波。

今朝端午懒吟诗，此意儿曹莫遣知。萱草着花空有恨，菖蒲称寿永无时。远途日暮休回首，近事风传只皱眉。角黍堆盘何处奠，沉湘千古使人悲。

蛩吟砌下岂知时，我亦无眠有所思。夜永只怜灯作伴，秋凉最许簟先知。十年扰扰梦中事，一笑悠悠世上儿。数尽更筹窗送曙，起来赢得鬓成丝。

纤枝绿叶竞成丛，谁障西来落木风。霞散缠头千丈绮，春回醉面一番红。伶俜欲嫁还羞晚，梳洗随宜不爱工。况是秋高花已少，对花莫放酒杯空。

风雨飘摇绀宇摧，百身古佛尽莓苔。政须豪士修檀施，定自诸天打供来。向晚钟鱼犹短气，只今龙象亦生哀。道人莫惮朱门去，会有清莲一朵开。

惭愧田家趁好晴，鸦鸦两岸水车鸣。畦丁露宿腰镰健，馌妇泥行脚板轻。作苦仅能供伏腊，有年何处不升平。只愁官里催租动，里正敲门沸似羹。

轻阴漠漠雨班班，岭上风来一解颜。已是去天才尺五，却令缓步有跻攀。飞泉百道萦罗带，列岫千峰拥翠鬟。应是北堂春正满，几回回首望家山。

催科里正莫频频，望麦登场更浃旬。纨袴向来无饿死，黄冠此去罢迎神。田间作苦谁怜汝，天上调元合有人。自叹农家消底物，百金斗米便回春。

碧梧翠竹日相高，怀想家山魂梦劳。钟鼎故知非我事，箕裘犹可冀儿曹。眼中谁是真犀角，池上君今有凤毛。直探牛心屠狯耳，能安贫贱乃英豪。

痴儿谁识坐谈高，抚字年来亦漫劳。簿领何妨聊尔耳，湖山正是属吾曹。百年心事空三叹，五马人生却二毛。欲作报章还自笑，郊寒宁解敌韩豪。

昔年官冷欲无毡，制锦如今又不然。老去几遭官长骂，书来却有故人怜。敢期翠羽还池上，渐喜黄衣减目前。欲学催科无奈拙，直须天假一丰年。

风流正始孰追回，沈谢曹刘岂乏才。诗律恢长怜我老，吟编端的赖君开。秋怀拍拍须千首，世事悠悠付一杯。已是醉吟输白傅，雪霜头上更相催。

淮海相逢便说诗，新来匡鼎解人颐。句中有眼人谁识，弦上无声我独知。每见朋游谈警策，偶因王事得追随。西湖近报梅花约，归趁东风第一枝。

当年名下无虚士，此日诗中有二难。方驾饭山何太瘦，拍肩东野不言寒。来章只好先呈佛，属和何当胜得官。珍重牛腰成巨轴，丁宁莫与俗人看。

久矣闻名忻识面，哦诗一字果何难。笔端风月窥天巧，句里冰霜饱岁寒。自昔登坛须老将，祇今握节愧粗官。相逢忽有新篇赠，病眼摩挲得细看。

春来自分菊成坡，秋晚何妨日一过。喜色忽看眉上见，霜华应向掌中多。一枝须索蚁浮瓮，三径从教雀可罗。坡下有泉唯可饮，西风吹鬓未应皤。

簿书丛里得抽身，岂是将迎不厌频。何处鸡豚燕同社，有时鸥鹭喜相亲。山头落日催归骑，陌上丰年见醉人。更羡柴门无限好，今宵相对月华新。

轧轧篮舆迫暮归，前村灯火渐依稀。溪边默数黄牛过，烟际遥看白鸟飞。把酒无人风落帽，荷锄有客露沾衣。关门山寺知何许，忽听钟声度翠微。

寒侵病骨笑支离，炉拨通红小放围。风运六花侵几席，云移万杵碎琼玑。从渠穷巷回车辙，休羡朱门点舞衣。造物想怜为学苦，分光先许到书帷。

风紧灵犀怯镇帷，晓来白尽远山眉。石蹲错认盐形虎，地煖应知穴处狸。色混江梅无眼目，润添陇麦有膏脂。朱门酒肉嗟遗臭，蓝缕樵夫不掩肌。

风回雪急巧穿帷，黄竹歌残更敛眉。燕集几家寻鹄鹭，猎围何处问狐狸。长饥政自愁黄独，高卧谁能管窃脂。赖有寒梅为老伴，也应冻减一分肌。

占候农祥恰正晨，一天遽有散花人。飘扬柳絮犹疑早，点缀梅花欲乱真。但爱千峰如立鹄，谁怜百结有悬鹑。玄冥珍重丰年意，分付东皇作好春。

大皞行春未有闻，六花连夜舞缤纷。落梅未晓惊三弄，宿麦先秋定十分。飞上彩幡怜我老，映来书幌慰儿勤。四时代谢从来事，造物何心更策勋。

腊尽冰花堕渺茫，诗来爽气想清扬。润添陇麦知年熟，影浸溪梅见月将。闭户谁能呼白堕，回风却笑舞红妆。小桥梦入南坡路，并辔骑馿赋短章。

衡门虽设昼常关，人在琼楼玉宇间。一笑眼青余老桧，相看头白祇高山。携壶索共梅花醉，著屐扶行竹杖斑。此兴此时吾不忘，倦飞深羡鸟知还。

飞洒羞明不肯朝，徘徊待伴未全消。将花著袂元无迹，认柳吹绵别有条。璧月半规开水面，玉龙千丈转山腰。玄冥已自呈三白，青帝何须又一飘。

冰花何事太迟开，肯傍春风脚底来。飞絮漫天轻认柳，落英满地错怜梅。玄冥莫恨空归去，青帝从教倒载回。官冷无毡须一醉，可能来共即时杯。

一束乌薪抵百金，外间风雪政愁阴。履穿东郭先生病，梅老西湖处士吟。青帝未教春满目，玄冥还有岁寒心。蹇馿不踏长安道，恐落泥涂迹愈深。

雪瑞元来竟不空，丰年消息喜潜通。故怜梅老扶衰白，未放桃夭嫁小红。夜动檐花犹带雨，晴看陇麦待摇风。强颜追逐新年事，倍费天人剪水工。

晓来眼界忽然新，一色琼瑶与烂银。人事乖时空请祷，天心回后只逡巡。不教三白孤残腊，要与千家作好春。宿麦连云虽入望，路傍犹有翳桑人。

天上恩荣逮我亲，日边消息趁蕤宾。光生花诰宜多寿，喜动莱衣别有春。须信庆源能衮衮，故教乐事愈频频。明年不但郊封止，八秩重看宠渥新。

天怜好景付君收，一笑春生紫绮裘。赋就兔园争授简，酒酣鲸海快吞舟。怪来柳絮穿帘额，舞上花裀衬袜钩。画餠丰年赊一醉，腊前三白讵应休。

剪水飞花散又收，天人袖手翠云裘。待滋宿麦须连陇，政虑流民醉覆舟。村店浪夸沽酒旆，寒窗谁上钓诗钩。玄冥岂是痴儿子，且与天工了事休。

烂银白璧遣谁收，米尽家家典破裘。应为溪桥添晓溜，岂怜野渡有横舟。侵凌蓬鬓霜千丈，浮动梅梢月一钩。岁晚风光天必相，未甘亭上话三休。

明堂杞梓必兼收，未信英雄老一裘。彭泽不妨聊束带，巴东何事叹孤舟。会须取印大如斗，宁羡封侯曲似钩。咄咄那庸如许事，尊前且食蛤蜊休。

杖藜何日返林坰，梦想西山几草亭。丛菊暂为三径别，垂杨又见两番青。宦游知己云中月，市道交情水上萍。多事不烦渔父问，𫗦糟久矣忘偏醒。

低唱谁家帐缕金，何如短棹泛山阴。天边雁断无留影，泓下龙寒亦懒吟。著柳便随风作态，欺梅除有月知心。晴光却喜前村动，春事从今日日深。

呼得苍头数橐金，旋沽村酒过墙阴。焦琴不鼓知音断，冻笔频呵作意吟。扰扰漫天空眩目，看看出日为寒心。凭君试向江边问，又涨晴波几尺深。

渔蓑江上晚垂钩，艇子何如唤莫愁。相伴梅花开庾岭，宁将斗酒博梁州。夜归深巷闻惊犬，岁稔无人见佩牛。明日楼前增伟观，试看银海戏群鸥。

剡溪风雪正纷纷，暗想清游已目存。颇怪扁舟遽乘兴，应缘坐席不容温。海圻聊尔夸千骑，帐底何如具一尊。回首兔园吟赏地，从今授简致频频。

为瑞虽多却不宜，谁怜孤坐拨灰时。兴添竹叶蛆浮瓮，瘦损梅花雀抱枝。闭户从教行迹断，裹裘犹怯暮寒欺。天工似欲还三白，冷淡家风合有诗。

早归伏日莫踌躇，昼寝从教笑宰予。奠枕清风招我老，揽衣阅月向人疏。宁无酒共公荣饮，亦有诗成阿买书。须待雨凉寻旧约，只今旱火况焚如。

衡鉴高悬已自公，修严官禁不通风。樊墙便有河山隔，梦寐犹疑笑语同。离索暂应疏酒盏，往来争敢递诗筒。灯花预报杨园约，端的钗头缀玉虫。

懒于尘土踏京华，张翰西风久忆家。江上鱼肥应可鲙，田家酒熟未容赊。狂踪泛泛浑犹梗，病眼昏昏祇欲花。为报王孙早归矣，莫凭芳草浪咨嗟。

王式当年本不来，那堪岁晚犯尘埃。淮分南北谁为梗，路适东西意自哀。锦缆千艘分玉帛，冰河万处碎琼瑰。只消一夜东风力，一一船头尽拨开。

神龟又复化顽铜，块处潭心智莫穷。岂悔刳肠游梦里，还羞曳尾向涂中。波摇金色连山赤，星动瑶光彻夜红。网送吾家占瑞应，向来左顾与今同。

忽然薄暮暗江天，冲面凉风马不前。五色书云占昨日，六花瑞雪应明年。向来水旱民何罪，此去流移天盍怜。逗晓阳乌升若木，摧颓病鹤亦蹁跹。

南坡千树总琼瑶，走马来看及未消。短鬓风前愁素领，衰颜酒后借红潮。松饶苍鬣犹能奋，梅耿香魔苦费招。此景此时无我共，新诗吟罢独长谣。

扶桑暖翅接金乌，韝上饥鹰待一呼。悬滴梅梢珠璀璨，堕花桧顶粉模糊。明年翠浪麦须好，何处青帘酒可酤。万里江山谁画得，天开新样雪晴图。

淮北燕南昔混同，相望却恨马牛风。往来未省谁为伴，言语从来自不通。百岁遗民愁绪外，数声羌笛梦魂中。径须争渡长淮去，三月烟尘一洗空。

安僖折派庆源长，宪靖猗兰奕叶芳。可但词章夸华白，更余政事说龚黄。两宫密侍清闲燕，三事荣分衮绣光。生死哀荣难得似，宸纶一品赠真王。

弁峰苕水挽将归，北第南园自一时。过眼浮名真是梦，回头乐事总成悲。荆兰膝下同黄壤，鸿雁行中失白眉。曾是汝阳门下客，凄凉空咏八哀诗。

袭庆安僖八十春，绵绵仙李更蟠根。王封一品身尤贵，位冠三师德愈尊。华萼楼边空堕泪，白蘋洲上重销魂。哀荣终始公何憾，节钺貂蝉萃一门。

诏书催唤衮衣归，富贵谁知已息机。北阙恩荣宁久恋，东山雅志肯相违。伤心水月人安在，回首湖山事亦非。他日苏公堤畔路，祇愁老泪不胜挥。

三年涕泪剧悬河，断简残编奈若何。纵使相看青眼在，故应添得黑花多。衰迟把酒元无分，冷淡观书亦有魔。掩卷相吁心自了，莫将文字问维摩。

年来世味一毫轻，宿契诗书尚有情。魔事从教双眼赤，内观还觉寸心明。思量诗句嗟无补，检校医方恐未精。俗学可怜夸口耳，何如默坐息营营。

四海声名桂一枝，流年仅及手中蓍。康成未免龙蛇厄，翁子宁酬富贵期。天上玉楼须好记，人间金谷漫遗诗。宦途落寞知音绝，三抚朱弦只自悲。

忧国囊封岂是疏，有才无命信何如。风回册府三山远，星殒郎墙一位虚。贾谊自伤终太傅，薛收若在必中书。哀哉埋玉今何地，却返当年处士庐。

期公簪橐侍甘泉，底是上天不假年。才大难为当世用，文高犹有后人传。魂销闽檄千山路，泪挽银河七月天。会葬谁欤铭郭泰，固应无愧翠珉镌。

能为君王猎隽英，区区循吏笑西京。忽看广厦千间辟，蚤觉先春万木荣。有客囊中来露颖，何人垄上去佣耕。知公造化无遗物，咫尺龙门雷电生。

当年投笔过淮山，油幕谈兵故不凡。老去功名空白发，向来簿领愧青衫。龙龛内典超金界，鸿宝遗编付玉函。况有诸孙振门户，不须留恨黯松杉。

居士胸怀壑与丘，琴山怀抱枕清流。一区宅好真扬子，万卷书多似邺侯。好客亦尝陪俎豆，诸郎殊不废箕裘。人间俯仰成千古，痛念吾乡马少游。

平生怀抱欲凌云，元祐名家盖有君。况是生儿胜武子，何须不第叹刘蕡。伤哉未作河西尉，已矣还空冀北群。从此太湖风月夜，一声渔笛不堪闻。

双脚平生不踏空，谁教仰面看飞鸿。娱亲正要同莱子，烂醉何曾过阿戎。已分折腰营五斗，恐因折臂作三公。妻孥不用闲惆怅，得失从来塞上翁。

金门误喜缀朝班，犹自尘劳债未还。晓漏惊催门外鹄，春蚕空想管中斑。群公神遇无全目，老我旁观只汗颜。安得仙人修月斧，与君携手到中间。

禹凿门高竞化龙，桃花浪暖百川通。图南俱运云鹏翼，逐北谁收汗马功。锁钥仅能防宿弊，权衡正好变文风。抱关碌碌真吾事，窃喜清朝取士公。

槐市同登弟子员，虀盐灯火记初年。寻春紫陌风流在，通籍金闺步武联。眼底要观新事业，笔端犹著旧山川。夜窗细话行藏处，始信于君有厚缘。

吾道艰难孰使然，忧来真欲问诸天。方看骢马避桓典，遽为虾蟆赋玉川。去国身轻宁絜絜，爱君意在故卷卷。瞿塘滟滪风波恶，百丈孤骞上濑船。

弹劾生风笔有神，天教末路得相亲。从来名下无虚士，今见朝端第一人。销印不知谁发难，投珠那得谓无因。何妨弭节潼江上，我亦归欤伴隠沦。

风雨连朝作伴牢，只堪痛饮读离骚。谁知老境侵腰脚，早是多情惜鬓毛。杖屦出门还有碍，簿书堆案敢辞劳。年来俯仰终无补，尚欠归田一著高。

璧池鼓箧岁庚辰，蟾窟分枝癸未春。夹侍螭坳司记注，同升凤掖演丝纶。靖言交契从来厚，追想音尘不复亲。拘缀无由陪执拂，招魂楚些为沾襟。

青油谈笑坐生风，便觉湖山气象雄。霁色喜浮旌旆上，欢声争入鼓鼙中。中军合用诗书帅，上马空惭矍铄翁。横槊赋诗君等事，何妨寓目此时同。

横槊何人解赋诗，东方千骑出郊时。天高霁色旌旗上，地迥秋声鼓角悲。漫授一编黄石老，相从千载赤松期。据鞍矍铄非吾事，惭愧江湖把一麾。

金钲鼙鼓肃秋声，画{卓戈}油幢照座明。千骑夹营横槊气，六花簇队焕新晴。雍容坛上看儒将，潦倒尊前愧老兵。横槊赋诗豪杰事，澄江休数谢宣城。

秋郊小队暂徘徊，谁信儒门出将才。千骑控弦吴月满，一声鸣角楚天开。赋诗已是夸横槊，看剑何妨更引杯。收取中原报明主，凌烟事业正相催。

西湖烟柳胜阳关，遮断淮南大小山。诗好固应倾座上，酒行犹喜到花间。君王纳谏宁容去，风雨愁予岂坐悭。未用疾驱催上道，锋车有诏径须还。

醉里谁分主与宾，离觞到手莫辞频。感怀今日知何日，屈指三春破二春。北郭忍教风送客，江湖犹赖雨留人。晚晴依旧山光好，稳稳移舟傍玉津。

袅袅酸风吹客衣，冥冥芳树揽愁思。谁教宦路分南北，自是人生足别离。送岸飞花何太急，留人夜雨故来迟。眼前他日凫鸿堕，莫作情疏不寄诗。

乡评月旦尚依然，旁郡人称别驾贤。邂逅宦途同晚岁，游从太学记当年。谁怜冷落堪为地，我欲吹嘘送上天。荐墨未干君已矣，漫凭楚挽慰重泉。

酒熟床头已圣清，吟诗窗下莫悲鸣。故人明月从来共，今岁中秋定好晴。雨脚已随荷盖尽，风头还逐桂花生。试谋一笑君须会，谁道尊前笑不成。

怅望淮山落木风，楚天云雾更重重。粤从西路来东路，倏见三冬过一冬。貂敝人谁怜季子，楼高吾岂下元龙。求田问舍今良策，自觉归欤兴颇浓。

经年不踏软红尘，偶入修门事事新。本为湖山寻旧约，却愁风雨送行人。多情黄菊空搔首，无伴芳醪可入唇。今岁重阳殊草草，南坡归梦夜来频。

青天遥望片云无，坐待冰轮出海隅。沆瀣已垂梧叶重，婵娟犹惜桂华孤。夜阑红烛休更秉，春满香醪不用沽。且放虚檐歌缓转，恐惊三匝未栖乌。

幽人睡起已三更，始信今宵不浪晴。天宇元来如许浄，月华别是一般明。风前雁断应无信，露下蛩吟岂不平。无赖姮娥肯留照，疾驱蟾魄度前荣。

诗翁怀抱十分秋，探借重阳作胜游。莲社政须陶靖节，竹林未羡阮陈留。逢僧应说无生话，顾我何如不系舟。明日黄花须斗酒，莫将容易换凉州。

谁令旱魃逞神奸，怅望西畴一雨悭。日永六龙方缓辔，天高九虎政当关。不论赋入今难办，见说流移昔未还。地上小臣真虮虱，祷祈无效祇惭颜。

小儿曼倩尽狂奸，试掉雷车与破悭。慰我农民须早计，怜渠岁事颇相关。斋盂并日浑忘味，诗债如山只欠还。谢令冥顽推不去，毫丝无补亦胡颜。

文书堆案汗如洗，雁鹜满庭声甚喧。纵有可人来眼底，了无佳思到吟边。翠眉对我何曾展，白眼逢渠不受怜。上策从来三十六，就中除有一归田。

先生丈室浄无尘，白纸糊帘莫笑贫。夜静风严褰不动，朝来雪积欲争新。围炉只用深藏火，隠几还应煖似春。纸帐一床余纸被，不妨更作独眠人。

年来踪迹漫奔波，其奈功名有命何。画虎向人无好手，饭牛怜我有悲歌。丹心永夜灯前苦，白发明朝镜里多。却谢前村鸡唱好，呼儿起舞肯蹉跎。

虎踞南山孰敢樵，盗渠名字却深逃。谁能雪里穷三窟，缚送尊前慰老饕。试唤玉纤揎碧袖，笑看霜片落金刀。族庖堪恨无风味，红晕蒸花更藉糟。

泮水分明记旧游，上丁祠事得重修。音遗金石疑犹在，菜有蘋蘩信可羞。老我今惭郡文学，诸生试觅汜乡侯。缅怀安定规模远，杰阁城西最上头。

畴昔东家一亩宫，推尊昭代比天崇。弦歌未辍文斯在，俎豆亲陪献有终。采藻载歌思泮水，浴沂行咏舞雩风。自惭谬玷诗书走，未羡诸儒舍盖公。

深深松竹隠禅房，更渡溪桥暂解装。但喜还家无数日，不知行路过重阳。白衣送酒劳相问，黄菊依人未肯芳。珍重山僧能会意，殷勤扫榻为烧香。

湖山梦想阻登临，柳色门前绿未深。老去青衫谁着眼，向来白战尚寒心。浇愁可欠杯中物，遣兴聊为洛下吟。倒指启关春已暮，直须修禊继山阴。

莫莫休休兴已阑，满头尘土更弹冠。雁从北到传书易，淮界中流遣恨难。篷底吟哦诗有味，胸中磊磈酒无欢。故人莫枉绨袍意，范叔犹能忍一寒。

樯头语燕底匆匆，满幅蒲帆送客风。合与仇谋从此逝，病兼贫至向来同。纷纷时事愁眉上，咄咄人情醉眼中。颇觉田园归去好，固应马首未渠东。

怀人玉树向风前，明月中秋动隔年。胜处杯中忘尔汝，几回纸上落云烟。已能命驾来吴苑，未许回舟指霅川。顾我从来无此客，渔蓑那得恋江边。

是非得丧一毫轻，蛮触何劳角上争。未可轻量天下士，渠知不是彀中英。平生我亦轻余子，到处君安得此名。勿对秋花叹憔悴，春风回首又欣荣。

弹铗悲歌莫浪嗟，笔耕心织是生涯。区区子岂痴摹虎，事事吾犹错画蛇。不分缩头几类鳖，苦嫌怒目几遭蛙。凭君试读山君传，鹤岂能言为嫉邪。

脱粟羹藜未厌餐，何心华屋荐金盘。风前觅句巾常岸，月下挥觞影亦单。懒拙不堪当世用，行藏留与后人看。也知妍丑初无定，马面相怜亦突栾。

拜捧双壶急破封，蓬庐惊怪闹儿童。欢生和气薰蒸外，春在先生酝酿中。枯涸诗肠偏借润，飘零酒盏不忧空。更看小队寻花柳，太守风流似醉翁。

黄堂还复念酸寒，余沥分来玉斚宽。遽遣茅柴羞避席，快呼苜蓿彊登盘。步兵胜处轻刘子，北海狂言迕阿瞒。何似老虔春夜酌，檐花细雨洗愁端。

我友溪堂爱说诗，兵厨况有酒如池。留髠一石从来惯，访戴扁舟莫太迟。已办鸱夷陪后乘，姑令从事作先驰。凭君试向松江望，绿涨蒲萄正渺弥。

清德如公畏四知，流光底事感圆蓍。日边丹凤聊栖棘，月下惊鸿尚拣枝。五十知非惭漏尽，百年彊半怪驹驰。买臣富贵犹堪待，莫诵浔阳落魄诗。

袅娜柔条不自持，锁窗深处最相宜。试教纤手簪双鬓，莫遣新愁上两眉。子建洛神空有赋，乐天杨柳可无诗。为君唤起温柔梦，春草池塘日正迟。

溪上园亭处处新，想君屡费橐中银。鶑窥绣户烦三请，蝶遶花梢知几巡。恨不即时谋载酒，恐因暇日得寻春。只愁又隔同年面，却欠尊前似主人。

崇桃积李巧争新，红胜胭脂白胜银。车骑每劳鶑命唤，药栏聊伴蝶游巡。何须歌舞留连夜，漫与诗篇慰藉春。珍重海棠烦问讯，肯教空谷老佳人。

向来一瓣为南丰，纵使能诗也坐穷。千里望中同夜月，五言城里带春风。人言止酒今直止，君自中书岂不中。莫道天工全愦愦，满头白发亦何公。

虎丘欲到几年华，灵运何妨不在家。风艇也遭新坝厄，芒鞋可惮去途赊。禅心默会点头石，幻化应羞解语花。忆昔吴王旧池馆，一堪行乐一堪嗟。

宦游曾记旧桐川，泮水凄凉愧郑虔。怪得儒流有师法，知从乡老得心传。未酬龙伯连鳌手，遽作维扬跨鹤仙。太息孔门空用赋，不教一柱果擎天。

当年抗疏动宸旒，骑省乌台许遍游。稳稳枢庭方缓步，骎骎揆路却回头。空余荣锦开三径，犹有甘棠蔽两州。浮世功名俱一梦，不须夜壑怪移舟。

引年归老十星霜，养素遗荣道愈光。可但苍生思谢傅，未应白首愧冯唐。龙光方庆千龄遇，凤诰俄嗟一鉴亡。前辈风流磨灭尽，后生无复见堂堂。

剩欲从公朝暮闲，一溪留我未容还。极思谈笑三秋隔，相望林泉数里间。诗绝一时同郑老，书堂终日憩何山。报来定有吴门信，快矣黄嘉明月湾。

盖世声名紫府仙，平生襟袖著山川。一麾管领秋江月，千首凭陵杜曲天。畴昔风云余感慨，归来文字带芳鲜。和韩何限惊人句，应有门人李汉编。

丘山何必万牛回，栎杜从来贵不才。无事饮多惟日醉，有声画好亦天开。欲谋松菊园三径，翻讶文章水一杯。未免无衣忧卒岁，篱根惭愧候虫催。

宦路侵寻已倦游，功名何敢望前修。谬纡州组三宜去，回视儒冠一忍羞。畴昔尝窥循吏传，只今谁是富民侯。夜来好雨催归棹，春水茫茫涨鸭头。

看镜功名不用频，醉乡境界几由旬。何妨走马来为问，纵未成龙亦有神。生计一丝宁挂眼，闲居百事不如人。惊鸿亦有高飞意，姑傍花前过却春。

梦觉谁呼小玉频，分灯魔女笑波旬。暮年禅悦浑知味，少日文章岂有神。赤脚玉川容老婢，绿珠金谷漫佳人。玄冥不是梅花主，开尽南枝付与春。

吴兴太守也堪怜，十日斋厨九不烟。索漠清怀寒食夜，颠狂风雨落花天。流鶑百啭还求友，化鹤重来不是仙。待得麦秋民足食，君恩万一许归田。

澹烟寒雨洗轻埃，千树江头探借开。莫倚风流贪画柳，直须火急去寻梅。可能卯酒三杯罢，索取冰姿一笑回。好手河阳教落后，纷纷桃李满舆台。

玉溪得得探芳期，孤负诗人尽醉归。消息向来空驿使，画图老去惜明妃。香魂月堕惊春梦，翠袖天寒怯暮晖。蜂蝶卑凡浑省识，良迷桃李趁狂飞。

除日催人不奈频，那堪月小不圆旬。谁能椒颂花如锦，自写桃符笔有神。通夕留连分岁客，明朝多少贺年人。寿觞举处慈颜喜，却是萱堂賸得春。

间阔忻逢诸葛丰，不应阮籍哭途穷。拟留重客倾家酿，更喜贤郎有父风。诗思凭陵烟雨上，宦情抖擞簿书中。击鲜下舍聊乘兴，未许黄堂舍盖公。

魏紫姚黄次第荣，政须亲戚话真情。楼台是处增诗兴，罗绮丛中放酒行。下榻能留黄叔度，高斋端有谢宣城。却怜老令卑栖甚，目送归鸿意自倾。

万里阴云一战收，怪生和气袭兼裘。昆山龙过初衔烛，旸谷乌飞不傍舟。曝背爬搔疑挟纩，冻躯伛偻快伸钩。老农扶杖闲相过，一味丰年说不休。

结习已空摩诘袂，苦寒聊解拾遗裘。梅花已负先驱弩，竹叶随牵下濑舟。门外有谁惊剥啄，林间何处叫钩辀。诗人莫费雕肝肾，付与晴窗茗椀休。

何许龙蟠雨应求，参天老木古灵湫。投诚已自刲鹅颈，激怒宁烦掷虎头。南亩有人朝负耒，绝潢无客夜行舟。寄言神物须终惠，为挽天河使倒流。

岩前垂溜忽涓涓，疑是池龙肯看鞭。千嶂黑云才过雨，一番白水又平田。润添秔稻翻凉叶，喜入樵苏爨晚烟。马上归来闻好语，荷锄相对说丰年。

朝雨城南柳色新，溪光溶漾宛如银。地偏心远开三径，风引船回欠一巡。二月欲来正月尽，三分已过一分春。鶑啼燕舞非吾事，管领韶华自有人。

种秫诗人也未穷，百篇欲就醉颜红。却思白堕相逢晚，不分青铜一笑空。卧瓮更须防吏部，抱琴应不问新丰。何当乞与青田核，圣处时时任一中。

邻鸡催晓破秋天，一枕邯郸便脱蝉。应了世间如梦幻，况于酒里得天全。鸿陂曩昔闻谣鹄，下舍凄凉念击鲜。谁遣惊风吹雁序，不堪雪涕望新阡。

屋角勃姑时自唤，篱根络纬竞先鸣。刈禾政想頳肩重，扬秕那愁眯目轻。考满我应书下下，赈荒人谓策平平。回思旧岁民情恶，不但中山有啜羹。

明月从来忌暗投，污渠尤忌映清沟。上书未办诛屠伯，束带何曾问督邮。袒裼直前当暴虎，善刀那见有全牛。区区三仕并三已，喜愠眉间了不留。

绿涨春波到白蘋，高怀宁便忆鲈莼。缘谁一笑理归棹，为我千岩访古人。已狎风波浮宦海，可能霄汉隔通津。割鸡却叹非吾事，况是劳观亦损神。

畴昔鸣琴子贱堂，至今弦诵尚悠扬。农桑乐岁千家足，桃李春风几度芳。疾恶政缘同伯厚，爱民何止一桐乡。乌台此去真朝夕，剑履还须去尚方。

一识荆州已是荣，二年尤足慰平生。从来东粤轻公子，只有临邛贵长卿。惨别翻令诗句钝，临行重把酒壶倾。故人闻道开东阁，拭目云霄九万程。

城头杖屦恣延缘，终日看山也自贤。浮蚁酿来堪把盏，飞鸿送尽且挥弦。卷残帘幕千家雨，倚遍阑干四角天。渭北江东何处是，谪仙诗兴政飘然。

功名虽结少年场，看镜空惊两鬓苍。我已青冥甘蹭蹬，君今列宿倍辉光。寸心祇自怀三径，尺素何妨枉一行。多谢南宫故人报，日边消息想能详。

经时梅熟雨翻盆，老我无聊正杜门。日焙衣巾留白醭，年侵腰脚倦黄昏。扫除云雾风无力，点滴轩楹漏有痕。入市乘船虽未验，溪流已涨几番浑。

风流曼倩碧云仙，惯见儿嬉寿母前。莫讶科名后余子，要教富贵出长年。鹅黄新酿香浮瓮，雁翅横秋影接天。端的姮娥消息近，南坡丹桂已开先。

东风摇荡玉奁冰，车马从人唤不譍。赖有麹生来入座，了无魔女与分灯。夜深月色明如洗，寒在梅梢瘦不胜。却笑少年行乐地，华胥枕上太瞢腾。

第一林泉得纵观，春风随步著栏干。山园梅雪千株在，门纳湖光十里宽。水上湿红云片段，亭前鲜碧玉檀栾。主人才调浑相称，题柱诗篇一一刊。

举杯邀月且留残，覆雨翻云意未阑。自是阴晴难准拟，莫将怀抱逐悲欢。灯前白发惊秋半，镜里清光有岁寒。玉斧祇应修未就，素娥宁许等闲看。

怪底今宵眼界宽，银潢不动蘸金盘。未应天上追时好，无奈人间别样看。酒盏飘零惊鹤唳，笛声哀怨起龙蟠。经年不复南楼梦，且作三人取次欢。

别驾联镳喜在坰，不妨修禊继兰亭。雅知社结池莲白，况复诗成水荇青。问讯梅花才半树，渐看柳絮又浮萍。风光流转须时赏，烂醉从今莫放醒。

家山入望更贪程，造物无心雨与晴。今日莫愁明日近，一程但作两程行。生须快意何尝梦，久不还乡亦自惊。亲戚固应情话在，争先僮仆已欢迎。

诏书催发太频频，千骑东来喜望尘。不为寻芳宁较晚，固应入境便颁春。风和渐觉旌旗转，野旷遥闻钲鼓新。千里嗷嗷方待哺，自惭何以慰斯民。

移竹应须竹醉时，不妨带笋一时移。清阴且障东西日，碧色还分上下池。岁晚雪霜成老伴，夜凉风月得新知。朅来便有亲亲意，玉立无言似索诗。

楼下遗踪宛可寻，尚须宾从一来临。三峰嵂崒浑依旧，双阙岧峣复见今。麻麦向来迷绿野，簪缨久矣负儒林。使君不惜褰帷问，慰我邦人望望心。

杰阁危栏不许寻，境环千里望中临。古桃风物宁非旧，甲子规模廼到今。堪笑折腰趋府事，何如长啸入山林。故园猿鹤休惊怨，出岫孤云岂有心。

度柳穿花故故迟，黄金新刷羽毛奇。惊回午梦花梢日，啼破春愁柳絮时。老去上林空好语，向来幽谷有谁知。纷纷云雨成翻覆，求友唯君慰我思。

律身端合励冰清，莅政尤须称物平。知是夫君深寓意，雅宜斯阁遂安名。池幽自足龟鱼乐，林静休教虫鸟鸣。况复官闲州似斗，不妨时此濯尘缨。

鼯鼠相将五技穷，东来岁月太匆匆。冷官敢恨知音少，直道难教与俗同。翻忆对床听夜雨，不堪举扇障西风。诗来唤起还家梦，目断成行天际鸿。

万亩坟山遍野阴，几年樵采到如今。藩篱有限重加护，斤斧无端免见侵。缺处更须频检校，暇时何惜一登临。先君暗里应倾倒，方信流长源更深。

详观白傅一篇诗，长日何须一局碁。字细纵然劳眼力，理长尤是契心期。夸张歌酒浑相似，消遣穷愁亦自知。大节更思公出处，寥寥千载是吾师。

黄堂通夕听檐声，去谒灵湫及未明。画鹢破寒收宿霭，老龙擎日献新晴。何须厌胜驱黄帽，况复精诚却卫兵。尽道使君能抚字，归途争看古阳城。

洞中龙亦詟先声，韬敛云阴放日明。久雨也知田父苦，十分端为使君晴。但令渤海捐刀剑，不用天河洗甲兵。昨夜铃斋诗欲就，鬼神闻已泣蒲城。

雨占甲子向来频，谁道开晴必换旬。云过阳台空有梦，雪消姑射漫凝神。林间却喜鸠呼妇，檐外何妨鹊噪人。可怕西郊泥一尺，径须跃马去寻春。

连宵骤雨喜初晴，何处残蝉不乱鸣。晚熟岂妨秔秫好，秋声先傍竹梧轻。纷纷云散心安在，隠隠雷收气未平。半蔌惊魂犹未定，老农那得不惩羹。

雨余天宇十分清，到处官蛙噤不鸣。残点喜闻檐溜断，新凉更觉葛衣轻。飞扬楚观人无梦，畜缩胥涛怒已平。满眼秋风归未得，却惭千里话莼羹。

西风有意作新晴，不遣中宵鹤鹳鸣。红袂行云仙梦断，青灯对酒客愁轻。起看垅首禾无害，见说溪头水已平。莼菜鲈鱼秋正美，谁能分我一杯羹。

广文官舍自萧然，好事何人与酒钱。惯伴诸生甘寂寞，倦从狷子醉妖妍。静挥绿绮心逾适，渴饮门冬手自煎。畴昔东山怀雅尚，未须轻鄙笑臞仙。

生涯冷淡我胡然，客里空囊愧一钱。已负酒杯同笑语，彊排诗句鬭清妍。官闲祇起樊笼叹，内热真犹膏火煎。试问聚蚊成一饷，何如高枕梦游仙。

几日斋厨愧索然，信君高会拼金钱。迩来此乐城中少，况有今宵座上妍。连放酒杯浮潋滟，须防更漏解催煎。闭门独坐何由羡，漫搅枯肠赋八仙。

孤游冷宦叹徒然，安得通神十万钱。南北阮家何似富，东西施子廼争妍。歌筵怜我应无分，诗债忧君苦太煎。却忆金明年少事，春风得意醉群仙。

东家谁念我累然，惭愧何曾十万钱。病骨那禁三伏热，长眉空负十分妍。睡凉喜有青奴伴，药瞑频呼赤脚煎。阁束箪瓢缘少味，非关辟谷要求仙。

岿然坛宇俯清流，须信规摹跨别州。端为苴茅崇屏翰，要知束楚贵绸缪。治聋有酒烦分馈，宰肉何人叹滞留。天欲吾公安社稷，未宜小试羡三休。

洞庭霜橘偶明珠，磊落堆盘照坐隅。九颂固应原取友，千头宁与李为奴。佳名自昔南邦贵，丹实由来北地无。此日满怀三叹息，惸然天地一身孤。

腕脱何须问小童，汗流聊复慰衰农。联翩天下一轮月，簸荡人间万窍风。萤火招来还自照，蚊雷挥去觉群空。散仙未办朝阊阖，乞与羲皇笑傲中。

如麻密雨不收脚，妒花恶风常打头。那无一日好天气，只有千山供客愁。垂杨未系金袅娜，隔叶倦听黄栗留。南坡是处堪欣赏，把酒还曾酹我不。

簇簇坡头锦绣丛，几番消息问来鸿。素商未遣先惊绿，青女何妨更染红。向日壅培曾覆篑，有时灌溉亦连筒。年来羁宦成离索，却欠看花一醉同。

四月池边见拒霜，园丁惊问此何祥。花如云锦翻新样，叶似宫袍染御香。病不能陪花酒伴，诗犹堪噪鼓旗傍。诸君笔力回元化，努力先春压众芳。

老子而今两鬓霜，未应痴绝泥禨祥。不能木末搴朝露，争免篱边嗅晚香。便合折来书卷畔，讵宜簪向宝钗傍。漫山千树方芽甲，肯信人间有早芳。

平生忧国愿年丰，荒政那知技已穷。千里农桑千里雨，一番桃李一番风。宦游老去春强半，劝相归来日过中。自愧活人无好手，只将水旱祷天公。

疏林拂拂见旌旗，短镫翩翩度翠微。十里好山供客醉，一犁春雨劝农归。水流花出红成队，麦雨天连绿打围。投老田园今晚矣，不须五十始知非。

春事三分破二分，山郊劝相岂虚文。通宵已过台前雨，破晓谁耕陇上云。士女携壶方杂遝，老癃扶杖亦欢欣。迂疏为郡浑无补，只把丰年答圣君。

风月联翩别驾分，双凫飞舄总能文。苔痕点绿山头石，花影浮红水面云。一舸鸱夷聊尔尔，千岩啼鸟自欣欣。徘徊斗粟归田缓，堪笑痴顽老使君。

偶从野叟问耕桑，说到春来日日忙。老尽吾蚕桑自绿，化残胡蝶麦犹黄。迎梅已过三旬雨，秧稻初齐五月凉。天上何人调玉烛，但知击壤乐时康。

怪底昌园一种梅，老枝强项独迟开。伶俜鹤膝翻嫌瘦，皴皵龙鳞不受摧。羞把冰肌混桃李，故将粉面映莓苔。广平铁石心犹在，宁有诗情似玉台。

万山深处得重来，天目晴云未放开。尽喜山田秧{禾罢}{禾亚}，那愁石径湿莓苔。铁冠道士今安在，玉局仙翁去不回。唯有洞中龙应祷，果能因旱起风雷。

蒲团睡思欲蒙蒙，珍重贤人酒一中。夜静喜听悬霤雨，寒多更怯战窗风。檐花细落浑疑梦，诗句频催政未工。雪拥红炉愁不寐，此时怀抱想君同。

雨声天外倒银潢，枕上才闻喜欲狂。鼓吹不须教两部，稻粱行庆有千仓。青缸照影花无睡，红袂行云梦有香。最好空阶泻檐溜，却疑并舍压糟床。

一尊情话向南荣，好雨知时盆样倾。且喜黍苗饶岁事，莫愁梧竹作秋声。檐花夜永灯前落，池草诗成梦里惊。端的对床寻旧约，韦郎曾赋五言城。

晨光欲动尚熹微，漠漠春阴未解围。雾掩前村迷酒旆，风吹寒色著征衣。功名底许妨行乐，出处年来果是非。一笑南坡归梦里，满山桃李政芳菲。

御府金奁出宝薰，𦶟来池上定知闻。龙应覆手能为雨，岫岂无心漫出云。秧插高田犹未遍，泉流幽涧恐难分。奉常典礼吾方与，毋作神羞视秩文。

连年因旱祷丛祠，未免斯民有怨咨。拟学催科今晚矣，不能引去更何之。下田敢有百车望，好雨犹宽三日期。惭愧农家私水利，桔槔虽巧不容施。

玉奴端不负花期，乞得东皇一笑归。淡扫娥眉怜虢国，半匀妆面妒徐妃。有情立马留新恨，无赖啼禽送落晖。金铉政须和鼎实，莫嫌笛里浪惊飞。

龙麝浓薰总不宜，幽香细细忽闻时。蜜脾悬磬无余味，鹤膝横陈有老枝。玉蕊檀心还得似，蜡言栀貌有谁欺。却疑不是人间物，三嗅殷勤与赋诗。

冰霜元不与花宜，颇怪梅花亦后时。庾岭别来无驿使，少林忽见有横枝。化工真幻知谁辨，诗老题评岂我欺。世味饱谙浑似蜡，对花不饮漫赓诗。

问讯江梅意未回，少林横出不知裁。争先赖有园夫报，折赠空惊驿使来。疏影暗香宁是伴，蜡言栀貌未须媒。主人闻说归朝近，且趁眉间喜色开。

蜡缀枝头春来回，缃罗休用剪刀裁。直须浮蚁相携去，应有游蜂错认来。晕紫檀心真似假，娇黄妆额自能媒。年来世味浑如此，嚼蕊吹香一笑开。

步遶名园日几回，司花着意巧能裁。影疏雅称灯笼映，香细疑从酒面来。破白江梅羞月妒，黏红仙杏待春媒。何如新样龙山种，却在京都占早开。

纷纷蜂子竞生涯，每到花时辄放衙。悬室尽将花作蜡，何人翻以蜡为花。姑从凡卉论先后，若比江梅有等差。弄假像真真像假，小儿造物未须夸。

醉张白眼望层空，作意中秋一笑同。忽讶微云得急雨，纵妨明月有清风。连宵桂近姮娥惜，尽日槐忙举子工。勿指凉天云即是，且须倾尽玉西东。

谁与天公沃亢阳，洒尘微雨仅毫芒。只忧南亩频年旱，敢爱北窗通夕凉。何物兴云须蜴蜥，几时舞野定商羊。会当直入雷霆室，戏掉狂车下大荒。

床前蜡纸一灯明，殷殷闻雷数震惊。忽去青天无鸟迹，骤来红树有鶑声。噆肤噬血宁甘死，投隙穿帷太巧生。为尔通宵愁不寐，几回枕上又诗成。

青奴良夜偶相依，斑扇团团亦倦挥。我自蒙头还引睡，渠应皤腹不能飞。多愁白发三千丈，无分红绡十幅围。安得西风来一扫，固知么么未胜威。

饥馑忧渠欲洊臻，大田不雨已生尘。何人有力能鞭石，老令无能漫积薪。诸佛未尝违众愿，上苍宁不悯斯民。诚烦仇览登山履，为扣岩前彼上人。

不向龙祠小乞灵，连宵那得雨冥冥。势方聚处中心喜，声渐微时侧耳听。便觉田头秧稻绿，更夸陇首麦苗青。丰登自此无公事，只有棠阴蔽广庭。

传闻神姥产英灵，雷电当时亦晦冥。好雨固宜随祷应，夜窗曾误几番听。关心病守头空白，失喜农夫眼倍青。水溢旱乾宁有数，人间无路叩天庭。

老龙高卧复何求，韬敛风雷自一湫。不恨如麻无雨脚，却愁生耳有禾头。向来河内惭移粟，此去江边欲具舟。龙若有灵须早计，霖霪莫待火西流。

淫雨天公不肯晴，区区香火屡哀鸣。两年苦潦民何罪，千里分忧责匪轻。已幸早禾方露积，正怜秋稼与云平。蓱号莫败西成好，捩手从来易覆羹。

夜雨倾盆𢭏瓦沟，檐声汹涌碎江流。安眠一枕西窗晓，饱饭十分南亩秋。老火熏天已无迹，频年赤地更谁忧。起来喜拨床头瓮，却待今宵月满楼。

雷车谁唤阿香推，酿雨云头簇不开。猛热急掀江汉立，先声偏上竹梧来。高唐赋就何曾梦，杜曲诗成不费催。颇欲灯前同夜酌，却愁牢落馈无台。

彻夜盆翻天井潢，回澜谁障百川狂。鲲方怒翼思溟海，鼠已摇牙伺太仓。秋著屏山惊客枕，润添衣笼费𬬻香。惠连应记池塘梦，近有书来说对床。

乘槎有客泛仙潢，咋指泥涂悔我狂。此去不烦推谢令，向来宁是尼臧仓。愁惊过雁乡心碎，喜溢浮蛆瓮面香。金井老梧秋色重，时翻危叶堕银床。

此邦旱暵已连年，民亦何辜欲吁天。鸠拙林间时自唤，龙慵潭底敢安眠。忽看注雨如车轴，便觉流泉满稻田。我亦驾言随霹雳，一瓢倾倒马鞍前。

下山虽幸免颠跻，骤雨冥冥步转迷。白马已翻青嶂去，黄鹂犹恋绿林啼。人皆有路通霄汉，我独无桥渡涧溪。且傍田塍欹侧过，从教甲子混涂泥。

连宵风雨太飘飖，颇讶龙吟意气豪。三座危桥过不易，一溪湍水涨能高。栖迟王事嗟何及，咫尺威颜敢告劳。袖取丰年天上去，洗泥准拟醉香醪。

宝熏降自九重天，再款龙祠礼亦专。谢雨归来还得雨，今年必定作丰年。弥天膏润人皆喜，连日奔驰我独贤。回首家山今不远，固应惭恨不归田。

秋到天公日日阴，林间厌听鹁鸠鸣。向来南亩频忧旱，此去西成只欠晴。檐有漏痕看菌出，径无行迹认苔生。夜窗细诵秋阳赋，才谢坡仙和不成。

檐声点滴送愁频，梦雨连江遽一旬。杜老多情还动酌，坡公何事却伤神。渭城官柳难留客，巫峡行云不见人。可是蓱号工洒道，东郊准备要迎春。

精祷能令天意回，猖狂旱魃敢为灾。龙眠熟处雷呼觉，蚁战酣时雨趁来。耕父荷锄歌召杜，腐儒秉笔愧邹枚。太平知有三登象，从此官租不费催。

一雨丰年兆可探，全胜雪瑞白成三。偏怜令尹关心切，喜对农夫洗汗惭。秔稻秀畦欣绿润，芙蓉依水媚红酣。词源顿遣如泉涌，酒量悬知似海涵。

龙眠熟处雷呼醒，蚁战酣时雨趁来。凉入稻云青漠漠，润添田水白皑皑。但期家给皆红腐，莫管庭空长绿苔。老令催科知自拙，推挤不法谓何哉。

年来事事与心违，墨绶尘劳莫我知。慷慨归田虽有赋，殷勤喜雨漫赓诗。谁怜饭颗山头瘦，却想松江水面肥。一笑桑榆收已暮，向来膏润太逾时。

文书堆案眼慵开，客有可人今雨来。说剑丹心空耿耿，岸巾雪鬓欲皑皑。山田渐喜滋香稻，客位从教长紫苔。涸辙穷鳞赖濡沫，未宜曷月咏归哉。

领邑西来物物违，只应松竹旧相知。宽心雨意浓如酒，满眼秋怀总是诗。惭愧不才劳抚字，平生何意羡轻肥。飘然傥遂归田赋，食蘗毋忘在莒时。

山云泼墨度墙隈，信道鸣鸠唤雨来。骤泻竹梢青羃羃，乱翻荷盖白皑皑。尊前花落愁赊酒，地上钱流错认苔。更愿公家宽赋敛，斯民卒岁亦悠哉。

当面论交背面违，此心叔向几人知。喜君一见便倾盖，过我相从唯说诗。别后梅花看太瘦，向来瓠白不应肥。何如且缓东归策，共醉橙黄橘绿时。

何须祷旱必桑林，试扣丛祠丐一临。再拜炉烟方裛裛，四周云气已骎骎。田龟向去亡凶兆，垤鹳新来有好音。多谢神灵怜老令，肯倾膏泽慰民心。

电帜摇摇眩目光，雷车殷殷讶空肠。咄嗟有底千峰雨，珍重无多一瓣香。秔稻气苏南亩喜，芭蕉声到北窗凉。恭惟英济纲维是，并遣炎官理去艎。

鼎来雨喜动吟笺，顿遣醯鸡舞瓮天。傅野要观新事业，巫山莫学短因缘。碧筒便好浮家酿，红粉还羞著老年。此意自佳君自会，将诗不必众人传。

紫鸾栖棘乳溪边，不羡群飞漫刺天。一见交情真我辈，更将诗句洗尘缘。宁唯刮目须三日，恨不从公蚤十年。只恐秋风趣分袂，尺书傥有雁能传。

朝来一穗看炉烟，遽挽银河下九天。东海不冤私自幸，南阳高卧且随缘。佳名德雨闻前代，尺字商霖证昔年。老子婆婆那辨此，两翁心印有人传。

墙隈绿袅风前竹，池上青横雨后峰。森然便有濠濮想，若者曾吞云梦胸。杳无碧涧来㶉𫛶，安得旧水藏蛟龙。我今齿发亦自料，回首家山归兴浓。

异乡王粲懒登楼，肠断淮山落木秋。塞上阴云空漠漠，江边艇子故悠悠。悲凉只怕闻孤雁，浩荡那堪没白鸥。莫怪楚囚频下泪，何人谈话到神州。

玉琯新阳七日来，天将风月赋诗才。别来又喜逢初度，相望何由把一杯。霜后不凋门外柳，春前已折陇头梅。团栾今夜华堂燕，应念三州数往回。

目断银河婉娈期，彩云香雾转馡馡。天孙无赖能专巧，世俗由来亦妄祈。穉子唤人占蟢网，老妻怜我泣牛衣。客星若就君平卜，更问金穰与木饥。

下笔梅山漫不休，诗筒倏寄置书邮。分符我亦惭铜虎，问俗人谁忍佩牛。已洗圜扉亡久系，更教彩棒息群偷。年来况是催科拙，聚敛平生笑冉求。

马上西风著面凉，翩翩乌帽更低昂。晚晴是处鸦声喜，秋熟连阡禾穗香。穉子候门应自语，征夫指路未渠忙。歇鞍野店谁为伴，自买村醪一举觞。

德星天遣出淮𣸣，玉节光华委十分。可但筹边专馈饷，直须旷土尽耕耘。向来我已惭无效，此去君当勉策勋。尚有龟山风浪恶，得无遗恨雁离群。

淮边陈迹试重论，走遍西途落木村。依旧江山连北固，承平池馆羡东园。中原入望堪垂涕，古汴无情尚有痕。岁漕东南六百万，云何异域得游魂。

左螭玉立耸朝端，底事飘然便挂冠。简记起家千载遇，光华持节万人看。溪山好处宁终恋，鸥鹭盟前莫遽寒。已是诏书催上道，却烦尺鲤问平安。

五千经卷乃吾心，眼力年来却不胜。且学赵州看半藏，从教舍利说三乘。循行数字难成佛，兀坐焚香也似僧。此法本来无所得，多生受记有燃灯。

楼成叠翠相奇奇，不羡围屏锦绣机。卜筑又新王粲宅，登临莫下董生帷。高吟得助添新卷，清赏何须贮舞衣。问舍却怜吾未就，归心长与落霞飞。

见说江都一骑来，筠篮坏土带春回。不堪羁宦思金谷，宁有诗情似玉台。纶阁翻阶无复梦，乳溪临槛想传杯。殷勤分赠须闻早，社后重阳政好培。

一日思君一度年，家山好在落霞边。飞鸿日去情何限，黄耳书来病已痊。欹枕池塘春草梦，闭门风雨落梅天。南坡政恐春留住，过我何时果着鞭。

万里归飞怪底迟，岂缘鸟道崄而奇。尚怀旧国初来日，偏恨群芳欲尽时。回首暮山宁久住，论心残月漫相知。何人远道长为客，为尔声声劳梦思。

此去家山仅两程，不烦鸟语苦丁宁。烟花三月忙中过，风雨连宵梦里听。问雁呼卿情大薄，闻鸡起舞意还醒。年来纵迹浑无定，渠亦相怜水上萍。

公家文字足搜寻，间览容陪夏日临。句里江山元自旧，笔端造化速宜今。朱扉对启雄潭府，秀气平分入泮林。青佩龙门行在望，跃鞭莫负使君心。

何人浪说四难并，此地追随眼更清。飞盖数移红步幛，肩舆稳度翠围屏。春回觞咏频频举，风度笙歌处处听。昼短夜长公莫恨，当家故事有兰亭。

弟侄团栾岂偶然，华堂绮席间婵娟。试看今夕知何夕，颇觉新年胜旧年。黄纸除书须有命，青春作伴且随缘。从今屡费何须惜，日办杯觞趁和篇。

按剑何由骇夜光，险心真复易羊肠。未能种橘千奴足，且欲滋兰九畹香。俗物满前多汩没，玉人在侧独清凉。夜来忽有家山梦，便向清溪欲舣艎。

悠然旅酌夜沉沉，漫想歌眉带浅颦。兴寄鳞鸿宁有限，诗成珠玉未羞贫。尚烦潇洒登山屐，聊慰崎岖穷谷民。已笑割鸡非我事，颇尝栖棘有斯人。

先生雅意在垂虹，底事鸾栖枳棘中。几欲上书排北阙，却应举扇障西风。官清高枕梦魂好，兴动长吟诗句工。琐琐升沉何足道，只凭心地与天通。

江南三月暮春天，上巳清明五日前。红杏园林初过雨，绿杨庭院欲生烟。无花无酒伤今日，宜麦宜蚕胜去年。却怪山中时候早，树林深处有鸣蝉。

秋与诗人着意清，不平宁作候虫鸣。闲愁有底能千斛，久雨终当快一晴。富贵时来何足道，英雄天亦不徒生。来宵径就姮娥约，丹桂当年种已成。

秋月秋花自一回，锦囊收拾靡遗才。吟余顾兔毫端满，赋罢文犀纸面开。十里清香供隠几，三人对影称挥杯。笑渠冷淡为生活，何似笙歌鼎沸催。

周南留滞玉堂仙，千骑那教下蜀川。梁上几看明月夜，江东空想暮云天。五年契阔音书断，万里归来语笑鲜。喜有常郎天下士，肯来相对语残编。

那得朝朝琼树新，拥炉添炭费乌银。试呵冻笔还搜句，浅酌香醪未计巡。过眼年华休恨晚，转头天令即行春。纷纷桃李谁知问，祇有寒梅是故人。

诗成开府让清新，纸扫溪藤笔弄银。斗转苍龙归北望，日行黄道傒东巡。人情自是随时变，天意何私与物春。官里簿书殊未了，不知花事属何人。

市无晨饮助加餐，空愧先生苜蓿盘。尚有园人供菜把，漫劳穉子写牌单。俸钱先自无多了，宾客从来不惯看。已誓长斋依绣佛，妻孥休怪瘦栾栾。

山园秀色故堪餐，明月批来白玉盘。小县经年常乏俸，颓墙过午尚悬单。妇兴举案齐眉叹，婢愧添薪墨腕看。无肉纵令人解瘦，却宜相对碧檀栾。

怪生食指动晨餐，拗项蒸毛忽满盘。总为饥驱嗟我老，未能饱死笑人单。不除豪气杯中兴，空有功名镜里看。菽水虽贫归去好，白头慈母要团栾。

少年发愤欲忘餐，信木能钻透石盘。灯火半生徒自苦，虀盐并日不嫌单。嗟来未肯低头拜，臭腐那须着眼看。何物马肝犹不悟，怜渠五利竟诛栾。

听履星辰最上头，一麾得请暂南州。高风凛凛推前辈，政路骎骎却倦游。地近枌榆同衣锦，天低雨露密承流。只今廊庙须公等，燕寝凝香莫久留。

雨送行人上短篷，东君更借一帆风。桃源春水半篙稳，锦谷清溪几曲通。远岫天边凝晚碧，夕阳波面泛微红。舟行又胜山行好，两岸芳菲一顾中。

寒天短日少晶辉，薄暮边城鼓角悲。外使方将接踵至，淮民未有息肩期。吁嗟道路频牵挽，表里河山几合离。闻道遗黎尚思汉，中原恢复定何时。

长淮东下月西流，起视龟山势若浮。砢岸崎岖须列炬，波涛汹涌更行舟。今秋暴涨尤堪畏，去岁坚冰亦合忧。有底往来能屑屑，痴儿了事几时休。

名园天气更须新，况有弹筝甲用银。舟欲暂回成邂逅，酒因同载作逡巡。飞花一片休嗟晚，啼鸟千岩莫怨春。未暇湖亭修故事，水嬉遍阅水边人。

吹葭六管候频频，眉寿先储酒十旬。鞭到土牛休袖手，斗回天驷已驰神。花梢彩胜翻新样，镜里朱颜只故人。生菜玉纤能细缕，大家醉赏满盘春。

东风欲动管灰飞，剪彩工夫莫恨迟。残腊竟呈三白瑞，新春元与六花期。羊羔酒好浮琼液，牛尾狸堪削玉肌。欲就江梅赊一笑，前村容有未开枝。

怪生淑气静氛埃，知是东君一笑开。膏雨任能滋宿麦，香风先已上寒梅。交情太薄鶑犹懒，远信难凭雁却回。闻道君家春最胜，十分眉妩画章台。

镜里朱颜一寸埃，感时怀抱向谁开。典衣饾饤盘心菜，贳酒留连眼底梅。三月鶑花劳问讯，几家幡胜带能回。新来不作温柔梦，有底诗情似玉台。

青旗小队唤渠频，新历先看早二旬。羯鼓催花夸敏捷，舞腰回雪鬭精神。燕飞欲傍钗头月，雁过才归陌上人。谁道土牛鞭不动，也能脚底散阳春。

烟霞痼疾自年龄，冷落江城处士星。松下茶烟青羃羃，竹间碁韵子丁丁。林泉雅许幽人往，猿鹤应羞俗驾经。沽酒抱琴还有约，要看桂子月中零。

书云瑞应协黄钟，人事天时讶许同。葭管阴阳消长际，朱幡新旧送迎中。严陵滩昔怀高节，茂苑城今愧下风。醉里不知乡国异，团𪢮相映酒颜红。

堂馈流涎玉面狸，也知臭腐出神奇。分无竹叶浮酥面，尚想梅花映雪肌。渠幸腊前能漏网，人言春后亦非时。吾侪口腹真余事，莫倚雄豪浪赋诗。

夜寒那得到帘帷，前拥红炉后翠眉。未致马蹄沙水鳖，且尝牛尾雪天狸。葅寒石芥愁辛鼻，鲊熟雏鹅怯带脂。端的为渠添酒兴，红颜相映玉肤肌。

仙格孤高老始成，临池爱刷羽毛轻。未看月下婆娑舞，且听风前嘹唳声。向人自在有真态，伴我官闲无俗情。少待相将林下去，携筇更引鹿同行。

诗情引上碧天高，侍史毋辞走送劳。栗里正思陶靖节，愚溪不数柳仪曹。只惭同队疏头角，莫恋樊笼损羽毛。取友如君千载士，陆机作赋岂其豪。

黄鸡催晓破霜天，起整冠裳拜影前。又见刺文添一线，谁知泣血已三年。蟠桃海上今应熟，双橘怀中祇自怜。未必儿童知此恨，彩衣依旧戏蹁跹。

维摩应待散花天，无复称觞寿母前。从隔蓬壶三万里，尚期华表一千年。弟兄黄发三人在，故旧青云众目怜。自愧阿奴真碌碌，不妨鉴井又蹁跹。

天时人事日相煎，否泰俄惊在眼前。积闰尽归冬十月，纪元一似太初年。联珠合璧犹重见，华发苍颜益可怜。三抚祥琴无意绪，当筵那忍舞蹁跹。

杖屦南坡路不赊，就中景物四时佳。春林竞秀烘迟日，雪岫初晴眩晓霞。炎夏清风横一榻，澄秋明月满千家。人生适意须行乐，况是樽前鬓未华。

墨绶低回叹陆沉，好山浑作翠眉颦。我聊尔耳宁违俗，仕有时乎亦为贫。老去催科非所学，向来凋瘵愧斯民。整襟再拜栾城像，幸賸残膏丐后人。

宦情元薄且浮沉，抚字劳心祇效颦。白首论交嗟已晚，青衫捧檄祇缘贫。简书岂不怀朋友，德意安能及吏民。误矣折腰成底事，谁欤高枕有闲人。

缭枝偃蹇傍岩隈，密叶棱层不露才。一色浑疑新酿熟，十分端为好诗开。佳人宜与簪云髻，上客须邀釂玉杯。只恐王孙归未得，小山招隠故应催。

缃黄襞积间琉璃，病眼看花喜欲迷。半树斓斑藏雾豹，一秋清绝辟尘犀。谁分仙种来蟾窟，知有生香洗麝脐。天女维摩应大笑，一枝扶上髻鬟低。

万壑千岩秋欲阑，金商点缀破天悭。未须狂雨相将去，且索西风一笑还。香列酴醾薝萄右，清宜茅舍竹篱间。闻君画柳为眉妩，可复扶花上髻鬟。

月娥一笑抵千金，玉粟枝头点缀深。莫怪谪仙犹未赏，却因犬子喜相寻。漙漙白露新秋色，楚楚黄裳翠雨襟。高兴已辜红袖饮，何心相伴白头吟。

两行丛桂手亲栽，移自深岩远壑来。今夏蒙茸看叶长，来秋端的见花开。早时切记频浇灌，瘦地仍须苦壅培。待得东堂枝可折，满山桃李尽舆台。

岩桂无人也自芳，月宫仙子道家妆。露漙仙掌三秋色，风动枝头十里香。先世栽培虽地僻，近年卜筑发天藏。后堂元有文犀贵，可但腰金照地光。

团餠秋光入好枝，一天风露最清时。管窥豹雾岩前隠，杯泛鹅黄月下宜。子落谁赓沧海咏，丛生应有小山知。惠连更喜姮娥近，底事观书却废诗。

东堂留得最高枝，向道重开果有时。仙掌露漙秋气重，山头月照晚妆宜。层层黄色眉间见，拂拂清香鼻观知。更约菊花为老伴，四难并处可无诗。

夺得饥民鬼手中，误恩增秩敢言功。颇闻有意征黄霸，却坐无书遗子公。莫我愁眉劳抚字，从渠醉眼乱青红。床头况有韦编在，消长何妨以数穷。

光阴老去漫匆匆，千骑南来岁又穷。竹瘦固应留晚节，梅开宁亦待春风。青冥蹭蹬何关我，白发飘萧恐未翁。毕竟田园归去好，暮云回首自江东。

归来世事任浮沉，车马萧条门巷深。一榻容身无妄想，两餐度日少关心。园收佳实随时荐，瓮有新𥬠待月斟。老觉闲居浑有味，不须荣宦说骎骎。

春工投老日骎骎，阅遍芳菲又绿阴。不复椅梧倾宿凤，几番淮海变鸣禽。太阿自抚为知己，焦尾谁弹莫赏音。高下风花何足问，向来出处固无心。

珍重黄堂遗送来，淮南未数小山才。分从月里双株在，趁得风前一笑开。秋著屏帏蟾弄影，春生酒面蚁浮杯。姮娥自与花为约，不爱人间羯鼓催。

折桂东堂又一回，秋花此外祇凡才。千岩万壑幽深处，玉露金风烂漫开。有客挥犀纷入坐，几时清燕小持杯。作诗且与留花住，青女繁霜未要催。

高枝曾折记前回，晚路重逢叹滞才。天上移来和月种，人间占得及秋开。香浮翠葆花藏叶，影动燃犀酒映杯。犹有黄花堪殿后，为渠留恋为渠催。

舂容听履上星辰，玉笋班中第一人。暂藉威名分阃寄，賸留风采照廷绅。何人重记西山雨，老我空伤南浦春。此去莫贪为郡乐，紫枢黄阁待经纶。

十年沉落困推挤，出处于公恨不齐。本谓重来酬契阔，岂期一见又分携。风吹渭水波声小，春压阳关柳色低。老矣销魂难语别，且须倒尽玉东西。

小队行春簇使旌，黄童白叟递逢迎。劝耕试向何山麓，竞渡还倾极乐城。画舫骁腾喧鼓吹，红妆凝伫傍轩楹。山公归路人争看，已有丰年笑语声。

去年今日到湖州，救得饥民岁又周。阅遍炎凉还自笑，坐靡廪饩更何求。渊明栗里终归去，太史周南枉滞留。咄咄大钧何必问，固知薄命与仇谋。

属和何须蚌鹬持，笙歌鼎沸政相宜。劝君莫惜松醪酒，容我来看柳叶眉。春去自怜鶑命友，夜来空费雨催诗。海棠还有风流伴，留得芳菲不恨迟。

青衫试吏古桐川，识面池阳别驾贤。但喜论交时一笑，不知为客度三年。新来怀抱愁分袂，此去功名好着鞭。未必九华清绝地，更能留滞玉堂仙。

别乘词锋不费磨，江山得助想经过。离情柳色长亭暮，愁绪梅腮细雨多。渭北论文须细与，洛南问业念如何。有时尺素频相寄，莫负东来锦鲤波。

灏气南坡日夕清，杖藜缘底邈无情。读书乃尔妨行乐，觅句从来怪瘦生。况有鸡豚燕同社，政须钟鼓报新晴。似闻岩桂花开遍，早晚携壶一就倾。

万山深处长官贫，不惯将迎懒是真。谁解移文回俗驾，漫劳举扇障风尘。碧云日暮还无信，白眼途穷易见嗔。归去荒村望灯火，是何鸡狗亦惊人。

红紫争先有底忙，姚黄晚出最芬芳。玉非蒸栗难同色，露是蔷薇更染香。翠幄密遮春去路，黄云低映晓来妆。十分喜气眉间见，快泻鹅儿醉洛阳。

新向坡头种牡丹，更开小径傍层坛。先生倍费栽培力，俗子那容取次看。应有司花来守护，更须插槿与遮栏。何时一醉酬心赏，屈指春风半岁宽。

青桂留连最上枝，待君奋翼到天池。秋莲又喜呈嘉兆，春草何劳费梦思。雅想分香风静处，更怜并影月明时。姮娥似办双荷制，故遣冯夷预报知。

君家双桂有高枝，便令齐飞集凤池。底事乳溪迷簿领，相望泮水费怀思。四明人物谁能俪，万里功名自有时。为我双莲出佳句，个中气味许君知。

鹡鸰原上思何穷，排遣新愁酒有功。不见老松孤晚岁，忍看宿草又春风。危亭徙倚前峰碧，归路迟回夕照红。谁谓死生真永诀，会应相对梦魂中。

倒指西城我廪高，天公自欲慰民劳。声名敢望黄丞相，诗律间追何水曹。三径就荒身似赘，一行作吏事如毛。只须多酿兵厨酒，聊伴先生醉后豪。

中山清赏好家风，父母犹能说此翁。谁与画图传浙右，更余诗句满江东。日边纵识双凫舄，天上难留一马骢。投绂归来名愈重，橐金虽尽乐何穷。

平生学道未纯全，游宦何须苦着鞭。作县又将书下考，离乡今已跨三年。性多忤物无非罪，命与仇谋孰使然。抚字催科俱大谬，不如投檄早归田。

老龙高卧古灵湫，唤醒须烦尺简投。澒洞溪云随起雨，渺弥陂水急通沟。定看田里还丰岁，且豢鸡豚作好秋。可是蓝田修故事，为民精祷益同忧。

当年书剑走风尘，倾盖桃花一笑春。别去交情浑似旧，向来时事几番新。诗坛雄健看前辈，官路低回愧此身。珍重烦公问消息，双溪烟雨政垂纶。

尺素西来字字真，诗成胶漆重雷陈。连城喜子重增价，敝帚怜吾亦自珍。穷达旧闻俱有命，功命底事要知津。一樽别后开怀抱，只有湖山似可人。

六花飞舞到江头，清赏朝来破客愁。便遣郢人传白雪，快呼从事到青州。宠珍历象占星鸟，混一疆封验斗牛。遥想倚栏看未足，寒江浩荡没轻鸥。

天教三白瑞来麰，黄竹歌声浪自愁。未问骑馿游霸上，行将跨鹤上扬州。桥横忽度行天马，帘卷何须压海牛。鼓吹从来杀风景，丁宁江上莫惊鸥。

一别十年难再逢，君今浙左我淮东。功名老去终安在，出处年来恨不同。已是死灰何足溺，祇应怪事更书空。鸡虫得失无期了，莫为元规扇障风。

寸进鲇鱼上竹竿，磨馿终日困团团。诸公有意故推挽，议者献言防诞谩。胡不罢休嗟已晚，只堪付与一长叹。杜陵有语君知否，才士从来汲引难。

相得诗人我与兄，平生无一不真情。河梁莫恨看云别，剡棹曾经载雪行。近喜双鱼传尺素，远胜孤雁带边城。江湖老去知何用，空把葵心向日倾。

樯燕呢喃浪语人，岸花飞舞苦伤情。賸穷诗眼三千界，漫鼓琴心一再行。他日湖山还帝里，别时风雨满江城。思君直欲令人老，流水沄沄日夜倾。

缓步诗成不用催，松门开径破莓苔。池塘梦草人何在，风雨连山子独来。望断惊鸿怜片影，愁生雊雉应游媒。仆夫忽报天将暮，又是篮舆寂寞回。

粗衣粝饭不难供，有底令人芥蒂胸。但得千奴足吾事，不须万里建侯封。缲丝何许逢园客，学稼谁能问老农。粗喜近来薪水给，免教雨外急村舂。

香雾崇朝一炷薰，雷声便得晚来闻。今年虽欠梅黄雨，仲夏犹敷稻绿云。审象已能苏大旱，卧龙何用说三分。腐儒窃有区区见，例奏囊封愧不文。

使君事业此权舆，军政留心尽返初。尺籍伍符须补阙，连营列戍且群居。更观坚利修兵甲，可但帡幪有屋庐。我亦向来飞荐墨，况闻佳颂起阎闾。

平安一雁带书来，顿解愁肠日九回。珍重梅花还庾岭，别离杨柳自章台。宦情落落思三径，世事悠悠付一杯。桃李河阳无好手，南坡随处賸栽培。

王式当年本不来，送涂未远径须回。自怜白璧频遭剑，何许黄金更筑台。夜榻对眠空抚枕，寒炉孤坐懒持杯。权门气焰堪薰炙，况是无资与瓮醅。

雪意垂垂漫不收，预愁严凛压貂裘。十分果是滋农谷，一片何妨上酒舟。天远雁飞难寄字，江寒鱼懒不吞钩。欲酬妙唱无佳思，岁恶诗人且罢休。

岁旱十分无一收，苦寒何许索重裘。流民岂是无常产，触处浑如不系舟。但愿天心怜冻馁，莫教雪意大牵钩。祇今宿麦无人种，谁问王师休未休。

槐影侵阶昼未移，筠筒忽见破愁眉。新篇谁出诸公右，此事终成一段奇。我欲泼醅浮大白，君当枉驾授前绥。相从日日南坡上，流落人间总是诗。

一杯相属岂非天，目送归鸿付五弦。霜后黄花秋漠漠，风前丹叶暮翩翩。凭栏把酒青山共，即席赓诗红袖传。我亦从来无此客，敢将觞咏断前贤。

一翻梧叶又惊秋，鬓上侵寻岁月流。夜永只怜灯作伴，诗成却欠酒浇愁。多情行雨空扬袂，何物非烟解击瓯。室有天游魂梦好，屏山不遣污油头。

西窗风露不禁秋，时数微萤几点流。识字故应甘寂寞，著书初不为穷愁。倦横如意方三鼓，渴饮门冬自一瓯。喜报灯花知底事，玉虫连夜缀钗头。

玉帛修和好，边隅久晏宁。狼贪素谿壑，鲸浪忽沧溟。江汉危航苇，关河失固扃。两淮先齮龁，四海渐凋零。稍喜呻吟地，重霑庙社灵。帝方恢祚运，公合在朝廷。故国非乔木，闻诗饱过庭。经纶一门事，风采四夷听。共喜难兄弟，于今尚典刑。陵云临北固，雪涕陋新亭。清切郎官宿，光辉使者星。深源观出处，李泌盛年龄。人杰今为用，天骄盍暂停。大弨弦白羽，雄剑发新硎。貔虎三千士，刍粮十万舲。少须姿宿饱，作气上青冥。传檄收天府，偏师下井陉。孑遗新雨露，幽蛰待雷霆。命服期三锡，腰镮拥万钉。归来觐旒冕，早晚焕丹青。伊昔蒙倾盖，随群预掣铃。初筵叨礼数，接武奉仪型。载酒桃花浪，寻诗杜若汀。一斑窥豹管，什袭换鹅经。深汲无长绠，洪撞仅寸筳。违离念芝宇，开落几尧蓂。生计春冰薄，先畴露叶暝。抱经羞画虎，娱老托原鸰。忝窃空黄甲，衰残类白丁。尘生悲破甑，晨起问储缾。孤宦徒为尔，长饥未遽醒。地寒谁援接，途远更伶俜。咽绝空阶蚓，微茫腐草萤。逮今施刻画，犹得振毛翎。幕府今多士，峨冠总宁馨。暴鳞呼斗水，病颡忆林坰。薄用收鸡肋，微功蓄豨芩。真成能肉骨，坐待脱拘囹。自是权舆地，宜深肺腑铭。宁闻量如海，不受一浮萍。

储极天开秀，皇图日又新。梦熊初卜夜，禖燕蚤祠春。瑞霭蓬莱殿，祥标析木津。准龙真帝子，眉宇只天人。少海涵舆地，前星耀紫宸。英姿生不世，雄略动如神。仁孝兰同毓，温恭玉比纯。云章辉步障，月御契重轮。尧历占蓂荚，庄年数大椿。千龄符会庆，五福自天申。鹤禁移舟夕，龙楼问寝晨。慈颜俱有喜，习俗尽还淳。湛露漙金菊，凉风动白蘋。好秋澄似洗，函夏肃无尘。羽翼商山老，簪缨望苑宾。欢呼称寿斚，谐䜩接芳裀。景邑曾开幕，郎垣偶滥巾。不才蒙眄睐，何力赞弥纶。符竹分苕水，才华想洛滨。歌诗形善祝，秉笔愧徐陈。

伏谒三池上，难穷一壑幽。万山从此起，众水尽分流。暑雨虽愆夏，阴风镇若秋。天高还有目，地险好回头。御府金奁赐，仙坛铁板投。不须忧旱魃，直是起潜虬。圣主思霖切，微臣尽日留。精诚三祷罢，神听一闻不。霶霈斯为泽，迟回恐作羞。奉常司典礼，秋报敢忘优。

山中秋赏罢，溪上晚归时。出谷秦人望，经湖谢客期。日斜愁路远，风横畏舟迟。章句怀文友，途程问檝师。浅沙游蚌蛤，危石起鸬鹚。落叶飞孤戍，横塘向古祠。行行多逸兴，无处不相思。

北阙书休上，东山妓不携。宦情元梦鹿，交道只黄鹂。瓜戍怀桐汭，星回直摄提。双凫方欲下，只履又还西。尘土惭书剑，江山识杖藜。青冥甘蹭蹬，素手孰提撕。笑幕空巢燕，怜藩几触羝。兹坡何爽垲，造物复推挤。萧寺钟声远，坊门酒旆低。目行无远近，脚力免攀跻。更喜经前圃，何妨过小溪。烟林轻曳练，云岫近横梯。井邑千家丽，川原四望迷。披榛通曲迳，锄麦乱蔬畦。梅杏增奇观，牛羊失旧蹊。道傍知苦李，霜后认红梨。植竹行抽笋，栽杨蚤秀稊。霞蒸桃处处，露怨草凄凄。红白宜相间，高卑未得齐。壶浆旁舍乞，饭裹小童赍。著屐应同谢，登仙不羡倪。芳菲催羯鼓，早晚映榱题。葵绿新含露，芹香旧煮泥。鸿宾天外去，鸠妇雨中啼。密荫真堪托，安枝可以栖。应须回俗驾，未肯厌家鸡。蜂识花前酒，鸦随陇上犁。角看童子丱，齿见老人𫠜。靖节莲为社，梁侯稊觅稗。问渠何所见，公子岂知嵇。

酒者忘忧物，难教与愿违。未能聊尔耳，时复一中之。全醉无乘坠，偏醒有是非。兵厨那可恋，州绂屡交驰。莫讶台无馈，相逢盖有时。留髠从昔惯，舍盖有谁知。短棹能来往，经年慰别离。何尝有此客，了事笑痴儿。

岳镇凝华久，天潢析派初。长庚秋入梦，佳气夜充闾。奕叶兰同茂，怀珠玉不如。词章贺白右，经术向歆余。已近长安日，聊登使者车。着鞭先禁路，储宝镇皇居。家世曾重席，王门昔曳裾。弹冠惭似续，入幕借吹嘘。愿献长生箓，何须鸿宝书。黑头须两地，玉带拥金鱼。

平生爱竹几成癖，到处成阴已足嘉。潇洒未输彭泽柳，檀栾偏映杜林花。园林日日饶春事，红紫纷纷尽岁华。清节抱萌初入眼，金盘当馈莫摇牙。从渠燕颔夸千尺，还我鳌竿是一家。须信直钩终有用，渭川元不钓烟霞。

偃息飞檐下，开轩适向东。满床今夜月，只欠与君同。

年华纷代谢，时态几沉浮。天末凉风起，何人不感秋。

已是诗成集，何妨酒拍浮。人生不行乐，空惜鬓惊秋。

向道鲈鱼美，须渠太白浮。季鹰归未得，空忆五湖秋。

柏寺官联谬，萍踪宦海浮。向来苕霅梦，罪我亦春秋。

故里经年别，虚舟尽日浮。有书谁与寄，目送雁横秋。

窗暗灯花结，帘疏露气浮。晚来城上角，吹断一天秋。

诗到齐梁后，名多李杜浮。谁能追正始，蟪小岂知秋。

处处村舂急，家家晚爨烟。青山映丹杏，过雨转嫣然。

寒食无多日，梨花又一春。鹿门山下路，真有姓庞人。

谢雨还如祷雨时，篮舆顿撼不胜疲。两回往返千余里，禄马交驰恐应之。

三尺苍头佩酒壶，篮舆稳度白毡铺。凭谁为把无尘笔，画取先生看雪图。

紫鸾合在烟霄上，敛翅聊栖枳棘间。若向两途分上下，可能句里有江山。

冬来长夜数更筹，耿耿青灯照客愁。底事舟中能好睡，觉来身已抵瓜州。

桂华天上正扶疏，万里清光散有余。厚约本期今夕共，翻云覆雨独何欤。

故人别来不作疏，扁舟访我得三余。一杯相属岂易得，兴尽而返其然欤。

藂陵蒇事谨秋尝，归路扁舟泛渺茫。剡雪无由访安道，鉴湖空复忆知章。

早禾割尽晚禾青，地下知章果有灵。岂忆鉴湖曾敕赐，连山云雾雨冥冥。

土牛迟重小加鞭，无限春风才管弦。好事东君真敏捷，也能雪里散红莲。

彩胜华灯共一回，新年乐事并相催。天公预借今宵景，更放团圆好月来。

花柳争春岁岁同，美人剪彩莫言功。谁知造物初无物，只在洪钧一转中。

腊雪初消柳眼寒，春风才入酒杯宽。一年佳节知多少，屈指从今是履端。

铜瓶沁水泫微温，便许争春雪里村。应为诗人太幽独，西窗和月伴黄昏。

旧样宫黄羞半额，新番绛领衬陪腮。待簪宝髻连云重，且插铜壶借水开。

自插笆篱当药栏，旋移花木向中间。东偏只要疏疏竹，开牖莫教遮却山。

庖人先去几多时，赖是先生惯忍饥。扪腹只堪供一笑，穷途何事不差池。

旌旗小队引朝官，白叟黄童也聚观。我似仙人正骑虎，饥肠过午未朝餐。

珠玑璀璨忽堆盘，浴罢追凉得饱餐。不似来禽空有帖，直须同竹问平安。

溪毛秋后亟登盘，山色朝来并可餐。但得长为南荡客，何须索米向长安。

累累火齐忽堆盘，水里硫黄得饫餐。忆得旧时风味在，故人唯有一任安。

芡实尝新又一年，溪堂风物想依然。软温初剥浑如旧，只欠高谈惊四筵。

裹送头颅慰隔年，书传鸿雁正翩然。诗成更想挥毫处，无数珠玑落满筵。

百琲明珠富有年，不须鲛客更潸然。斛量自是君家事，买取双鬟当舞筵。

目送归鸿不记年，书来系帛正茫然。也知函首初无罪，应为怀珠供四筵。

华池同咽足延年，枵腹新来忽果然。再遣金罂来入社，不妨朱袖镇当筵。

皓齿君家二八年，歌珠曾许听累然。双眉松子元同味，更唾余花傍绮筵。

芡盘新采辱分珍，远胜溪毛咏采蘋。老去何心温软味，漫将空想调诗人。

鸿头{角戢}{角戢}竞怀珍，南荡风光胜白蘋。试𢭏明珠三万斛，与君换取坠楼人。

跃马青罗步幛间，松林尽处是前山。玉梅刚障春风面，残雪融时见一斑。

征车又抵东山驿，屈指前回仅两旬。多少路人相借问，不知何事往来频。

黄琉璃色縠波纹，持赠多惭李使君。一枕凉风吹梦去，楚山修竹正如云。

履道宅图还似否，乐天归计但茫然。人生闲适须闻早，屈指今过本命年。

想见榱题高数尺，莫愁囊里费千金。明年便合多裁柳，遶屋连墙易得阴。

屏里一斑窥豹管，钗头千粟缀鹅黄。角巾堕晓花同梦，月帐含秋影亦香。

毗卢华藏浩无涯，菩萨何妨且在家。近日不应魔事起，看经顿觉眼昏花。

石濑沈舟事可吁，万签出水已霑濡。本来一卷无成坏，为问冯夷浸得无。

贝叶琅函免浸淫，贤侯料理意何深。慨然忧物如忧己，已得他时援溺心。

北窗枕簟称高眠，沉水还须起篆烟。老子平生无长物，殷勤分送敢论钱。

淮山丛桂知名久，金粟离离玉露团。老子婆娑宁办此，秋来仅得一枝看。

维摩丈室无人到，散尽天花结习空。犹有一枝秋色在，明窗浄几胆瓶中。

锺山畴昔愧移文，俗驾宁容更浃辰。忽有片云池上起，元来却是雨留人。

淮南猪肉不论钱，下舍应须数击鲜。过午食单毋溷我，饭来开口亦欣然。

软炊香饭杜陵老，烂煮葵羹玉局仙。饱喜饥嗔吾未免，何当辟谷去求玄。

倏然尸解去何之，玄圃昆仑定不疑。华表重来千载后，谁人不是冢累累。

一为饥驱三十年，近收朝牍赋归田。尚赊瓶粟开三径，敢羡庖珍食万钱。

春菊秋花毋久溷，粗茶淡饭且随缘。除须甘旨供慈母，自合长斋绣佛前。

想见先生喜见颜，登临今在翠微间。兹游便是扬州鹤，不用持钱更买山。

香在幽兰伯仲间，出尘标格自清闲。黄冠野服真相称，掠我招词赋小山。

卵石周围砌作坛，更须面面作栏杆。瓜期未用相催迫，准拟来年看牡丹。

向阳姚魏动芳馨，傍砌尤宜架小亭。围坐俯窥群品秀，入檐平视远山青。

东君探借小春天，珍重霜余晓更妍。岂是阳和私拙守，也应春色属诗仙。

筠筒吹火鼎烹油，小摘朝来露已浮。烂煮香粳供玉糁，更须春味荐猫头。

未必烝壶输鸭味，谁云湩酪敌莼羹。先春已拟尝新韭，最爱萧萧夜雨声。

膏粱余习言无味，藜苋枯肠语转工。染鼎不应孤指动，来诗却得愈头风。

介叟从来仆命骚，吟魂招得楚江涛。也知笔力千钧重，莫怪山城纸价高。

北关险处绝攀跻，牧马休教识玉溪。他日君王如有问，固应曾说到淮西。

桃李向人何许懒，春风用事不教闲。羁愁先自深如海，诗债那堪积似山。

天香国艳胆瓶中，眼界增明鼻观通。多谢高轩肯相顾，家贫不办一樽同。

江南二十四番风，浪蕊浮花一洗空。断送春归可无恨，酒垆谁复过黄公。

未数骚人赋落英，新诗贻我底能清。笔端挽得东风住，侯喜真惭浪得名。

沧浪未濯软红尘，捧檄东来祇为亲。天女不知摩诘病，云何却现宰官身。

杜宇声声苦唤人，应怜书剑走风尘。家山有约蚤归去，莫待来呼祈孔宾。

排闷浑无酒十旬，落红铺绣未嫌贫。一壶饷我勾诗兴，大胜云安麹米春。

三径萧萧一冷官，菊残荷尽扰愁端。思君一夜梅花瘦，旋觉新来带眼宽。

青衫莫厌缚微官，过眼荣枯几万端。得意邯郸归一枕，从今须放酒肠宽。

长笑刘郎赋大钧，强将神理质诸人。泛观万物皆刍狗，天地谁知本不仁。

当年宝婺我为州，锦里先生得唱酬。一自江头分袂后，至今空想暮云愁。

州县丰登公事少，凝香燕寝只吟哦。乐天长短三千首，争似斯民击壤歌。

梅山诗集到中都，囊括三江带五湖。却许严诗编杜集，傍观应作丈人乌。

少日清文结主知，斋坛授钺及耆颐。人生得意今如许，须信穷人不是诗。

南浦晴来涨绿波，他乡春事已无多。禅心总作空花观，孤负尊前一曲歌。

风来瑟瑟暮生波，雨后阶前榆荚多。隔叶黄鹂漫愁思，定应春晚不能歌。

门外东风自在狂，雨晴深院日偏长。鸣鸠唤妇声声切，赖是年来已沐肠。

间关得侣情尤重，冷淡论交味更长。纵使出门还有碍，几多世路险羊肠。

师门泰华一高峰，天遣云龙处处逢。肯赠明珠须及早，蛾眉端不浪为容。

眼中犀角无余子，膝下荆兰总一般。纵有家声报消息，未如一见始心安。

夜永青缸一点明，雨声著瓦似荷声。何人高卧西窗下，先觉凉从枕簟生。

自笑为容非白璧，从渠入耳有黄华。一行作吏浑无况，两眼新来病有花。

风前无赖花飞急，少待须臾莫仓卒。不堪姚魏遽飘零，尚有酴醾能秀发。

春尽园林鶑懒唤，日长官舍雀堪罗。二毛老去浑无用，一掬愁来不奈多。

几多白白与红红，争似淮山小桂丛。簿领沈迷春又过，枉教二十四番风。

有酒不浇坟上土，浮花浪蕊何须数。营巢燕子恰迎风，逐妇鹁鸪还唤雨。

割鸡自叹非初意，有底徘徊绊此身。官事未知何日了，溪边谁识望云人。

三春已过二春了，十日那无一日晴。已是飘零成老丑，更怜行乐负平生。

照坐雕盘花一簇，满瓮葡萄酒新绿。那知身后更浮名，若论眼前不翅足。

莫将杨柳轻攀折，人生会少多离别。芍药留残十日春，杜鹃啼破千山月。

十首新诗逼黄绢，数行妙墨写乌丝。摩挲老眼还惊顾，文采珊瑚鬭陆离。

眼底群山入望来，搀天苍弁独崔嵬。年来怀抱谁关锁，祇傍登临醉里开。

广文官冷复谁堪，心事无人可共谈。好雨忽来诗兴动，苦无才调却怀惭。

嗟予意广与才疏，天下何当贮一幮。尽把饥蚊羁海外，却驱一世入华胥。

赋形微细在污渠，终日营营为腹虚。贪吏贪民膏血尽，不知何计与驱除。

三苏当日振英华，下榻相看意已佳。太息乐全无复见，旧庐闻属女真家。

夏木阴阴四月天，伤心满目旧山川。还辕已落春归后，始到南京闻杜鹃。

长淮准拟濯尘埃，汉节何妨一往回。杜宇不知归路近，树头声急更相催。

何人金印漫垂腰，赤脚怜浓不解娇。老去不因花妄想，沾泥柳絮似参寥。

白玉盘盂自一家，春工雕琢蚤萌芽。品题况有坡翁句，除却姚黄说此花。

回首龙山忆孟嘉，诗成醉墨带烟霞。风流多谢佳公子，遣赠扬州几度花。

错盘根墢似苞桑，细细分来巧作行。且趁秋灰浮季琯，更教冬线受微阳。

卵石周围也自佳，茅亭稳著不须奢。何心更作扬州梦，十里春风万本花。

南坡地脉生来瘦，根墢移栽却要肥。说与园翁须早计，莫教春事与心违。

咏梅谁复擅诗名，梅与诗人自有情。说尽梅花随处好，喜君诗句似梅清。

梅格孤高不待夸，暗香浮动影横斜。个中风味谁相称，只有西湖处士家。

休咏诗人大小东，丰年雨意十分浓。使君自是为霖手，不遣昌黎苦讼风。

三登从此数淳熙，一雨炎官遂霁威。绿润田畴今已遍，凉生殿阁故应微。

人言岁稔催科易，我念民贫积欠多。政拙不归嗟已老，空余一饭愧廉颇。

绛帐才华溢彩笺，谁嘲昼寝腹便便。侧闻已上中和颂，试请重歌相府莲。

安得丝毫补吏民，下车才度十朝曛。却惭父老相留恋，卮酒争持寿使君。

多少邦人意惨凄，出郊云淡楚天低。马头渐指淮东去，回望孤城落照西。

昌黎集里知名久，山海经中取喻何。柱后惠文渠勿恃，只今散地亦投戈。

怪形未免遭支解，香甲还应即鼎烹。便与庚桑登俎豆，何如郭索自泥行。

架竹编茅数百家，柴门随分映桃花。春风不办舒州杓，习惯淮乡木杵茶。

试着轻衫问晓晴，野棠花下有清明。不如独上江楼去，坐听春潮送𫇛声。

连枝并蒂更同根，结实双双向小园。调鼎异时知有伴，相期携手上天门。

蓱号起雨风头好，禾稼如云水面肥。从此丰年无一事，前歌后舞送神归。

催科太拙愧无功，抚字徒劳技已穷。正直却应神误听，祇凭香火报年丰。

伊轧篮舆度翠微，萧疏甲队小红旗。杜鹃强欲知人事，苦苦声声劝我归。

绿林深处啭黄鹂，光景浑如初夏时。尚觉风头能瑟瑟，却忧雨脚反迟迟。

紫金岩电间闪烁，宝网香云时吐吞。况有降魔大圆镜，岂因旱魃更游魂。

怪生斗水蓄风雷，唤取龙神睡觉来。火急共为诗准备，却愁头上雨相催。

野火烧渠经几秋，却将光彩閟深幽。尘中纵有人磨镜，俗状年来我亦羞。

向来赤地增愁叹，更遣蜚蝗恣噬吞。稽首愿天怜一雨，只今未定有惊魂。

一声破柱走惊雷，割得乖龙左耳来。海水荡云疑欲立，电光摇帜更烦催。

石应皮里有阳秋，千载潜光待发幽。说与山灵呈伎俩，试令回顾合包羞。

白虹贯日怜精爽，黑蜧拏云怪吐吞。急雨翻盆天借润，摩挲秔稻与招魂。

墨云沃日度轻雷，满载随车白雨来。更好夜凉工杼轴，篱根蚤有候虫催。

百箔蚕丝麦有秋，田家此乐最闲幽。蓱号莫败西成好，里社溪毛或可羞。

问龙乞水龙何惜，纵令一雨才涓滴。但愿群公坐庙堂，且与庆元调玉历。

山石崎岖路觉遥，望中天目得能高。洞霄双径无缘到，从事何妨我独劳。

问讯春风笑语温，轩眉花柳自村村。月娥不肯空归去，先为梅花洗睡昏。

素面青娥月里回，舞阑香汗粉融腮。洗妆懒趁霜钟早，直待扶桑金镜开。

绀苞紫晕别家春，不属东君自宠珍。丈室维摩元不病，何妨时有散花人。

蜡纸灯笼云母轻，近来勾我睡魂生。醒来骤听空阶雨，疑是糟床压酒声。

眼看世事一毫轻，莫把浮名绊此身。却笑彭城风雨夜，枉教松竹作离声。

掩卷支颐万虑轻，家风元是鲁儒生。短檠已入秋堂露，对榻犹便夜雨声。

雨催诗兴笔头轻，饭颗休嘲太瘦生。华动淋漓清夜酌，竹分潇洒暮檐声。

纷纷万事醉中轻，金石论交仗麹生。鼓吹纵无蛙两部，欢呼时和隔墙声。

一夜龙池霹雳飞，万山连雨出重围。莫愁随步冲泥滑，且得余凉送我归。

雪样清虚玉样温，桃花麤丑杏花村。可能腊月头开尽，却恐春风眼见昏。

雀抱寒柯窗弄影，鸾窥清沼粉匀腮。年来怀抱浑关锁，为尔眉头得好开。

青女催装试手温，云移步障到江村。盈盈欲露含羞态，便面还教月敛昏。

舞翻绿羽双垂带，酒引红鳞半晕腮。却是月娥憎独步，故教瑞叶一时开。

巧为诗翁一笑温，白沙翠竹暮江村。天怜孤秀教松伴，一爱清香洗枣昏。

先春破白风回面，半夏传黄雨著腮。俯仰年华共流转，不愁无酒且颜开。

洞庭霜橘遣分珍，以侑西山眉寿春。此日吾亲应念我，请君归遗太夫人。

山名鱼袋不寻常，正在西茔水口傍。往日先君亲指似，果然紫绶印金章。

此身非我何由病，识破还渠大丈夫。毒药故应无用处，不须错认作醍醐。

涂毒鼓中初未有，维摩室内本来虚。脑门一服须教裂，试问禅师咽得无。

欲将何物供斋盂，惭愧初无乳与酥。灭尽世间颠倒想，元来烝鸭是烝壶。

问讯维摩遣化来，上方香积甑生埃。何妨试向朱门去，会有青莲一朵开。

桃李用事能几日，东风笑人双鬓华。不须安石愁屡费，趁晴快赏洛城花。

惜花常恨日不足，无奈春归太仓卒。窗前唤起不关渠，欹枕无眠待明发。

安得万斛蒲萄波，一时快泻金叵罗。眼底春光看有数，花前乐事苦无多。

千朵姚黄并魏红，簇簇坡头罗绮丛。更须殷勤油幕护，旁边恐有妒花风。

空花过眼随尘土，不如意处何须数。一春数到牡丹时，坡头日日风和雨。

读书不知头白早，却是儒冠多误身。陆沈黄绶非吾意，惭愧东西南北人。

未知今日定何日，道是好晴难得晴。来怕春风花底散，归愁暮雨树头生。

花藤肩舆绣帘簇，寿母颜红双鬓绿。桃李阴中五弟兄，起舞团栾欢意足。

有花堪折且须折，正愁春尽难为别。官期促我不少缓，强道千里共明月。

我辈不比少年时，陶写政赖竹与丝。劝君莫种南塘柳，只为行人管别离。

东君属意鹤翎红，喜入先生盼睐中。蝴蝶亦知春事短，向人栩栩恋芳丛。

功名悔不知津早，自理菟裘吾欲老。不论花木四时春，坐对溪山终日好。

问人执戟明光宫，何似醉乡时一中。春来百物不入眼，赖有姚黄并魏红。

花间待公来亦久，公归花亦随乌有。凫鸿忽堕寄新诗，尚忆花前同举酒。

青帝工夫在牡丹，花开时节奈春残。坡头况有狂风雨，莫惜金刀剪取看。

剪却牡丹春事休，鶑应惆怅蝶应羞。绿阴满地无人见，倚遍栏干独自愁。

足蹑经楼步步高，知公取送不辞劳。他山佛会同携手，看放光明礼白毫。

明教宗风留纸上，常庵心法见毫端。若人于此能三省，成佛元来总一般。

小臣安得雨随车，圣主仁心天地如。一念九重先感格，百神效职敢踌躇。

草堂松竹著寒轻，晚岁相看益友生。今雨不来增怅望，却烦钟鼓报晴声。

一见花开一泪垂，花飞有底急风吹。自从腊后梅花发，愁到牡丹开尽时。

溪山明处开三径，松桂丛中擅一坡。天借缠头千丈锦，红云不尽绿云多。

宦游木末搴芙蓉，祇有埋头簿领丛。怅望家山天样远，万枝相映落霞红。

飞鸣争啄赪虬卵，木杪斜阳几点鸦。红叶堪书收拾取，不妨分付郑虔家。

寒拥红𬬻酒味醇，杯盘罗列鬭时新。却思三十年前味，只有盐虀是故人。

乐天长短三千首，唐室声名四百年。大字正堪遮老眼，向来刻画恐无传。

妙处由来识者难，诗盟千载不应寒。牙签缥帙重拈出，付与诗人仔细看。

将军万里托封侯，太史何须叹滞留。骨相生来无燕颔，毛锥且复事蝇头。

惯凭诗酒弄光阴，秋月春花伴醉吟。不觉年华成晚暮，一声爆竹忽惊心。

狂澜公独障东川，忠力能回尺五天。千骑出游应雨止，尚须灯下理残编。

官拣羸兵教控弦，出门寸步即拘缠。蚤知行路难如此，游宦当初不着鞭。

天寒东郭犹穿履，路涩西家不借馿。近日外间风色恶，不如闭户且观书。

在陈晚矣叹归欤，似觉年来气味疏。有饭不嫌长脱粟，无车那说更求鱼。

不惜顽躯走路尘，祇愁徒步长官嗔。何时竹杖芒鞋去，还我江山自在身。

不到兰扉月又弦，思君无奈寸心缠。今时迺有晏平仲，甘愿亲身为执鞭。

宦路半生真跛鳖，词场末技止蹄馿。南山纵自能招隠，北阙如何不上书。

春末墙头梅偃蹇，岁寒窗外竹萧疏。广文一味清贫耳，甑有悬尘釜长鱼。

满城数日庾公尘，性恶蓝田易得嗔。莫怪向人多白眼，祇缘错见宰官身。

帘卷齐云春暮天，绿阴都放泪痕边。去年此日凭栏处，不见骖鸾驾鹤仙。

月娥不管夜深寒，碾尽楼头白玉盘。却要浮云作帷帽，风搴时得一斑看。

天人戏剪六花飞，却讶江梅开较迟。自是东皇私有约，故教林主缓为期。

玉环天与十分肥，弱骨丰肌不自持。一曲霓裳何足道，承恩应不任风吹。

无赖风前万玉妃，为谁春瘦不胜衣。信传陇首香犹在，雨暗江南子始肥。

白藕分甘来玉井，碧筒荐酒吸鲸川。雪霜笑逐金刀落，便觉横塘在眼前。

玉井莲花十丈长，如船藕实得分尝。碧筒象鼻谁相称，玉骨冰肌分外凉。

冷澹论交味正长，芡盘嘉藕欲同尝。扁舟访我须闻早，莫待西风八月凉。

堪笑夔蚿不自怜，漫劳胸次险山川。仕途醉眼青红乱，何地强分愚与贤。

箕敛陈逋不问年，里胥促迫政骚然。关讥在野重为阱，敢望公家不税廛。

只欲昏昏睡晚晴，惊飞蝴蝶梦难成。凭谁弹取山禽去，厌听窗前聒聒声。

冷矣微官已倦游，末哉斗食尚迟留。长裾懒向侯门曳，任尔儿童笑拙鸠。

新来花鸭已能言，苍狗谁知又变迁。不觉书空成怪事，未应嗔甚笑蓝田。

酒红拂拂借苍颜，一笑忘形尔汝间。早晚小槽新酿熟，能来把酒对南山。

酒熟黄花亦解颜，糟床声落梦魂间。一壶往助齐眉饷，莫遣新愁上远山。

簿书朱墨祇愁颜，毋溷维摩丈室间。俗子樵人须料理，为言爽气在西山。

病起梅花未破颜，无言空伴小轩间。也知不是缘诗瘦，却笑相逢饭颗山。

坐画寒灰一豆红，梅花窗下胆瓶中。只应相伴黄昏月，情绪怜君与我同。

送尽飞鸿眼欲穿，家山政在落霞边。快来幸有梅堪折，莫待相将柳欲眠。

屋头鹊喜报佳音，雁足书来抵万金。一箸庖珍真念我，朝来食炙有牛心。

万发相看万事休，却愁纵迹又萍浮。不须屡费讥安石，有客还曾似此不。

四时甘味着边头，百斛船中酒拍浮。但得有钱能办此，何须左顾羡余不。

莫为弹冠忍一羞，人生富贵等云浮。遥怜城郭重来处，得似山林独往不。

风前柳逞腰肢活，雨后山横眉黛长。欲把西湖比西子，却成画餠诳空肠。

汉苑梅花妆额半，章台柳叶画眉长。恐因巫峡能来梦，莫学苏州枉断肠。

太息仙翁了俗缘，竹轩初日似当年。不禁路冻新霜滑，一诵遗诗一黯然。

横足论交万乘轻，富春山水足平生。从教太史占星变，自是难忘故旧情。

故人昔有刘文叔，此地今余严子陵。行客漫怀千古意，相逢林下一何曾。

四海斯文一范公，云山江水两争雄。旧碑可惜随烟烬，新刻摩挲恐未工。

河南名县固多矣，有底永城天下闻。大抵地因人后重，固知千载有知音。

床头读易编常绝，纸背题诗字半斜。示病维摩元不病，不妨丈室散天花。

乍抛玉节去朝天，分袂江头却黯然。只恐垂虹亭上月，今宵不忍十分圆。

奔走年来已厌频，那堪万里抗边尘。集贤说道虚传耳，惭愧中朝第一人。

薰𬬻斗帐自温温，露挹蔷薇岭外村。气韵更如沉水润，风流不带海岚昏。

美人晓镜玉妆台，仙掌承来傅粉腮。莹彻琉璃瓶外影，闻香不待蜡封开。

麦已化蛾犹未打，蚕虽作茧不堪缲。一年活计今如许，只望西成我廪高。

山前雨脚如麻下，田里水头犹屋高。祇恐无秧可重插，农夫相视敢辞劳。

红紫摧残春又归，独怜杨柳绿依依。无端乱絮因风起，漠漠晴天有雪飞。

应为槐黄蚤着鞭，拟随雕鹗上秋天。老怀已觉功名误，只欲儿曹慰眼前。

三年大比抟鹏志，五日修途舐犊心。齐夺锦标非分外，龟泉从昔庆源深。

轧轧篮舆出暝途，铸钱坞里验青乌。忽然月在千松顶，影落琼瑶满地铺。

谁战玉龙看逐北，尚驱盐虎欲征西。有人独立城头望，一派寒光在乳溪。

晨观已落园翁后，饭已来时计一疏。太息若曹谁领会，更教能赋总输渠。

扶筇行雪又寻梅，花下冲寒要一杯。好事有谁能问字，可须能载麹生来。

霏微小雨洒通宵，惨淡寒云覆丽谯。盈尺未成平地积，六花应在半空销。

忽然天外片云飞，风雨连江浪溅衣。一笑江神真戏剧，晚晴依旧送将归。

行令玄冥不敢温，一天雪重压江村。我惭白雪翻巴曲，天为黄茆洗瘴昏。

宁是因风摇柳絮，又还扶雨著梅腮。先生拥褐方高卧，恶客敲门勿与开。

薄宦才堪鸡肋比，泥涂风雪不偿劳。折腰始悟青衫左，到底山林一著高。

天公怜我太徒劳，为散冰花洗郁陶。翻觉篮舆清兴动，风流不减剡溪高。

扶杖坡头日几回，半醒半醉为花来。只愁秋老风吹尽，更向风前把一杯。

殷勤分去几枝菊，官满聊为三径资。不是园葵何用拔，且无薏苡莫相疑。

秋风丹桂共徘徊，应是姮娥着意来。端为五人俱赴试，五株更遣一时开。

六株丹桂一时华，此去蟾宫路不赊。莫惜中秋同一赏，明年好事总吾家。

菊不能言意自嗟，渊明底事不还家。东篱不负他时约，看取樽前賸着花。

一笑姮娥不问金，诗人未见已披襟。秋来想动蟾宫兴，敢向风前彻夜吟。

官职元来莫浪求，丝絇梦里有谁投。帝庭入侍应须此，果应恩除在仲秋。

香虀𢭏就有余辛，细缕初飞白玉鳞。莫遣佳人频下箸，翠娥深处要人颦。

柳子脂韦不佩弦，痴心附丽老羁缠。廉商浪说能为市，吏贾由来却悟鞭。

杜曲诗翁霜鬓须，谁怜三十载骑馿。五陵车马输年少，枉读平生万卷书。

韩子其人崛强欤，群儿头角久相疏。也知自是屠龙手，温水难教恋小鱼。

斗酒金銮笔下春，脱靴力士几曾嗔。后生不谓寻常事，惊怪先生胆是身。

岩桂搀先还寂寞，菊花殿后尚斓斑。却应独占西风好，乞与佳名秋牡丹。

相得诗人我与公，浙江从此隔西东。年来已是难为别，更在山中风雪中。

杯酒淋漓意气倾，离筵唱彻短歌行。翻然解缆人归后，独自篷窗听雨声。

一麾又指浙西州，千骑东方且上头。已约好山供望眼，更烦飞雪送行舟。

巍冠广厦诵虞唐，冷笑诸儒屋壁藏。卷轴随车虽土苴，末流清润尚堤防。

西殿凉风合断魂，玉奴终不负东昏。纵然荣落才朝暮，也是曾承雨露恩。

翠袖红裳细锦袍，纷纷儿女鬭妖娆。千枝万朵遮人眼，谁觉荣枯在一朝。

光阴占取入秋来，料想西风费剪裁。朝暮相催君莫问，一边零落一边开。

草中漫说千年润，花里休夸百日红。毕竟有生俱有尽，大椿朝菌得无同。

东西断渡欲浮槎，朝来绝市无鱼虾。我仓湿谷舂不得，客米炊来饭有沙。

厨人淘米不淘沙，岂为先生惜齿牙。烘谷旋舂供晚爨，瓶储未可笑陶家。

筠筒角黍楚人悲，节物惊心此一时。不作板舆迎侍计，被谗真欲吊湘累。

何许瀛洲更望登，田园日涉与吾曾。怪来松菊荒三径，底事归兮却未能。

三径应缘二仲开，定交笑指岁寒梅。却嫌桃李无区别，下有成蹊俗客来。

涧下初惊郁郁时，十年春雨旧相知。君看稚齿昂藏处，已有苍髯老大姿。

先生垅上带经锄，一雨朝来土脉苏。盈尺槿篱须补缀，邻翁殊未识龙雏。

太华峰头开玉井，若耶溪上识红妆。要遣秋风开菡萏，急须春雨涨池塘。

靖节门前尽日垂，清风千载意谁知。折腰五斗非吾事，惭愧轻儇一小儿。

咫尺南坡早得春，杖藜朝夕往来频。迨今着意栽桃李，准拟他年作主人。

东风已放二分春，小小犁锄手自亲。多少软红尘里客，岂知林下有闲人。

仙翁久矣骑鲸去，华表终朝化鹤来。更待蟠桃千岁熟，慈颜应认手亲培。

森严风味变腴甘，未必能袪睡思酣。姑为先生宽水厄，却容归梦到江南。

肝胆由来自一家，人间何许是真茶。不妨更著姜盐伴，可但丘中咏有麻。

十指纤纤笋透芽，满盘红玉剥须虾。殷勤念我须分饷，更问邻家酒得赊。

不为河鲀赋荻芽，一壶且复荐枯虾。灯花也似知人喜，来报归期的不赊。

荷叶浮钱蒲茁芽，镜潭宁是照鱼虾。只今风月平分了，便趁鹏程万里赊。

幸然头角未相疏，交道从来笑耳余。短棹忽来还又去，得非蝴碟梦周欤。

优钵昙花果有花，不缘诗酒到君家。闻思大士应嫌汝，枉费精神咏绮霞。

天教英物照阶除，又胜徐卿第二雏。会见五男并二女，宛如合璧与连珠。

拂拭青铜照病颜，勋名正堕渺茫间。缘愁白发三千丈，蚤已朝来见一斑。

割鸡何惜用牛刀，老大无心赋畔牢。多少少年腾上速，几人曾得见霜毛。

小摘情亲自履畦，负霜含露末秋时。绿葵白薤何须说，潘岳当时恐未知。

自锄稀甲细分畦，忆在西山独往时。便把须弥藏芥子，个中境界有谁知。

欲知吾祖庆源深，山下龟泉色更澄。况有西枢铭志在，吾诗正好刻碑阴。

輶车行晓快新游，更上雨花台上头。看不厌人浑是景，清无极处奈何秋。地完龙虎堂堂立，江泊鲸鲵衮衮流。一带黄山是淮土，依然望弗见神州。

花村犬吠可能无，但使三农力有余。千亩秋成云漠漠，一犁春事雨疏疏。登台想见同民乐，上考何妨亦自书。祇恐双凫便飞起，爱身宁许伴春锄。

青荧灯火小窗前，自笑醯鸡舞瓮天。涉笔谩随斯立尾，着鞭蚤觉祖生先。一觞独进何由醉，四鼓相将底未眠。珍重梅枝为老伴，摩挲病眼向渠怜。

葭琯飞灰趁早朝，便看梅柳占春娇。金花彩胜方连昼，璧月华灯又彻宵。罗绮丛中森画{卓戈}，旌旗影里间星轺。满城游妓归时节，犹认云间紫玉箫。

