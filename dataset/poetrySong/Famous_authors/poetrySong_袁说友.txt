宝阁翚飞灿碧霄，中藏奎画叹先朝。要令冠带升堂者，日日羹墙遂见尧。

东江风月夜潮平，西望巫山白帝城。止为山川增楚观，惜哉徒沸市廛声。

楼高百雉楚城东，吴蜀衣冠邂逅逢。自是荆山为屏翰，更看江汉日朝宗。

危楼千尺俯江津，天外飞帆点点匀。作此雄观真壮士，奈何犹说污人尘。

谯楼伟观接城西，天遣公来重以诗。岂是江山与人助，江山元是以人知。

翠云白雪两仙容，未怯姮娥傍月宫。若把佳人较清绝，争妍应愧伯夷风。

晓红着意一番新，稳送公归上国春。花下賸传多好客，满园浑是爱棠人。

呵笔小吟消白日，闭门高卧却红尘。平生笑我千方误，投老从公两岁邻。

欲放酒肠愁酒病，强投诗社阙诗声。浮生失意每如此，薄命何人详细评。

樯乌猛作朝天去，君到长安著脚初。若访西湖问西子，朋游应亦念其余。

山行已办犹嫌晚，天意多悭未放晴。无奈公车留不住，片帆催听櫂歌声。

养花藏日半笼晴，尚有娇红照眼明。却恨中年怕离别，好诗撩动故乡情。

春江稳去趣东归，折尽亭前杨柳丝。我欲吴江办投劾，与君花下说襟期。

寻花喜见去年人，点检枝头次第春。踏遍云塘旧游处，漾波涨碧更粼粼。

伤心客里子规啼，自笑情怀更小儿。短策强随杨柳去，归来却喜燕衔泥。

一川晴草竞春光，绿抹红匀日日忙。榼酒莫辞花下醉，相将堤上柳花黄。

雨膏风软草烟低，处处春来处处知。尤喜梅花未轻褪，枝头一朵尚凝脂。

雄篇多幸到柴扉，祇恨空留最后枝。收拾愧同螬食李，侯生谁复敢言诗。

楼外西山日脚低，萸觞新唱缕金衣。十年为客秋风里，空负黄花几赋归。

了无风雨夕阳低，多少诗翁问白衣。把酒西风暗相约，年年篱下菊时归。

血指濡毫字字工，赤髭白足会常同。从今定了沙弥相，总为先生一语中。

孤峰顶上阿谁能，苦竹怜渠着意曾。他日林间重勘辨，我身元是在家僧。

欲归公未许身闲，欲外云云去亦难。我意公言两矛盾，料公犹作世情看。

闭门终老幽人事，负笈担簦学者宜。过我莫虚黄卷日，还乡须念锦衣时。

自怜五十鬓如丝，更把闲身与物驰。惟有高人收倦翼，世间万事一弹棋。

慈恩犹记北山游，四十年间几别愁。岁晚天涯重握手，两翁齐白九分头。

我丈之贤今老成，题舆剖竹傍青城。从容官事一时了，莫忘莼鲈秋日羹。

谁云追信属酂侯，政为高皇意欲留。岁晚不疑云梦计，那知大业已兴刘。

当年三杰共封侯，谁念淮阴为汉留。不是向来曾蹑足，未容平勃独安刘。

论功久已冠群侯，更欲王齐愿自留。从此朝家若惩创，王侯应得戒非刘。

趁得花封八月凉，相家有子绾铜章。习华指日神京路，此地方知宝应祥。

古括人豪醉墨鲜，一樽宁怯酒如船。新诗磊磊珠玑落，不记梅花在眼前。

厌直承明两建牙，更将义槩浃朝家。举杯珍重吾归矣，林下需君步软沙。

将军久已归黄壤，江妇如何未黑头。若使将军知此意，素缣蒙首也应休。

不为村深与水隈，也依篱落及时开。几年寂寞无人问，一日声名动客杯。

误墨虽藏白，飞埃欲敛昏。谁将草玄手，着意写前村。

屏灯红灼烁，窗月正黄昏。印出横斜影，分明竹外村。

溪藤横翠约，老眼颇眵昏。唤入凌烟后，江村不是村。

红妆夸睡足，粉额趁颜开。惟有江梅样，蛾眉淡拂来。

玉容曾浥麝，仿佛带香开。不比真花怯，斓斑怕雨来。

从来冰雪体，引墨为君开。寄语金鸾客，和羹人正来。

小折霜林半壁间，春风日日付毫端。秋高为借横斜影，留与吾师岁晚看。

轻楳疑当作煤拂拂有余清，笔下翻成月下横。昨夜小屏幽梦断，恍如烟雨瘴江城。

在昔有袁村，今到袁村路。峰傍呼父老，同姓亦三数。贵贱本无种，苗裔有疏附。我家建安派，一经立门户。安用黄金籯，守此青简蠹。庶几亢吾宗，百世传儒素。作诗示云来，聊并城南句。

十年踪迹两参商，解后天涯一咏觞。老景不堪朋旧别，客怀惟觉岁时长。猛辞蜀道浮江白，稳上吴船逆诏黄。我欲着鞭归路日，更期相过水云乡。

昔日班行忆旧游，天涯今已说离愁。珠玑咳唾频倾倒，风月江山几倡酬。三接自应还北阙，一麾犹欲惠东州。与君久赋莼鲈约，更约同登竹笮舟。

水暗人家水拍堤。

坐来客子浑忘倦。

扁舟系柳向朱扉。

蜀旱昔流行，皇恩念凋瘵。饥寒乏冬酒，烹剥仰春菜。二麦傥复失，一饱竟安在。当春苦旱干，甘泽未沾沛。奔走山川灵，翻覆云雨改。连宵建瓴水，万亩轻花穗。如渴饮得泉，如病药得瘥。高原沃清润，热蒸蒙濯洒。只今麦陇收，可以日月待。喜气挂珠玉，词源拥涛濑。自怜忧国愿，窘似生体疥。得此霡霂益，遂入清凉界。容我早归田，怀章东望拜。

皇家百万兵，一一拱行阙。肦恩劳军士，有诏涓良月。鸣銮肃天仗，君王自亲阅。旌旗照鼙鼓，铠甲耀冰雪。金缯辱君赐，再拜嵩呼叠。天子曰嘻哉，长江殆虚设。云屯皆壮士，宁有中外别。廼命臣某某，腆犒均行列。许之问军旅，利害与优劣。臣闻畴昔论，舟师利通捷。出入如风驰，进退如电掣。乡来经始意，规置有余烈。更张一何误，事亦随废缺。横舟卧平沙，鍪胄半折裂。蒙冲才什五，水卒无枭杰。祇今众弊见，噤不一语决。往往忧国者，无路伸喙舌。小臣愧不敏，衔命纡华节。愿陈一得虑，竹头而木屑。方略许图上，稽首思罄竭。君王赦其愚，臣敢毕其说。

摊书志尚友，咄咄心如痴。上言思尧舜，下言商龙夔。搜奇日有富，得句中自怡。家人问产业，即曰非所知。

古人不可见，古书今可求。寻源谢潢污，至味捐珍羞。朝曦去还至，夜炬燃复休。从此饱文字，不闻饥饿愁。

我观挽强弓，去镞不可止。弓力小有尽，所至亦无几。又观鸿鹄飞，冲霄势难已。天高羽翼倦，俄复知还矣。何如我行舟，雄风东北起。危樯张横幅，波涛涌前水。青山掠窗户，白浪送舟尾。快哉一帆速，何止万牛比。飞蓬偶飐滟，稚子且忧喜。众曰无彼惧，天借此风只。鸣钲十数过，瞬目三百里。嗟我出修门，江浙半经履。轻舟纵壑便，未见捷如此。颇闻顺逆势，殆似倚伏理。逆境当反视，顺亦无自侈。今朝进固锐，明日去还弛。迟速本何常，付之造物耳。

直上风顶山，如接天上语。环观千里内，此山峙为主。循彼下山脊，翠石满原膴。巉岩巧雕刻，诡特效蟠舞。青苍高一色，磊块千万数。光腻细泼油，滋腴润经雨。攒天石林居，绵地三茅宇。大湖石可并，灵壁磬同取。少却俄回首，一洞视须俯。崖深拱四壁，下蛰蛟龙虎。梯蹑不可下，蹲望深可怖。但觉拂衣尘，微风洞门鼓。太息天地间，纷纷诧奇睹。云收树阴转，山浄川华吐。长吟笔力穷，小憩去程阻。

平生山水缘，所阅辄相偶。寻幽半江浙，领擥如益友。我闻姑孰下，二梁山对守。两娥颦黛远，久落诗人手。今行适未到，梦寐念殊久。今朝古亭上，四望一无有。风岚暝四合，云沙涨江口。渺渺天际间，了不辨妍丑。登临漫连日，所得竟何取。嗟予山泽姿，林泉賸奔走。岁晚忆蛾眉，欲见事还否。人间遇不遇，难以智力诱。坠楼人不见，举案情何厚。何如对此山，远拂双眉柳。风樯明日上，相期后牛首。天浄楚江寒，黄昏一杯酒。

明朝上巴江，日日峡中行。天险三峡路，峡险滩头程。就中十二滩，新滩尤可惊。父老记往时，此地江流平。一朝陵谷变，崩裂山峥嵘。大崖江里卧，小石江心横。作此一大滩，水石相吞并。涛雷殷昼夜，浪雪鸣轩轰。空山十里遥，已接千鼓声。末流到山尾，犹作汹涌鸣。朝家忧病涉，遣使劳经营。辇石竟无谋，舟至不敢征。东来西上者，因有盘滩名。我来滩水傍，滚沸如煎烹。众畏岂不畏，稚耋栖檐楹。遐观一舟来，掀浪嘈鼓钲。群夫山下蚁，百丈风中筝。冲涛已飐滟，转柁犹欹倾。戛戛到龙门，艰苦如颉羹。须臾近平峡，便觉天地清。携孥稳乘舟，相庆如更生。蜀道登天难，于此论始明。况我衰病余，怀此忧惧情。国恩念未报，一叶身为轻。小臣抱孤忠，思有称使令。举酒望星河，作诗聊自评。

我家苕霅边，更更闻夜船。夜船声款乃，肠断愁不眠。一声三四咽，掩抑含凄切。宛转断复连，尽是伤离别。两月江头程，杳不闻此声。身游荆渚路，梦到湖州城。但闻空山女儿呼，不见前溪渔父鸣。今朝撁头上，忽作吴歌唱。初声与后声，一一浑悲怆。问汝何所得，昔棹吴中航。吟得溪女曲，动君思故乡。我方西上夜，夜夜家山侧。声声劝早归，霅水年年碧。

红尘久厌人，湖山猛从事。巾车出西关，触目饱幽致。聊从吸鲸饮，发我涌泉思。松鸣当丝竹，山肴胜肉味。爱此天地宽，无复名利觊。淡妆与浓抹，晴雨盖一类。车马几驰逐，簪珥颇遗弃。稍出鹓鹭行，来与鸥鸟缀。归来灯火近，忽枉珠玉遗。三复已醒然，袭藏有巾笥。

三刀入梦乡，远作益州镇。空怀十驾念，那复一篑进。心劳政自拙，愧彼东郊尹。得人盛乌幕，澹台不由径。竞效有用学，一扫虚名徇。雍容三语掾，文润相涵映。一樽聚群彦，坐乏黄封印。开怀纵清酌，词锋凛豪隽。春花自开落，醒醉百念静。谈笑吐胸臆，宁较名与分。矧兹宾客贤，讼过便退听。吾侪东与西，邂逅喜滋甚。惜也民菜色，旦旦急荒政。及兹雨膏麦，觞咏是招聘。我方道州考，盍抗归老论。早上竹笮船，故园松菊盛。

横塘老居士，官意云蹉跎。归田百顷溪，一目真恒河。春来几栉沐，昧者时工呵。惟公独未然，计拙乐且多。秧针破水面，照影成婆娑。黄梅雨朝昏，已压前溪荷。连旬听盆倾，颓空竞嵯峨。城头望弥漫，湖海环丘坡。横堤荡如洗，灭没相陂陀。却闻城南围，千丈一水过。坚壁了不动，坐胜洪涛波。佛力与愿力，精意驯蛟鼍。独此夏日雨，慰公春时蓑。我方岁事忧，一饱今无何。乞我黄淤秋，同此天地和。不然遂弹铗，稍续冯君歌。

霜风弄衣结，脱木嘶千峰。寒暑相主客，造物谁为功。百年俯仰间，逸兴追林宗。白发已种丝，飞雪筛长松。宦游岂不佳，于我马牛风。

我老倦吟哦，君诗如渊明。秀句出闲暇，熏然有余情。寒深雪意浅，颇厌十日晴。东邻买婵娟，一斛明珠轻。借我一面看，诗人岂狂生。

兄弟生同室，长大相差池。浮生朝露如，欢乐随忧悲。南来几飞雁，北去归同时。嗟君胡不知，恨此何可追。

前生老居士，识我臭味同。诗囊欲往来，一别已再冬。相从能几何，岁晚惊飘蓬。须赋早归欤，共老千岩松。

人生自作难，百念一已多。七十古稀有，况此疾病何。纷纷老骀驽，失脚千丈坡。行乐当及兹，岁月如经过。

虚名误壮夫，黄金变颜色。谁欤帛米谋，困此刍狗迹。安和一榻上，精神余笔力。我欲造之深，剧谈忘漏刻。

诗工解穷人，词苦乃见意。味公千岩篇，粗了瑟僩义。平生师友念，正尔金兰契。毋使我回还，执炙不知味。

祝裸不知难，舐犊不知累。我生饱经涉，一一如历块。泛观孩提儿，铿锵捷应对。由其学不学，所入遂同异。有子当务教，否则基业坠。明经仰韦贤，所重识与器。黄金委尘土，教子游于艺。父子踵黄阁，功业美且粹。最怜房杜家，门户早覆篑。纷纷不肖子，扫荡等剧戏。贤愚岂少年，成败见晚岁。君家万金产，两两兰玉萃。儿时见头角，已负食牛气。诵诗了瑟僩，引义触俦类。长大守经训，含咀乐心醉。澜翻纸上语，笔力功凭恃。老蚌生明珠，光彩烂足畏。渥漥堕龙种，不数蟾蜍辈。孟仲叔季间，更盛而迭贵。吾儿豚犬耳，衣钵倘可遗。登门倚群玉，辱交每不外。譬如般若光，照此大海会。愿续无尽灯，庶为宗门慰。

多病苦长夏，炎歊盛朱明。得秋如故人，一见意已清。夜来风袭月，桂柳窥栏楹。颇忆横塘溪，百计无余营。清风菡萏秋，摇摇月中声。剽闻有新约，宾主意各倾。妙语含风漪，一笑槊可横。尊前欠佳客，岂无葛强生。

千家满明月，更觉双溪明。秋来诗酒无，毋乃亦太清。诗筒解我意，续续堆轩楹。岂无斗酒藏，而待君所营。顿闻别驾贤，行听立鹄声。秋光恐无几，有酒何从倾。扁舟下沧浪，及此月犹横。要当办兹游，奇绝夸平生。

簿书纷如丝，取乐得少空。悠然杯勺兴，借此歌舞送。从事来官厨，醉不睡邻瓮。衣裳賸兰泽，言议杂嚣哄。人生醒忌独，胜日饮须痛。向来韝上鹰，府公解其纵。先生作禅卧，肯以静嗤动。形臞诗则昌，万境供日用。文字与红裙，宁非一理共。退之强分别，无乃梦中梦。丝竹娱中年，耐此发种种。明当解予酲，酒德赓旧颂。

溪南十里山，有客今渊明。归来厌城市，著脚鸥鹭汀。客来笑谈剧，日暮车马行。我昔曾见之，浩气犹凭陵。尊酒浸成列，翰墨时相迎。惭渠前日约，念此故旧情。冲风走篮舆，剥啄山头扃。人生等游戏，底问割与烹。但令宾主欢，莫识众我醒。毋以患难移，政须公主盟。

结交不在久，但问交者谁。相从何用频，要以道谊期。我初未识君，已诵班马辞。太学金薤篇，烂若琳琅垂。妙理溯家学，雄文想英姿。天乎慰此心，而获亲芝眉。一见语未尽，觉我骄气移。荷君偶过听，得我嗟何迟。我方缚微官，君亦居所疑。于今五六年，见日常差池。有时适相逢，一语不及私。往往从容间，百篇惟新诗。归来念所得，如日身亲之。君将抱停涵，一洒澄江缁。想君车马至，短褐环旌旗。万口如一词，是曰得所师。一斑见稍稍，士气今虹霓。江城见儒英，而我失所资。自惭索米久，不去今何为。及瓜早归欤，问舍江之湄。政须迩门墙，作意频追随。穷达于其天，纷纷徒自欺。买羊沽酒日，剖此胸中奇。

宦海足风波，汹涌百态动。更嗟为郡难，一木支桡栋。利害秦越瘠，谤讟邹鲁哄。区区美众口，于道竟何用。一堕怨憎机，玉毁石可贡。乡来羞染指，负此淮阳重。公今上柯山，威望压群众。州横车马冲，吏黠机巧共。宽猛叹何适，往事成一梦。利孔百已竭，举手下辄讼。其难皆如此，要以人折衷。如公补天子，轻重识抱瓮。善刀而藏之，游刃真总总。政成余啸坐，事定略衔控。人生五马贵，愿公还旧供。归来佐雄略，一洗潢池弄。我方烟霞痼，尔若丹霄凤。傥知下愚贤，应笑臧文仲。

胸中万卷书，足下四方志。士任重道远，渠以中外异。肯恋承明直，狭此天下计。方此议远略，慷慨谁幞被。翻然有抗章，属之英儒耳。

我怀粗忧世，所遇辄盾矛。自公握手初，臭味一一投。一麾咸阳边，而岂但寝谋。应有齐人者，归此侵疆不。小策洋州勋，不止万户侯。

天生栋梁姿，本作栋梁用。岂其天下望，可使觖万众。乾坤欲开泰，数定不可霿。我公胸中秋，万宝一未种。士其少须之，要以他日重。

周之士也贵，如圭璧璠玙。东陕与南土，出入本裕如。高冠不可羁，位次实有余。轻此一叶舟，孰肯戏鲁儒。自公抗章行，益以贵士夫。

公乎斯文宗，学者仰泰北。而我幸姻娅，心切迹每梏。龙门甫登进，已动骊驹曲。江湖摇归心，我亦慕高躅。更愁帆风船，无路送双目。

将军年少时，束发在行伍。西方顷多事，二十勇如虎。一身殆百战，手足疮四五。征行久边戍，肯惮服役苦。西陲五十郡，一一经险阻。一官三十年，铢积仅如许。我闻中兴后，卷甲久未举。宿将零落尽，屈指不可数。政恐据鞍者，骄懦如婴乳。时平偶无事，酒肉而子女。问之行阵事，缩头而栗股。有如将军乎，少小服军旅。金疮历历在，末老勇亦贾。抵掌谈世事，忠愤气如鼓。愿欲奏君王，臣不知死所。轻舟明月夜，慷慨闻奏语。酾酒誓长淮，有力期共努。归去觐前旒，此怀须尽吐。

淤泥生荷化，物外各有性。环城散红锦，飐滟满支径。人卧莲叶舟，酒吸碧筒柄。个中有真乐，乐尽意不尽。

陵坡擢孤根，生意已翘楚。主人岁寒姿，于此眼目具。夷荒挺劲节，偃盖浥漙露。相对琳琅篇，后来惭骥附。

困卧篮舆中，醒视人影直。伸头起四望，不断山环碧。羊肠路百转，当面一蹲石。高广不可际，隆重谁与匹。宛如百楹屋，玄缯四笼羃。又如龙虎踞，烟云绕其侧。突出众山间，旁无他石立。古今岁年久，光彩净如拭。儿童梯级上，群聚相戏剧。伟哉殊特观，我来聊扣击。汝从何代有，长养成大质。汝今阅世多，几见陵谷易。汉王欲东时，曾经车马迹。武侯三顾后，曾见王师出。衮衮千万载，人与事如织。兴亡竟何在，而汝独如昔。古有石能言，今乃不可诘。徘徊不忍去，抚掌重太息。安得李将军，一箭夸雄力。

我貌殊不古，而有好古心。未老已成癖，此病那砭针。本非口腹累，乃困耳目侵。遂州古名邦，有物岁月深。一一铜作器，得之古墓阴。灯罂间管柱，匜耳擎杯斟。剑弰累苍节，凤口涂黄金。人形杂兽面，诡异难橅临。糢糊滓尘土，剥蚀遭晴霖。摩挲细拂拭，名代不可寻。楛矢辨形质，古磬鸣声音。一经圣贤手，疑信别古今。佳哉今所藏，历世方骎骎。会当有博雅，破此聋与喑。敢效石鼓歌，吾意岂微吟。

柏生两石间，颜状何落落。行须接石脉，生理初甚约。岂无蝼蚁窥，未免风雨剥。孤撑谢栽培，欲取那可攫。森然两石意，与柏真不薄。峥嵘炎凉外，盘踞互相络。千尺意有余，凛凛未可度。公看养口体，怪此躯干削。满眼较短长，琐细公所略。

人生乐事难，清节视险夷。遇坎而履坦，讵以得丧亏。我观万物间，独此琅玕宜。颀然挺冰操，得之风雨时。秋风桐飞翻，夏雨民怨咨。怵迫真乃见，嗟物如一岐。此君岂其然，风雨而不移。娟娟净明月，细细香浮漪。此理固千载，俗士难与知。洮湖著危亭，千亩胸中奇。植此凛凛节，照公堂堂姿。仕已轻浮云，喜愠不一施。山高空翠湿，草劲便疾吹。此风此雨至，公乎无磷缁。我方索米久，官事成痴儿。望公潇洒中，粪壤与菌芝。何当亭上游，细诵简斋诗。

君侯大雅姿，万态归物色。商略南海句，以心不以迹。试吐胸中奇，如臂指运力。今推王扬贤，童子漫雕刻。

诗以变成雅，骚以变达意。变其权者徒，中有至当义。水清石自见，变定道乃契。文章岂无底，过此恐少味。

力田须逢年，掘井须及泉。学者志于道，如以规正圆。及其见道时，揽辔谁争先。筌蹄蜕陈迹，羽化而登仙。是中时反观，一一人之天。森然众妙现，所见惟所便。猗与至游者，日运万里船。胸中三景轴，与道相因缘。道大心以悟，心远见孰偏。一室景象存，物物随餐眠。不游以为游，至乐无冥颠。游非在山水，默与山水联。天下有至游，得道有至贤。贤者以道游，百游不一愆。至于游俱忘，公与道独全。谈笑出清风，樽罍益欣然。张扁诧中郎，训记增雄编。嗟予幸升堂，顿觉尘垢湔。从公至游境，左右余芳鲜。归来欲语人，心知口难传。

嗟哉予少年，学志如蒙泉。区区指漫血，未识方与圆。晚于方册间，再拜予公先。琳琅粲珠玑，意公真其仙。寒窗手不停，朝暮披云天。已办膺门登，肯放边腹便。一身落宦海，去若不系船。怀此日月长，岁晚而夤缘。长安初拜公，抠趋立庭偏。一见意未尽，愦愦如醉眠。春闱接从容，拜赐喜欲颠。夜半呼论文，不复怀官联。此身愿持似，稽首从公贤。一意门墙归，稍却名利愆。寻幽并湖山，百计一未全。而公亦倦游，卜筑方怡然。把酒问明月，诲我诗成编。淋浪身上衣，归喜那更湔。雄篇富褒拂，字字华衮鲜。吾侪一瓣香，斯文今有传。

周原膴膴侔歌颂，我访春郊届羲仲。市桥曲屈古招提，媚日暄风傍鞯鞚。布宣德意父老喜，醉饱盘餐儿女共。眼看秀色垄头多，风落轻花枝穗重。东皇生意满阡陌，不待池塘春草梦。道傍瑞麦献者谁，秀出双枝骇群众。春风和气下披拂，产出祯祥呈妙用。我思昔岁旱为虐，几度笺天香火供。悬知政拙漫心劳，自惭弗称甘泉从。今年春到一犁雨，是处膏腴饱耕种。举趾于耜竞东作，剥枣烹葵弭田讼。三农傥遂富庶乐，四体如忘疴痒痛。只今贻此来牟喜，大手铺张烦屈宋。崆峒有咏拾遗语，茂陵作颂相如讽。诗成岂待击钵催，句恶自惭操管弄。与君拍手颂丰年，姑置别离倾酒瓮。

农操豚蹄竞谋鬼，已信今年非昔比。十日五日风雨时，好语急传儿女喜。南来麦熟春事收，东郊日落人影稠。骚人一见喜不尽，新诗预庆丰年秋。悬知圣德回天地，荒政已修非罪岁。目前更看牧羊人，不觉维鱼来梦寐。

去年闵雨忙，今年以晴祷。年年水旱苦关心，忧国不知身暗老。蜀田百里无陂池，山头陇亩如画棋。平时忧旱不忧水，秋水十日忧雨垂。天公忍使垂成厄，但把精诚期感格。扶桑忽上东海来，一夜天清风露白。今朝甲子逢晴秋，定应无耳生禾头。少待余粮栖亩日，倩渠送我归田休。

农夫一饱尝忧迟，十年五旱无已时。今年陇上消息好，天不靳我食与衣。黄梅雨了时雨至，三尺稻梗一尺泥。不忧夏潦忧甲子，阿香忽放雷车归。白波翠浪雨霑足，已觉抄云先簸粞。新春入甑供晨炊，吾农自此今无饥。迩来更说蠲输好，州邑抚我如婴儿。如今不怨田家苦，但忆诗人歌子妇。

春田欲雨常忧迟，夏田得雨嗟逾时。春耕夏耨两无及，眼干泪竭空沾衣。翻翻联联脚力尽，万车不救一尺泥。朝看东南暮西北，晚霞倏忽山头归。白日一照黄潦定，秋来准拟筛红粞。早田拾得晚田熟，今年更救明年饥。念夫陇上一月宿，趁晴归欲呼妻儿。与夫岁岁同甘苦，未容恤纬惭嫠妇。

去年短櫂孤山阁，寻得横斜在篱落。带花饮酒六七人，醉傍钱塘城下泊。今年江上花恼时，无处告诉狂如痴。一枝的皪对无语，独把诗酒相羁縻。平生百念轻于发，惟有梅花心未歇。只愁花谢老相催，老尽头白花又发。

春风破晓晴岚湿，客子竛竮去程急。空山两两杜鹃声，回首家乡无羽翼。劝归不归声厌多，旅怀剌剌空奈何。君不见秭归城上今啼不，多少行人满江口。

东城寻春春事浓，长啸理策蓬庵中。道人饭了徒快睡，万虑一洗惟丝桐。高山不断春啧啧，流水无言声磔磔。月明露冷意有余，夜想朝吟恨谁释。平生心赏竹间寻，岁晚欣逢正始音。烦君更抚文王操，慰我寒窗在此琴。

去年寒食犹依然，海棠花落南溪前。风随雨雪作三厄，燕支落尽无人怜。今年花下去年色，不暖不寒三月天。花间置酒君有意，我负宿约惭周旋。年年惜春春易老，春去花残常恨早。劝君更办一杯春，明朝卷地东风扫。园溪已涨桃花急，月明夜钓渔舟笠。君能割我半亭溪，宁叹此锥无地立。

武夷十月尝先春，风生两腋撩诗人。玉尘一缕轻且纯，不与凡味争比邻。铛中碧玉涛涌银，七碗不厌烹啜频。书窗假寐熟欠伸，重煎倍觉滋味匀。吾乡此茗孰与伦，谁家却说江茶珍。剥葱细切夸珠𧏖，泛瓯更骋如铺璘。不知珉玉难并陈，从来居上嗟积薪。魏君胡为白头新，怀兄讵可论不均。我虽曾沃齿下龈，不敢溢美忘乡津。方圭圆璧当春晨，请君反本毋予嗔。

吾儿癸卯豚犬耳，徐家同日生明珠。廼翁爱子爱其类，堆盘岁岁分甘腴。尝新既足旨甘奉，遣送更欲均有无。但肯食芹而美矣，如渠此意夫岂徒。嗟予已老将疾至，肉味不啜惟僧蔬。忽惊马乳堕几案，未免馋口餐其余。及兹满架未零落，少待明月相携壶。

古人行旆夸碧油，我舟寂寞随处留。何人夜半诗博酒，鬼神欲泣如楚囚。一朝江上同漂泊，莫向樽前情淡薄。为君更作白头吟，欲办锦囊惭句恶。

残蝉古路无人迹，瑟瑟西风已三日。杜门却扫处一室，颠倒笔砚理书帙。平生但恐辜吟笔，薄宦云浮奚固必。客来相与入诗律，一叶庭柯恍如失。

我生纪历三逢申，久矣只影谁为亲。恋彼溪山意已在，举目更友君子人。言论道德归大醇，葑菲下采颜色温。买羊一见慰饥渴，载酒三就忘辛勤。今朝好语几盈门，排攒炫晃惊童孙。字向纸上欲翻舞，句生妙处增清新。推窗更沃嗫嚅口，便觉四体陶然春。嗟予从此毋多作，君方袖手韬奇略。诗坛行即拜将军，莫谓小儿多浅薄。

江南人物在觌面，足以慰予畴昔念。识公只在文字间，君子若人今子贱。江湖路远睽言谈，八年于外自亦闲。有时拂拭旧珠玉，端欲论诗伯仲间。公怀席珍方就聘，一航我欲长安近。只知喜接故人欢，宁羡官高如斗印。羁怀寂寞逢春光，未著语意何可当。下帷诸孙出新句，如茧抽绪思无疆。一诗杰出骇奇创，陡觉诗坛群胆丧。自怜老退无好怀，语不惊人惭少壮。宦情不绝真如丝，有愤莫吐谁与咨。只今犹得斯人语，剩有风骚同激推。不堪人事长乖处，闻说扁舟复西去。十年一见意匆匆，更写潇湘别离句。男儿气节天所资，道大何计合与违。但读诗书谈世事，看公衣锦他年归。

一年清绝中秋时，仰天高欲攀桂枝。乾坤镕入玉奁鉴，万象一扫光芒垂。今年不见今宵月，有物啖之倾且仄。惜哉至此狼狈凶，空效玉川歌月蚀。一杯相嘱三更夜，安得飞来明月借。明年应解胜今年，莫使诗人愁笔下。吁嗟今夕知何夕，且对孤灯照窗隙。夜阑搔首独翻书，且喜灯前双眼碧。

金城玉垒雄西边，云崖凛凛摩苍天。环城万井四十里，无处着眼江头烟。我来登临重叹息，搜索胜景披云巅。结亭百雉上南郭，山川映带围桑田。春风城南细麦好，夏雨城北圆荷鲜。长澜四溢去不断，茂林百种森当前。朝光下卷西山雾，界天一白如镕甄。两年寂寞谁知己，一日邂逅诗中仙。品题印可喜所遇，澜翻笔下源流泉。平山醉翁何以重，一词一记垂千年。于今尘外已独步，壮观绝致谁争妍。痴儿莫苦簿书债，一笑亭上应忘筌。春来花柳賸遨乐，念我一舸方东遄。甘棠遗爱定无有，赤壁怀去犹能全。他年吴蜀问安好，简缯各寄沧浪篇。

西山忽作暮卷势，长蜺噀水驱炎晖。雷车震动吹海立，火伞退避如鹢飞。天公不惮翻覆手，客醉何惜淋浪衣。云收暑退夜空阔，归路已觉星河稀。

湖山十里围万井，烟云过尽迎朝晖。连峦得雨有余态，归鹭倚风无限飞。田头远布翠縠浪，池上暗湿红裙衣。山翁何惜一倒载，及此讼简人已稀。

蓬莱秦望两如峙，中有万顷浮光晖。自怜俗吏脚不历，每欣奇观身欲飞。芃芃布野翠卷浪，霭霭出袖云为衣。诗材满目供不尽，只恐寡和诗人稀。

骑台落日餐秋菊，寒食江南馔饧粥。一年节物正撩人，賸把尝新伴幽独。平生惯饱藜藿淡，口腹累人何日足。故园又作穿篱态，解箨呈新包一束。甘寒不浇礧磈肠，一饭更须炊白玉。年来稍学长沙味，一月煨藏爱余馥。腥膻弃去不复念，从渠且负将军腹。老僧日食常住供，饱坐饥食不论斛。春来不讼箨龙冤，每诵坡仙食无肉。个中风味有谁同，付与新诗照湖绿。

江南黟歙千峰长，盘纡融结百鸟颃。钟灵孕秀山之玉，中有石墨时伏翔。曹公万斤如赢粮，士龙二螺石髓香。人间那得掣笔郎，此物我亦成空囊。松煤仅贮陈玄光，磨楯未办文檄梁。知公腹稿夸成章，梦中盈袖方椟藏。仲将一点容升堂，佳哉秀句来一方。愧我学书临池旁，幸公琼报毋相忘。

天教英雄声名好，满眼看渠腾蹋早。吁嗟世事暗如漆，虞卿穷困刘蕡老。平生翰墨弥九州，丰城埋剑干斗牛。一官了不受羁束，婆娑风月聊归休。天欲成之烦一蹶，子美东屯笑耕月。诸山摇落不成林，看取孤松岁寒发。西湖十顷玻璃风，酒阑豪气诗千筒。请君流水照冰雪，长鱼岂与虾蚬同。

诗来已报平安好，犹恨得公诗不早。忽闻单舸下沧浪，却喜此翁元未老。折腰耐辱来皇州，大手妙割无鸡牛。平生拄腹五千卷，百未一究真难休。我昔从之曾竭蹶，刮眼期公空岁月。老来犹足举千钧，岂是周郎独英发。苕溪猎猎蘋花风，溪楼万瓦如铺筒。未须黄帽催归去，尊酒一笑期君同。

秋风摵摵敲庭槚，独卧孤窗类喑痖。道人剥啄向东塘，欲识酸寒孟东野。公今以直不以情，我亦论心不论形。平生方寸只如此，政可烦公双眼青。年来万事翻成覆，幸有藏家书可读。丁宁莫学世间痴，苦欲从公专问福。

是客胸中春百顷，日夜葩花落毛颖。奇芳珍艳亦不乏，绿賸红余尽桃杏。定收三冬充腹肆，那费五车压牛领。不忧铜雀吻干燥，正喜诗泉势奔猛。举檛聊作渔阳掺，成篇半是吴江冷。谁忧玄豹老云雾，寒谷空蒙光欲炳。

山程十日不见江，前日初逢黎渡水。牵车又到渠江畔，漾漾翻波意尤美。今朝嘉陵江水宽，危峰大石更巑岏。棹儿艇子呼晚渡，亦刜钲鼓推标竿。渡头枫绿蔷薇密，我宿山南雍城侧。细思青史什邡侯，君恩何似嗟来食。

平生一壑清濯裳，爱泉谨护如堤防。酌饮爰至虾蟆涪，水经第四源流长。天教神禹使壬甲，幻得蟾蜍半山压。建瓴泻出沆瀣清，底事汗流犹背浃。惠山车马松江舟，两泉寒冽天下求。不知此水更奇品，世间实处多名浮。

櫂歌江峡三月程，颇厌风涛困征𫇛。驱车山路两旬浃，又觉崎岖萃劳苦。甘溪岭下冉村路，一道渠江拆山坞。风平雨细无皱面，浥浥寒漪清客暑。渡船也学钲鼓声，催上篮舆傍江浒。夷犹短檝瞥眼过，却怀江程久如许。山踪水迹本游戏，南北东西惯安处。兹行两脚不遗力，千里环山几艰阻。一江淼淼横目前，如渴得泉旱得雨。流波闻向合州去，却入恭江汇西溆。便欲挟浪扁舟西，褰裳回首忻从之。君恩如天未酬一，一念惓惓系孤迹。

山路一千三百里，中间四渡今江流。天涯作客壮年事，老马长途几日休。谁知江深念归客，日向峨岷无尽头。举首白云天共远，四方上下与同愁。

牵车缓上黄泥坂，复岭重岗甚前日。跻攀千级下如之，十里三山三降陟。平生两脚疲辛酸，岁晚行路熟蹒跚。人言蜀道如登天，未必登天如此难。

我行大江西，胜槩数追逐。南楼岳阳上，雄绝快心目。今到西南第一楼，嗟哉余子真碌碌。岩层嶂叠匝天外，蒲净葭丛蘸江曲。三峩之雪晚在望，九顶之云暗相矗。萦纡拱揖俨左右，吞吐澎湃环山腹。弥弥漭漭三万顷，何止江郊供远瞩。俯观大象欲堕地，仰摘星辰几可掬。一天万景不可状，尽付此楼归约束。危栏徙倚纳清观，蹁跹意已追鸿鹄。仙官五千九百到，我亦悠然立于独。雾收江际天接水，日动山尖光漾木。倚楼拍手叫青天，一笑江横送飞鹜。

扁舟直下沧浪绿，百里溪程消一宿。天公嘘吸解穷人，逆水冲风何太酷。年来矻矻便深居，一动一静诚何如。不堪世事苦相逼，政自未免奔走余。今朝莫讶东风逆，明日归舟顺如翼。世间逆顺岂关人，自是人心长戚戚。

巉岩复巉岩，昨日通灵滩。通灵二十里，有峡名马肝。一山削壁立万仞，中有突兀如芝蟠。轮囷累片叶，盘结分枝栾。宛然老枝菌，如出枯树端。大窠数尺迸崖缝，小者四五高低攒。往来竞称马肝石，不悟石芝为异观。朝廷日清明，郡国无旷官。锺此温厚气，瑞草凝巑岏。不见为羊又为马，石芝灵异元非难。此芝瑞峡中，一一行人看。何人果妙丹青手，便可图上归长安。

老父家住逢家洲，无田可种渔为舟。春和夏炎网头坐，茫茫不觉秋冬过。卖鱼日不满百钱，妻儿三口穷相煎。朝餐已了夕不饱，空手归去芦湾眠。今朝何人买鲜鲫，直得千钱酬二百。抛钱帆去了不譍，却谢君子为增益。嗟嗟莫怨行路人，满江风月侬最亲。但看渔翁更强健，银刀赤尾长鳞鳞。

万石枕山眠，千峰随路转。林深暝岩穴，一道寒泉溅。分明冰帚垂空壁，隠约珠帘挂苍石。深山寂寞有谁知，只与行人润诗笔。

陵邱冉冉烟草新，丛祠寂寂君与臣。千年不死一庭柏，八阵犹余三峡春。昔人已化辽东鹤，古往今来事如昨。当年鱼水奋云龙，天不兴刘死诸葛。

稽山道上多名迹，万顷湖光衬山色。云蒸雾集累千年，屈指风流几人物。平生佳处身曾经，赖此泉石供余龄。爱山何惜买山费，明珠不博娉与婷。我闻天衣最奇绝，万顷清凉扫烦热。持经夜半鸟鼠听，忽睹金仙起还灭。把茅从此成开山，法华妙果僧中贤。当时十诏征不起，神奇变化泥生莲。山神谨护泥封诏，独有遗风传内教。袈裟金缕照琉璃，时放祥光蔽云物。我来官守无时闲，著脚未历城南山。区区俗眼空自翳，耿耿此意如循环。我心岂是真如石，惭愧新诗与推激。自怜未到此山中，想见入山深未得。要令攻俗如攻城，兹游约与秋风迎。吾曹岂办痴儿事，为君一醉南湖清。

贪夫筑室齐云湄，满溢既死不可持。佳哉高人世念薄，丈室缉缀如茧丝。门前流水照明月，门里有诗清更绝。汲泉欲漱齿怯寒，携杖先登腰易劣。客不待速来往频，剥啄扣门有谁譍。主人酌酒要客醉，坐客见花心自醒。长松古柏垂杨岸，为萁一亩酒无算。花开诗酒足逢迎，花谢蝶蜂漫零乱。万物荣枯付达观，我欲从君着眼看。傥能剩扫床头金，笑彼人间痴死汉。

西风一舸来扬州，疋马直上新城头。环城九里十六步，一一峭壁临深沟。俄焉唯喏两军士，众手指示陈其由。扬鞭试问筑城意，曰堡曰寨何所谋。诵言长淮十六郡，天险地利兹其尤。江横万里限南北，借此屏翰屯咽喉。向来强敌蹈此境，夜半一叱遭虔刘。平畴旷野不可限，一城未足防侵牟。高城西北古城后，因势决策成楚丘。四门大开楼橹备，中有万甲藏戈矛。譬如一铠何足恃，被之重铠前无忧。乃知旧臣建议仅出此，我亦策马嗟去休。不知城二势则一，添足画蛇真赘疣。君不见紫岩先生昔经理，钓桥深堑先防秋。当时方略岂不究，而使浪策为今羞。吁哉成事不复说，只恐说计无时酬。书生衔命偶经履，一见敢谓可与不。世间万事一笑里，轻帆送我催行舟。

书生作吏从朱墨，官事纷纷何日息。不堪雁鹜对敲朴，宁解诗书伴松竹。太丘退食何萧然，笔研不落尘埃边。前岁读书山水县，今年二友来通川。料君捧诏还朝日，老盖寒梢应的皪。此时留与后人看，要使清风继前迹。

我昔曾为江左国，賸说鹅湖今壮邑。频年官府苦催科，百里齐民犹珥笔。男儿遇事难是图，猛士缚兽须於菟。才高政不较难易，知公此去无趦趄。嗟予仰韩如仰斗，公亦登门及予否。为言饥饿六年中，两眼犹能记千首。

丈夫忧国如忧身，疴痒疾痛均伤生。胸中百药寒凉明，有疾一试真权衡。我观周郎真豪英，落落磊磊通而清。少年志欲天下平，夜光无因匹夫惊。万卷堆胸兀相撑，尚论千载欣谈兵。不堪北首瞻神京，抵掌不平中屡鸣。老来符竹疏新荣，捧檄正须堪一行。舌翻衮衮倾波瀛，察讥之说何铿鍧。龙头悦怿意若迎，领略健论心为倾。朱轓好去方北征，黄堂暇日烦经营。老狐恋恋巢穴成，两雏竞鬭夸纷争。料公志略须纵横，边尘一洗诛长鲸。片言定可攻聊城，覆巢熏穴无余氓。牢盆细务毋太萦，簿书期会毋留情。只今了却功与名，大副昔年梁楚声。我来踪迹水上萍，与公相望几连甍。交情契合逾弟兄，颉颃上下相嘲评。有时立论披腹呈，彼此浩气俱峥嵘。公今事业行轩轰，我怀礧磈方聋盲。愿公不负忠与诚，归来阔步名公卿。愿我百念一羽轻，公乎访我惟岩耕。

江浄孤月寒，山空野梅白。我是天涯人，却送东行客。送君直上蓬山首，莫忘西南困征取。功名富贵不须多，只把诗书垂不朽。

千山叠叠高入天，中有缥缈之神仙。壁立烟容风虎卧，林深洞启云龙潜。长安诗翁有健笔，蜀道客子无新篇。尺书万里寄天远，万一故人曾我怜。

大钧落落元无钩，百尺空卧元龙楼。天生斯人竟何用，摇笔仅可供眉愁。诗人惯作惊人语，富贵迫人嗟几许。世间万事要其终，只今此道犹能东。

雄编已汗南山竹，对坐松篁夸鼎足。犹嫌官事作痴儿，故向书林巧征逐。苍龙宛转鳞之而，此君寂寞清且高。晚来雁鹜无人进，又报明公欲变骚。

永和九年暮春日，兰亭修禊群贤集。含毫欲下意已先，媚日暄风佐摇笔。当时一笔三百字，但说斯文感今昔。谁知已作尤物看，流传人间天上得。天高地远閟不示，仅许一二翻摹勒。忽然飞上白云俱，径入昭陵陪玉骨。识真之士已绝少，真者一去嗟难觅。纷纷好事眼空眩，只把残碑慕真迹。萧郎袖去明真赝，定武传来差甲乙。如丁如爪辨形似，不丰不露分肥瘠。人亡无复见风流，漫费精神疲得失。临川先生天下士，古貌古心成古癖。搜奇日富老不厌，如渴欲饮饥欲食。有时瞥眼道傍见，倒屣迎之如不及。牙签轴已过三万，集古录多千卷帙。平生着意右军处，并蓄兼收一何力。赏音本在笔墨外，何必此优而彼劣。清波万顷浑一点，明月一轮云半入。是中元不碍真趣，气象典刑尤历历。知我罪我春秋乎，政尔未容言语直。我方随群厚其嗜，门户弗彊才仅立。几年冥搜政无那，剩欲流涎分半席。阅公善本三四五，不觉长歌书卷侧。羲之死矣空费公家九万笺，安得斯人写金石。

夜来风絮鸣觚棱，纷纷消息何频仍。不堪十月已四白，岂暇一岁夸三登。祁寒未必小民怨，哭雪政恐樵夫憎。穷阎冷市籴贵谷，破灶湿苇烧层冰。寒窗又冻诗翁笔，清夜谁怜贫妇织。人言宜瑞不宜多，官放论钱不论日。请君高吟祈碧苍，愿天今夕开扶桑。寄语龙公且相恤，忍待明年莫仓卒。

楼头一夜寒声促，但怪重衾惯藏六。小窗起听枯叶鸣，更觉凝寒透肌粟。乃知龙公修故事，幻作轻细巧翻覆。抟空积势欺檐楹，过眼随风满坑谷。云涛衮衮浩无际，顷刻庭前三万斛。小山爱我已霜鬓，老尽苍崖垂布瀑。儿童爱雪不爱身，堆削形橅笑盈掬。风梢袅娜困无奈，一一扶头恣敲朴。我来苕霅四寒暑，破漏怜渠数间屋。无人推户起僵卧，漫把清风继前躅。寒炉夜拨终不焰，冻笔呵吟已先秃。人间忧乐有定分，邻家乃奏琵琶曲。回飚落屑点翠袖，纷纷花映花奴肉。杜陵老眼不禁寒，只有诗筒再三读。请君早办雪儿歌，唤取诗翁醉醽醁。

玉沙飞堕何衮衮，一夜青山损颜色。此山底事厌青姿，故学何郎轻傅粉。晓来窗户何人开，僵卧欲起惊皑皑。微风淅沥卷还起，片片直上双毛来。扁舟賸欲敲邻屋，料得羔羊酒初熟。琼瑶欲尽不可留，梁园歌吹须君侯。

巫山磊块山林姿，一邱一壑贪成痴。寸峰拳石瞥眼过，张皇攫觅惟忧迟。东南佳山多秀丽，就中所欠雄与奇。饱闻巫山冠巴峡，奇峰十二相参差。昔年图画常一见，欲见此山无路之。扁舟西溯上三峡，千岩万壑争追随。终朝应接已不暇，心目洞骇俱忘疲。蓦然钟鼓高唐上，峰峦二六排旌旗。一峰霞彩迥在望，一峰展翠开屏帷。无心出岫云吐色，偃盖平峦松并枝。仙踪鹤驾羽衣近，坛石瑶台阊阖低。白云一起凤皇下，清泉四合蛟龙嬉。群峰角立变态异，一一大巧乾坤为。外堪击拊试声律，中含造化分四时。天下名山亦多矣，未有列岫奇如兹。九华一景固天巧，惜与江流相背驰。南北两峰喧众口，妆抹却恨同西施。何如此峰无限好，行行列列临江湄。烟云漠漠出寸碧，风雨时时横黛眉。舟人渔子漫回首，骚士墨客劳支颐。我来穿水入天去，貂裘章甫生尘缁。昂头见此大奇特，跻攀不上空嗟嘻。吾将欲访三岛登九嶷，上蓬莱道山之壁，绝泰华终南之嵋。飞凫去舄啸沧海，却来巫峡温前诗。

春日海棠早，媚云开远岚。醉容犹未足，睡态已微酣。嫩绿千枝衬，殷红一点含。东君真有助，落笔为渠谈。

好景无穷巷，名园有异姿。春今十分好，花又一番奇。比目红绡结，双鱼碧玉枝。孤窗还遣伴，空忆美人词。

根向盆池束，华敷菡萏丛。细擎深院宇，低袅半窗风。蘸水凝绡翠，当轩试脸红。化工虽力浅，犹折小莲蓬。

根啮棱棱石，香衔寸寸心。误人猜落蕊，眩眼拾遗簪。掬水滋繁种，柔枝倚短岑。清姿浮玉润，不受暗尘侵。

岩石棱棱巧，盆池浅浅开。空山初幻化，方丈小飞来。屈曲清泉溜，参差细草栽。只今山在眼，着眼便徘徊。

傍石根斜缀，澄波叶半舒。气涵流水润，冷彻内心虚。带月轩窗外，凝蓝雨露余。凭将摩诘画，雪里细寻渠。

城郭千林静，菰蒲二顷宜。移根元不费，殖利已先知。仅脱黄泥贱，相从白玉炊。平生惯藜藿，于此羡耘耔。

稳袖三年手，新锄十丈园。傍山移早筀，扫径𣃁孤根。琐碎梢头影，凄凉竹外村。可人风月地，头角见龙孙。

月窟分仙种，人间识此花。十分晴𣨼酒，一抹晚呈霞。晓镜匀丹脸，香肌挹绛纱。相看秋色净，独映夕阳斜。

拳石环清泚，龙须细屈蟠。两峰低峍崒，一簇小琅玕。密叶风前影，疏枝水底寒。相从此君尔，着意问平安。

酒著圆腮重，珠联细叶芳。绛纱笼蜜颗，朱粉皱新妆。色渍桑间椹，甘傅荔子浆。轻酸认梅种，草木有他杨。

惯病宜秋早，分甘荷岁寒。骊珠初压架，马乳又堆盘。酒美夸重醒，书成欠百端。不须烦广利，移种眩长安。

啄木门初扣，分甘味占高。风标夸饤坐，津润忆流膏。賸受千梨户，宁辞五藏刀。一杯须领意，老欲为渠饕。

澹澹夕阳远，行秋塞雁高。卷舒连夜烛，长短几檠膏。贫岂嗟悬磬，家犹及卖刀。藜肠惯羞涩，更觉近来饕。

秋雨成萧瑟，缃桃辱记存。品高来禁籞，地远想昆仑。幸有千年实，愁无五石樽。欲修琼玖报，素手愧空言。

多病柘浆酒，闲愁梅雨天。婆娑清梦断，剥啄好音传。怜我虀盐薄，从渠乳酪鲜。莫嗟闻道晚，着意问师禅。

碧玉团枝种，青山撷草人。先春迎晓至，未雨得芽新。云叠枪旗细，风生齿颊频。何人修故事，香味彻枫宸。

一室环三径，诸郎读五车。山高空锁翠，涧阔自流花。辍我闽山焙，酬君顾渚芽。书来惊岁晚，老去各天涯。

截玉夸私鬭，烹泉测嫩汤。稍堪肤寸舌，一洗苋藜肠。千枕消魔障，春芽敌剑铓。年年较新品，身老玉瓯尝。

东入吴中晚，团龙第一奁。政须香齿颊，莫惯下姜盐。笑我便搜搅，从君辨苦甜。更烦挥妙手，银粟看纤纤。

公论归吾党，平生只故人。近书时遣况，旧雨日相亲。茶辍闽山贡，香分御府珍。须公文石陛，回首霅溪滨。

我愧周行久，君方戴席重。一缄驰素茧，五玉卧乌龙。滴雪浮瓯浅，濡香过齿浓。欲酬新句好，官事正填胸。

雅况尊罍重，高情翰墨余。寒窗半杯醁，老眼数行书。旧雨故人少，因风来雁疏。君侯独怀旧，一岁几相于。

酒恶病成恼，春深愁转加。园林三月事，风雨一庭花。燕幕自相语，蜂屯争趁衙。傍栏迎霁色，溪上几人家。

猛作连朝雨，愁添一尺溪。颓云惊满坐，涨水急平堤。泽国几成壑，田家未半犁。关心独朝暮，刚认勃姑啼。

远浦鸣疏雨，平林送落晖。霏烟青柳暗，晚霁白鸥归。触目怀心赏，凭川念昔非。池塘消息近，一笑莫身违。

客里才三日，归来仅一程。片云天外立，短棹雨中行。小却黄昏路，犹须半夜晴。春光又零落，游子不胜情。

烟暝千岩木，溪明一带楼。片云封旧恨，急雨罥新愁。节又匆匆过，诗从轧轧抽。病躯无耐暑，老鬓不禁秋。

猎猎蒲欹岸，斑斑藓渍墙。檐低泣蛛网，叶落溅蜂房。西嶂暮凝色，北窗新送凉。晚来池上过，风擘藕花香。

多病愁如许，催人暑奈何。檐穷风有限，云薄雨无多。浪卷连村麦，珠旋小叶荷。炎凉苦多变，四月未清和。

夜雨恰一尺，新秧高九分。烟深数峰暗，涧急满山闻。苍蔚添新翠，溟蒙蔼暮云。田家方乐岁，泥淖也忘勤。

梦断窗全曙，儿童竞报晴。层云擘轻絮，飞鹊噪新声。一水长天静，双溪万橹鸣。傍檐聊觅句，乐处漫蝇营。

涨水横侵屋，轻舟半宿溪。竹风千影乱，帘月一钩低。鼠黠欺残照，鸦啼识故栖。余樽才稍稍，薄露已凄凄。

风搅桐声碎，蝼鸣鼓吹长。半山蟾吐影，一水鉴浮光。冷碧迎秋色，清飚借久凉。不堪鸡唱晓，归枕报朝阳。

笑傲愁如失，登临酒半醒。故将双眼碧，割断半山青。土沃差宜竹，城高未著亭。可人东郭外，绡翠舞娉婷。

源委萦苕霅，乾坤接水云。半天孤月照，两派一溪分。日落虹垂影，鱼翻縠断纹。烟波岂无义，泾渭固难群。

小隠前山入，空亭往事忙。放泉杯曲水，环坐客流觞。雅不寻丝竹，归宜釂酒浆。山阴莫专美，更数水云乡。

茧纸奇踪绝，龟趺古意长。怜渠风雨厄，为尔屋庐藏。寂寂闲庭静，迢迢永昼忙。伤心三废碣，犹识汉文章。

苕水夸空阔，蘋花笑泬寥。楼台溪上女，杨柳岸边桥。凉月明烟渚，春水称画桡。晚来鱼一跃，带雨识鱼跳。

菡萏暑风晓，芙蕖秋露时。青山无限好，明月故相宜。雨长穿城竹，湖深隔岸池。春堂夜留客，举首问南箕。

风月欲在眼，园林须傍家。崚嶒飞翠𪩘，飐滟舞绡花。门近山光入，堂深树影斜。犹将小西景，更为石林夸。

好景环深院，名园得故家。楼高春带月，池曲晓催花。亭著城头稳，溪浮眼界赊。成阴虽岁月，老树看槎牙。

豆粥通幽径，松杉蔽野门。眼空楼外碧，身落洞前村。荷静风岩晓，梅开雪月昏。环山书未卷，林薄鸟声喧。

山水吴兴窟，风流一代雄。满城溪月里，六客笑谈中。玉骨埋黄陌，云书挂碧空。声名百年旧，无复二三公。

照影澜飞碧，临深雨过凉。夜横千櫂月，冷浸一溪堂。鱼跃翻寒藻，鸥闲戏夕阳。百年数行客，几度落危樯。

羽化仙家久，祠严霅水东。一身终许国，千载独怀忠。徙倚丰碑旧，瞻依古像雄。堂堂祭如在，从祀有坡公。

门近沧浪水，堂深泰华莲。光芒珠一粟，相貌佛诸天。树老半无叶，僧闲谁问禅。雨旸须大士，泽国屡丰年。

薄俗冷还暖，余年春复秋。诗穷无限意，身老半生愁。饱睡书慵展，居闲客强留。功名羞镜里，白发奈盈头。

生灭成宗劫，慈悲种善因。纷纷嗟蠢动，一一付波臣。物我形声异，人禽爱恶均。不堪明月夜，小艇掷丝纶。

一刹传经地，诸天诞佛辰。犹将清浄水，更浴涅盘身。居士应无垢，菩提各有因。要须凭苦海，万里涤情尘。

好友频相过，闲愁一笑忘。逶迤萧寺径，淡薄老僧房。饱饭溪山足，空门日月长。归来怀妙语，心地转清凉。

隠隠来岗续，沈沈土脉萦。一峰庭下立，十里地中行。石脚犹依佛，山腰恰近城。摩挲嗟岁月，风雨几题名。

拍手笑无语，挑包去不还。行行馀一钵，历历上诸山。明月随方照，孤云任意闲。猊床待师处，猿鸟撤松关。

飞锡真游戏，论诗解往还。一声狮子吼，十里道场山。绿竹静无语，白云长自闲。赵州应路滑，无复叹间关。

奔走才千里，辛勤说五行。星躔初下照，君命趣东征。万壑乾坤注，千艘日夜横。江山看不暇，此役快平生。

野寺埋荒草，浮屠出近郊。松声来葆乐，竹影乱旗梢。地僻钟鱼响，庭空燕雀巢。断崖流涧远，隠隠下山坳。

又作西山去，潮音鼓一通。丛林推此老，诗社得诸公。着眼浮生外，冲风逆水中。殷勤三请已，此意不雷同。

祀典名称重，神灵远近闻。陈牲共豕一，裹饭集乌群。水旱忧民切，江山护国勤。丹诚祷祠下，不敢事虚文。

志大无遗策，天亡有愧心。威棱空炯炯，祠殿独阴阴。木秀千年古，溪流万折深。江东父老意，羯鼓奏新音。

矶到三山峻，涛奔乱石滨。吟哦灵女庙，游奕护江神。古往人何在，幽冥事已深。平生仗忠信，持此问天津。

小熟乌程酿，重游习氏园。乱蝉依柳噪，疏雨趁荷喧。短棹双溪静，轻鸥一羽翻。青山满归路，新月送黄昏。

一水横空翠，群山送远阴。临流新柳媚，隔岸小楼深。五斗渊明米，期年子贱琴。可人山水县，莫倦读书音。

浩荡东城外，微茫病眼开。烟帆一鸟过，云插乱峰堆。绿水漫漫去，青山衮衮来。飞边双鹭没，天末晚风回。

家住水云窟，路分苕霅溪。天高横蝃蝀，水阔跨鲸鲵。卷浪去还却，行人东望西。帆樯惊岁月，桥柱几人题。

波入南溪绿，荷薰夹岸香。一川虹倒影，百步带横塘。舟榜桥边柳，鱼惊月下榔。人亡遗爱远，谁复赋甘棠。

远鼓三更急，长虹十丈低。影浮冰鉴月，身渡玉壶溪。画烛人应醉，桃源路肯迷。疏星与残月，点点下玻璃。

沙岸人归后，船窗月上时。霜风竹筿港，灯火后山诗。岁晚羁怀恶，江空熟路迟。邻舟一樽酒，不使老夫知。

赤壁矶方到，黄州路未遥。辛勤四十里，跋涉两三朝。戢戢牛羊下，闲闲鸥鹭骄。忍将今岁月，容易客中销。

小艇浮孤苇，垂髫识二童。巧将双箬笠，快夺一帆风。去去渔歌里，翩翩麦浪中。吴儿惯浮浪，早已逐飘蓬。

杜宇催归急，青山送客忙。去帆辞断港，过眼接危樯。亲戚五年别，尊罍一笑长。山西堕残照，不忍酹离觞。

帆席搀前去，炊烟落后陈。一杯羹已饫，方丈食何因。自分贫兼客，休嗟愁杀人。江风吹送稳，晚酌待频频。

远浦三更月，春风一夜程。平生惯安静，多病怯征行。急橹夸先后，连山护送迎。关心小儿女，幽梦落东城。

猛作修鳞想，观渔忆故濠。横舟排雪浪，敏手夺银刀。过熟偏宜酒，余鲜更带糟。忍穷须忍口，老矣为渠饕。

涨水一篙足，环山七里长。维舟横略彴，惊鹭入菰蒋。话旧人俱老，相嗟鬓各霜。年来慵不出，犹未免迎将。

樽酒称台馈，牢辞以例陈。独醒心已醉，不饮意如春。凝望嗟陶令，夸醒笑伯伦。兼金有前训，寄谢白衣人。

路转双溪曲，河湾一迳通。清秋杨柳月，落日芰荷风。直抵濯缨水，当前文笔峰。满城佳气聚，擢秀美群公。

练湖四十里，往往半徐州。巨浸膏千亩，余波济万艘。回旋迷宿鸟，浩荡狎飞鸥。父老相迎问，犹怀旱暵忧。

桐柏分源远，清流接泗滨。于何号边境，不忍问淮民。北顾关山在，西风草木新。天河如可挽，吾欲洗边尘。

燕国归符玺，将军有谤书。君王嗟诡诈，党与悉趦趄。白日中天照，浮云扫地除。狂谋身一败，邪骨满丘墟。

老学推占后，奸人娼嫉初。怀私真诡计，候见窃成书。猛欲挤贤辙，宁思戒覆车。那知一回首，身已毙诛锄。

辨舌机锋锐，言簧巧意倾。一闻贤者议，众鄙啬夫名。利口宜深戒，违颜愿力争。须知玄默化，帝已久躬行。

诸老谗言入，长沙远地留。一闻天子议，众嫉少年谋。自堕奸谀术，谁宽痛哭忧。至今言绛灌，犹为孔门羞。

最是慈祥日，为臣惨刻闻。弯弓屠善类，刺骨见深文。流毒嗟苛吏，伤恩负此君。不知惭簿责，一死尚何云。

上愧三朝老，深惭四蜀民。君恩无语报，世事有前因。叱驭宁论远，扪参敢爱身。但思强健日，归计莫因循。

畿邑三年令，先声百里春。公朝勤恤隠，吾道足亲民。不作劳人想，犹堪发刃新。从渠清俗论，峩豸已知津。

得友宁论少，登门不愧迟。交游今有几，襟抱独相期。笑我方椎钝，如公政骤驰。我今怀旧意，不敢爱于诗。

松桂论交久，诗书造道深。犹于官事日，不忘岁寒心。此地赓酬句，他年蔽芾阴。男邦有佳政，应促诏纶音。

诗竞山川秀，亭随草木新。弦歌鲁言偃，吏隠汉梅真。淇苑雪霜操，广寒宫殿春。相望不百里，一苇要身亲。

彦聚有英伦，公余无杂宾。一樽云送液，寸玉雪先春。浮蚁酒中圣，团龙天上珍。遣之陪幕府，聊以款车巾。

岁月飞梭疾，交游旧雨疏。故人欣戾止，之子最相于。话旧须樽酒，奔忙缺饭蔬。不酬千种意，空寄一行书。

老去慵驰骛，诗来慰阔疏。吾庐聊复尔，仁里盍依于。乞米惭书帖，呼儿笑撷蔬。强吟须撚句，博得玉钩书。

旧学知何补，丹心早已平。过从欣故侣，慨慕熟英声。笑洽愁肠释，诗来俗眼清。君家好兄弟，何愧洛中程。

嗜利终羞涩，论交愧懒昏。日高忺闭户，客至倦迎门。多谢铿金语，来如挟纩温。穷年得佳友，花柳乐村村。

作计寻山径，论交独两生。相过真有意，多病只垂情。老怯终年别，诗烦一夜程。怀思几秋梦，月落晓溪横。

书债频年积，舟行一水期。稍吟秋夜雨，不尽故人思。正为才高累，宁论事了嗤。相忘心屡折，落笔更蜚驰。

客久催归驭，愁牢爱大杯。骊驹勤咏叹，行李尚淹回。皇甫有书至，盖公何日来。巾车莫濡滞，祇此趣盐梅。

风雨重阳候，旌旗五客游。清樽烦卜夜，归鬓但惊秋。薄暮霭云散，倾城终日留。晚楼东望际，萸菊故园丘。

宦海风波恶，穷途故旧新。匹夫犹按剑，夜璧莫投人。狎水舟沈羽，防城口累身。归来老丘壑，一笑乐吾真。

诸郎方竞秀，兰玉谢庭家。国士无双誉，蟾宫第一花。侍嫔歌采苢，笄鬓绾堆鸦。已办如椽笔，绵绵赋瓞瓜。

岁晚逢三友，身闲爱一丘。喜闻孤锡至，又向白蘋留。失笑拈花手，无人野渡舟。个中须具眼，著语待公酬。

乡翁初识面，独往定何如。客舍风霜急，权门韦布疏。北书应有犬，南食尚无鱼。身外祇遗策，苍苔空故庐。

小泊渔舟晚，春风燕子回。从渠三月约，误我一舟来。风雨故相厄，溪山犹可陪。人生竟何有，此抱向谁开。

秋入淮乡老，风连塞雁悲。一书烦故旧，七字更新奇。我已归帆日，公方客馆时。天涯每相遇，不敢爱于诗。

笔下陈无己，香分一瓣奇。有孙今见嫡，得髓政忘皮。怀旧书来日，惊人语妙时。犹思频咀嚼，咽子百篇诗。

甫掷抛砖句，俄惊翻水成。源泉夸敏思，击钵噤无声。白玉雕镌巧，黄金煅炼精。我惭非腹稿，不复敢披呈。

初闻富经术，颇复事风骚。作者意不尽，斯人才已高。大编来警策，短发对爬搔。好语远相避，独怜曾几遭。

亲戚不忍别，弟兄那可离。枕边鸿雁信，天外鹡鸰诗。老大须长健，音书莫较迟。今朝万金至，无语不成思。

百里报消息，一缄劳寄驰。但知怀旧切，犹恨得书迟。儒者可言政，怀邦当易为。问君安否外，别后几篇诗。

宦牒刚驰逐，篇章半扫除。稍寻无事日，重理旧诗书。笔砚寒灯寂，轩窗昼景舒。政须堂下问，糟粕意何如。

梦接三乘境，香胜一炷薰。风窗独趺坐，鸟雀听声闻。目想金刚会，心存贝叶文。稍蠲烦恼毒，天雨看缤纷。

一日不觌面，三秋应动心。刚闻将子去，又惯入山深。饭饱群书乐，窗闲万竹阴。扁舟才十里，得得要相寻。

投老寻三窟，传家只一经。呼儿亲料理，开卷熟叮咛。我已头居白，谁堪芥拾青。颇怀兰与玉，长忆谢家庭。

寂寞千松老，萦纡一水通。重来惊鬓雪，遗恨满春风。拱木人何在，伤心泪已穷。羁怀不成寐，月落半山空。

久作弟兄别，相看笑语通。寒窗酬酒夜，落月对床风。志得宁论晚，名高不畏穷。君看天下事，一一漫雕空。

户屦无人满，庭罗尽日张。闲窗书白羽，清梦熟黄粱。瓦瓮苕溪渌，铜𬬻柏子香。出门本无碍，龟穴惯深藏。

红日庭初{彗/火}，青编手自摩。乌踆浮竹简，鱼蠹眩阳和。眼恨频催老，书惭未触多。相看不相弃，同老故山阿。

断璧推良质，寒窗足雅供。点分鸜眼秀，色渍马肝浓。岩浸端溪月，纹藏古歙峰。可怜方寸石，笔下几迎逢。

药采人间足，方从肘后参。年来医罕问，老去病多谙。风雨关淫疾，刀圭辨苦甘。君看不龟手，犹败越人南。

拣发亭移昼，临风手独搔。愁添丝几缕，老怯鬓双毛。自叹头颅薄，空怀胆气豪。年华莫相逼，疏栉已如缫。

秋日家乡远，西风去雁迟。小儿应药喜，老父数归期。昨夜三江梦，今朝五字诗。至情如饮水，冷暖自深知。

岘也平安久，书云传遽迟。意宽千里远，归更一旬期。眼过无非景，身闲足可诗。江湖终欲老，鸥鸟已先知。

万事缘憎爱，孤衷只蠢愚。归与乖俗好，老矣误时须。举世冲霄鹄，何人滥吹竽。穷通一不问，无复鬼揶揄。

老眼慵开阖，闲窗独欠伸。梦残亭过午，漏永箭浮申。黄卷卷舒足，黑甜滋味真。生涯惟一枕，百虑不关身。

一点寒釭照，楼头夜鼓挝。报人初缀玉，戏我只空花。身已遗荣辱，灯应误逞夸。焚膏畴昔事，墙角几檠斜。

有地容投老，无田解赋归。浮生几朝露，活计一书帏。闲只诗添债，愁应带减围。人间翻覆手，莫怨是中非。

旧索长安米，今无负郭田。平生一饱计，岁晚百忧煎。漂母今何有，王孙空自怜。日高亭欲午，寒屋灶无烟。

未识淮乡味，饕馋老不衰。及兹秋水涨，已食小鲜肥。众口虽难美，饥肠本易为。岂无鲈鲙好，物以罕为奇。

老眼羞看镜，华颠怯半霜。栖迟勋业晚，孤负岁年长。月透光深杳，花摇影颉颃。衣冠从尔正，不趁晓来妆。

小憩山前路，清谈得道僧。爱渠惟一鼎，持此供三乘。制作前无古，摩挲喜不胜。兹游真可乐，著句忆吾曾。

几朵连峰峻，千年古镜浮。气分灵壁秀，声逐泗滨流。笑我成孤影，从渠老一丘。山川多胜地，击拊叹中州。

绝壁横翔势，当轩伟岸姿。一峰云欲下，乱藓雨频滋。独立霜寒耐，衔空月影筛。缅怀黄石事，犹想谷城时。

颇怪玲珑景，浑疑雷雨穿。灯分岩下径，目骇洞中天。傍磴莓苔合，环山草木鲜。白云时欲下，烟锁闭神仙。

轻兵三十二，一著见安危。疋马渡河日，单车驰敌时。棘门漫儿戏，淝水付枰棋。小试平戎手，将军更出奇。

杖屦祁寒里，林峦幻景同。生绡明月影，淡墨老霜丛。点染三冬雪，招邀六月风。呼童小挥手，残吹袭帘栊。

风月寒窗寂，丹青半堵开。南墙看俨立，华表认归来。邈想风声唳，求栖鸟雀猜。雨余新著色，点点上苍苔。

物是人非旧，堂空语不譍。千重云夭矫，百态玉崚嶒。断壁苔封径，悬岩树挂藤。搘颐重觅日，犹记昔年曾。

草树涧边青，人稀自掩扃。阴沈端午水，晴映半天星。倦枕敷横榻，枯藜傍小亭。谁知一杯酒，小醉不嫌醒。

一声春正晓，雪里荐新年。揽镜星霜久，催人岁月迁。化工原著意，物态漫争妍。我老心尤远，居闲觉地偏。

细雨初收脚，飞来已溅身。固应宜瑞雪，未必困行人。酒里寒犹重，吟边语未新。更怜渠白叟，呵手诉车尘。

冷彻狐裘薄，风团柳絮堆。雪先迎腊至，梅怯后时开。晓色连山老，年华两鬓催。浮生惊节物，谁与赋归来。

春入帘帏线几添，更随桃茢快新瞻。晓看密密轻丝堕，晚作纤纤细雨兼。可喜田家余谷粟，也应泽国饱鱼盐。年丰更乐弦歌化，知是曹装渐趣严。

知时膏泽下新正，便觉欣欣物意生。细雨寒梢半檐滴，单床孤梦五更声。两年元日嗟萍梗，万里殊乡付酒觥。不似斗杓容易转，只今迎岁指东城。

不缘雨雪不缘风，九十风光半已穷。袅娜熟眠杨柳绿，夭娆浓醉海棠红。客怀不直韶光好，诗兴犹因景物雄。投分东君未应薄，乞花偿酒强迎逢。

东风日日点征衣，野阔林疏四望奇。景物賸供行客眼，梨花更索老夫诗。登山趁得春三月，带月犹看雪一枝。七日崎岖三百里，倡条冶叶故相随。

十年此袂与君分，一笑楼头日过晨。真个愁来真似梦，不因诗到不知春。云霄元似非关我，风雨何须故恼人。犹得吟边慰怀抱，绝知膏馥乞诸邻。

约得东风二月春，稍陪孤櫂晓溪行。酒能宽我三更梦，雨不饶人半日程。愁对梅残初话别，懒看桃艳欲欣荣。红尘未踏心先退，不是宵长故独醒。

夜半溶溶四面遮，云峰推起阿香车。只今陇上夸多麦，谁为丘中赋有麻。喜见绿针初剌水，笑渠青笠趁烧畬。偶然精祷诚非昧，应有欢娱田舍家。

长夏何堪日日晴，德音优渥遍群氓。黄堂少试为霖手，赤地今传喜雨声。诚意自知关善政，天心正不远人情。四郊已报四家语，一饱应无百计营。

常旸为虐势流金，稽首长松幸屈临。一佛等慈清苦海，众生度厄浴甘霖。沛然而下期中熟，可以无饥免大祲。好雨{忄夌}人愁抱释，退思畴昔尚熏心。

一天膏泽下民区，此意拳拳敢自居。欲写吴歌夸岁好，苦无杰语愧才虚。稍留佳客联珠履，共酹余觞笑麹车。试问苏州两年熟，岂无名笔作农书。

十年三已冒为州，每每于民有旱忧。午听雷声鸣屋角，晚惊雨脚压云头。及时三日为霖好，为汝千箱乐岁求。欲办一椽名喜雨，愧无老笔赞宸旒。

战龙卷水动诗兵，著语才非喜雨亭。但得云秔香颗颗，不愁霜发短星星。秧针刺水轻浮绿，麦浪翻风半挟青。只愿年年饱忧国，庶几万里一心宁。

江头一夜水鸣艖，江外欢声百万家。已报主人诗满袖，更夸使者雨随车。支离田父烟蓑湿，辟易炎官火伞斜。一望阿瞒狼狈地，村村剌水透针芽。

一月长晴窘漕渠，更留残暑要驱除。飘风也解终朝久，骤雨新添二尺余。但觉天公真有意，不知民力已潜纾。田家是处均膏泽，两岸欢吟使者车。

雷风一息到山西，欹侧村花不自持。际晚甘霖如倒峡，今年香雪可翻匙。绿秧蘸脚元非揠，白水齐腰不恨迟。浪说随车夸故事，但知忧国愿无饥。

皓魄埋云未肯收，佳娥寂寞为谁羞。可怜数点不多雨，误却一轮无限秋。急扫妖氛天外去，莫教微影暗中流。终当永夜清如水，我为停杯便倚楼。

江行了不按春光，江路欣看得海棠。浅蘸深红丛蓓蕾，细开浓白巧梳妆。蜀花但鬭胭脂湿，荆种新傅腻粉香。行客纷纷正寥落，为渠著语快飞觞。

彻底清姿秀可餐，柔枝不怯胆瓶寒。三星细滴黄金盏，六出分成白玉盘。是物合陪仙子供，何人遣傍客舟看。山矾似俗梅偏瘦，别与诗人较二难。

老向尘埃度岁华，不堪才拙负州家。天公着意成丰岁，地产无心出异葩。乱翠绡中双晕脸，抹青山外两凝霞。何人欲采莲归去，我有轻舟试一拏。

政拙才疏祇具员，也应和气到吴边。乡来偶尔双岐麦，今复申之并蒂莲。颇觉园丁惊创见，正须骚客赋新联。天休要是传消息，得得装成大有年。

扁舟伊轧乱秋声，花下新凉暑不侵。浓叶衬成螺展髻，芳苞拆尽玉垂簪。谁将茉莉评高下，未必清香较浅深。把酒问花花不语，微吟空伴小蛩吟。

丰碑喜瑞熟摩挲，后至深惭拙政多。鲁国不闻三月治，渔阳敢说两岐歌。年丰今日鱼旟梦，农兆前村鹳鹊窠。又见东阡西陌雨，倚楼遥望湿轻蓑。

用过其才愧弗宜，但于牧养要张施。未应拙政才兼月，森出来牟过两岐。长短异形垂美穗，青黄间色识新枝。悬知瑞应由明主，自是丰年属圣时。

异雀逢人正美观，一鸣晴日傍栏干。昂头未展云霄翼，掉尾先摇锦绣盘。危坐我方诗兴切，薄寒谁伴酒肠宽。世间最是羁怀恶，犹得亭花着意看。

惜此青青一日春，爱闲因得两三人。放身度密穷山崦，随意居宽趁水滨。逸饮不成愁淡薄，苦吟终是喜清新。物华时世相流转，今古之间几窖尘。

霞山书院醉焚香，细雨轻阴见海棠。春动旧怀杯酒后，晚吹新恨笛声长。或红或白花饶笑，为整为斜草更芳。寄语风光易尘土，相看流转且相羊。

春风吹作万家春，谁得联镳从使君。微径问花同载酒，深堂剪烛细论文。王郎把臂簪仍盍，严老呼舟首又分。安得云龙随上下，佳辰不复叹离群。

东门郭外七桐里，知有宣州别驾家。再世从游心自喜，暂时觞咏语无哗。平田寒日行孤鹜，枯木凄风集乱鸦。酒圣诗狂休问我，淋漓颠倒任横斜。

鹊拳庭竹语频频，忽有书来寂寞滨。盛事许同花烛夜，芳辰仍醉绮罗春。璧联香阁初鸣凤，霞泛仙觞定脯麟。更办归装攟珠玉，一时人物各诗人。

岁阑何地看梅花，霜日新晴晚更嘉。古观去寻寒士屋，山园来近旧人家。香传细密闻仍久，影倒高深落又斜。同是溪南闲澹者，暂时相赏醉无哗。

不待梅梢三两花，任他酒薄漫殽嘉。恍然灵运穿林屐，妙矣王维入画家。静听喔咿鸡唱晓，明分疏落雁行斜。醉吟却是寻芳客，借取残冬一笑哗。

老境昏昏只醉眠，不知门外艳阳天。奚为有客携壶至，又以闲人到酒边。山路试登桃映日，溪城一望草如烟。春分花事今多少，未觉心情胜去年。

象山只在水西头，云木犹高瀑更流。往事何能话师友，时情徒与惜交游。东风又绿溪边草，明月还归天际舟。白发苍颜吾亦老，一尊台上洗春愁。

极目俄登最上岩，秋风衰草塞云闲。漫游江浙几千里，今识东南第一山。志士逢时宁恨晚，壮怀有泪不须潸。兴亡自古知多少，天道何曾不好还。

日日登山复下山，崎岖分寸绝难攀。已无鱼腹江湖虑，肯怯羊肠道路弯。满目诗材供客子，一杯醽醁染衰颜。四方弧矢男儿事，扪尽参墟莫畏艰。

千峰踏尽又层坡，冠染征尘不暇峩。佳处赏心惟酒尔，愁时引睡奈诗何。憩亭尚远日先暮，脚力已穷山更多。白发对山聊自醉，如公自富郢中歌。

江山万里忆徐州，十月迎风度小舟。极目不知天外景，乱云遥接水中丘。此身五十昔未到，著语再三今可酬。欲把边尘聊一洗，只今更吸大江流。

平生踪迹半江湖，岁晚淮乡识旧都。小却车尘行复止，要看山色有还无。关山回首嗟何限，风景于人岂不殊。犹得故人谈世事，金城方略政堪图。

冲风挟雨到苏州，赢得樯乌半日留。岂是甘棠无剪伐，浪持使节几经由。群观底事多耆老，一笑犹能认故侯。回首齐云旧游处，西山端欲送行舟。

出门犹未识沧浪，胜日能销一咏觞。绿障千峦森羽戟，翠绡十顷飐池塘。清谈杖履穷幽径，归路篮舆带夕阳。岂是此缨无地濯，可怜长说簿书忙。

使星两两照前山，笔下高吟万选钱。绝景政须终日款，兹游真可以诗传。深林遇雨排清昼，晚日迎风浸碧烟。千载不浑亭下水，俯栏犹得继前贤。

平生公赏最岩居，肯作痴儿失故吾。正尔不堪尘满面，为君何惜酒随车。十年夜隔青藜杖，一日身游碧玉壶。莫道欲归归未得，买山作计定何如。

只今春色满皇州，料得西湖已纵游。出郭竞联城下骑，循堤同上柳边舟。恨无两翼从渠去，曾有诸公念我不。到底长安风物外，远方何敢诧遨头。

开门喜得故人音，访我浮生一旅亭。老大区区惊岁月，功名落落负簪缨。有谁知己头空白，举世如君眼独青。羡子百篇诗在手，湖山相望不胜情。

先生摆脱世间缘，老去犹堪十万钱。气节向来投匦意，风流今识咏梅篇。饱闻东合抡材久，未许西湖对客眠。圣主如天怀谠论，只今此席为君前。

只说西湖在帝都，武昌新又说东湖。一围烟浪六十里，几队寒鸥千百雏。野木迢迢遮去雁，渔舟点点映飞乌。如何不作钱塘景，要与江城作画图。

西陵峭壁路初经，但见搀空两岸青。天近下连苍玉嶂，山高傍涌翠云屏。划开龙虎流三峡，敕下雷霆遣六丁。终日横风倚江转，恍疑身世在沧溟。

千仞山头更有山，一山去后一山还。林峦有路春回绿，仙洞无人夜启关。岫列千屏森葆卫，石藏五色像形颜。举头待向峡中望，见说青天近一斑。

急峡高流日夜东，嵌空怪石浪穿礲。涛喧滩口波翻雪，云断山腰气吐虹。几阵堂堂峰硉矹，一泉滴滴水玲珑。我行天下今将半，安得名山如此工。

绝景都忘峡路长，江风时送野花香。峰排玉帐腰凝雪，泉溜珠帘乳滴房。后日奇山犹续续，而今伟观已堂堂。雄篇曲尽形容妙，满袖珠玑到旅囊。

平生踪迹雁门踦，投老犹甘万里驰。夜永尚迷行客梦，晓来新得故人诗。秋高莼美念归处，月白江清下水时。此日此身无羽翼，输君先去访鸱夷。

南北城高俯堑深，过帆猝猝倦登临。两山未远瓜洲渡，十里俄惊皂角林。坐想英灵犹炯炯，眼看祠庙独阴阴。塘村共说兴亡处，笑指东河血未沉。

公来祗谒自周行，脚踏稽山意远翔。叠嶂排云烟杳霭，半天得月夜凄凉。无言可状湖山好，有客来时锦绣张。底事东吴声价重，螭头椽笔冠文场。

联镳出郭疾于飞，好景留人倦式微。尽日山行惟所适，夕阳堤上咏而归。摩挲苔壁嗟前事，徙倚岩亭惜寸晖。空忆樊川秋影去，为谁重唱缕金衣。

雪浪云烟日卷舒，去城远近聚廛居。千年堤岸围沙市，十里人烟半竹庐。荆国平分荆水阔，楚楼遥接楚天余。江民日与波神狎，只把涛雷当噏嘘。

一舸相从下碧澜，城南百里话更残。绝知未减在家好，政自不愁行路难。舒望最堪诗眼纵，忘形只觉酒肠宽。归来颇讶山头黑，果是西风一夜寒。

快哉真得楚王风，钲鼓喧江四面雄。但欲帆樯催上水，敢辞井路傍西戎。江空岁晚飞烟外，人静霜明过浪中。少泊山腰羌笛断，一樽那肯为诗穷。

夜入山阳鹢首东，单车出郭更匆匆。欲知势扼三江近，政以城高百尺雄。此恨终天身未老，何人抵掌气凌空。连云细草秋风下，把酒长吁问化工。

浓云障日卧前山，已觉林深寸步难。风雨于人本无意，筋骸如我不禁寒。小窗饱听喧江浪，萧寺时惊落岸滩。慨念兴亡千古事，夜阑相对说江干。

千峰插碧绕江面，两石中分铜铁堆。东岫附庸方崒嵂，西山俨立更崔嵬。悬知造物精神巧，几误良工斧凿来。万里西舟今蜀境，安流到此莫辞杯。

到晓才通十里冰，颇怜黄帽叹征行。半篙不下风霜夜，一日之间水陆程。无复稳时村路滑，不胜危处断桥倾。驱驰原隰皇华事，筋力犹堪誓此生。

东瓯西浙两夤缘，齐止金陵万里船。风月醉中同客梦，簿书丛里读诗篇。怀归念我方投劾，勇去输君已着鞭。岁晚江空帆力满，长安春好正朝天。

枌榆离别几春秋，作计吴中祇谬悠。回首故园三叹息，喜公归路两经由。怀乡谁不思邱首，游宦余方愧督邮。千里相忘未归去，家山时向梦中求。

路转风回四面歌，新河磨尽磨盘河。一川涨碧分滩远，万柳排青夹岸多。此日经行空叹息，当年功绩未镌磨。客游为爱潇湘楚，五日之间一再过。

硉矹奇峰绕复环，淼茫大水枕前湾。望迷荆楚山川外，浮遍乾坤日夜间。举酒欲吞云梦去，倚楼无复利名干。雾船风缆经多少，老尽行人只此山。

倏见江头万鼓催，更闻脚底一声雷。怒涛直欲浮天去，急浪犹能带雨来。岂但皇都夸伟观，要令区宇绝纤埃。灵胥勇志嗟何在，共吊江山付此杯。

三丈围宽两木灵，千年闸骨状如城。扬帆欲过心先动，击柱才闻念已惊。东越梅梁犹逞异，南城老树也为精。昔闻求福木居士，今向枯株免祸成。

酒余孤馆梦初回，渐觉茅檐淅淅来。夜半山前风荐雨，晓来崖底涧鸣雷。賸添岗翠三分色，呈出秧针一寸栽。恰得乌云天外少，鶑花无数恼人怀。

从容黉舍日西流，浅饮犹看夜气浮。小款话时殊淡薄，细论文处转清幽。诸公学业方加锐，一战功名要早收。我了斋祠便归赋，故园已作梦中游。

云高天白夜沉沉，墙外谁家送远砧。有月林梢鸣翠羽，无风窗下落黄金。百年已老安仁鬓，三径空怀靖节心。病眼细书何龃龉，短檠犹得对孤斟。

年来更觉一身难，却扫应须早闭关。老矣壮怀空岁月，归欤活计只溪山。未堪鹍化摇而上，肯类蝇营去复还。白璧深藏有余地，区区何必苦跻攀。

不饮无何一味膻，听渠七字辄欣然。念非公子谁堪比，可奈吾衰不待年。料得诗魔排锦绣，却从笔力裹山川。兰亭若未归修禊，更伴刘郎发秘传。

曾读桐江路上题，斯文便合请君司。向来吴会连朝语，晚岁扬州七字诗。忧世自怜闻道晚，论心犹恨结交迟。帆樯百里孤吟罢，坐爱雄风约雨师。

功名落落愧强年，晚到淮乡意惘然。问月高歌聊自适，吟秋苦思替渠怜。据鞍剩欲夸驰骏，酾酒犹堪醉击鲜。坐对晴云浄如拭，水光秋色正连天。

江湖踪迹厌萍游，只有诗魔老未休。平日故人谈语句，期年裹眼识风流。自能作意闲中趣，无复关心世外愁。趁此百年身偶健，为君一语竟须酬。

平生心赏有高踪，更喜夤缘造化中。语次欲传须柳子，诗宗不愧是江翁。无言可究称醇德，有眼能看拜下风。共睹谢庭兰玉秀，只今攀桂广寒宫。

老去胸中句甚豪，清风应笑我徒劳。可怜官事何时了，肯使诗盟取次逃。剩欲论交思击节，不妨饮德要投醪。如君岂是长贫者，自古诗成得绣袍。

老掾当年意已倾，执鞭虽晚眼仍青。绣衣公子初云汉，璧水先生尚典刑。负弩前驱容漫叟，下帷覃思愧玄经。催科欲付翻羹手，照我山行定几星。

平生懒慢岂能刚，身外微官似漫郎。不怪闲居为消渴，何劳多酌本醒狂。雪晴欲试穿云履，背冷仍寻曝日床。为想骑牛破山碧，晚风吹笛野梅香。

春风已落百花中，镜里空嗟两鬓蓬。病懒未能禁酒困，多愁元不为诗穷。偶然贞曜生同世，尤喜丁宽易未东。聚散由来皆造化，一篇我欲谢天公。

早起孤舟掀浪中，自怜老大要飘蓬。风前索酒轻寒杀，梦里寻诗始意穷。帆饱急随山脚去，橹回强趁水头东。明朝已作扫门计，未必堂堂舍盖公。

书生怀贽大门中，一见归来话小蓬。坐喜情文浑不薄，退嗟吾道岂忧穷。更将儒术重熙载，要使君心亦欲东。若也铭勋在彝鼎，古今何止一周公。

旧言山色有无中，今日环观在短蓬。游子不堪归路冷，篙师愁杀裹囊穷。便回溪口风尤急，欲到山头月已东。赢得闲言扰诗社，烦君更语主人公。

竹林宾主乐襟期，并榜齐年两见之。丙午同生虽共老，甲辰笑我独为雌。秋鸿社燕时难值，桂酒椒浆醉莫辞。半是天涯老行客，耆英当继洛中诗。

痴儿官事苦相临，每到蓬莱慰赏心。一水萦湖连海去，片云带雨入山深。自怜老客从渠晚，喜有诗翁到此寻。中外升沉政悬绝，强抽荒思续高吟。

戊午新芽上蜀江，表情未有敢先尝。几年争鬭无双品，万里书来第一纲。水截龙章浮碾玉，炉煎蟹眼试凭汤。知君文字五千卷，正欲冥搜锦绣肠。

骨相酸寒不足论，平生心赏旧家村。七年误索长安米，百病几成楚客魂。命薄不堪嗟分定，官闲犹得荷君恩。秋风一醉余疴殄，须乞庄生五石樽。

衰颜得酒尚能赪，笑我维罍耻弗盈。无计青州几从事，可怜白面一书生。新𥬠竞说邻家熟，好句惭无健笔成。传语白衣人记取，何须秋帽始关情。

褰裳乐得送迎翁，遣句犹烦七字工。颇识当年斤斧手，却惭昔日马牛风。平生杨敬惟称项，晚岁侯芭只守雄。便把黄封红客眼，一尊已当百壶丰。

东西万里苦相望，海物时来自故乡。两眼尚能驱水族，一弯犹解诧丁香。莫孤念远勤将意，且欲均甘未敢尝。有诏知君便归去，古人驿寄愿频将。

粉身截玉慰渠贪，浪迹泥涂遽著篮。坐缺江生嗟不乐，诗来东老谢分甘。世间风味鄞江颊，传里形容太史谈。欲报琼瑶无一可，移文空到北山南。

筠笼相逐到天涯，喜见森森色正佳。尚想红盐落青子，未夸黄蜜挂苍崖。眼中乡味催归梦，足下跫音慰远怀。稍待酒残回齿颊，余甘犹足助谈谐。

文阵谈锋不可当，小恢游刃向朝行。一夫敌尔嗟长剑，十九人中见颖囊。徐子身非逢季札，吕虔心已识王祥。善刀我亦知藏去，他日犹烦赐尚方。

茏葱天阔晓光浮，满地斜飞玉作球。好趁阳春歌白雪，政须从事谒青州。打门报我樽前约，乘兴须君剡上游。清绝有人夸盛事，贰车携客醉南楼。

入竹投窗细细添，两山琼玉称遐瞻。巧于夜半将新岁，每以风回蹴上帘。寒雀栖枝惊落屑，饥乌鸣食讶堆盐。正须度腊成三白，已觉西风势转严。

痴儿汩汩尚寻梅，点检花梢次第开。客里相逢秋日好，雪中重喜故人来。岁寒过我留佳句，夜半论文酹此杯。毋疾其驱行有诏，江头准拟送君回。

岁事无多腊近残，谢渠飞屑破天悭。褥祠空愧兼旬力，造物惟消一夜间。是则化工端有意，要于官政亦相关。雪催诗后诗催雪，更欲堆盐满四山。

无计遮留岁月残，颇惊节物愧才悭。可人腊雪偏宜处，屈指春风未到间。犹得微吟供午枕，不须高卧闭晨关。晚来碎玉零珠后，已老苏州一半山。

玉龙方急战寒声，满阵江风雪作茵。准拟丰年须造物，编排佳境付诗人。莫辞樽酒偏劳劝，更喜江梅欲鬭新。愧我为州无善状，杨花何事已先春。

春风着意向春宵，巧作冰澌细细飘。正好千门竞灯火，故添万瓦灿琼瑶。谁怜梅蕊犹含玉，大遣杨花为夺标。一段风光付诗手，物华正恐为君撩。

使旌猎猎昼连宵，賸说吟边涌思飘。晓枕已哦千树雪，夜船更踏一溪瑶。谁将春霰天然巧，来伴寒梅别样标。赢得袁家僵卧者，开门今为好诗撩。

料理风光兴未残，老无诗手一何悭。新传彩胜排枝上，趁得冰花落鬓间。噪雀晓来埋屋角，土牛声已动谯关。寒窗我欲觞眉寿，不是羊羔醉玉山。

云汉昭回下建章，鸾翔凤翥灿龙光。宸奎错落皆谟训，圣语丁宁示抑扬。自古求言开数路，只今兼听极群方。一篇默寓忧勤意，正为成王不敢康。

尧言不数汉文章，漫说唐人万丈光。百辟共知尊上指，群儒何止戴言扬。丝纶甫幸来中禁，琬琰俄欣奏上方。京邑小臣观盛事，愿输忠悃赞明康。

晓到觚棱簇仗齐，千官星拱马无嘶。清尘警跸来宫阙，夹道欢声浃耄倪。孝治未应夸郑隧，皇威今已竦边鼙。小臣何以扬君德，手舞相呼醉月溪。

龙颜祗肃阅尧章，宝轴神毫赫有光。八法心传齐帝学，万年奎画与天长。袭藏肯比唐三杰，墨妙尤卑晋二王。舜治方隆定于一，区区发问陋梁襄。

宴锡蓬山焕旧章，群工列席侍龙光。加笾折俎君恩重，合奏回风韵语长。击筑为歌嗤汉祖，举觞隆礼视周王。幸哉盛事今逢见，愿赴功名敢入襄。

清樽连日话辛酸，正为中年作别难。二十年间嗟契阔，八千里外得团栾。湖山觉梦俱萍迹，风月题诗遍锦官。一舸输君已仙去，微吟空抱屈平叹。

万目环观一节东，江酣迟日漾春风。君王恨见严徐晚，廊庙方资稷契忠。四蜀正须烦笔下，一言知已定胸中。少焉我欲归田去，拭目期君鼎鼐功。

小臣衔命入云屯，圣主如天诏语温。万甲冲风隆士气，一言挟纩荷君恩。颇惊霹雳烧残垒，更想蒙冲上海门。欲挽长江问豪杰，岂无击檝叹中原。

畴昔相从在帝关，更于岁晚接清班。同朝所恨常疏阔，一岁之中几往还。便合横翔来楚路，未应清梦落闽山。谁将好雪留征櫂，毋疾其驱有诏颁。

西湖樽俎忆风流，今日樯乌过我州。万里相忘嗟又别，九华何惜更同游。中郎有字新镌石，小子无言只点头。及此公余多暇日，为君作计且邀留。

飘然击檝问中流，仗节观风十四州。见说九重天语好，不妨万里蜀山游。大书竞照光山色，好句应题滟滪头。稍办澄清早归去，周南宁复叹淹留。

造门剥啄笑谈余，过我频迂长者车。八咏继吴推翰长，一封谕蜀属相如。岷峨诗富追风雅，韶濩声谐复古初。仰止骚坛方北面，不堪官事蠹书鱼。

涛雷殷昼候前驱，驷马桥边使者车。风约江声喧笑语，山迎雨脚傍阎闾。城头北海倾樽后，马耳西风揽辔初。关外秋来闻小熟，更将余瘵入呵嘘。

我辈难忘故旧情，为君满意说诗清。抛砖不愧尘埃想，剖蚌俄惊的皪明。宦路几年嗟契阔，长安累月话平生。诗筒却趁邮筒急，吟到扬州更袖呈。

诗里论交淡淡情，个中风味不胜清。锦囊著句知才尽，山色逢人作意明。已觉头颅侵晚景，尚堪风月快余生。与君握手关心处，愧乏琅玕腹可呈。

圣主方勤西顾忧，大朝临遣遴贤侯。兰香昔在潜郎地，符竹今分古阆州。蜀道难时虽万里，汉川佳处正三秋。莫嗟身落江湖远，魏阙心存记子牟。

久同朝迹又同年，更送旌麾过海边。多士向来亲戴席，斯民今幸得苏天。潜心阁上书千卷，雁荡山中草一川。小待公余寻旧迹，便归玉笋听鸣鞭。

壮年才气压词场，众已相期白玉堂。垣制孰非经大手，斯文无复数他杨。诸公政尔需调鼎，一语翻然忽抗章。汲黯固知当大用，得君徒欲重淮阳。

三十年间企绝尘，久同朝迹话平生。论文密处虽朋友，投分深时即弟兄。自恨我无分袂语，但输君已着鞭行。东阳一苇杭之便，毋惜公余蚤寄声。

题舆赢得锦囊归，酬唱西昆事可追。久不陪君三日语，政须咽子百篇诗。宁甘咄咄痴儿事，稍愧纷纷俗吏为。我亦湖山多暇日，秋蝉时解噪寒枝。

出郭初行十里赊，狂风急雨闹田家。香秔饱熟云翻浪，荞麦新开雪作花。浅水半村环野趣，好山一带接京华。晚来踏尽临平路，风脚全收雨脚斜。

冲寒一舸下琴川，小缆依依市柳边。花县重来听好语，棠阴深处不论年。钓游颇忆儿童旧，风物徒惊岁月迁。老恐不任奔走力，问侬何日赋归田。

秋风敲叶漾湖光，两两星华古寺傍。晓日一川迎使节，晚山十里送归艎。风流我已非山简，宾客公应念葛彊。岂是清游本无分，纷纷雁鹜苦相妨。

征车何事不容征，彩旆歌谣塞路津。徒以平生多拙政，偶于岁晚得衢民。我方州县惭尸禄，汝向闾阎切爱身。料得去思均彼此，一诗聊复慰邦人。

浮沈宦海几春秋，岁晚重来旧典州。昔日青山虽在眼，故侯白发已盈头。吟边感慨关情久，忙里工夫着意偷。闻说峡江春涨晚，卷帆聊为此邦留。

立之何事屈蓝田，隠忍功名古已然。预信鹓鸿只他日，莫嫌凫鹜尚频年。征帆夜湿三更雨，去路人欣八月天。话别匆匆毋重惜，一封丹诏下天边。

著语相过见一斑，我惭尺寸强跻攀。羁怀衮衮三江水，去路迢迢万里山。酒盏逢花寻客处，诗筒将月对船间。固应侯喜多知己，未必诗声只汗颜。

亭为君来又得名，公余赢取眼双明。溪光影碎黄金艳，波面声流白玉琤。夜半吴歌缘底恨，晚来山色不胜情。风光我欲平分破，故把吟边当结盟。

平生青紫滥于身，更冒金章肃使宾。何以假为诚岂敢，乌知非有笑无因。猿狙自是羞华服，鹓鹭姑容接后尘。回首纷纷天下事，有时宜假不宜真。

西风淅淅露漙漙，释菜雍容礼可观。冠带三千严鹄立，风云九万欲鹏抟。锦江曾吐胸中凤，泮水新回笔下澜。拭目诸君快秋捷，胪传高压万人看。

欣然愿作送行诗，盛事江邦独见之。酾酒且同明月醉，驱车未怕朔风吹。相逢暂入红莲幕，稳去高攀丹桂枝。莫负玉阶方寸地，为言民力要扶持。

道义如君只几人，相从了不见尘侵。一樽但觉论文细，三画从知得意深。自是强年应折桂，不妨期月早传音。我今已办如椽笔，拟称琼林最后吟。

斑斑兰玉不胜清，长羡于门久日荣。共庆两苏离蜀道，从今二宋到神京。三年刻楮真余事，一日乘槎定策名。想得颐山来岁好，绿袍黄里照溪明。

八月灵槎万里秋，乘风得隽要遨头。吾家连已跻儒级，汝业今宜济巨舟。掘井莫令嗟九仞，善刀终自见全牛。儒冠岂解真相误，有志应当万户侯。

流落相逢霅水滨，与君倾盖即平生。湖山十里双溪畔，宾主三年一日情。学海波澜夸健笔，夜窗灯火几长檠。不堪送客杭州路，更听惊人快一鸣。

秋影涵江暇日长，银袍济济宴公堂。九华佳气眉间色，千佛高名马上郎。賸数连珠夸瑞应，会看仙桂满枝芳。春风得意归来好，衣锦联镳入故乡。

大启文明会胜流，同升更合上西楼。三春得意桃花浪，八月乘槎桂子秋。结绶偏应登凤阙，拏云直欲钓鳌头。乘除但看今年好，六八名高五十州。

慈恩回首几番春，樽酒相期在帝京。人事好乖知岁久，天宫作意得朝晴。向来禁籞所未到，同此英游真可荣。无奈斜阳又催去，更凭余酌话平生。

蜀才卓荦照宾筵，秀出斯文万选钱。圣主龙飞初策士，皇朝春好正朝天。丹墀独对三千字，黄甲重魁四十年。归把群书观未见，要令学业到纯全。

昼绣归来自帝京，魁星双照锦官城。持衡称职真能事，劝驾何功亦与荣。细与论文重款接，要看落笔更纵横。我归便作江湖计，试目需君辅太平。

同年几合几分违，三十年间见日稀。尊酒相逢今也幸，诗书论政旧焉依。慈恩故事嗟回首，吴地清谈对落晖。平世功臣在公等，尚期努力佐龙飞。

云雾油然托应龙，姓名偶彻大明宫。胪传殿庑千官肃，声到旌旗万马雄。黄蝶飞来惊拜命，青衫误著敢言功。如何李郃犹能第，造物何心本至公。

寒荄也趁百花新，眼懒犹贪上国春。五技怪能成薄命，一名却喜继前人。唤将好意诗频赋，洗却闲忧酒再巡。底事牛堪有归序，韩公平日最相亲。

梧桐风细月将楼，犹得公余款俊游。喜入芳樽凉彻夜，风生绮席气横秋。两魁前躅高三辅，八隽飞觞照一州。屈指吴门多盛事，眼看勋业佐宸旒。

岷峨策足问修程，入对明光近太清。五十年间多士赋，三千笔下一魁荣。斯文焜燿由奎画，是处流传仰蜀缨。我已夤缘观盛事，更看公等致隆平。

谁作朝阳一凤鸣，公朝今复叹斯人。抗章宁夺三军帅，去国尤轻一叶身。政以青蒲姑夕驻，更闻白简为前陈。只今小试回天力，它日擎天看柱臣。

长裾端欲曳宾墀，人事何乖遽别离。未尽胸中怀旧意，又吟江上送行诗。公名此去如山重，我老谁怜似足踦。凭得征鸿寄消息，书来犹记别君时。

湖山昔日记清游，百遍相过语未休。远迩漫劳人室念，东西空望浙江流。中年别去情尤恶，幅纸书来意转愁。岁晚渐于诗兴好，待君归后饱赓酬。

柳下嵇郎好在无，深居应得静工夫。丹成便许随鸡犬，分定初知豢鹤凫。痒处端能窥鸟爪，梦中不用断龙胡。别来亦有闲忙事，日向黄家问酒垆。

闽山佳气毓英儒，丱角胸中敌万夫。黄石固应传孺子，玄文真可与童乌。饱充器识观他日，莫负声名满上都。更忆韩公序文好，成人之礼正相须。

一见油然慰所望，巾车更辱到他乡。相从乐处光阴速，索笑浓时意味长。樽酒未堪留好客，湖山早已送归艎。秋来尚忆门前路，莫惜溪头屡买航。

斯文宗主赖公归，不使它杨僭等夷。四海声名今大手，万人辟易几降旗。天方欲治将焉往，用不崇朝尚窃迟。整顿乾坤从小试，南州昔日洗潢池。

玉海书来喜欲狂，餐霞食瀣齿牙香。固应宗派名江右，底用宫袍入建章。今代欧黄真有种，向来沈鲍肯同行。只今五集三千首，但觉荧煌锦绣张。

芸阁登儒拜黼衣，凤凰来泊凤凰枝。待教黄阁调元去，暂对青藜下烛时。身到三山真得路，君留群玉几题诗。十年前访岷峨事，也作书郎慕左思。

工夫未达性中天，九转还丹漫费年。至理本无多智巧，此公自有一神仙。绝知开卷翁如在，剩欲忘言意自传。功行世间千百亿，诸天更办笔如椽。

一带城头四望全，压云亭上更无边。手攀北斗轻飞肉，目盼南楼仅及肩。城郭千年高复下，江湖万里后还先。平生颇负昂霄志，便欲乘风送上天。

新筑成时秋事高，满天风月下岧峣。佳名欲夺双溪景，淡墨须烦六幅绡。一簇穿杨夸箭羽，几番伐鼓动溪潮。此亭政合贪山水，百里之间患已销。

高青远绿映回塘，菡萏菰蒲细细凉。蘸水瀛红罗袜渡，舞霓绡翠绮襦香。琼珠碎落风前雨，兰櫂夷犹月下觞。老帅如何太风味，两年池上送残阳。

城头拄颊俯横塘，尘外跻攀四面凉。南渎夜鸣江水泷，北窗晓浥芰荷香。著亭尽得山川景，携客同甘醴盎觞。寄兴江村家八九，平分我欲卧南阳。

城南绝景半林端，城北荷塘十亩宽。风月无尘频入座，江山吊古一凭栏。瀛红浅露娇啼脸，绡翠轻飔醉倚干。日暮对花吟不足，三翁步屧小桥看。

杖屦东风欲滥巾，小舟重泊一亭春。醉看梅月无新语，老与溪山作故人。意气不惊双白鬓，功名忍负百年身。我来又续题诗柱，敬为刘郎细拂尘。

鲜新栋宇出楼颠，尽得江山四面全。高摘星辰风月夜，远迷河岳水云天。一湖尚想甘棠爱，万井谁呼大隠廛。见说松关频却扫，两贤吟处日回旋。

亭高未涉意先申，五马同来却报春。一笑孰知今在旅，兹游端不厌居尘。分张好景因人重，排拶佳篇逐日新。我是东州西上客，也来吟作社中人。

浔阳名郡敢言支，最爱江山左右之。松盖前倾浑似故，诗兵捷出愈称奇。案头朱墨无多事，亭面东风足四时。相与平分賸遗爱，未饶白傅去时思。

久说匡庐喜暂经，遐观但觉眼青青。倚栏万事双颓鬓，抚掌千年一古亭。珠玉名章方竞赋，江山喜色已先形。我来落笔真如助，撩得诗狂不为醒。

清晖杰阁几朝昏，吟咏曾喧白下门。一别朱栏陪绮席，重来青草接荒村。名章尚忆江秋句，短些谁招月夜魂。老去情怀更萧瑟，懒从孤馆觅清樽。

束带峩冠集会文，郡侯著语到诸君。平居讲习须朋友，退食工夫在典坟。士学何先先尚志，书生务业业惟勤。鹍鹏他日扶摇上，共致云霄庆策勋。

庭前云盖碧巉严，堂上先生雪满髯。说药客来聊下榻，谒斋僧去便垂帘。种时法好花难谢，买处钱多石易添。子舍光荣身壮健，只将香火事华严。

欈李于门伯仲佳，声名籍籍到天涯。一经早已传韦氏，五桂今重说窦家。满眼衣冠真盛事，几年棠棣看联华。兰台曷与编青史，要使文风万世夸。

今代斯文只此翁，干旋坤转独孤忠。千年此地江山里，一日东坡翰墨中。莫起黄泉空老泪，可怜赤壁几春风。潇潇暮雨双双竹，白雪堂前忍酹公。

先生七十已垂车，父子俱荣出帝都。当世若无知止者，公朝何以励贪夫。升堂展卷人何在，访竹寻梅色尚臞。我老自怜生也后，拊编犹得叹前芜。

平生我亦爱知休，三径如公最早谋。归意酒醲何切切，宦情纸薄正悠悠。书来诲语如亲面，别后光阴叹转头。更为苍生须一起，志功元自合封留。

平堤修柏转林塘，飞盖同升吐凤堂。后世有传由准易，斯文无复数他扬。草玄大启天人奥，池色犹关翰墨场。吊古怀贤尚遗恨，不然晁董可相颃。

泽中有火犹为革，焰出方池更异常。气烈群山酣土赤，阳潜深地液硫黄。书生考订言虽确，造化工夫理甚彰。君看舆薪一杯水，物因偏胜故为强。

与君执友共为郎，尚忆松江送客艎。在昔清班方衮衮，至今衰草恨茫茫。百年名世嗟天丧，一日修文在帝傍。云槚风杉空挂剑，不胜老泪洒危冈。

平生忠孝彻幽冥，稽首龙祠鉴此诚。自是皇灵频震叠，也知神力解因成。片帆以往无多路，百里之间只一程。目断长淮嗟往事，孤哀有泪落边城。

马嘶杨柳泊林塘，六月城南趁晓凉。万古丛祠千木暗，五风十雨一炉香。翚飞栋宇新轮奂，鼓奏牺牲荐豆觞。努力为民祈福地，年丰今已格阴阳。

堂堂柏府几人过，屈指精忠竟若何。正尔浮云遮白日，赖公砥柱立颓波。回天力挽千钧重，去国身轻一叶多。万里长江向东去，清明无日可镌磨。

古柏修篁万木颠，盘山百折叩真仙。便疑脚踏如来地，已觉身游洞府天。空翠遐观浮海日，偃云时汲濯缨泉。我来只恨无仙骨，未必丹炉不再燃。

与公林下昔闲人，别后书来意转亲。老去兴怀空缱绻，诗来得句爱清新。眼看吴地千峰月，心在苕溪一钓纶。犹得支郎消息好，锦囊时寄笔端春。

高僧七十未龙钟，飞锡飘然百里中。正欲逢场施手段，不妨临老入花丛。把茅便可传宗旨，一钵由来是祖风。直要空门高着眼，看渠拍手任西东。

风炉煮餠梵王家，一日平湖十里赊。游子政须供杖屦，老僧应有痼烟霞。绝知咳唾新珠玉，想见冰霜遶齿牙。我恨三山无路到，望中赢得眼昏花。

清诗冷阁更佳名，一段家风太瘦生。东老悬知有余乐，西湖今可问前盟。年来信觉青山好，老去休惊白发更。欲识个中无尽意，挑包急急看吾行。

拂云绝顶俯金囦，直上重山最上颠。一佛向来临大地，万松今独近高天。枯楠夭矫浑生意，断石盘陀几合年。大士重来闻嘱付，毫光端欲扫烽烟。

家法传忠孝，朝英仰正平。抗词严庙制，勇去乐亲荣。一室从新扁，群公咏落成。清风天籁静，斜日雪山横。养志闵曾重，浮名广受轻。闻风千载下，凛凛万夫惊。

妒腊三呈白，欺春六出花。玉层浑欲堕，珠霰一何奢。巧态穿庭树，余寒恋钓槎。积难殊未密，散易已成赊。有客门间卧，何人帐里遮。浅斟羞独举，低唱敢言哗。故压梅花信，犹先柳絮斜。晚澌方历乱，夜橹正咿哑。剩把新年雪，初烹改火茶。剪裁归妙造，比兴属诗家。应有呵纤手，朝窗学画鸦。

轩亭晓清旷，行乐未妨频。无客不堪醉，有花长是春。凭栏尚红药，结伴擅芳辰。笑驻凌波步，香分折角巾。鶑声殊自健，杏子况尝新。仰止宗英伯，来为郑驿宾。言辞独乐乐，仍命可人人。鸿弄舞时影，梁蜚歌处尘。棋枰谁得隽，诗笔自疑神。欹倒何妨屡，歌呼却甚真。升沈塞上马，容易鬓如银。奈许追欢地，回头迹便陈。

岂是无仙骨，平生百念轻。但存方寸地，吾不计前程。

三贤堂趣远，四照阁诗传。高节无人继，孤山只俨然。

道丧嗟耆旧，人亡独简编。家藏六君帖，何必万人传。

忽尔严冬设鲙，更于晴日观梅。人道荒寻邂逅，我忻良集而来。

水际天低岸远，山腰雾卷云铺。拟唤松江小艇，归来好趁莼鲈。

不觉虎溪过却，轩渠一笑而归。此笑此心真处，自然鱼跃鸢飞。

目断山前浮玉，春回雪里宜城。得意扁舟乘兴，归来好语增明。

怜我闭门卧雪，惭渠有酒盈樽。老尽青山晓色，愁添白发霜根。

孤雁声悲南浦，渔人冷彻归蓑。独有耐寒琼玉，一枝先夺阳和。

今年人忆去年梅，试问今年花已开。见说春风正料理，不应小雨便花摧。

诗坛传檄未应虚，忍负东君自作疏。急急花前岩下看，横斜清浅两何如。

寻梅著语乐清闲，已觉孤山气象还。未办轻舟行百里，也须踏脚法华山。

欲访招提倦不禁，空怀落落海潮音。如今不作维摩病，犹记年时赋玉簪。

翠钿琼葩别样芳，凉风微雨淡梳妆。姮娥夜半朝天阙，应有遗簪坠帝旁。

江妃瑟里恨沈沈，万点红边意转深。拥出三千歌舞罢，翠绡萦得两同心。

天泉池上舞晴晖，一别人家未肯归。千载却随湘女泣，风前时学凤凰飞。

鉴湖一曲记蓬莱，櫂入红蕖挽不回。今日池光少公事，好怀聊复为渠开。

十年踪迹落修门，賸忆西湖菡萏风。今日江城秋浦上，舞绡依约旧相逢。

六月炎歊苦盛长，一枝遣伴北窗凉。此花便合雄文记，拟为君书瑞应堂。

好花一岁几回开，喜见东篱旧信来。不惜移根到邻里，离披也入画堂栽。

一轮月影涨幽香，碧玉钗头白玉妆。持似此花供燕几，玉堂端可寿萱堂。

眼看节物去重来，又见寒梢数点梅。草木已随新岁好，冬芽豫占一年魁。

物物呈祥岂偶然，新芽新味更新年。灵苗却解为人寿，请为君谟续此篇。

七椀由来厌八珍，犹堪代酒亦生春。个中风味须知趣，惭愧刘公独倚新。

家山历历未归来，投老江湖祇自咍。赖有年年乡信好，一瓯浮玉饱春台。

攻击愁城从事里，消磨日月手谈中。不缘我辈真风味，安得尊前笑语同。

青林绿幄春归后，翠岫苍崖雨过初。作意寻幽还得笑，随宜供客莫求余。

清游已恨期年别，胜处能消一日情。莫对浮山无好语，相逢草木有佳声。

飞香雨过双溪阁，舞翠荷开十丈花。佳处正须供一赏，相从吾亦岂匏瓜。

梅花时节屡开樽，欲赠梅花欠可人。今日有人梅样好，逢君同赏雪中春。

欲作山阴兴尽回，良思与子把离杯。要须人境俱清绝，好抱瑶琴踏雪来。

蹑尽巉岩气未苏，悔来坡下独长吁。一观烟雾南山面，从昔名坡信厚诬。

檐外浮岚{日耎}翠堆，道人清眼为渠开。餐钱官薄何须计，直为南山亦合来。

胜日山堂共一樽，未妨窈窕对嶙峋。髻分翠影眉争绿，人与南山各可人。

妓围檐额润空青，岫幌云关夜不扃。吏隠风流输我辈，不须逋客诧山灵。

山好能令肺病苏，诗来把玩更惊吁。蜀人例作残山看，端喜因诗免受诬。

语不能工恨作堆，撚髭空对翠屏开。清吟赖有雕龙手，绣段联翩诏后来。

荦确悍顽经数驿，醒然初挹碧嶙峋。眼明骤与真山晤，不比逃虚见似人。

山色阴晴远更青，谁教睥睨枕岩扃。诗翁意欲移千步，安得朱符祝巨灵。

笔力潜窥大小苏，诗传诸老定嚱吁。从今订价连城重，政使群儿有善诬。

昔夸石廪祝融堆，骤见人家画轴开。坐挹高寒吾愿足，此行似为此山来。

环秀亭中命渌樽，云烟明灭映嶙峋。佐州不喜分风月，喜与南山作主人。

诗人妙思天同巧，鬼守玄关不及扃。闲挹山光诵奇语，断无尘滓溷襟灵。

嗣皇仁覆物昭苏，皋自陈谟鲧自吁。闻道诸公扶国论，须君左袒订邦诬。

今朝着我簿书堆，领客樽罍未办开。始信南山是知己，露奇呈秀斩关来。

漫叟当年臼作樽，侑樽青嶂漫嶙峋。与君屡共山前醉，似觉清欢胜昔人。

传闻洞府锁高清，探著诗成数启扃。想见群仙书玉叶，更应交口叹精灵。

君家诗价自姑苏，系胄蝉联世唶吁。欲把阿元轻辈行，古今俗子喜相诬。

眼底蔷薇玉雪堆，过从休待牡丹开。送春疏酒山应笑，底用奚囊日往来。

视草行看赐上樽，浊醪付我酹嶙峋。扶携谁共山前醉，从此无君度外人。

诗愁磨尽鬓边青，玄钥无施闭理扃。牛渚锦官祠庙古，瓣香傥格在天灵。

诸李辞章推李白，向来蜀道赋噫吁。房陵山险犹如许，石穴巴邛定不诬。

昔上瞿塘滟滪堆，盘涡如井放舡开。山行欢喜今非错，备见捎𣸣撇漩来。

十里髻鬟谁绾结，半天苍翠自嶙峋。教儿莫惮依山住，阔领裁衣尽土人。

病肺还沽竹叶青，小园春去尚深扃。春衫红药强相比，婢子可怜无性灵。

又见仙潭二月春，一番官柳市桥新。重来莫讶星星发，樽酒相看只故人。

一曲清江古岸头，茅檐初日照高秋。数声又得闲身到，相对绿漪横小舟。

满檐风动海棠雨，北客江南诗酒中。华发尊前无好句，飞花常望夕阳红。

章泉泉水在玉山，有客岁时来往间。今古风烟只如此，见君生怕又言还。

靖州太守诗自佳，留连浊酒看残花。涧上久矣无此乐，落拓尤怜云月家。

醉饮寒窗惯击鲜，扶头岌岌似乘船。赓酬磊落成佳致，糠秕谁令辄在前。

坐上红衣未放歌，客间冷面釂金荷。惊飞可待闻檀板，拟奈吾家故事何。

宾筵笑语杂丝弦，说到山翁更粲然。衰鬓岂应妆面侧，陈编只合粉袍前。

不惯香风拥妓车，分当清坐冷官卫。归来自笑杀风景，却把茶瓯对菊花。

同簉儒宫把一觞，鹿鸣伐木奏深堂。要防技痒论文地，莫忆前宵放酒狂。

少日峨冠英俊场，课余觞饮共徜徉。孰知薄宦江湖去，频梦炉亭餠饦香。

太息官寒独养疴，浮生半作病维摩。新凉欲学东城醉，亡奈维罍已耻何。

寒窗矻矻数更声，灯火无多独自亲。忽报周郎好消息，明朝应遣白衣人。

公今自是客中身，更为闲人念客情。料得酒肠终易放，一樽相寄拓愁城。

方册相看四十年，客中寻得旧夤缘。与君一夜清谈约，已觉羁怀寝不然。

六十衰颓愧鬓蓬，黄花更负一年中。白衣谁荐红萸酒，吸尽残荷碧玉筒。

与君昔日赋斜阳，绮语曾窥万丈光。节物撩人人更老，篱边犹是去年黄。

拭目高吟陋戴盆，续貂何敢曳诗门。百壶荡桨惟公尔，此外应无说尹村。

江南风物与君论，芦笋蒌蒿荐晚樽。举酒不知身在远，隔江谁送假河鲀。

诗来愧我秕糠前，四尾堆盘胜酒船。席上已无弹铗恨，感恩何止二赢钱。

青丝簇饤莼羹味，白雪堆盘缕鲙鲈。我向松江饫鲜美，菜肠今更食新菰。

一舸清风四牡还，垂虹亭上几栏干。季鹰命驾劳千里，如我清游却不难。

黄州狭港半江空，白饭青葱酒一锺。莫厌路贫愁欲绝，稍还瓮牖旧家风。

箨老泥黄千仞种，个中风味亦佳哉。误人政为甘言诱，爱我从渠苦口来。

酿花流蜜傍虚檐，乞我分甘要属餍。刚被平生饱辛苦，自怜嚼蜡不知甜。

奚李名高三百秋，只今良法信源流。裕陵独宝君家物，犹带祥光灿斗牛。

头颅七十已看看，喜抱孙来傍晬盘。敢望吾家有英物，箕裘且欲恋儒冠。

诗歌召伯意怀哉，爱及甘棠勿剪摧。自是庆源锺草木，故将多瑞秀云来。

賸爱江边月满衣，云高天阔数星稀。如今解组浮家去，准拟扁舟满载归。

寒梢独挺昂霄意，苍盖犹矜傲雪颜。盘膝倦吟无一事，老僧心与白云闲。

游鱼岂解知人意，孝子精诚一念深。乐事世间如此少，我怀风木只伤心。

生成造化夺工夫，尽入黄家几画图。可惜春来误游子，攀花不落有还无。

年来厌索长安米，老去犹居大隠廛。岂是红尘故相挽，枉令空愧牧牛篇。

钟鼎山林志则均，未须牧隠卧漳滨。要令天下归吾牧，莫为牛羊遽绝人。

丹青以意不以色，人不论形当论心。我有平生方寸地，烦君更向笔端寻。

犹得十篇慰旅思，坐吟行咏只相随。岂无一个闲宾客，便有谁来得似诗。

东风一夜转西南，分外羁愁分外寒。秋里酒肠浑不放，一杯全似十杯宽。

老来无复梦清都，到得清都却守株。些子行期犹自拙，个中能巧定应无。

一去重来发已星，八年归老卧漳滨。似曾相识满天下，不信怜渠未有人。

闷杀楼居隘似囚，一楼四壁障双眸。趁晴下得楼来看，又被西风赶上楼。

有愁无睡照灯青，鼠啮虫吟到五更。不分小黥同作祟，呼牌也作百般声。

世事全无只恁闲，光阴闲里故相关。欲将睡去消磨日，睡得醒时日未阑。

只作离家一月程，如今一月正飘零。定非官禄星临命，想见流年是客星。

急雨斜风一夜狂，客衾愁枕五更长。问君个里情怀恶，不听鹃啼也断肠。

挑灯拭眼聚诗材，撚断须时句欲裁。判却三更犹不寐，待渠明月过楼来。

万瓦丛中客里身，可怜虚度一番春。日长寻得宽心术，唤取门前卖卜人。

男儿弧矢四方居，何以家为莫念渠。打扑精神希一遇，书来不必问何如。

般若经中正续灯，可怜白足赤髭人。头陀临水曾观影，应识圆光宝盖身。

公居虽未称潭潭，占尽湖山直到南。觅我新题留琬琰，少游高处要同谙。

平生笔法蔡中郎，到处标名忆仲房。一涕无从人不见，云峰亭下水茫茫。

诗成小见英雄手，笔落能令风雨惊。万古言言有余烈，从今词翰岂虚名。

世言晚食同于肉，缓步犹云可当车。三复文忠二三帖，古人深意在徐徐。

当年二老叹云云，犹喜坡翁返故乡。展卷如今但陈迹，丘原无复起苏黄。

三魁天下极登庸，具眼相看识巨公。翰墨密传心印子，勋名同在百年中。

人间事了乞身归，想见萧然闭户时。钟鼎山林元不二，惟公全德两无亏。

传家二帖到今存，岁月君看上相言。大似涪翁推酉日，永平七禩记盐盘。

忠靖由来世不殊，昔年我亦见今謩。至今犹有家风在，却恨丘原起日无。

误国何人作计疏，满朝元未识真儒。至今恨却无颇牧，不念丘原起日无。

十年寻梦旧江湖，岁晚寻幽爱此居。今日门前山色好，客来衔袖有文书。

不作朝家青紫绨，笑看金鼎识刀圭。右军六帖家藏在，乞与安西手自题。

我昔曾窥玉海书，画图今见泽仙癯。为君持似人间世，凛凛犹堪立懦夫。

踏尽琼瑶百里山，欲投城郭暮云间。红炉速置一壶酒，故岁谁家新岁还。

娉婷未嫁惜琵琶，借与诗人着意夸。不数前人推引曲，只矜赵女绮罗花。

桔槹汲水三千丈，顷转轮余一日回。蓑笠傍城埋井底，皮囊挈出卤泉来。

私井公盐日夜煎，力劳功寡废民田。不如大噫驱东海，卷取洪波向蜀川。

僵卧谁怜此意真，开门羞见玉为尘。休穿东郭先生履，要踏蜂巢满地银。

春芽初趁六花光，嫩火新烹唤客尝。政藉琼浆浮点乳，浪云胜雪诧余香。

相看景物又年华，淅淅投窗意转嘉。冷落不堪春信晚，稍留六出待梅花。

阳春有脚时难驻，见𪾢初消意已先。我亦鬓蓬飞雪满，与君相遇约年年。

凛节清姿老更坚，不须藏雪待炎天。明年归拜颁冰宠，吉甫清风在舜弦。

一别瑶池辄去思，明年农事要先知。天风夜半旛旗动，便欲欺梅更压枝。

洒窗犹作故人来，声到楼头画角猜。闻罢更须凭目力，个中时欲认真梅。

饮冰受命元非僻，啮雪充饥岂是狂。何似催班仙仗里，一堂均宴近臣觞。

庭柯风动还筛玉，稍稍柔条醉欲持。刚道琼瑶未轻扫，晚鸦栖处已摇枝。

浪走娇儿意却痴，长安饿客最忧时。尤怜甲士寒侵骨，十万边兵政有辞。

天与骚人景物宜，风流嘲戏恰相知。长安道上吟诗罢，笑里骑馿缓勒羁。

一庭冰柱初融湿，满阵飞沙又压檐。夺得琼花消息早，扬州十里上珠帘。

一舟元夕卧孤村，夜半相呼了不应。说与儿曹休谇语，黄州明日买残灯。

谁说黄州斗样微，满城灯火亦相辉。痴儿方有揶揄意，却得连江雨解围。

天高江阔快飞篷，云去山移过眼中。江上鼓鼙惊不断，连朝送我岳阳风。

爱渠风伯送行舟，莫作齐山一日留。直向峡江千里去，搀天绝壁快吟眸。

晓入山阳古渡头，轻帆猎猎送行舟。风师怜我征程滞，顷刻扬舲到泗州。

一阵南风更带囘，轻扶柂橹疾于飞。舟行若借帆樯便，细数何须十日归。

已办轻舟著脚登，笑渠河伯故阴凝。征车政欲周阡陌，赢得天教一夜冰。

荒村十里展琉璃，依旧篮舆涉水湄。自是小臣怀恐惧，要令履薄但兢危。

半生宦海几途穷，岁晚扁舟系此中。料得江神知我意，明朝好赠一帆风。

浮沉宦海笑童颠，好上鸱夷老子船。今日君恩赐骸骨，半篙秋水送归田。

岸头猛作敲冰势，船下俄闻戛玉声。寸进未应容退尺，要于此地卜平生。

画鹢悠悠辄退飞，一程百里两程归。天公若念羁怀恶，一夜东风便解围。

一枕更阑客梦囘，冰声犹作浪声来。并刀曾剪松江水，更欲从渠为剪开。

蜀道登天在一涯，干旋坤转任推排。此身已是萍游客，终日行江夜宿淮。

危樯恰恰傍金山，风送船囘势莫攀。忘却波涛望金碧，无边阁上几层栏。

冲涛逐浪不禁寒，何止舟行百丈滩。柂橹一声江已转，瓜州岸上报平安。

朝暾下接水光明，风激涛头浪卷层。衮衮舟帆来复往，江心笑杀几闲僧。

几年青史说周郎，赤壁乌林在武昌。明日有人山下过，一樽容我吊兴亡。

荆州天险大江蟠，坐制金陵自不难。却遣千艘沉赤壁，至今耆老笑曹瞒。

可怜吴蜀爱荆州，胜赏相当卒罢休。何地无城堪保障，此城端为据咽喉。

青衫往事几经秋，白首重来忆旧游。今夜台城无限月，更凭樽酒豁羁愁。

终朝百尺掣风槎，半夜将星到白沙。休说元戎夸十乘，且随商橹傍村家。

可惜洲亭已渐荒，了无鸥鹭白双双。摩挲石上琳琅句，犹得斯文镇大江。

荆江七百拗如雠，尽日萦纡倒转舟。不必潇湘时逆泛，清波今日不翻流。

西湖历历旧嬉游，佳处欣逢辄少留。却恨草堂元不识，故教俗眼为君羞。

两湖绵亘连千里，万古苍梧说二妃。最羡巴童并蜀客，饱看日月去还归。

夷犹画舫入重湖，野蝶闲鸥自笑呼。踏遍北园桃李径，又寻芳草到南郛。

楚王下见溯江舟，岂是城隅沮洳头。自古循名多失实，不妨犹记旧风流。

几年烟雨锁苍苔，咫尺侯门路不开。夜半一声横笛处，道人随月过山来。

怀沙元不为谗嚣，要与江山作美谣。千载孤忠动神物，三湖今向汨罗朝。

石城出壤水怀州，息壤藏城水复收。千载故侯犹未识，土能胜水有深谋。

古庙阴阴不记年，扬帆逆浪几舟船。我舟小泊沙洲下，也谂江神问济川。

叟邪歌漫遏行云，抔土千年几昼曛。石鉴可磨人不见，东西台下泪泉闻。

篮舆屈曲上中岩，峻壁危峰面面山。心月亭前何世界，不知天上与人间。

环山翠幄远尤清，柏叶丛枝到地生。恰傍浓阴深处过，无端杜宇两三声。

短篱深閟两三家，门外低畦长豆麻。急系芒鞋看行客，野花犹带一枝斜。

旌旗猎猎晓云风，扑面清微破午烘。更度幽香来细细，转头寻见野花红。

跳山踏草笑迎逢，要识新侯过眼中。寄语山翁吾老矣，冬裘夏葛与伊同。

双牛只叟一横犁，白水青秧透面肥。是处喜经连夜雨，田家十口可无饥。

老去纡行盍罢休，忙身闲虑足搔头。林烟岩雾鸟声远，独对遥山无限愁。

鼙鼓鸣山绿叶摇，繁声嚣杂漫终朝。不如涧下一杯水，沃起行人心肺焦。

倚风修竹叶滋繁，穿石湍流浪吐吞。薄暮柴门人影寂，晓风烟树鸟鸣喧。

浩荡东风晚更严，黄埃得得上霜髯。细题今日山中景，更有前头万点尖。

千里山行一月程，攀层蹑级几宵征。明朝猛入遂宁路，闻说夷途砥样平。

几度飘零满地金，移根堂下豁尘襟。主翁自是曾修月，更为人间著翠阴。

拍手阑干看锦堆，留翁未肯十分开。惜花惜别情相似，急急从今载酒来。

仙翁何地不翺翔，底事三游只岳阳。不是朗吟飞过疾，洞庭张乐要迎将。

道场山顶出南溪，苍弁峰头正直西。更割东桥仪凤水，如今定不怨鸾栖。

人言苕霅下千崖，一水中分两派开。但怪玉浮浮似磬，不知原自泗滨来。

谁将绝景傍家边，举足溪山已满前。莫恨微官清俸少，一亭风月不论钱。

一日溪流万橹声，簿书丛里眼偏明。青衫不怕笼朱墨，直下沧浪便濯缨。

霅川今是辋川图，城郭中藏十顷湖。空说侯门深似海，得如簿领一亭无。

浮屠高直一溪云，水面浑如镜面分。此景正缘高士得，不然何以独输君。

误把新题涴彩梁，我书元不是中郎。亭前若解真浮玉，成我蒹葭倚玉堂。

风下疏棂月下溪，愁边拓尽剖藩篱。平生漫说江湖客，未解人间手不龟。

春入桃花水涨溪，蔷薇隔屋粲成篱。湖山正为诗人好，早赋归欤要抵龟。

晓日摇光下钓溪，鸣舷布网竹编篱。枯鱼泣与鲂鱼钓，要学亭前曳尾龟。

龟老一溪怀旧事，人亡千载尚虚名。亭前独有山川在，付与诗人著语明。

江山万里接西东，吴蜀咽喉此地中。奄宅荆州夸楚势，此亭所以得称雄。

为公相与年犹小，拾芥明经意转非。惟有城南贤父子，读书元只为传衣。

将军忠勇贯家声，独擅长江十万兵。早誓中流夸击檝，料公犹小舫斋名。

胸中元自有江山，故向巴丘见一斑。明月清风收拾尽，简斋诗遂满人间。

