宿雾锁山椒，落月挂林侧。崎岖历冈峦，仿佛辨阡陌。秋高风露寒，道远时序迫。安得归故园，篝灯理书册。

一舟小如叶，横在波涛中。纷纷川上人，欲渡愁北风。有帆天际来，渐近葭苇丛。寄声与问讯，恐是陶朱公。

孤村三四家，篱下尽禾忝。主人惯入市，能作市井语。开窗对竹山，揖客治尊俎。白云忽在眼，客泪堕如雨。

我来从西昌，日日困尘土。谁知罗溪桥，净若初过雨。长松列左右，清风奏宫羽。薄暮舍篮舆，扁舟渡溪去。

清宵月满梁，相思几搔首。不图尘土中，得共一尊酒。人事好乖甚，随复而分手。惟有管鲍心，明明若箕斗。

痴儿欲了事，事竟莫之了。崇朝弄朱墨，校勘是与否。徐观雁鹜行，大半落渠手。败群虽已去，考牧未有道。

拙工不量力，自谓中了了。高谈盖一座，众可己独否。斯须临斧斤，汗背血两手。旁观信善斲，莫肯告以道。

我屋修竹根，身闲境逾静。维摩本无心，谁令示人病。夕阳耿疏林，影落莓苔径。伫立有所怀，高人傥乘兴。

高人在城郭，应酬颇纷如。忆我烟霞栖，遗我一纸书。雨余窗户凉，蛩声满阶除。相过有成言，何时命巾车。

夫君陶阮徒，俗子所不快。屹然颓其中，特立盖甚介。平生江湖乐，欲去不得迈。何当从君游，渔钓寄吾解。

知战不能损，檀氏所以亡。吾愧与敌槐，将何固封疆。及此闲暇时，相与积乃仓。不须更他骛，富国兵自强。

山林吾所庐，夜月但对影。焉知江上人，一日了万境。褰裳步崇台，有室妍且静。徘徊不能去，坐见四山暝。

玄冥当语谁，饷我一檐雪。吾庐本来静，得此更清绝。遥怜北海上，往往已盈尺。啮毡人在否，毋凌汉臣节。

出门复入门，吾行竟安之。携书北窗下，翻阅聊自怡。有怀千载人，掩卷还歔欷。采采首阳薇，恋恋商山芝。一裘或终身，欣然钓江湄。斯人不可作，斯道日湮微。目前稻梁谋，凫雁方齐飞。青田寂无音，岁晚将畴依。慎勿出门去，尘埃染人衣。

康庐入吾怀，十载驰梦魂。踵门者何人，遗予以芳荪。欢然得其趣，如对五老言。幽姿出岩谷，常带冰雪痕。尘容为一洗，两目不复昏。忽思三峡流，褰衣涉潺湲。因仍一寸石，浸润九节根。人言可扶老，岁月须其蕃。兹理谅不诬，吾将从绮园。

我家西山巅，四壁皆此君。朅来事奔驰，日与茅苇亲。方思坡仙诗，恐入俗士群。止我宿者谁，此君满其门。颀然千百夫，一见若故人。夜深清风来，好音梦中闻。呼童启北窗，为渠炷炉芬。

乡来诗坛上，权可声籍籍。君虽后两翁，而已分半席。主人龙门高，宜有如此客。横行翰墨场，往往一当百。挟是今西游，吐谈取双璧。要须早归来，成就法王宅。

熏炉束诗魂，茗碗驱睡思。掩关寂无营，翰墨自娱戏。山寒溪正清，月澹雪初霁。横斜两三枝，见说可人意。天机如胸中，出手特余事。何时翦冰纨，来对病居士。

疾去得安卧，寒宵不知长。邻鸡忽闻声，曙色侵我床。人生孰无营，晨兴固其常。奈何以一身，投之百忧场。吾方休吾心，与世长相忘。适逢希夷翁，授我枕中方。意行到华胥，日昃犹徜徉。回观一世人，扰扰良可伤。谁能从我游，要须留春皇。

纷纷天下事，翻覆良难期。不知窈冥中，主张者云谁。工拙判两涂，人谋岂容施。得非欲平治，机缄遂潜移。目前三四公，并用无一遗。毋嫌滞一州，民实邦之基。乡来番江头，亲见国子师。德行渊与骞，千载如同时。斯人使临民，儿不赖母慈。人言致泰和，须索登皋夔。位崇泽斯均，否则失所宜。天乎傥人从，何时可臻兹。

我生既驽下，且复寡见闻。时时警其愚，姻党赖有君。自惭将且疲，不足张此军。君乃不我弃，欢然与同群。愿学如之何，此志亦已勤。正坐未知方，所得不足云。人生所好杂，其力用是分。词章末技耳，安能媲皇坟。而况字书学，兀兀纂说文。曷若鞭吾心，或有汗马勋。请益恨未能，别君大江𣸣。长吟昌黎诗，安得身登云。

霜耕冰在趾，雨种泥没膝。旱魃忽为虐，耕种谩劳力。去年幸一稔，今岁免艰食。细听老农语，令我三叹息。但愿从此去，龙骨长挂壁。大田多黍稌，高廪若山积。或云谷大丰，则恐钱转啬。夏租星火急，处此未有策。细民一钱税，往往亦追索。谷贱反伤农，此语传自昔。语客且勿忧，新丝尚堪质。

玄冥将归休，勾芒已促装。江边疏柳青，江上寒梅香。有客当此时，中流驾风樯。欲学太史公，穷汶泗沅湘。吾闻帝王州，雄丽几钱塘。畴昔驻六龙，至今绘未央。鹭洲横渺弥，凤台摩青苍。名山与大川，往往遥相望。是间或小留，不妨月徜徉。平生学屠龙，袖手五字章。兹逢贤主人，定知奏宫商。追李逐杜陵，相与升其堂。要令千万篇，金薤垂琳琅。秋风鸿雁来，因之东南翔。写君磊磈胸，慰我离别肠。

往时病僧寮，今为安乐窝。昔病而今安，所得良已多。百年直须臾，一丘且婆娑。倦翼栖茂林，潜鳞渺重波。方欣随所愿，岂复知其他。朝来启南窗，群山郁嵯峨。上有无心云，乘风远相过。却观声利场，纷纷正横戈。到头蛮与触，胜负能几何。曷若休吾心，考槃依涧阿。孟夏草木繁，雨余气清和。四壁环断碑，经史星宿罗。幅巾据胡床，翛然自吟哦。因之成此诗，要使儿童歌。

清泉出石窦，白云卧山窝。淋淫乍开霁，原野欢声多。吾庐近西峰，其下林婆娑。解衣坐磐石，持竿钓清波。主人忘机心，鸥鸟亦无他。东鲁与南郭，泰山等峩峩。周子何人哉，自许不啻过。一朝离草堂，山英遂横戈。折辕不得还，如此俗驾何。仰视前修翁，铅刀比太阿。予弟山林人，心平气自和。懽然乐箪瓢，笑彼荤膻罗。好书不厌观，佳句时一哦。烦赓紫芝曲，为我醉时歌。

芳妍桃李场，纷趋欻成蹊。长松坐偃蹇，遂尔不见知。平生异时人，不与俗转移。萧然尘埃中，擅此丘壑奇。窗空境逾清，四壁风来吹。抱琴揖苍髯，喜气掀两眉。臭味既与同，相亲不相违。直期阅岁寒，可但忘朝饥。斯正如乃翁，过处更过之。直比千丈干，历落不受羁。只恐大厦成，梁栋各有施。出处初何心，山灵勿疑渠。

未登春风堂，尝读春风诗。春风不易得，令人每怀思。一堂谁独无，所至皆有之。奈何堂中人，此意多背驰。听雨不对床，煮豆先燃萁。宁赓粟布歌，不肯吹埙箎。和气自此伤，怨怒无休时。遂令君家堂，独立修江湄。昔我尝宦游，兄弟轻别离。自从失予季，忧闷鬓成丝。仲叔幸无他，相从日怡怡。数榻松竹间，颇与我辈宜。浊醪无独斟，陈编有同披。从今当杜门，共试春风词。燕谷恐尚寒，暖律冀一吹。君能不靳否，春风元不私。

同心而异乡，既见复轻别。岂终无会期，南北渺难必。邮亭君与我，强饭再三说。此意非不领，欲话声已咽。肩舆使前驱，分手大江侧。升高辄回首，犹拟望颜色。予家古南州，胜友固不乏。如君相知深，千百未见一。君才十倍我，君德更刚直。赠行诗满纸，字字良有益。谁与趣我去，胡不缓旬浃。噬脐怅弗及，写心寄愁绝。

咨咨草根虫，瑟瑟叶上雨。休休退食人，落落谁与语。陈编竟日披，陋室随时处。此心苟自乐，贫贱亦得所。夷齐虽饿死，清风冠千古。颜子瓢屡空，宣父极称许。但当守吾仁，晋楚何足数。试看松与柏，矫矫傲寒暑。

鞭鸾未暇相追逐，且向祇园止君宿。清谈待得月华生，窗户明明耿残烛。谁令泉石堕吾前，洗净人间丝与竹。风帆明发君不留，此乐只应吾所独。

碧鸡夜半声啁哳，唤起幽人步林樾。秋高风露著群木，无数寒花泣明月。松篁一径宛如画，石溜涓涓更清绝。山巅便好结茅庐，莫待他年鬓成雪。

漠漠轻云弄寒影，霏霏小雨生秋兴。黄槐开尽举子心，丹桂喜传仙籍信。竹斋双手缩袖间，坐看群儿鏖一战。春风跃马不为难，此去毋言日边远。

一冬都无五日寒，赤日杲杲后土干。水官丐归帝弗许，诘朝不雨吾戮汝。斯须便放大瓢倾，一洗万里尘埃清。不妨更作尺深雪，桑榆之功尚堪说。

北风吹雨夜正寒，北窗吟诗舌欲干。千辛万苦浪如许，饭颗山头谁著汝。何如一尊随意倾，酒酣不问浊与清。明朝纵有三尺雪，灞陵诗句无庸说。

十年作计须种木，一日不可使无竹。道人于此得三昧，绿雾中间著苍玉。拂云谁为名其居，我亦心同云卷舒。相期直觅飞霞佩，不用重拈种树书。

春醪欲冰木欲折，急雨风吹不成雪。玉妃夜堕广寒宫，开作寒花赛清绝。未须千树插山巅，且要几枝横水边。暗香疏影尚无恙，凭谁唤起西湖仙。不妨琢句更驰送，一洗十年尘土梦。铁心元不为渠回，眼底珠玑聊簸弄。

芳枝莫遣风吹折，要看枝头千点雪。孤山畴昔盛开时，十里香飔飞不绝。蹇馿乌帽照霜颠，长吟竟日溪桥边。自从和靖收声后，一时翰墨归坡仙。只今往事飞鸿送，寂寞西湖投老梦。花开花落谩伤心，明月清湍谁与弄。

茅斋高卧日将午，自起钩帘试香缕。门前剥啄谁叩门，杖履萧然颜貌古。亟呼儿童延入座，饷以清风涤袢暑。论医说相俱第一，触热远来寻我语。嗟哉人生浪辛苦，到头事事皆尘土。万钱鼎食吾无取，君有仙茅幸分与。

穑斋主人嗜泉石，一舸来家楚江侧。水光山色晴逼人，中有轩窗更清绝。汲泉为池良不恶，坐见涟漪照金碧。奁开宝鉴大如许，月堕冰轮光欲溢。何须泰华寻玉井，谩说仇池有仙穴。个中风露无处著，长为昭华洗炎热。嗟予疏懒真成癖，想像哦诗竟何益。安得身为穑斋客，醉卧池边听锦瑟。

秋事雨已毕，秋容晴为妍。新香浮{禾罢}{禾亚}，余润溢潺湲。机杼蛩声里，犁锄鹭影边。吾生一何幸，田里又丰年。

凉风几时动，日暮已秋声。稍稍月华白，纷纷林影清。予怀元不恶，世事巧相撄。所愿西成后，边头息戍兵。

杖屦山蹊窄，钟鱼佛界深。寒梅残屋角，春荠老墙阴。一水元无恙，扁舟尚可寻。烦师掬清溜，为我洗尘心。

古寺规模壮，空山岁月深。春排千树绿，云堕一溪阴。地僻人稀到，官闲我得寻。归来诧清赏，未觉负初心。

客宦何时了，官居又岁余。归心五湖梦，病眼一床书。近作君能富，新功我略无。不妨赋游猎，会有荐相如。

爱日袪愁雾，微和散积阴。一窗尘外趣，万竹岁寒心。士要崇清节，吾将老故林。抱琴聊一醉，何用觅知音。

冉冉老将至，区区心已疲。文章非世用，字画谩儿嬉。庐阜多名刹，隋人有断碑。骊黄虽易辩，堂奥未容窥。

不厌冰霜路，冲寒办一归。晨鸡戒鞍马，春酒寿庭闱。灯火知辛苦，云霄会奋飞。相期纡绿绶，非但戏斑衣。

笔砚君无间，冰霜岁又除。诸生得模范，六艺共耕锄。松菊渊明宅，蓬蒿仲蔚居。相望傥相忆，时寄数行书。

彩笔三生梦，春莲万叶花。笑人为市道，随分足生涯。山路净如水，溪流浅见沙。能来良不恶，看我傲烟霞。

山长飞鸟急，江阔去帆微。唱晚几渔笛，凭高一钓矶。从君濯冰雪，满袖得珠玑。三叹不能已，归来吟夕晖。

华屋金狨座，雕鞍驷马车。才堪夸世俗，早已落丘墟。此病久沈痼，无人解扫除。千年子晁子，道院有遗书。

今代崔斯立，才高不负丞。君方为重客，人谓得良朋。敏捷朝千字，辛勤夜一灯。明年冠秋试，万里看飞腾。

君在淳熙日，尝师陆监丞。今为后死者，乐有远来朋。此道未坠地，他时要续灯。病夫力不足，拱立看鶱腾。

洪井今真隠，长沙昔谩丞。余生付岩壑，拙宦愧交朋。饭菜浑忘肉，囊萤足代灯。诗成夜将半，云际月腾腾。

家有辋川集，人如王右丞。琴书多暇日，觞咏尽高朋。拟脱云山屐，来分夜案灯。新诗要传写，病眼任瞢腾。

昔对延英日，诸公叹弗如。敢言天下事，不负案头书。此去朝双阙，悬知有异除。荣途方著脚，未用曳长裾。

素𫖒方多难，丹砂傥一逢。勿疑蕉覆鹿，会见竹成龙。涧水远仍洁，岩花幽更浓。行行望仙宇，知在最高峰。

松径烦风扫，柴门为雨扃。行携道院集，坐对敬斋铭。好事心常记，闲谈耳不听。观空为时悮，无异醉初醒。

老屋久欹侧，随宜聊拄撑。吾今且共住，缘尽会须行。雨打从教坏，风摇不用惊。世间虚幻相，聚散本无情。

故山岂不好，萧寺亦堪居。作意多成碍，无心始自如。钟鱼饱香积，枕簟熟华胥。但惜诗成后，旁无阿买书。

世事邯郸枕，生涯老子书。能知澹中味，雅称竹间居。石径排云入，霜根带月锄。纷华不到眼，赢得玩清虚。

日落欲闭户，风清聊杖藜。千山犹带雨，一径已无泥。{氵虢}{氵虢}水声急，悠悠云影低。催归缘底事，着意旁人啼。

汝生方满岁，伯发已星星。桑苎甘投老，兰荪喜向荣。席间无一印，帷下有诸经。莫学鱼儿戏，来年快聚萤。

雾阁云窗天外安，悬知幽趣胜人间。帘栊夜月浮银海，桃李春风醉玉山。自笑红尘无暇日，浪凭清梦觅商颜。何如飞佩随君后，细看匡庐紫翠鬟。

生儿虽小莫怜渠，学问工夫在谨初。今日从师良不恶，他年闭户反成疏。双亲未老身无事，诸父能文家有书。好与汝兄俱努力，后生丛里试群居。

诗仙种菊未多时，因菊名亭早有诗。欲为寒花标晚节，故将新句寄东篱。平生未省翻三峡，高处那能赞一辞。便得从容侍公侧，回头已是十年迟。

人间多是梅开后，旋踵东篱事故常。那得红帘卷朱户，细看素质傲清霜。一生寄兴云山外，几度搔头江路傍。咫尺名园身未到，夜窗羞对返魂香。

炉火篝灯孰与同，此心吾欲付冥鸿。茅檐已作十旬雨，蕙帐不禁连夜风。一段清愁诗句里，十分寒事酒杯中。溪云未用安排雪，且听梅花试小红。

天花一夜泄春机，飞坠人间片片奇。有色有光欺柳絮，无声无臭点梅枝。纵横万舞风回处，表里双清月霁时。此景惟诗可摹写，却怜老去不工诗。

高名如斗夜垂天，无地追思每自怜。正欲为君寻五老，乃蒙因我到双泉。新诗妙绝闲方就，稚子携归喜欲颠。此去湖边不多远，秋风当觅钓鱼船。

夜床风雨梦到处，东湖西山如接连。安信喜随乌鹊后，雅怀知寄白鸥边。轩窗春动花阴满，图史香浮墨色鲜。个里诗书应有味，不妨兼读养生篇。

宁逐春风上下狂，懒从桃李借恩光。只应朝市风波恶，不似山林气味长。莫惜举杯邀太白，要看骑马似知章。南征他日如相忆，诗句还须付革囊。

麦苗堆绿菜花黄，一簇人家古道傍。酒熟不妨邀里巷，年丰赢得事农桑。世情只说宦游好，客里那知归兴长。我有平生蓑笠在，钓丝何日理斜阳。

一春留滞在京华，午日依前未到家。细葛香罗素无望，黄尘乌帽亦堪嗟。争舟野渡人如簇，立马邮亭日欲斜。遥想埙箎献亲寿，彩衣罗拜酌流霞。

长安车盖喜如云，邂逅惟君是故人。风月满怀情洒落，珠玑撒纸句清新。携来客里一尊酒，洗尽湖边十里尘。富贵功名丈夫事，别离无用泪沾巾。

四时成岁秋云暮，九月肃霜天渐寒。有客褰裳涉鄱水，逢人剧口话长安。悬知欲听星辰履，厌见从来苜蓿盘。姑举一觞饯行色，无鱼长铗切休弹。

竹近颇忻衣袂爽，苔深长恐履痕侵。夜灯四壁图书影，晓日一床花木阴。载酒只今谁好事，绝弦从昔为知音。区区外物成何用，慎勿缘渠愁此心。

新筑书堂壁未干，马蹄催我上长安。儿时只道为官好，老去方知行路难。千里关山千里梦，一番风雨一番寒。何如静坐茅斋下，翠竹苍梧仔细看。

闲居最与性相便，勤即翻书懒即眠。终日闭门真省事，有时面壁似耽禅。大椿岁籥祈亲寿，断简生涯听子传。待问洪崖觅丹诀，白云深处引寒泉。

繁花密笋暮春时，妆点园林一段奇。金粉生香风细细，斑衣留润露垂垂。品高宜入神仙药，节劲终全冰雪姿。笑彼杏桃儿女态，谩争艳冶媚山歧。

北窗终日废书眠，一枕清风直万钱。云度茅檐轻冉冉，泉生石砌净涓涓。不嫌雨脚花间注，要听秋声屋外传。三径初成吾欲老，幕中何用泛红莲。

去年今日西归客，曝背茅檐又一冬。岁月催人虽迅速，简编于我却从容。知名焉用诗千首，养病聊须酒一锺。早晚杖藜修水去，故人有约许相从。

胜游千里笑谈中，雪片梅花正仲冬。肯向席门寻孺子，更能草具重茅容。春风顿觉生寒谷，夜榻惟愁听晓锺。半世坡梅门下客，乃今何幸得过从。

忆昔樵江一见君，喜君吃吃善谈文。别来岁月今如许，书里工夫想得勤。近世起家多白屋，几人驰志在青云。穑斋已踏贤关路，更有诸孙策异勋。

章江东下几湾洄，谁伴臞仙夜探梅。离别不禁诗社冷，遭逢莫放酒船回。冰霜满眼岁将换，花柳转头春又来。安得飞腾九霄外，鞭鸾笞凤日相陪。

梅边流水碧洄洄，都把相思付折梅。十载不禁双泪落，一尊期慰九肠回。惊残蝶梦鹊空喜，望断马蹄人不来。咫尺云山尚如此，天涯那解得追陪。

竹迳当年手自开，只今无处著莓苔。绝怜此地过从少，赖有高人时复来。篱下久霜犹有菊，水边近腊正多梅。我云眷眷三年别，君莫匆匆一夕回。

簿领归来得泮宫，一时衮衮任诸公。市朝竞逐利名走，草木谁为臭味同。霅水不妨披宿雾，蓬山正要挹清风。尘埃不得从君后，岂但他时愧两翁。

芳池绿水自生肥，上有轩窗隠翠微。花竹旧尝开小迳，门阑今又启重扉。直须阊阖排云去，要看长安跃马归。词赋合魁天下士，春光端不负刘𪸩。

谁遣冰魂照夕阳，摇摇一任北风凉。眼前共有几多蕊，鼻观胡为如此香。佳实会须归列鼎，孤标已自压群芳。濡毫我欲从君赋，未害平生铁石肠。

忆昔从君渔钓时，小舟行遍楚江湄。僧房夜月琴三叠，客舍秋风酒一卮。别后相思梅折尽，书成欲寄雁来迟。蛩声惊觉寒窗梦，自起挑灯读旧诗。

农时阅月天不雨，嘉谷丛中龟兆生。云势只随风聚散，鸠声空报客阴晴。半生忧国发欲白，一饱无期心屡惊。尚愿秋阳化甘澍，稍苏枯槁望西成。

忧时曾上天庭疏，悯物今为旱岁霖。一夕风霆百川水，四郊香火万民心。山巅定有烟霞宅，夜半常闻钟磬音。傥许尘踪拜仙驭，愿营茅屋老云岑。

病来多日废将迎，试命巾车作此行。稻实满田秋事了，松阴堆径午凉生。数山见我争倾盖，一水邀人请濯缨。却忆吾庐南浦外，何时得与白鸥盟。

忘言编简倦三复，适意丝桐聊再行。已共白云论久要，更寻青鸟问长生。按行泉石苔侵屦，披拂松篁露湿缨。此事洪崖知我旧，归与端合与同盟。

政尔双泉忆旧游，柳江闻又有归舟。谁能不作千年调，梦断真成万事休。倾盖向来情莫逆，奠刍无计泪空流。重云已失鹍鹏影，愁绝沧浪一白鸥。

青衫十载蟾宫客，黑绶三年凤岭头。循吏声名武阳令，故家风味富平侯。江边休叹双凫去，天上行看一网收。八簉鹓班立仙仗，莫忘回首顾沙鸥。

青衫日日困尘沙，安用浮名与世夸。已过半生真似梦，未荒三径且还家。恨无沈水纡香穗，喜有寒泉瀹茗花。袖却西归遮日手，园林幽处看桑麻。

睡起忻然思虑少，病余犹觉应酬艰。招摇风月聊须竹，收拾云烟幸有山。但要世缘随手断，莫忧诗债几时还。追奔富贵非吾事，且占林泉一味闲。

西风吹雁过吾庐，特地传君一纸书。九载不须论旧事，万金良喜得新居。春回院落花侵座，雨过池塘水遶除。我欲退之门下去，却愁无处觅金鱼。

莫教满地长莓苔，杖屦从今日日来。曲径要随松巷转，柴门须对石桥开。墙头花木因时种，案上图书任意堆。幸有林泉可投老，忍将双脚踏尘埃。

梦魂惊断渺难续，卧听竹里风泠泠。寒蛩争鸣遶四壁，缺月半堕横疏棂。平生细字发欲白，午夜短檠灯尚青。稻粱作计吾不愿，愿学沧海鸿飞冥。

雨师风伯妙天机，幻出乾坤一段奇。晚对青山浑似画，夜看黄卷可忘饥。金貂换酒非吾事，铁甲屯边正此时。失国残胡应冻死，书生犹赋采薇诗。

天孙云里散支机，飞坠人间分外奇。勾引芳尊留客醉，栽培玉粒疗民饥。幅巾篱落寻梅处，一舸江湖钓月时。妙处惟诗可摹写，却怜老去不工诗。

谁扶天女下冰机，翦水成花片片奇。影落池塘波不动，寒侵鸥鹭色皆饥。纵横万舞风回处，表里双清月霁时。浪战未能无寸铁，对人羞诵醉翁诗。

伊人元不堕危机，踏冻冲寒正自奇。只怪飞花无处避，都忘炊玉有时饥。月明剡水回舟夜，岁暮梁园作赋时。一段风流谁得似，只今王谢却能诗。

谁知天巧出玄机，但怪飞璚过眼奇。暝立风枝寒雀倦，愁吟冰谷晓猿饥。芦花洲渚月明夜，柳絮池塘春暮时。此景人间不长有，写真传影正须诗。

半月池边倚瘦藤，望仙台上岸乌巾。尘埃一点不到地，花木四时长是春。载酒岂无好事者，烂柯应有着棋人。请君更种桃千树，准拟渔郎来问津。

看经堂中钟磬鸣，看经堂外水云清。山连远渚鸟飞急，风入轻帆舟去平。烟树不妨留夕照，尘缨正欲濯寒泓。凭谁为我问造物，乞与少陵常眼明。

少年挟策上金銮，三拜郎官鬓未斑。不说知音在霄汉，但知投老向云山。柳丝阴里陶潜乐，花锦香中潘岳闲。逝者不堪人事异，洪崖亭下水潺潺。

公家原在洪崖宅，自是洪崖向上人。嗜酒一生真简淡，风标八袠更精神。纷纷偶厌人间事，去去归寻洞里春。朱绂只今无觅处，但余佳句镇长新。

箜篌君乡来，分明记江树。想君诗成时，梦作白鸥去。

平生交游间，吾帻盖屡岸。区区稻粱谋，君亦逐鸿雁。

风檐手君诗，心迹已清绝。何当更长吟，坐对澄江雪。

扁舟两渔翁，清唱发日暮。安得如鸱夷，相与五湖去。

平生不量力，妄意希前修。懵懵虽无见，拳拳未敢休。

狂澜涌如此，砥柱其谁为。天意必有在，吾身姑自持。

考亭无恙时，从游孰非贤。岁寒万木雕，松柏始杰然。

圣贤去我远，何者名事业。吾欲到彼岸，须君借舟楫。

过从资直谅，夫岂势利交。谓朋党者谁，仁人姑听教。

人生天地间，离别安能无。莫作儿女态，相期烈丈夫。

君姿正而刚，名节非所欠。临歧赠一言，惟有学不厌。

俗尘易污人，胸次须自洁。君看四明老，冰壶浸秋月。

石梁渡山涧，上有秦人居。岁寒不种桃，汲泉灌佳蔬。

息绵绵而不绝，心了了以常明。静室我方燕坐，傍人唤作修行。

平生爱菊陶彭泽，清夜移橙杜草堂。千载诗魂招不得，独留风味在僧房。

意行曾到楚江皋，占得双泉第一寮。窗户邃深钟磬远，客尘都向静中消。

丙夜清眠正熟时，梦魂飞去拜丹墀。小臣乍得披肝胆，感慨分明涕泪垂。

千红万蕊雕零尽，安得枝头数点红。疑是神人写春色，镇长留影在屏风。

旧日骊山宫殿中，玉妃无数舞衫红。只因归去蓬莱后，梦作寒花笑北风。

不须羯鼓促春工，一树霜边取意红。寄语玄冥为收拾，莫教人恨五更风。

延平两龙几年卧，欻尔化作寒枝双。春桧长松皆敌国，会须因垒一时降。

婵娟两枝翠可掬，绝胜白璧南金双。留与先生作椽笔，诗坛八面受人降。

管鲍交情真耐久，夷齐义气更无双。虚花满眼风号怒，一节青青终不降。

浮云踪迹任西东，翰墨场中且用功。时对此君哦七字，也胜痴坐辩幡风。

飞花数点雨初歇，啼鸟一声春正长。读罢黄庭了无事，旋安银叶试炉香。

古木阴阴六月凉，幽花藉藉四时香。丝桐清夜作三弄，明月入帘风拂床。

烂熳花阴覆短墙，花开时候日偏长。道人不被春勾引，到处惟闻薝卜香。

不见诗仙何逊来，春风几度早梅开。竹篱茅舍自清绝，未用移根东阁栽。

恰则梅边春意萌，困人天气又清明。炉熏茗碗北窗下，卧听绵蛮黄鸟声。

已著遗经洗此心，更寻流水濯吾襟。经旬不涉溪边路，荇带苔钱如许深。

雾阁云窗先自幽，水声那更绕源流。春深红雨落桃径，昼永清风生茗瓯。

杨柳阴中啼杜鹃，梧桐枝上噪玄蝉。篇章满眼无人会，赢得诗翁取意编。

纷纷眼底正争驰，我独冥心绝五綦。说与傍人俱不信，故山惟有白云知。

争春桃李太匆匆，随手飘零逐晓风。冰雪不侵尘不污，可人惟有岁寒松。

颜杨翰墨今谁解，陶谢篇章古所无。安得金丹换凡骨，白头深恐愧吾夫。

平池春去水溶溶，人在笙歌一部中。柳叶翻风罗带绿，荷花著雨锦衣红。

檐间新燕几时来，檐外闲花往岁栽。丹杏碧桃浑落尽，绿阴低处结青梅。

淡月笼花花映窗，好风吹竹竹浮香。梦回何处一声笛，人静山幽天正凉。

无所用心鱼在沼，居然生子燕成窠。谁言春去花事歇，萱草石榴情更多。

为怜风雨趣春回，故著秋花到处栽。兰菊从来盛风味，不妨环绕读书斋。

白云殊不作俗态，流水更似知人心。溪边濯足溪上坐，樵唱一声秋满林。

坡谷遗书那复有，向来一纸抵千金。谁知悬腕与卧笔，如用大都留此心。

俗书本作于湖样，野鹜家鸡强自分。王氏无人鲁公死，只今何处觅云仍。

骄阳赫赫转秋阴，便觉萧然鬓影侵。世事炎凉俄忽尔，闲来物理静推寻。

匡庐胜处君曾到，谁是渊明与远公。幸有和陶诗卷在，好依莲社此山中。

脱略人间势利场，来寻泉石共徜徉。饭余小立茅檐外，试问群蜂有底忙。

翠琰新刊照眼明，流传何日到柴荆。从今不恨论交晚，我亦碑中有姓名。

翦裁不惜楮先生，要护高人雪屋眠。只恐鹤书催起去，长留空帐北山巅。

天上真龙去不回，世间凡马谩争驰。少年气习今犹在，袖手时来省断碑。

日出柴门尚懒开，绿阴多处且徘徊。槐花满地无人扫，半在墙根印紫苔。

雨过长江浪拍城，迢迢羲驭水中行。舟人指点云开处，喜见青山一抹横。

井梧飞叶送秋声，篱菊缄香待晚晴。斗柄横斜河欲没，数山青处乱鸦鸣。

北窗清冷不成眠，风递蛩声到枕边。试唤儿童卷疏箔，一檐花影月娟娟。

炉香清晓坐书帷，竹拥藤床日到迟。自赋短章还自笑，不知颜闵有何诗。

黄昏月姊翦云开，夜半雷车载雨来。晨起钩帘望霄汉，风花吹堕万璚瑰。

午窗春日影悠悠，一觉清眠万事休。堪笑邯郸槐里梦，痴儿到老不回头。

露湿芳桃午未干，花时全似麦秋寒。征衫不敌东风力，试上邮亭曝背看。

门前溪水欲平堤，谩著渔竿浅处垂。晴雨每关忧国念，丰凶端欲问人知。

春时耕种夏时耘，七月农夫始食新。此去田家常要雨，雨多元自不妨人。

桃源千载锁烟云，若辈安知古有秦。恐是吴兴沈东老，一樽聊复醉诗人。

数声牧笛日将晚，一曲樵歌山更幽。解带盘桓小溪上，坐看红叶泛清流。

园林清樾净无尘，池沼黄流去有声。不用飞花来点缀，但须霁日为澄清。

经年不到豫章城，灯火遥闻鼓吹声。却忆秋屏台上寺，绛纱青玉几长明。

突兀招提枕古城，夜深钟磬寂无声。坐驰灯火笙歌地，知有何人一点明。

断雁声边小雨来，菊花强半卧苍苔。乍寒天气虽宜酒，冷淡无心把酒杯。

篱落黄花尚自无，白衣况未到吾庐。莫令此日负佳筛，为展渊明采菊图。

少年有策志平戎，心事今成一老翁。蜀客款门茶未了，防秋又说枣儿红。

西风黄叶埽空庭，舞鹤翩翩堕雪翎。一阵清风通鼻观，木犀亭下读骚经。

牵牛引蔓上东篱，气肃清商雨过时。人意若随天意好，秋光又到菊花枝。

闭门思古或伤今，每有诗来默契心。纸上不须评巧拙，尧夫只是静中吟。

闲中无辱亦无荣，案上图书有课程。静对秋花香默默，晚风休送乱蝉鸣。

据梧枝策事纷纭，楼上看山对晚曛。纵是楼无山色远，只如小米画烟云。

无事萦心昼掩扉，松风度曲入琴徽。登高老矣兴犹在，塞上秋风战马肥。

常岁霜天分外晴，一溪如练浸冰轮。今年风雨宁无夜，谁与溪梅作小春。

君家秋实洞庭种，小子持来独未黄。莫作苏州书后梦，只今正欠满林霜。

在昔梅花犹有赋，如今冰柱亦无诗。吾衰不作池塘梦，春草生时子合知。

袖间出手不应迟，柳絮渔蓑总是诗。二妙得君真所喜，一寒如我有谁知。

季也东归何太迟，伯兮西望屡吟诗。茅檐昨夜雪深尺，人在篷窗知不知。

小舟闲已杙江湄，满眼璚瑶定有诗。诗似其人人似雪，只应清处恐人知。

只道园林春未归，风前一夜柳花飞。东皇自是繁华主，不用玄冥荐玉妃。

平生蓑笠惯冲寒，长忆江湖把钓竿。昨夜北窗闻雪作，梦魂飞到子陵滩。

青青窗外几修篁，也学宫梅巧样妆。说与惠连须著句，雪边春色到池塘。

乱飘窗户重重积，巧入帘栊细细飞。想见钧天张乐处，琼琚玉佩列千妃。

蕙帐一冬无苦寒，梦回长是日三竿。那知今夜剡溪路，月淡扁舟水满滩。

凤台仙姊卷银篁，归去瑶池试晓妆。剩粉残脂无处著，化为风絮满池塘。

无人低唱两三卮，一任璚瑶满眼飞。罗袜暗尘应洗尽，月明吾欲看江妃。

忆昔骑馿犯晓寒，酒旗随处认长竿。灞陵物物皆诗句，不用牵船八节滩。

眼前修洁独修篁，屡倩东风洗晓妆。学舞腰肢困珠玉，可怜官柳在寒塘。

梨花月淡珠帘卷，柳絮风轻粉蝶飞。宫漏无声窗欲曙，霓裳催舞广寒妃。

雪里鸥盟元未寒，小舟南浦著渔竿。眼明似共月千里，衣冷欲迷云一滩。

疏梅元自映疏篁，谁把璚瑶特地妆。雪后园林应更好，却输和靖在钱塘。

跋扈飞扬使我惊，铁中双镞日铮铮。陈桥旧将今无用，一任於菟绕屋行。

虽有图书伴寂寥，不妨题作病僧寮。蒲团竹椅南窗下，一炷炉香百念消。

华发苍颜一病僧，向来文史颇关情。只缘世网无由脱，遂学枯禅度此生。

朝来寮外望西山，正在云烟缥缈间。既欲与山为保社，不妨身世似云闲。

病僧行脚归来后，万事无心每闭寮。日射竹窗风叶乱，烟凝香鼎篆纹消。

厌趋朝市元无梦，惯处山林似有情。圆觉楞严俱不解，维摩会下一书生。

无心对客煨黄独，有意看云傍白间。终日区区弄文墨，笑他齐己与高闲。

余生端合老吾庐，心地全然与世疏。安得数椽西岭下，自行溪水灌园蔬。

莫怪穷年不入州，载书前已会盟鸥。市朝毕竟多尘事，且傍溪山静处留。

俯仰之间又一年，即看科诏下天边。功名万一来相逼，试向荣途小着鞭。

少年妄作功名想，说着长安喜欲狂。多病年来怕奔走，却思云壑置藤床。

一室萧然百事无，崇朝趺坐对熏炉。岫云舒卷元无碍，赢得从容养病躯。

不到青云志未休，近来何事却悲秋。短檠双目元无恙，快读读书莫浪愁。

图书绕屋未为贫，想见长吟日闭门。西社诸公久寥落，不知招得几人魂。

幸有平生古战场，不妨高卧到羲皇。一朝冀北空凡马，须信骅骝道路长。

支离病骨怯初寒，眼底清愁更万端。勉和新诗寄鸿雁，江城夜月觅君看。

东西知隔几牛鸣，山势绵绵若引绳。待向冈边结茅屋，幅巾遥礼夜坛灯。

今人那似古人贤，一锸随身日醉眠。此老有灵应笑我，区区常费买山钱。

寸田尺地可长久，此诀刘郎却未传。他日驭风蓬岛去，谩留陈迹在山巅。

玉鉴冰壶一段清，铁中谁与鬭铮铮。眼看万里云霄路，不信骅骝地上行。

别我新诗有许清，玉声金韵两琮铮。笔端定自翻三峡，乞与余波赋赠行。

老来方欲卧林泉，一蹑红尘只自怜。已与山灵有成说，秋风归骑急加鞭。

清虚绝迹竟何为，自笑平生颇好之。正路傥非君得似，冥行未免用多歧。

修水相望无百里，从来人物胜西昌。弘斋自是朝阳凤，伯仲行看接翼翔。

干枯如我真何用，谩结蒲团竹椅缘。缄口向人无一语，此灯他日遣谁传。

地僻不闻车马闹，官闲但觉屋庐深。摆除诗债寂无事，一炷炉香观此心。

枕中久已黄粱熟，镜里从教白发垂。但得渔樵分半席，此生何必要人知。

雨后轩窗无一尘，窗前松竹更清新。不妨踏遍莓苔地，遗我青鞋有故人。

风帆转眼即长安，好在交游半达官。既有王阳知贡禹，不妨乘兴一弹冠。

孤山梅蕊正开时，杖屦还须访水湄。莫遣冰魂叹牢落，只今和靖自能诗。

野梅官柳只供愁，空倚鄱江百尺楼。待倩天边几鸿雁，为传消息到皇州。

一岁与君三别离，盍簪此去定何时。梅花未必堪相寄，待倩邮筒寄小诗。

从渠柳色自青青，莫为行人赋渭城。只恐南墙旧时竹，误随风雨作离声。

江花岸柳太多情，长逐春风管送迎。我亦思归归未得，夜窗愁听杜鹃声。

夜半诗成欲寄君，梦魂飞渡楚江津。怡怡前日如兄弟，今作东西南北人。

朱金得丧日悲懽，内乐知谁梦见颜。君有上池无限水，不将涓滴到人间。

湛然胸次幸清明，忍看人间势利轻。我辈相知端有道，未应胶漆付雷陈。

终南佳处暂栖迟，堪笑唐朝左拾遗。渠但借山为捷径，山中滋味岂曾知。

真实爱山今有谁，此心猿鹤亦难欺。看来却是朱居士，不愧昌黎五字诗。

筑堂谁不要看山，往往襟期了不关。欲识此翁高绝处，一心长在白云间。

天阙飞来三大字，云山留住一闲身。老仙驾鹤蓬莱去，丹灶而今属后人。

孤山尝试一登临，归梦纷然绕故林。个是平生安乐处，清泉白石总关心。

生来岁晚寄南窗，燕坐常闻御墨香。却笑到天亭上客，日将茗粥搅枯肠。

绝怜修竹知人意，更爱双泉不世情。回首旧游浑似梦，却因多难悟无生。

三四知音总道山，荷锄吾独在田间。人言病骥犹堪秣，伏枥何心十二闲。

独立每怜陶靖节，北窗终日傲羲皇。如今我亦无侪辈，远把心期付野塘。

胸中泉石真成癖，纸上云烟总是诗。分我渔舟三四个，故山归去弄涟漪。

交盖才倾便语离，绝怜立马送君时。梅花未必堪相寄，待倩邮筒寄小诗。

晚牧归来月在山，夜深茅舍不胜寒。栖乌欲动催翁起，快傍烟汀把钓竿。

纷纷争赂毛延寿，今日丹青竟不传。万事无过真实处，后人赢得写婵娟。

中兴以前作山水，只说李成与郭熙。谁知淳熙有此老，健笔不减巨然师。

吏隠三年楚水头，每随凫雁杙扁舟。归来喜色惊邻里，分得潇湘一片秋。

何处移来一川竹，空蒙烟雾染人衣。其间应有葛陂杖，时出林梢带雨飞。

谡谡风前荷叶枯，摇摇霜后蓼花疏。舂鉏旧有江湖约，数辈相依正要渠。

密叶繁阴画不成，卷帘双眼为渠明。人间炎热无来处，赢得轩窗分外清。

去岁西湖避暑来，藕花无数眼慵开。而今归卧洪崖侧，看尽飞泉看古槐。

一寸坚刚铁琢成，绮罗丛里度平生。有时稚子敲成钓，钓得鱼儿便作羹。

六七叶芦秋雨里，两三个雁夕阳边。青天万里浑无碍，冲破寒潭一抹烟。

千里归来觅故林，朱弦虽在少知音。春风玉几山前路，忍负平生一片心。

石室云山镇日扃，午鸡啼处睡初醒。案头上有炉熏在，试读楞严一卷经。

闽浙相望两道场，上人曾炷室中香。直须了却旧公案，莫向空山便隠藏。

试为众生破一尘，出经为筏度沧溟。待渠到岸无惊畏，复破微尘纳此经。

云归青嶂雨初歇，花卧碧苔春已休。

