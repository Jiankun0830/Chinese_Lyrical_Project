青腰按节临天关，幻成圭璧惊人寰。一朝忽起枯槁想，堕作人间冰雪颜。国香端拟避清绝，鳯车安得窥幽闲。雪中长疑肌起粟，挽住直恐乘风还。风流别乘似何逊，哦诗兴健排江山。华堂烧灯呼客醉，况引玉頬依雕阑。广平题赋工婉媚，杜陵索句愁飞翻。山人径欲悟香寂，何当步绕横斜间。

水芝凝露披芳塘，浅妆浓画争煌煌。其间艶异不世出，连芳并蒂知何祥。有如一座两殊色，盈盈植立汉昭阳。九回沉水不须沐，风生露洗皆生香。公如瑶林映红粉，粲然一笑倾澄觞。故开华阁挂银榜，大篇金薤垂琳琅。吾闻草木正瑞世，箑蒲扇暑芝生房。须烦丹青頋陆手，貎取绝艶归明光。

元龙湖海豪，盖代声藉藉。只今观耳孙，才皆万夫敌。叔兮美无度，伯也古遗直。当年种玉翁，十袭裹双璧。期公垂天云，佐郡试戢翼。尚开柴桑径，引领望三益。尝闻筑燕台，千里走乐剧。市骨捐千金，厩乘尽虎迹。公乃真好事，屣履见逢掖。定知子舆辈，一笑皆莫逆。

上皇御宇无长策，牧羊奴子孤恩泽。银莬分印属儿曹，二十余州尽陷贼。常山死守平原拒，公家兄弟声名白。平原白首立班行，忠义凛凛真严霜。历事四朝唯一节，当年舌舐中丞血。岂知丞相面如蓝，貎虽夷易心巉岩。老臣何罪死虎口，到今谁为祛其衔。临风志士长悲咤，矧瞻遗像严祠下。未能立草迎送词，一奠椒浆泪盈把。

虬髯少年龙鳯姿，手提一剑平九维。瀛洲学士十八辈，如雕虎啸清风随。到今丰姿传粉绘，皎如琪木参琼枝。秦王功高盖天下，脱略世故容小疵。数公不语意有在，敬宗流辈宁何知。倘收王魏文学馆，事如辰嬴当早谏。美哉贞观犹有恨，洗苏众像一长叹。

董何呼我颠倒裳，杖藜阶西过王郎。郎君好事初举觞，平头奴子舁两囊。开视文书浩抢攘，其间穅秕烦播飏。忽惊墨妙筵有光，问谁所书曰欧阳。而我盥水方取将，览之三过神色扬。反嗟从来见未尝，字体遒媚笔意刚。公为文章轧子长，立朝义气凛秋霜。借如春蚓萦行行，亦当珍之十袭藏。况工字画乃如此，银钩金绳粲茧纸。公尝临池墨池水，尚言如船逆风使。后来谁评新丽体，出公一头子苏子。

寻山拟三餐，放箸欣一饱。汲泉泣铜瓶，落硙砕鹰爪。长为山中游，颇与世路拗。矧此好古胸，茗椀得搜搅。风生觉泠泠，祛滞亦稍稍。夜深可无睡，澄潭数参昴。

吾宗宣城守，诗压颜鲍辈。其间警拔句，江练与霞绮。居仁相家子，敛退若寒士。学道期日损，哦诗亦能事。自言得活法，尚恐宣城未。今晨开草堂，书帙乱无次。探囊得君诗，疾读过三四。浅诗如蜜甜，中边本无二。好诗初无奇，把玩久弥丽。有如庵摩勒，苦尽得甘味。徐侯南州杰，论文极根抵。读君诗卷终，曰此有余地。期君高无上，二谢以平视。要当掣鲸鱼，岂但看翡翠。

狙猴在深山，腾踔不少停。大龟藏神屋，缩首都无营。冥观静躁异，洞见万物情。吾闻子王子，总角游帝城。归来髩犹绿，闭关慕渊明。曲肱北窗下，风声肃泠泠。梦觉忽惊起，犹疑车毂鸣。斋居屏万虑，乃以静寄名。是中得其趣，君门可长扃。倘知定能应，子冠定能缨。镜以静故明，水以静故平。兹言置座右，可配崔瑗铭。

往年君别去，上马愁凛冽。今年见君面，挥汗惊执热。吾曹雪点髩，忽忽值晚节。云何会心侣，乃作如许别。昨朝闻扣门，梳髪不暇结。开门问无恙，欲语声屡咽。君家娇小女，可念真玉雪。朝嬉绕君傍，忽作泡幻灭。念我溪堂老，谁能续此绝。嗟哉溪涧毛，琐细不容撷。相逢颜未开，苦语心已折。吾人要解事，视世一蚁垤。共将烦恼缘，一付广长舌。君归数过我，不厌酒屡设。人生浪自苦，岂不愧前喆。

川流日夜去，逝者乃如此。平时所知人，强半今为鬼。顷者哭子兄，泪积垢未洗。宁知少日间，俄又哭董子。忆昨招君谈，时维六月朏。君方以病告，一卧不复起。启手无别言，恸哭长已矣。初君在童丱，警敏无与比。读书五行下，大父尝窃喜。谓当寄门户，竟以韦布死。死生事亦大，谁能独免耳。愿沾甘露味，倘悟无生理。

舂粮适百里，九十居其半。骎骎入老境，竞起末路叹。在世无他能，聊以滑稽玩。所嗟金石交，契阔或星散。诗忆西堂语，酒藉南邻伴。共为终年醉，莫歌何时旦。文书谩遮眼，插架复盈案。四愁不堪拟，九歌仅能乱。发春只数日，故态期类盥。宁知性本慵，矧复肉亦缓。人犹乐新故，事止仍旧贯。酸寒孟生穷，敛退韩子懦。惜哉连城珍，不变三日炭。玉人可求见，何暇定舍馆。退藏亟闻道，饮水知冷暖。更当崇明德，不愧三英粲。

尝闻藁砧词，破镜喻月半。为期望夫还，頋影兴妇叹。乃知同室处，一笑日可玩。所悲孩抱中，聚沬何易散。嘹然唯一雏，单栖若无伴。抚枕中夜吁，不寐常达旦。藜羮具一杯，日举天随案。还胜在板屋，秪使心曲乱。小鬟维槁项，聊可奉掷盥。每观绩麻手，捷急真不缓。娉婷或阶𣒌，今古同一贯。颇知食薇清，凛凛可立懦。仍甘作诗穷，乌银以喻炭。行看春日暄，妇事勤茧馆。所求亦不奢，勿遣儿号暖。布衾幸无恙，不换角枕粲。

吾闻天竺峰，耸若在天上。峰前溪万仞，激石吼寒浪。堂中老比丘，碧眼照林莾。徜徉君屡游，局趣我思往。此行何所求，岂欲除二障。闻呼试回头，未可踏折杖。茅檐燕寂地，山气日夜爽。不斩凌霄藤，君归藤自长。

闲居不事事，枕簟信所便。卧形先卧心，心静形晏然。复壁非不完，加以甃石坚。其如方寸乱，一夕尝屡迁。荣宠萃一门，宁免百虑煎。虽有水精屏，何由得安眠。章叶踏谣娘，连臂在榻前。何如山中人，编茅卧山巅。白云宿檐间，对镜心自捐。我亦遗垢氛，曲肱寄林泉。兹庵倘寿我，一睡要经年。

翠叶蕃夏初，清阴胜花时。闭关轨长埽，步屧园屡窥。青青溪中蒲，移植井之湄。下有九节根，服食可不迷。往时手种桃，只今与檐齐。枝间有美实，少日将成蹊。采菊香满襜，撷荠甘如饴。箨龙露新绿，椅梧长孙枝。观身要若蕉，卫足当如葵。节怜孤筠直，恶戒蔓草滋。天津白玉郎，看花惊洛师。吾人守环堵，草木相娱嬉。逍遥各自适，慎勿相唐嗤。

法涌僧中鸾，孤绝翔千仞。似闻天竺老，续此灯无尽。君游千峰上，邂逅一笑哂。当知绝诸恶，如草已芟蕴。

君如千里驹，但欲见鞭影。既明才越都，未暮已燕境。适楚或北辕，空叹道里永。是中皆坦途，幽处试深省。

黄花散若金，翠竹森如束。此还有妙义，机发同箭速。可怜钝根士，每嗟力不足。须知日月疾，仅得羊胛熟。

人怜淤泥上，出此万朵莲。须知淤泥中，有藕大如椽。本清凝冰雪，末艶方婵娟。玲珑众窍通，蚴蟉数节连。甘寒固不数，却暑最所便。髯奴来城市，负笼至我前。开缄尚带泥，未嚼先垂涎。霍霍摩霜刀，雷雷挹涧泉。切玉堕冷冽，已觉沉疴痊。芰寔𫔯角紫，鸿头剥珠圆。秋盘荐此果，顿使二物捐。念此涅不缁，余品莫争妍。而能豁忧思，令我心欢然。奇功更耐老，合作飞行仙。

代田谁为西汉议，耐旱幸有占城禾。挥镰正见八月获，拾穗遥怜一老歌。为言使君驱五马，北陌东阡饷耕者。汝曹力穑更当勤，慎勿惰游辜使君。

君家飞猿西，我寄跃马北。跃马望飞猿，渺若千山隔。十载一会面，一年三寄书。书中无剩语，只有问何如。去年秋风初，君马秣云卧。鹤立望君来，因鞭不我过。今年薰风后，取道凌云来。解鞍愒我庐，握手慰我怀。胸中所蕴藏，言下皆倾倒。挽留莫匆匆，索去还草草。堂有鹤髪母，室有蓬首妻。屋前虎豹怒，屋后鼯鼪啼。远游纵未归，旅寓安得久。三年劳梦魂，一日接杯酒。君归太早计，此乐未易辞。人事虽好乖，兴尽当语离。壮时须摩厉，老矣但跛挈。荃兰本同芳，霜雪有一节。君哦飞猿句，我和跃马诗。它时两相寄，抑亦慰相思。

去年中秋时，我病起复仆。苦遭水帝子，百计推不去。床前客问病，草草壶觞具。酬献呼稚子，应答烦老妪。今年幸强健，佳节欣会遇。况有座上客，萧散如鸥鹭。尊前清兴发，岂数青蚊聚。南山又朝隮，晚雨细如雾。难追阿连玩，徒咏希逸赋。阴晴天下同，吾事亦何预。不须渊有珠，遑恤食无免。人无百中秋，对月复几度。幸逢方外交，姑乐酒中趣。君看清夜徂，草上已多露。

宿云散曾阴，秀色还叠障。如将螺子绿，画作长蛾样。光浮竹木杪，影落檐楹上。何人妙盘礴，淡墨写屏嶂。五弦岂须抚，众响亦清亮。我病不出游，素壁倚藤杖。举觞酹郡峰，岁晚一相访。

清晨课仆奴，遶舍诛蒿蓬。身非郭槖驼，学作种树翁。胡不种杞柳，但种青青松。念汝受命独，劲气凌三冬。明年见汝生，何年矫苍龙。种德亦吾愿，穆如松上风。安知百载后，无人思角弓。麦阴行可赖，不必荒茅中。唯当护以棘，养视如婴童。此法岂浪传，闻诸玉局公。

着鞭苍崖阴，下马古寺门。老僧乞食去，独瞻无上尊。相将二玉人，盘礴共一樽。境静悟尘垢，林香识兰孙。何年钵罗老，同访花柳村。

鸟能贯珠歌，花能折腰舞。老人如帝江，识此真律吕。撃节复长谣，急觞犹插羽。春风已趣装，行乐更几许。吾人但取醉，何必浪自苦。

睡龙未觉山泽枯，其谁濡幕待不虞。炎官弭节飞廉怒，小屋旋彻大屋涂。郁攸飞空百鸟噪，𪸩赫照树腾猿呼。绿林灰烬一瞬耳，况乃田父蜗牛庐。天公似惜诗人癯，约束风伯为回车。百神救廪鸟工往，不待绠缶浇焚如。尚令太痩逢饭颗，幸未饥死同侏儒。怪奇敢追陆浑韵，吊贺不必参元书。作诗嘲诮供一笑，逢人举似应胡卢。

君家遶屋青琅玕，惊雷裂地千兵攅。入山长镵不汝赦，日获玉版登君盘。有余鼠壤幸分似，怜我羮稀箸易宽。厨人取给昼𫗦膳，顿使齿頬生甘寒。韭葅薤苗岂复数，{炙火=肉}美似觉无獾獾。尝闻幽士爱风竹，忍嘬其子吾何观。愿君养成四时叶，他时犯雪同君看。

春初韭争妍，秋末菘更好。嗟我喜蔬食，如人嗜羊枣。何尝厌滋味，政自乐枯槁。念彼蝡蠢虫，性命欲自保。变相惊蜊异，将糖嫌蟹躁。故于园日涉，莳此可食草。迩来秋雨余，三亩净如扫。畦丁犹浸灌，小瓮亦自抱。问许机事忘，何如汉阴老。

虎头痴绝自不痴，丹青妙处手得之。石岩戯画幼舆了，酒狂更貎黄冠师。一人坐睡真被酒，二人杯杓不停手。一人回面愁不釂，二人直视开口笑。上有醉墨书者谁，翰林手题独酌诗。题诗真识醉时味，画图如写诗中意。珍藏不换一斛珠，李诗頋笔今世无。

我昔居西园，手植竹数个。凛然如德友，节行不敢破。朝吟玩霜枝，夜闻萧瑟清。风吹一旦忽不见，似觉尘土污人衣。朅来翠云麓，日唯见山不见竹。虽云山气日夕佳，尚恐无竹令人俗。昨得与可画，自归尘壁挂。门开风动之，如枉故人驾。对山看画信不恶，何人更觅扬州鹤。

我家大冯君，清诗跨阴何。尤工婕妤怨，不愧青草歌。后生游其门，玉石例琢磨。是中知味少，莫辨白黑鹅。独闻子孙子，锵然应鸾和。君尝喜其似，谓可同臼科。剑池佳山水，清涟映嵯峨。孙子居山间，新诗日吟哦。探囊肯投我，有篇未为多。论文定何时，一醉金叵罗。更当期皓首，共理钓鱼蓑。

何人爱斯泉，结构亭上屋。空亭何所有，冷气宜三伏。泠泠石甃净，须眉真可瞩。欲饮无樽罍，挹彼才盈掬。何时近亭居，更种亭畔菊。日饮潭中甘，庶用稽死录。

此身聚沫无坚强，斧工伐性药腐肠。寸田芜秽尺宅荒，玉石落落不满房。黄婆居中补四方，焦劳亦坐意所藏。土如硗瘠草不芳，令人槁项馘亦黄。世人纷纷各膏肓，我以妙语名斯堂。期君得意观濠梁，从渠婪酣狠如羊。君自放意无何乡，一洗痼疾生天光，漆园发药君得尝。

董侯朝饥雷殷腹，咄嗟无人羞豆粥。杜陵太瘦缘作诗，玉川辛勤坐憎俗。细君截髪恐未暇，有弟能令饷君粟。不妨更就乞槟榔，他日金柈供一斛。

长怀乌衣游，亲姓何戚戚。吾曹乃其后，何不迨往迹。向来鸿雁影，旷若参辰隔。沉思不可见，伫立久凄恻。去年霜霰中，送别衢路侧。今年冬风至，犹未见颜色。念我如楚囚，欲往终未得。倘能为我来，不远道里百。要观衡茅下，有此座上客。新酿秋已熟，老菊寒尚拆。弥年心拂郁，可以一笑释。仍当戒后乘，联翩载三益。

杖履信所适，溪流忽溅溅。行入武陵村，偶入桃花源。划然见华屋，佛界开青莲。匆匆伊蒲馔，一饷腹果然。同游得吾党，旷达真能贤。董何韵俱胜，欲拍诸阮肩。两王亦豪举，一掷常万钱。周郎秀眉宇，要是佳少年。众中兀老子，少味亦寡言。困眠借僧榻，自嘲边腹便。平时所怀人，磊落星辰悬。会合不易得，兹游岂非天。重来恐寡伴，独访祖师禅。

儿时窥豹见一斑，晚学一技千金殚。斋房芝草不并秀，且餐秋菊纫春兰。无心时共白云出，忘机日对沙鸥闲。穷人与世各异调，敢望一唱仍三叹。昨来卜居向岩邑，玉川破屋才数间。朝看爽气出远岫，夜听遶舍鸣清湍。几回欲棹酒船去，贺老不见空稽山。刘郎好事肯过我，入门矫矫真翔鸾。平生饮客愁腐死，望君复来酒今旨。君如止酒要谈道，同酌寒泉净无滓。哦诗虽复落君后，强学犹将效𪾸里。悬知吾庐不落莫，有客同盘饭葵藿。已呼掺手缝锦囊，更遣长须具芒𪨗。相携踏遍翠云峰，得助溪山应有作。

欲知摩诘诗中画，桃红柳绿皆摹写。更含宿雨带春烟，一叚风光生笔下。欲观摩诘画中诗，小幅短短作四时。山平水远含变态，是中有句无人知。此公盘礴万物表，胸中炯炯秋空晓。戯磨淡墨污绢素，世上丹青擅场少。何人乞与辋川图，装成小轴四时俱。壁间仍题六字句，人言双绝古今无。

雨声何浪浪，溪流势汹汹。莽苍两涘间，不辨马牛风。翻疑坤轴裂，渺与天河通。林杪露寸碧，浊浪奔蛟龙。橹摇扁舟下，袖手闲篙工。疏烟媚晚霁，飞云带归鸿。境物复可写，妙手无僧崇。登兹百尺台，令人豁奇胸。樽开河南守，坐有西山洪。游目托远怀，平水念禹功。视河不治行，他日望两公。吾侪何所乐，白着卧船篷。

君不能黄冠还乡乞鉴湖，又不能拏舟送米烦胡奴。白头真负平生志，妙年毫端敌万夫。向来恶少虎负嵎，职当疾走编其须。袴𫖇不是老者事，腰间羽箭吾初无。挥杯劝影古寺底，日有野老争携壶。颇遭官长劝归欤，妇能右摈儿左扶。但令妻病足鹿脯，何忧儿寒止熨襦。莼丝作羮塩未下，鲈鲙切玉秋不癯。华亭自昔托鹤唳，蕙帐后夜闻猿呼。不羡人间冶容子，团圆十五正当垆。

西都执戟郎，田少家无储。虽云贫贱不戚戚，著书防患何多虞。柴桑避俗翁，寝迹安吾庐。如何尚作贫士咏，更赋楚调长嗟吁。乃知两贤蒿目忧世患，不如先生无目自晏如。朝哦诗千首，暮对酒一壶。木兰能歌作行雨，但闻庞婆时诵园田居。闲携笻竹自索涂，醉或起舞嗔人扶。幅巾深衣端可画，每叹伯时何在无人图。往日山阳徐仲车，不闻世事唯耽书。使君早兴合堂坐，夸今弹古定自娱。徐能开口论事以难客，君当书空作字以晓徐。吾知二人可同传，不知䌷书太史今谁欤。

岐山鳯多雏，鸣必中律吕。乃知忠厚家，要作谦退语。申公二世后，有子笔甚武。四公如日月，映照万万古。此郎胆如斗，一笔要连拄。不知秦陈辈，渠欲置何许。他年品斯人，战国一豪举。

薖也学耐辱，况负三宜休。颇有幼舆风，自许壑与丘。仙境想方丈，山形怀不周。如何在眼山，未暇着屐游。蓊郁明水峰，爽气常不收。逊公释门老，苦节无匹俦。食讫自灌畦，挈水端若抽。到今巾屐在，迹胜境亦幽。尝评左轓贤，当从古人求。从政独何有，未说赐与由。劝耕遍阡陌，民歌殖田畴。幽寻到山寺，弭节聊滞留。众宾各文采，粲粲五楘辀。赋诗杂流丽，如柳春映沟。何必打两桨，歌舞催莫愁。闻风我滋悦，寻胜行且谋。朝游可暮返，岂曰山川悠。

辩如悬河陆大夫，不畏嫚骂谈诗书。归来分槖养群雏，随从歌舞乐有余。两疏高蹈要齐驱，长揖储君归里闾。愿为羽翼还商于，岂愿飞刀绘生鱼。挥金延客以自娱，子孙勤力旧田庐。同时异代多不如，高明长遭鬼揶揄。平明争入七香车，华屋拟用黄金涂。壮心虽在迫桑榆，长歌击碎玉唾壶。宦成名立盍归欤，江湖之士可胥疏。君不见渠家父子并辔出，东都于今粉绘写为图。

生涯水中萍，漂荡信所之。十年餬其口，不食故园葵。思归同越鸟，长是巢南枝。祭灶郭北隅，小屋如鸡栖。园开十肘地，草木方华滋。红榴媚夕阳，初篁摇轻飔。招我赏心旧，于焉持酒卮。合离如日月，果有弦望时。诗坛失老将，一鼓气已衰。赖我如虎贲，典刑犹在兹。相欢且尽醉，莫咏骊驹诗。

琴不安弦制奇古，可怜不入文房谱。鼠须龙尾玉蟾蜍，与汝俱成会心侣。谁能好事为品题，端效广微亡辄补。谪仙传样桂林家，以暗投人吾窃取。我书太俗如墨猪，下惭罗赵何足数。蒙公厚贶试临池，一字不成如画虎。欲报初无青玉案，哦诗况乏惊人语。净铺滑薄待君来，慎莫踟蹰畏今雨。

蔡家笔法擅今古，楷书尤夸荔支谱。后来谁笔最通神，要与渠伊为伴侣。只今书学贵瘦硬，弟子员阙谁可补。君持此几要投人，字画不工那得取。山人俗书如俗马，骨少肉多今不数。当君此赠恐不堪，大似无功飨盐虎。新诗继作苦难和，只赏君房妙言语。嗟予老矣亦懒书，留与儿曹写时雨。

闻君文史三冬足，家居未奏三千牍。明窗棐几静无尘，笔研清幽真不俗。小琴承臂笔纵横，章草真行随所欲。家藏敝帚将何用，时人尚作千金畜。此虽奇物君不惜，似把隋珠当鱼目。小童传观许见贻，与君杯酒初相属。吾诗戯作异香山，唐衢虽见何由哭。见公真玩为君赋，铜钵声终字盈幅。

画牛蹄角四十八，楮生尘昏仅可阅。头头露地各逍遥，不愁牵车喘见月。舐笔和墨谁氏子，定自道人非画史。把鼻牵回得真牧，信手摹成妙如此。朱公自成老斵轮，不惜是牛持赠君。愿君成诵石巩语，更将此画同参取。

君不见八百里夸王氏驳，常敇家童莹蹄角。绮襦纨袴竞奢豪，卧席不安愁祸作。何如传宝墨牛图，不饰青黄如素朴。向来奇画购千金，宜在兰台天椂阁。两牛方鬬未雌雄，或奔而从或小却。其余三四亦殊绝，或如虎卧鹤俛啄。滕王蛱蝶东丹马，嘉陵山水青田鹤。如将优劣比人材，长文何必惭文若。人言爱画亦一癖，被野牛羊何用貎。是家持论果非耶，烦君试为评其略。

今晨定何祥，桃柳各映户。粉团高气薰，鹅{炙火=肉}椒菜覆。朝餐随土风，杯酒晚来具。彩丝纒祭筒，画楫夸竞渡。楚人哀怨情，正以屈子故。当年葬鱼腹，盖坐入宫妒。荣华一时好，放逐千载慕。得失吾不知，持杯自欣豫。

门前蓬藋无人埽，客去墙阴藜苋老。我家城北君城南，相忆何其挂怀抱。不闻叔宝方外谈，澄也何因令绝倒。知君不作避暑饮，闭门亦深荒径草。钩章棘句日吟哦，玉轴牙签时探讨。迩来闻草鹿脯帖，盛湘十日虚蘋藻。掺掺丸药恐不免，俗客纵讥何足道。恨我犹嫌褦襶嘲，不敢热行唯梦到。君收奇功翰墨林，笔阵可埽龙驹岛。愿言不学司马公，万事逢人尽称好。我诗燕石初不如，浪欲珍为夜光宝。残暑促装行造请，晓来凉气迎秋早。定邀邻舍广文公，同听诵诗倾腹藁。

君不见韩潮州，银作饮盏夸工倕。镌花镂松太琐碎，何言豪士亦尔为。又不见六一翁，尝吟鹦鹉红螺诗。华堂一釂岂不乐，清歌劝酒须蛾眉。吾侪山人宁有此，竞折圆荷为饮器。细倾初作露珠圆，满引忽惊云液碎。鼻中寂寂闻妙香，舌本徐徐识真味。采莲当殽花当妓，岂有登临百金费。安得城西十顷塘，水光容裔暑风凉。时引碧筒如象鼻，仍看翠盖立霓裳。

吾年昔始冠，已有一髪白。作赋数百言，嘲骂等戯剧。只今寻旧作，一字不复忆。恍然如梦寐，了不见往迹。但有髩间丝，冉冉如堪织。南方地平湿，壮岁多老色。行年四十二，髪鬒那容惜。洗苏将拔白，讳老嗟何益。一染复星星，此语记阿客。人生光景促，倏忽如敲石。诗成亦寤语，感叹初无得。后应不识今，今已不识昔。

山路秋阳何赫赫，山亭凄冷多秋色。岂惟醒耳玉淙琤，照眼光寒如练白。旧闻瀑布垂云间，恍疑银河堕天关。西望香炉不得往，个中元有小庐山。

大门江南英，诗名重当时。儿时得其藁，同辈争诵之。不及拜诸门，常恨生苦迟。只今诸孙子，籍甚皆能诗。大篇每投我，孰非黄绢辞。我诗不成句，落笔为众嗤。如人食土炭，嗜好终不移。君何独赏味，与众真异驰。相望巷南北，不面令我思。歌声亦若哭，此意谁当知。阿大一门杰，相为尘外期。风流竹林会，应许仲容随。

君家父子俱能诗，天遣俶鸟鸣春时。文穷抵掌定不免，齐竽不学君何疑。平生说诗喙三尺，只今蹇吃成期期。愿君高处古无上，抑以自惊无邪思。

道人心与貌俱古，哦诗不复效等伍。清疑仙掌露华坠，新似秋空玉钩吐。要将余事付风骚，已悟玄机窥佛祖。泐潭老子乳於菟，果在丛林啸风雨。何当埽室祗树园，夜看金盆听软语。我虽不是庞德公，懒驾柴车入城府。公如归结白莲社，留我山边一廛许。

蝶梦游扬卧碧纱，知君不赏玉钗斜。梦回起坐有佳思，乱触牙签书五车。黑蝇着眼君勿嗟，学道乃得青莲华。商略此言当过我，樵青竹里为煎茶。

大汪权奇汗血驹，小汪连翩鸑鷟雏。垂头未遇伯乐頋，览辉将下朝阳梧。岂知青衫埋朽壤，更令斑髩困泥涂。喜君翩翩过我庐，握手借问今何如。若云难遂白髪志，朅来翻作青衿徒。急呼欢伯置座侧，解颜谈笑聊相娱。语及阿兄平日事，往往屑涕长欷歔。怪君长不满六尺，高谭似是胆满躯。且宽是事饮此醑，逢人但作巩嗫嚅。苦留君住骑勿驱，明朝酒尽为君酤。更阑月落起浩叹，四面宿鸟鸣相呼。

吾生后渊明，颇亦念黄虞。要知千载外，所学非殊涂。兀坐对圣贤，抚卷一长吁。彼智自明哲，惟狂益昏逾。一源同滥觞，派别乃差殊。我观载籍中，世事何所无。痴人不识古，谓与古人俱。相望何遥遥，清都视积苏。咄此不可献，讽诵聊相愉。嗟哉子柳子，文章盖群儒。速进自贻戚，南冠成絷拘。天孙不与巧，溪神亦为愚。读书虽满腹，何曾救饥劬。乃知伾文辈，要路难齐驱。

世故不料理，万事付一樽。呼宾陈肴蔌，乃尔不惮频。秩筵初严冷，稍稍笑语喧。有如邹子律，能回寒谷温。朱颜挽不住，雪髩日夜烦。人生行乐耳，恽也亦至言。哀哉独醒人，憔悴拾兰荪。宁知阿堵中，端有妙理存。

吾闻滑稽儿，避世向金马。刈草吉云鄊，探鳯芳城野。斯人玩世耳，岂必蒿庐下。墙东本侩牛，君平盖卜者。朝市亦堪隐，山林实潇洒。君居占深源，境物粲可写。老桧上干云，孙桐已拱把。雨窗修竹响，风磴寒泉泻。此翁少年日，射巧如注瓦。百金装宝刀，千金买流赭。晚歌紫芝曲，情性妙陶冶。蒲履谷皮巾，何取绶若若。嗟予亦旷荡，与世自藞苴。方期访桃源，更欲结莲社。

章甫不入越，夏虫多拘时。生无适俗韵，举世谁知之。锺嵘不并世，无人识丘迟。虽有落花句，知为何等诗。如逢贺宾客，方叹乌栖辞。我初出险语，俗子争唐嗤。俛眉欲从事，复恐遭文移。亦知适楚车，安可从北驰。董家名父子，平生所怀思。虽云识面晚，相闻已相知。君诗有古意，且结皓首期。端能啖杞菊，时复过天随。

老松收烟琢玄玉，可试洮州鸭头绿。来从万里古乐浪，传到麻源第三谷。要须岱郡鹿角胶，𢭏成方解土炭嘲。请君摩硏写新作，一弄潺湲吊康乐。

畏夏苦执热，开轩除郁蒸。檐前鸟雀喧，朝旭上朱甍。席间裁函丈，诗书浩纵横。槃礴环堵间，幽独怀友生。古人在黄卷，千载使我倾。出门窥物变，草木各鲜荣。青青墙东竹，见汝忽眼明。爱玩不能忘，移根傍轩楹。俯仰与竹俱，定交见深情。不是无朋友，此君冰玉清。风吹万籁响，寒梢韵竽笙。我独哦其间，诗作秋虫鸣。琅玕亦有实，期汝向秋成。鳯凰何时来，翙翙翔我庭。

旧时王子猷，爱竹仅成癖。斯人向千载，论世心莫逆。吾轩谧竹友，寓意比三益。俗士旧雨来，今雨定扫迹。城北有陈侯，眉宇初未识。似闻臭味同，炯炯见胸臆。愿言登子轩，哦句呼阿客。看君阴森下，玉润映连璧。龙吟秋夜永，卧听风摵摵。或当命柴车，独咏此君侧。兴尽悠然反，谁能煖君席。

经春十日雨，却扫门无车。伏枕梦鸣毂，淙琤行溜渠。端坐发深省，妙香浮素裾。盥濯披陈编，讽诵临前除。陈编为何谁，漆园傲吏书。奇辞通諔诡，空语极虚无。得意荣辱境，脱身忧患余。胸中灌顶句，身上如意珠。逍遥有妙处，领略归一途。尘影阅千世，风波连九区。投足寄其间，鼎鼎一何愚。傥同蓬蒿鷃，勿笑溟海鱼。

渊明归去浔阳曲，杖藜蒲鞋巾一幅。阴阴老树啭黄莺，艶艶东篱粲霜菊。世纷无尽过眼空，生事不丰随意足。庙廊之姿老蓬荜，环堵萧条仅容膝。大儿顽钝懒诗书，小儿娇痴爱梨栗。老妻日暮荷锄归，欣然一笑共蜗室。哦诗未遣愁肝肾，醉里呼儿供纸笔。时时得句辄写之，五言平淡用一律。田家酒熟夜打门，头上自有漉酒巾。老农时问桑麻长，提壶挈榼来相亲。一尊径醉北窗卧，萧然自谓羲皇人。此公闻道穷亦乐，容貌不枯似丹渥。儒林纷纷随溷浊，山林高义久寂寞。假令九原今可作，举公蓝舆也不恶。

万锺辞屠羊，五鼎贪主父。是间多毒腊，可茹亦可吐。缅怀陶隐居，朝服挂神武。饵苓期却老，旷荡适林莾。我家城西偏，有地一廛许。开轩俛长松，倒影荫庭庑。嵌空宿龙蛇，晻暧藏雾雨。流脂入地脉，凝结岁月古。长镵白木柄，生事聊付汝。想彼尘外人，迟暮肯同煮。但当稍兔丝，敢望擘麟脯。

阳夏吾鼻祖，人物倾九州。间携东山妓，文靖极风流。屐齿步飞磴，快哉康乐游。耳孙牛马走，阘惰无匹俦。但有爱山趣，尚能继前修。颇厌城市尘，拘絷如楚囚。朅来龙泉上，杖履随沙鸥。幽寻风露静，江月动金虬。青山带长江，佳气日夕浮。旁有列仙家，丹楼连飞楼。琴书静无华，竹树烦更幽。约我云霞交，兹游及清秋。朱弦荡尘襟，芳尊写牢愁。道士如弥明，长颈高结喉。初无石鼎句，崄怪压刘侯。从渠倚壁睡，吾属足冥搜。

六根无牢强，万事有戕败。丹白岂不佳，能令眼根坏。溪堂老居士，学道入三昧。空花结空果，过眼了无碍。偶然幻翳侵，恼此清净界。道人不易得，定为天所爱。恐君堕尘劫，豫比小惩戒。病眸点空青，勿作儿女态。为君祷于天，君病立当瘥。未忘觑诗书，不敢窥粉黛。

衡山道士熊豹姿，夜过刘生逢说诗。止于座隅初莫识，口不能言心自知。坐中清逸校书郎，新有诗声谁过之。岂知老子殊不浅，可但逐鬼囚蛟螭。须臾指鼎出佳句，脱略凡韵生新奇。二生得句不敢吐，鸣声强作秋虫悲。愯如窘兔避鹰隼，懔如败将收旌旗。借问舐笔摹者谁，定是盘礴真画师。退之斯文有妙处，丹青写尽初无遗。弥明学道如不死，应在衡山深处栖。端能过我挑诗敌，与君周旋吾敢辞。

葛洪炼丹砂，却老得遐寿。鹤髪安在哉，岩穴遗井旧。劳生亦何为，荏苒度昏昼。煌煌昆丘芝，未暇撷三秀。寄谢浮丘翁，何由挹其袖。

汉遭阳九运，无复见中兴。不闻黄屋处，郊野蔽旗旌。三人已成虎，况阻三国兵。扬尘日月暗，喋血郊原腥。作都虽云美，其如九鼎轻。十年翰墨手，摸写费丹青。人与骨俱朽，山川空炳霛。吾怀鲍明远，寂莫赋芜城。

万钱供食如嚼蜡，百壶载酒如饮水。要知自古穷达人，脱略世味皆如此。经旬不逢南邻伴，曲肱聊寄北窗底。田父剥喙扣我门，颇应昨夜灯花喜。殷勤揽衣谢父老，陶令爱酒今朝止。伏雌可杀葵可羮，他日薄饭招邻里。吾君恭俭似文帝，勿为酒醪伤谷米。

涉冬无一雨，玄冥阻骄阳。上田尘沙飞，下田蒲稗荒。锄犁不入土，龙具挂壁墙。村居巷无井，抱瓮汲长江。汲多恐流绝，无以饮牛羊。昨宵天意动，浮云霾月光。洒然润物功，洗苏及枯杨。先帝剑弓冷，小臣涕泪滂。属闻建中号，讴歌腾路傍。雨从膏泽沛，风与和气翔。山林独何幸，预喜霑稻粱。尚能赋时雨，激烈歌阜康。

君不见杜陵布衾冷如鐡，朝来米尽炊烟绝。偶然乘兴江上行，无奈被花恼不彻。城南陋巷在江侯，读书蒲团生虮虱。吟成少陵七字诗，酷爱梅花似冰雪。竹友道人端可嗤，颔髭如棘手如龟。从来口业洗未尽，醉吐狂辞歌木犀。赏花自是少年事，出口未觉吾侪痴。我今束缚喙三尺，勿与世俗争妍媸。空花遍世不碍眼，淡如云水老禅师。

小官五斗米，达官五鼎食。均有怀禄心，细大各封殖。疾驱挽不还，此辈车毂击。王侯生绮纨，雅意在山泽。颇赋归去来，作堂慰休息。似闻一尊酒，醉眼分青白。何时上君堂，酌酒话畴昔。和君五字句，想望柴桑陌。

漆园游濠梁，得意鯈鱼乐。渊明爱吾庐，感彼众鸟托。两贤俱达道，妙处要商略。夫子谁与归，潜也如可作。柴桑久无人，兹道竟寥落。颇能诵其诗，尚友亦不恶。世路多艰险，君轩可槃礴。但恐君出游，萧朱绶若若。

吾观大梁城，九衢尘暗天。蛮触日交争，夔蚿互相怜。此心如慈幡，袅袅风中悬。王子闭门卧，守心长缚禅。能定乃能应，如镜别丑妍。吾岂匏瓜哉，孔子有至言。君看日月行，亦若磨蚁旋。涪翁已发药，此句不用传。

我初丱角时，闻有饶进父。破衣下里舍，应书不得举。要是磊落人，白眼看法度。吹笙弹箜篌，余事能律吕。市人恶少年，往往争笑侮。掉头出里门，徒步大梁去。蒯缑谒王公，敝貂走风雨。十年不还乡，无人问死所。客从北方来，喜气满眉宇。探怀出君诗，字字粲玑珇。笔踪入颜掦，句法窥李杜。奇伟可畏人，我辈谁比数。借问从谁游，一一英俊侣。我家阿夷兄，诗有春草句。说君不离口，恨我识君暮。帝城十二衢，素衣染黄土。食贫出无车，羁旅亦良苦。束书早归来，只鸡祭坟墓。况闻霍将军，尚有陈氏母。铜山郁嵯峨，其下原膴膴。我思结茆舍，带经学农圃。他日如买邻，定可连墙住。颇闻君卜昏，我亦未有妇。要如子柳子，各娶老农女。东市买杯杓，西市买筐筥。南市买绠缶，北市买甑釡。生理能稍稍，来往办鸡黍。两家如有子，男女互嫁娶。从来不识面，便作平生语。但缘臭味同，请君莫讶许。

杜陵骨已朽，潘子今似之。欻观庐山作，乃类北征诗。是家好男子，札翰非凡儿。阿耶有新句，把笔如画锥。此诗落吾手，三复喜可知。有才如长卿，武帝思同时。不令歌天马，亦合赋灵芝。胡为鬂已凋，但作愁苦辞。锦囊勿妄发，恐为俗子嗤。

人言曲误周郎頋，岂谓周郎真好古。长歌短调各风流，说尽心招及眉语。颇闻汲古用修绠，乃知余事工律吕。君躯三尺胆如斗，欲窥唐虞探邹鲁。顷来长安阔画眉，时人半额相媚妩。天姿洁白恶丹铅，独有溪头浣纱女。要知学者用心处，不追时好乃如许。君家有井千尺深，容我时攀辘轳否。

所思定何方，渺然羌山麓。别来经一年，不寄书一幅。忆在元真馆，与君同饮缸。论文久未去，夜雪打寒窗。明朝款君门，箯舆踏残雪。尊前听君谈，意气排凛冽。雪中两相过，把酒俱留连。岂同剡溪去，兴尽回酒船。今年走东吴，无复相邂逅。遭回行路难，归已三月后。逢君所知人，颇尝问君安。犹闻卧苫块，毁棘今栾栾。君家所娇儿，闻已去怀抱。昔我尝见之，瑶环实娟好。我归卧衡门，愁君亦如君。淋雨子桑病，敝冠原宪贫。此怀其谁语，思君何能已。寄声劳苦君，兼问两季子。

摩诘句中有眼，龙眠笔下通神。佳篇与画张本，短纸为诗写真。渭城偶落吾手，小圃传观众宾。坐上宴如居士，暗中摸索离人。

阿师身小胆能大，文字宁追权可游。寻山红叶半旬雨，过我黄花三径秋。随处庞公虽有偈，他年支遁恐难酬。经行若个门风是，闻说漳江似赵州。

妙年英伟定楩柟，老大如樗百不堪。黍饭奠孤元伯约，山夫岂有德公谈。棋无多算愧三北，诗要重论窥二南。只恐寻芳嗟较晚，夜来风蘂落毵毵。

三月花如薝卜香，霜中采实似金黄。煎成风味亦不浅，润色犹烦頋建康。

吏皆愁死自焚诏，农正勤耕身挽船。墨绶纷纷满天下，不知谁拍此渠肩。

羊裘不见钓台倾，山到台边分外青。天上故人新黼黻，身前万事一笭箵。章侯笔法逼秦相，范子文章原易经。图画名臣久磨灭，此碑千古粲繁星。

腹腴端可饱新欢，柳贯霜鳞照眼寒。莫惜宝刀烦玉腕，要看飞雪下金盘。

活我波间双鲤鱼，待传千里故人书。娇蛾莫道留君扫，怕卷珠帘总不如。

地下修文两玉人，清诗传世墨犹新。却因风雨重阳近，独立苍茫泪一巾。

阿兄温润玉介导，我友淡薄朱丝弦。只疑蝉蜕游人世，醉插茱茰若个边。

清时甘小隐，卜筑在山阿。家有传蚕室，机如凌行婆。闲看斩猫话，羞作扣牛歌。不出又三月，柴门生薜萝。

步上溪边百尺台，斩新秋色正伤怀。千屏翳绕碧云合，一字倾欹鸿雁来。

徘徊欣与赏心同，读遍碑词字字工。共叹黄垆封白壁，一时悲泪洒秋风。

秋暑不可奈，秋风殊未来。何时疏画扇，无处觅凉台。谁谓月离毕，空惊山殷雷。愁闻老农语，南亩半黄埃。

泮水传经老，蓬山佐著才。宦游思引去，禄飬可归来。要路眼谁白，浮云心自灰。少年马何驶，君马独虺隤。

系缆符离日，君行殊未归。寄书问毫杜，有梦向江西。不见挥犀柄，顿惊响马蹄。殷勤具鸡黍，多谢德公妻。

钵囊高挂同僧夏，远寄岩门一把茅。地僻狙猴长作伴，食贫蕨笋不充庖。瘦藤拄下万峰顶，野鹤来归千岁巢。点检箧中诗几首，苍头时遣为君抄。

僻寂漏茅屋，萧梢新竹枝。径迷人不到，荫密鸟还知。绿色葱葱换，薰风细细吹。即看柯叶老，不受岁寒欺。

扫月追凉清夜分，是间风露别乾坤。山林畏佳地多籁，云汉昭回天不言。平野极瞻南纪阔，稀星遥拱北辰尊。时平万里无兵革，静爱鸡鸣犬吠村。

万粒匀圆剖罂子，作汤和蜜味尤宜。中年强饭却丹石，安用咄嗟成淖糜。

松黄浮椀色蒸栗，初味余甘如苦荼。粉粟为汤两奇绝，甚甘纯白胜醍醐。

君如寒涕懒瓉师，如何久苦造化儿。清漳婴疾古所叹，淋雨裹饭今其谁。探囊苦乏万金药，历眼畴为三世医。他年上疏恐不免，细君莫念眠牛衣。

画翁元胜斵轮扁，喻子丹青如有神。平远还堪助诗思，故疑摩诘是前身。

淡墨江山作小屏，碧纱烟里护寒泓。蟾蜍写尽看倒影，身在山阴佳处行。

客憩茂林晚，风生凉簟秋。纵横飞碎玉，胜败决中流。北叟暂亡马，西风还覆舟。谁能关许事，寓目且忘忧。

十日江村烟雨蒙，晓来初快日升东。挼莎蕉叶展新绿，纵臾榴花开晚红。得句又从山色里，发机浑在鸟声中。披衣出户眄四野，好在良苗怀晚风。

多病过嗟蒲柳弱，故交闻似曙星疏。逢人休问金篦术，杀简宜希石室书。

训释虽工非世好，风流未减已形枯。固知商也真无罪，岂谓穹穹不可呼。

应知露肘贫堪忍，只有哦诗兴未疏。莫遣木兰当户织，须烦阿买八分书。

老去惊诗笔退，愁生唯怕酒肠枯。尊前学得新翻曲，早晚挥杯幸见呼。

冉冉云生岭，翻翻雨决渠。畏寒成墐户，恶湿问生鱼。始惬春衫薄，俄惊团扇疏。天怜憔悴骨，莫遣峭风梳。

侯莎新补蔚宗传，藿燥詹粘疑可憎。试炷博山元不俗，小奁分供在家僧。

窗间一炷结趺坐，万象森前应眼明。不印香严薰未歇，何妨人诮太僧生。

季月何多雨，经旬不见山。云师工蔽塞，羲驭久间关。水已泽中满，寒应天际还。坏墙忧盗入，只益髩毛斑。

春来畏病不饮酒，孤负山南山北花。有客款门惊剥啄，无人追韵得车斜。独酬砌下二三子，岂忆城南韦杜家。不畏诗穷嫌水厄，时时搜句煮新芽。

未曾留客十觞醉，已是飞花三月时。忽悟病来真老矣，倘逢圣处亦中之。眼前用意半干没，世上忘形皆白痴。谁似陶翁有名酒，呼儿觅纸又题诗。

霏霏玉唾胜三语，灔灔金荷倾十分。檐外催诗疑有雨，林间张幄岂须裙。临溪尚忆童时钓，问俗仍宽柱后文。珍重两公新句丽，落花依草竞纷纷。

日出知何许，宵行有底忙。自疑缘寸草，不敢近扶桑。琐碎岂堪数，神奇安得长。微风迹未扫，更待九秋霜。

烧烛留今夕，衔杯忆故年。风前失二士，句里问三玄。随分瓜蔬设，占星古老传。不须文乞巧，只有直如弦。

俊轶金闺彦，风流粉署郎。忧民形玉色，治郡辍鹓行。籍甚闻前席，居然叹掩芒。何人杀青简，惠政在濠梁。

公才真霹雳，令德故从容。未锡九环带，俄倾千丈松。清香销燕寝，遗札陋登封。身后累累印，纡青已二龙。

久客思乡社，长歌去国门。还家未偃息，树旐忽飞翻。苦泪不胜滴，悲怀谁与论。平生急难处，愁绝望鸰原。

文章不用世，岁忽值龙蛇。遽使贤人陨，长兴志士嗟。有儿才句读，无地可桑麻。赖有兴元尹，能赒孟氏家。

溪堂载酒地，无复故人车。败壁龙衣委，荒畦马齿疏。凄凉闭关赋，沦落广微书。但有清风在，时时为扫除。

踏遍江南岸，归来试解衣。谁言物外赏，不与笔端为。石带苍苔瘦，风凋折苇稀。令人清兴发，欲问钓鱼矶。

靡靡江蓠只唤愁，眼前何物可忘忧。楝花净尽绿阴满，才见一枝安石榴。

无复幽姿淡淡妆，胭脂深染薄罗裳。芙容影里避三舍，石竹丛中许擅场。

卯饮缘佳节，昌阳荐一卮。儿咨射团事，妻诵赐衣诗。懒检三闾传，争纒五彩丝。平生几端午，随分作儿嬉。

挥翰眼中元亮，牧牛何处癯仙。公择如今不泯，当家诸子俱贤。

寒藤骨数百尺，枯木大七八围。挽取到公奇石，俱还数幅寒溪。

解写枯松润石，陈阳笔意名家。弟子蔡规今老，古人王宰何加。

竟欲游梁苑，聊甘食楚萍。谈经谢纨袴，植髪愬槐庭。着镜髩毛改，横空烟雾冥。谁评贞曜谥，更谒退之铭。

徐穉生何陋，袁宏辈岂如。谁知十斛水，中有百金鱼。肘见贫非病，疽成愤不摅。铭旌返南国，寥落正愁予。

雨洗幽丛清客襟，厨人采掇独何心。根苗扶老或名杖，蓓蕾舒黄无数金。

聒人长向井边啼，在宇丁宁戒授衣。织素尽输官事了，秋来工女正投机。

山月斜临帐，山风细拂裳。萧萧碧烟静，炯炯白间凉。境寂万缘息，心灰千虑亡。无端催曙鸟，底事厌宵长。

乾鹊飞翻噪晚林，阿南归骑果骎骎。青衫黄绶霑新命，白石清泉是素心。金镊多情洗双鬂，葛巾从此避华簪。来年往献东巡颂，今日聊为梁父吟。

师在羌庐西复东，无心还似鸟飞空。月钩云幕今何处，禅板蒲团只眼中。未悟竹间鸣瓦砾，拟随童子问铃风。前身倘是胡居士，打破虚空对沼公。

有客春来传尺书，书词字字敌琼琚。经时伏枕沉绵甚，异县论交消息疏。物外高情想三鳯，眼中何物当双鱼。遥知小弟凄凉意，骑省归来正望庐。

书魔才挽睡魔推，鼻息俄惊吼怒雷。梦到逍遥大庭馆，不堪檐外鸟惊回。

剥剥啄啄无俗客，清清泠泠多好风。一枕本无忧乐累，何须游宦大槐宫。

霍山王邓两真隐，驾鹤乘云飞九天。当时服饵定何物，同饭青精三十年。

从来见说青精饭，晚遇真人隐诀中。长恨闻名不相识，那知俚俗号乌桐。

南人虽号乌桐饭，过熟翻成作淖糜。太极真人方未试，茅山道士寄何迟。

南人酿酒诧深红，注瓦真成琥珀浓。与药相投莫宜此，急分多病晏如翁。

此翁宁把春偿酒，醉插姚黄更乞花。多病只今犹解饮，细倾聊为遣生涯。

月夜宜披宫锦袍，定知公辈岂蓬嵩。文如修水波澜阔，人与庐山意气高。伯氏最于三虎怒，凡儿何翅九牛毛。相逢径欲倒家酿，莫厌尊前持蟹螯。

麹尘裙与草争绿，象鼻筒轻琼作杯。可惜小舟横两桨，无人催送莫愁来。

枝上离离金弹丸，宜随玉食荐金盘。从来物以远为贵，酷爱闽中荔子丹。

赖有书遮眼，初无客就谈。身闲唯取醉，髪短仅胜簪。学僻今何用，囊空宝不贪。老师行驻锡，凖拟问前三。

胸中磊磊夜光寒，霹雳惊飞在舌端。梦去幽寻遶山麓，诗来喜色上门阑。四时更运不停轨，万物并流皆疾湍。两髩凋零壮心在，忍穷怀抱若为宽。

夜语僧窗雪载涂，别来夏木又扶疏。两牛鸣处地非远，万竹阴边吾所庐。儿能窃听从忘簟，子盍徐行可当车。莫讶南邻狂处士，掺挝倾坐一轩渠。

前驱负弩斾旌忙，凛凛寒风挟晓霜。人道奸藏有三穴，公知民病极千疮。摇毫端是霹雳手，抵几还惊凫鹜行。莫向琳宫坐闲冷，太阿何事匣中藏。

漫踏斜阳堤上行，偶逢白叟问年登。去年禾干龟兆拆，今年雨多禾耳生。

云阴解尽却残晖，屋上鸣鸠唤妇归。不见池塘烟雨里，鸳鸯相并湿红衣。

消渴文园苦病多，萧条子美卧江沱。士穷不遇古如此，天实欲为人谓何。忠义名家本申许，文章秀气望岷峨。期君炼玉煮白石，色比婴童何啻过。

辟地种修竹，得方缘秘经。成阴向北宇，倒影落中庭。直取内含素，岂唯枝鬬青。龙钟玉川子，犹拟抱添丁。

欢伯风流可解忧，疑君此外更无求。拣芽投我真抛却，不是能诗薛许州。

二生相逢妾换马，我今真成酒易茶。腐肠销膏亦可戒，与子服雾飧朝霞。

君如张籍学古淡，丽处往往凌阴何。长句短章时寄我，为君翻入竹枝歌。

五年三度过锺陵，马上春风醉梦醒。南浦江波迷眼绿，东湖烟柳半天青。从来地域叹卑薄，怪底山川终炳灵。又见徐家有高士，他年重作聘君亭。

乱泉如沸出湾环，余燠犹霑野寺间。但与山僧洗尘垢，还胜涨腻在骊山。

端为怀黄取醢烹，岂缘多足恣旁横。焚脐未用集鼠辈，椎髓方嫌太瘦生。

分付厨人苦见嫌，十脐元有九脐尖。要知其中未必有，输与蛤蜊如蜜甜。

论功直与酒杯同，何事生憎在水中。不使落汤频下箸，终令骨醉耐春风。

有国尝忧以味亡，须知有毒味中藏。谁能不累口腹事，莫趁秋风衔稻芒。

雪霜无赖点君鬓，五十龙钟成老翁。急分槐实要脑满，伫见头青双颊红。

解牛得胆大如斗，投以元槐功更加。来岁青袍映绿髪，不妨看尽九衢花。

王郎乘兴上扁舟，数遣书来写我忧。奏牍三千待金马，卷帘十里梦杨州。桃花水涨理归檝，莲叶杯香消客愁。白髪倚门长望子，细君应赋大刀头。

遶郭寻春未见花，不知春在梵王家。林间新翠张裙幄，席上残红当脸霞。兴逸持杯睨云汉，饮酣挥翰走龙蛇。主人不是陈惊座，投辖归时日已斜。

丰林分首各消魂，兄弟伤离况玉昆。初谓过都留虎脊，又令点额向龙门。往闻淮北雪花大，归值江南梅雨昏。欲寄短书无别语，年来花柳自村村。

草头朝泣露漙漙，樵歌暮归丘陇寒。当时座上客半醉，琵琶不许近帘弹。

郎子风流栖枳鸾，枳上单栖泣夜阑。窗前邂逅一笑粲，梦中犹作在时看。

谁言旱魃虐，敢夺雨师权。弥漫溪流涨，澜翻屋霤悬。占年丰{禾罢}䅉，快意涤柈筵。疏懒知何幸，茅斋稳昼眠。

憔悴灵均老，萧条子美醒。餐英谋自洁，摘蘂恨犹青。事往成今古，人亡尚典刑。鄙夫今白髪，赖汝制颓龄。

道人诗思泻江湍，乞食侯门铗屡弹。铺褐卧云何处去，不应投老累儒冠。

每忆诗人贾阆仙，投冠去学祖师禅。尘埃不染心如镜，妙句何妨与世传。

坎𡒄修门里，萧条处士庐。憎人玉川子，愤世竹林书。家有来禽帖，门无载酒车。诸公生死隔，不是故人疏。

舌本初传强，仍闻右臂枯。经春一旬卧，见客二儿扶。吾道何寥閴，夫君合洗苏。世无湔浣手，药味且时需。

人间底处异蘧庐，莫莫堂中岂定居。我尚滞留君去速，荒园三亩梦归欤。

多谢清风日扫庭，与君同种菊青青。开花烂熳君何在，莫忘萧条我独醒。

欣同众鸟托吾庐，投杖行当欲索居。不是酸寒孟东野，吾言能听果谁欤。

机事都捐忆大庭，茅檐相对眼俱青。期君别后文章健，往吊沅湘屈子醒。

憔悴谁能赋大招，会将菌桂杂申椒。巷南邻里频相过，水北山人讵可邀。细酌敢谋长袖舞，苦吟空咏寸岑遥。耕耘赖有陶潜妇，不羡孙郎对大桥。

诗翁索莫闭门居，珍重山阳信不疏。但报七言当玉案，何须千里驾柴车。乐天官满应归早，扬子家贫只晏如。他日往来随二老，共甘盂饭与盘蔬。

和蜜煎膏学瓮酥，儿夸甘味比醍醐。老夫舌本不知味，强解嘲为羊酪奴。

放浪三江又五湖，头颅见醢亦何辜。世无刚者不用覆，往侑一觞随蜜酥。

瓮底寒蔬冬作葅，春来把酒必时须。庾郎鲑菜二十七，还得何郎下箸无。

雨脚连云苦未收，晓惊池面日光流。田家甑里封蛛网，即渐歌谣麦有秋。

小簟含风六尺床，竹奴从此合专房。吾身匏落都无用，占得山间一味凉。

熨得𫄨衣一番新，幅巾轻软最宜人。花时气暖长愁夏，竹里风微又胜春。

学作蒲葵扇未工，手挥聊有古人风。君王别用机中练，定被南来长飬功。

斵垩谁能鼻不伤，虎贲何取似中郎。吾人身健间何阔，昨日书来喜欲狂。华屋不存长念昔，金蛇虽在莫干梁。几时烧烛留君语，更向东窗置一床。

十年不见令兄弟，眉宇长怀元紫芝。栩栩梦魂成独往，翩翩书札慰相思。求船货马事应速，酌醴焚鱼吾岂辞。政恐孟公投辖饮，惜君高论解人颐。

孔世已传三十八，诸孙犹自见长身。试将后谢追前谢，岂料今人愧古人。华子冈头千叠秀，刘郎诗律一朝新。吾家碧涧红泉句，聊欲烦君作后尘。

得句可传千古意，搜奇攻苦百年身。河梁赠别初无对，锦里吟春复有人。我已汗颜惊手缩，君犹琼树赏朝新。从今习气须磨尽，二字唯当悟客尘。

苍虬蟠础湿生云，翠竹摇风水有纹。凉卧北窗呼不省，虫飞遶髩梦中闻。

云峰矗立驻金鸦，梦断槐宫影未斜。屏翳御风游不返，南山空转阿香车。

忆昔逢君夜雪中，高谈未了酒尊空。清涟绿筿今输我，白璧黄金政负公。渭水流清终异浊，池花变碧旧宁红。欲评此意君何在，长是苍茫立晚风。

维舟浊汴偶相逢，弹铗归来四壁空。耕道十年常九潦，谋身一国自三公。似闻讽谕能知白，岂但诗词要比红。申国凛然生气在，故知郎子有家风。

佳园昨夜变春容，清晓惊开玉一丛。素质定欺云液白，浅籹羞退鹤翎红。似闻金谷初无种，欲画鹅溪恐未工。底事余花避三舍，孤高元有史君风。

骚人浪说麻源谷，本在风流刾史家。直与瑶林共高彻，可须梅影闘横斜。芳尊莫待红妆赏，幽艶长令烈士嗟。凭仗边鸾折枝手，应宜展障玉鸦叉。

年来任运学腾腾，爱酒还同醉李僧。痛饮亡何缘客至，时奇不惜遶村行。檐间燕雀新声好，门外池塘春水生。晓起坐窗无一事，卷书南望见高棱。

身前不吝作虫臂，身后何须留豹皮。劬劳母氏生育我，造化小儿经纪之。牙筹在手彼为得，块石支头吾所师。偶逢名酒辄径醉，儿童拍手云公痴。

瘗鹤书踪逸少齐，华阳长使后人迷。姓名不得芙蓉手，何用全牛捧砚题。

复忆高人张季鹰，每将杯酒胜荣名。登临叔子缘何事，湮灭无闻一怆情。

旧闻林下趣，既见即心降。月冷同秋梦，灯寒对夜窗。孰知身是幻，深念涕如江。仰叹朝飞雉，微禽亦有双。

三公吾岂敢，宁为忍饥寒。拟听笭箵雨，潜悲苜蓿盘。烟云昏壁月，霜露殒香兰。伫立东风泣，忘情良独难。

去作三泉隔，来归二载余。临风还念汝，伤女更怜渠。憔悴衣围减，漂零鬓髪疏。吾今多病久，谁付茂陵书。

汉儒章句文胜质，鲁国衣冠实愧名。但遣诗书长在眼，可令声利苦关情。咄嗟苟饮有时办，梦想溪堂何日成。舟泊寒沙卧明月，此期终欲与君盟。

萧然环堵独何有，自谓过人唯一丘。野性定为沧海客，妙龄须寄道山游。江寒沙静鹡鸰晚，云阔天低鸿雁秋。休叹乌衣成往事，一尊相对且忘忧。

桃邻野客无消息，寄食招提岂定居。倘有庞公知德操，何须程郑识相如。食鱼他日劳弹铗，舐痔今人剩得车。流落生涯俱寂寞，因风时遣一行书。

三足祥乌曾集冠，平生菽水奉亲欢。从今五鼎应无补，不可奈何君自宽。

闻说潘郎窘食贫，何年会面慰艰勤。北风如有齐安便，为报相思频梦君。

故园风物长如旧，松柏参天六月凉。岑寂北窗风雨夜，独吟诗句遶胡床。

浩荡漳江泻碧漪，西山清绝助新诗。好因归雁传佳句，要见羊何共和之。

坐对丹青伤别离，泪和朝雨想频挥。道边垂柳年年在，看尽行人长不归。

春草春波伤底事，青青柳色最消魂。龙眠自有离家恨，貎得阳关烟雨昏。

雨隔千山暮，风惊一叶秋。朱颜伤露槿，青眼赖沙鸥。畏酒游扬梦，因诗点染愁。有怀谁与语，多病独登楼。

淡泊彩弦谁与听，试开尘匣写幽情。琴中自有无穷怨，弹出离骚意外声。

小窗疏箔列仙家，弹尽遗音晚景斜。贺老当年定场屋，虚将妙曲付琵琶。

水晴鸥弄影，沙软马惊尘。密竹斜侵径，幽花乱逼人。深行听格磔，倦憩倚轮囷。往事悲青塜，年年芳草新。

儿时访道漳江上，燕雀群中见阿鸿。南浦飞云看画栋，北窗欹枕飒凉风。读书长忆登山胜，作尉聊甘食荠穷。想见咏怀非一首，钩章棘句定能工。

冲和庵里潘居士，旅食京城久不还。玉唾银钩长在眼，瑶林琪树未承颜。大门曾是郑严辈，吾子却居夷惠间。想见红尘车马底，梦魂随雁过西山。

道人真是伊蒲塞，顿顿园蔬入馔来。紫芥寒葅参薤韭，黄橙苦酒伴盐梅。蒸豚不羡贮人乳，饭豆亦能羮芋魁。但恐酪奴不解事，搅令枵腹转春雷。

溜渠鸣玉雨成霖，春草池塘数尺深。后院落花人不到，无聊独下海棠阴。

晚雨墙东暗绿槐，清阴庭院锁莓苔。委堦红药将春去，贴水青荷与夏来。

腊梅初与雪争妍，素艶寒香亦可怜。政使北风吹得尽，一枝金蓓始嫣然。

傍人如笑不胜妍，曾是寻芳向腊前。纵使游蜂能拂掠，含酸结子为谁圆。

姑射神游阅九关，水精宫殿不胜寒。下窥人世生尘想，故作梅花与俗看。

清晓微开浅浅黄，萧疏无奈北风凉。幽姿不许人窥见，故向寒林度暗香。

蔷薇露染玉肌香，疏影寒光照野塘。长使诗人动幽兴，不妨桃李鬭春妆。

冷香零乱点寒莎，眼底愁生万种多。收拾余芳无处惜，只传佳句似阴何。

酒曹怀璧暂投闲，俄许朱轓未赐环。殿阁凉生应在眼，宫门驺唱合趋班。鳯皇观德翔千仞，虎豹窥人碍九关。只恐苍生倾望久，未容投绂老家山。

乱山岑秀绕湘坟，君筑茅堂底处村。蛮国戈矛真梦幻，醉乡风露别乾坤。平生不负南楼兴，何日能同北海尊。聊欲挥毫书楚些，凭君招取独醒魂。

老子平生与竹群，清风洒濯胜三熏。江郎定自兴不浅，共打僧门寻此君。

小池环插碧琅玕，气韵萧梢六月寒。一夜清霜群木落，独留孤节与君看。

天上鳯皇难独宿，人间翡翠本双栖。丹青不共文萧共，谁遣雉东迷雀西。

编须将取猬毛磔，裁管䌸成鸡距长。谁言鼠须不足齿，也复论功翰墨场。

篱落秋花未得霜，嫣然一笑媚秋阳。可人风味撩诗兴，不记姚家宫样黄。

野老缘冈拾堕樵，溪童收网度横桥。高怀尽在行歌里，岂信人间有市朝。

未羡颜生乐一箪，一箪悬磬若为欢。有田如使扬雄足，亦学前贤在涧槃。

举案齐眉老孟光，隐居无计可须忙。残年但使糟床注，亦付生涯与醉乡。

古貎苍髯十八公，巍巍独出众材中。朝来挽致茅堂下，为我商量送好风。

河出昆仑派九州，屹然砥柱立中流。苍松若比丘山重，岂但回头费万牛。

君诗起予者，百遍为君开。世俗唯何甚，予心不可谐。独思南去楚，众欲北之回。何处可休影，期君归去来。

齐下老从事，相逢青眼开。有朋方悃款，得汝更诙谐。老兴此非浅，后车君与回。嘉蔬实空甒，并遣木奴来。

大儒读书如布谷，小儿据几如王孙。道人竟日无一事，卧看前江烟雨昏。

平生蹇吃不解语，终日坐窗从客嘲。它年若使登要路，定被人讥无口匏。

落叶开花秋复春，睡中荣悴岂关身。那知五起鸡三唱，亦有寒窗不寐人。

梅蕊飞翻柳色新，雪泥干尽已成尘。愁看节物独惊眼，醉吐诗词君可人。藜杖应门原宪病，鹴裘贳酒茂陵贫。朝来似有飞扬意，可但无情草木春。

交情自昔白头新，富贵移人或望尘。頋我喜求方外士，得君端是眼中人。谪仙诗富旧无敌，东野囊空今不贫。已遣掺掺缝古锦，共捜佳句赏新春。

历眼浮荣逐日新，谁知澄寂本非尘。吾曹例作区中士，此味全输世外人。空里华生均是病，衣中宝在却忧贫。是间枯淡君姑置，且办芳尊醉早春。

扬子牢愁更美新，贾生悲𫛳在承尘。忘怀久已栽萱草，行乐尤欣见玉人。邂逅题诗聊可意，平生嗜酒岂忧贫。明年剩作颠茫计，剧饮狂歌莫负春。

雪窗痴坐拨寒灰，万斛清愁扫不开。排遣此怀将底物，凭君催送麹生来。

长恐闺人抱颈羞，何当更脱鹔鹴裘。试烦郎子倾家酿，不用平原老督邮。

遶舍檀栾五月凉，岁寒高节亦难忘。期君鸿鹄应高举，頋我蚍蜉岂自量。索价旧曾晞少室，荷锄犹可继柴桑。虚堂若许连床卧，待看风吹细细香。

残腊才经一番霜，青青三寸作金黄。故园兄弟怀思我，特地分甘到草堂。

手拆奇苞遗细君，更思特送逸堂人。甘寒定可锦绣口，看吐新诗泣鬼神。

扬子江中风浪生，小舟如叶任欹倾。桨摇齐指金山寺，雾暗初疑鐡瓮城。绝顶迥分双塔秀，层楼危立一僧清。他年来访结庵地，吾与此江春水盟。

龟趺双跱日星悬，读罢凭阑心浩然。缭绕峰峦浮野色，参差楼阁起晴烟。湖光净照山间寺，江浪遥连海外天。安得翰林风月手，一时摩写入诗篇。

东风浑作勒花寒，寂寞林塘不受看。玉版鹤翎俱未识，梨梢空有泪阑干。

向老逢春懒问花，恶风吹雨故斜斜。一城桃李应漂尽，不到城南韦杜家。

一树山矾宫样黄，晓风微送雨中香。鼻端空寂谁知许，莫怪雄蜂取次狂。

才见花飞扫不开，只今青子落莓苔。当时一咲冰雪面，曾动扬州诗兴来。

秋风萧瑟赋归欤，此去悬知金有鱼。我亦羡君无夺糈，长沙终负过秦书。

满庭黄色抑何深，一滴梅霖一滴金。莫使贪夫来见此，闻名亦起觊觎心。

张芝学书池水黑，章草如芝古无敌。右军睥睨难抗衡，恨不临池作书痴。

月色皎如许，其如无酒何。从君觅一斗，午夜泛金波。

曲栏干外柳垂垂，罗幕轻风燕子飞。独倚危槛思往事，落红撩乱点春衣。

踏破春云深万层，山灵放我作幽行。花香掠面不知处，鸟语可人如有情。风急远闻檐马响，月高清送木鱼声。禅床光滑氍毹软，曲臂支头听瀑倾。

