李唐韩吏部，矫矫文宗师。立言作诸箴，励世亦自规。游箴警惰废，事业终光辉。言箴慎嗫嗫，张口触祸机。行箴死所守，于义无乖违。好恶不悖理，戒或私是非。知名惧浮实，动主嫌怨随。五者日践履，要以君子归。与可知道粹，期至严奥窥。诵已记所志，礲石镌其辞。俾之揭堂上，使后亦忽隳。夫人贵且富，非得强自为。入贤去不肖，在己不在时。希韩亦韩徒，中道无已而。

吾观樊生者，气焰凌云霄。逢人肆议论，芬馥兰与椒。去年应秋诏，入贡天子朝。南宫摈不收，归迹如蓬飘。长途病憔悴，旧里门萧条。今时贱未用，无计逃诮嘲。昨日升吾堂，出诗振琼瑶。自云世儒学，其胄来遥遥。异哉先冢上，有木名百僚。一根初两干，干木仍骈交。茂育三十稔，曷为风霜凋。材奇固得地，抱合势已乔。连理古所瑞，于义尤昭昭。奚哉私门中，福寿不可邀。善祥既失效，叹惋成长谣。吾言异于是，矧世逢虞尧。力为君子儒，进道忽使消。积德庆厥后，斯木诚非妖。

志士博古今，名贤口诵圣。通则施所有，致君翼时政。穷斯处岩穴，信道宗天命。富贵贫贱耶，乌与一息竞。先生抱蜀奇，不为席珍聘。学易到深处，研几剧精静。书屋数百椽，寒松夹幽径。竹森潇洒观，泉逗潺湲听。小人多谤訾，先生自吟咏。其徒识所归，归雅不归郑。今时自薄恶，先生自醇正。其徒知所入，入贤不入佞。忧弊以文救，敌邪以道胜。先生终其为，彼俗徒诟病。

我尝轻归辕，一息快心目。亭桥跨幽涧，庑砌森怪竹。榜句多老词，襟风不韵俗。开卷味加永，照泉清可掬。先秋固爽垲，大夏失烦燠。乐哉于道外，视此乐岂足。

有客冬还吴，孤舟暮停颍。山收乱云彩，天放新蟾影。呼童挂帘起，对此清夜景。横琴弄流水，醉耳谁其醒。

朝离石涧寺，暮泊香山夹。扬帆复顺流，快若两翼插。濠洲旧风物，愚昔此承乏。重上庄生台，如梦觉一霎。

群峰郁然起，惟此山独孤。筑台山之巅，郁孤名以呼。穷江足楼阁，危压斗牛墟。直登四临瞰，众势不可逾。赣川缭左右，庾岭前崎岖。望阙峙其后，北向日月都。人家杂烟水，原野周城郛。烜润或晴雨，明晦或晓晡。春荣夏物茂，秋肃冬林枯。气象日千变，一一如画图。比予去谏舍，乞此养慵愚。事讹得以正，俗瘵得以苏。岁丰盗攘息，狱命冤系无。熙然与民共，所喜朋僚俱。中淡有琴咏，外喧有歌歈。樽罍有美酒，盘餐有嘉鱼。优游一台上，四序不暂辜。乃知为郡乐，况复今唐虞。

吾闻上下泉，终与江海会。高哉庐阜间，出处濂溪派。清深远城市，洁浄去尘埃。毫发难遁形，鬼神缩妖怪。对临开轩窗，胜绝甚图绘。固无风波虞，但觉耳目快。琴樽日左右，一堂不为泰。经史日枕藉，一室不为隘。有莼足以羹，有鱼足以鲙。饮啜其乐真，静正于俗迈。主人心渊然，澄彻一内外。本源孕清德，游咏吐嘉话。何当结良朋，讲习取诸兑。

自顾愚无堪，老大何所用。得郡江湖来，一意云泉纵。惊此西南身，连夕东北梦。乃知故人念，许与明月共。荆书一纸贤，季诺千金重。寄我琼瑶篇，使得长讽诵。寒松有唳鹤，高梧有鸣凤。何日谢知音，为鼓商弦弄。

执己刚玉性，谁得同趣向。涕唾无所藉，归居宅深旷。左右山林间，巑岏立屏障。坐期清风来，未许酷日晃。高棚立西轩，密叶覆其上。益为晚宇荫，讵隔霞空望。圣书乐名教，俗事绝尘鞅。恬然宠辱惊，足矣庭闱养。下榻迟佳朋，盈樽倒新酿。药剂矜有灵，神明助无恙。贤豪重出处，词句大奔放。谓愚可与道，缄遗俾酬倡。忽如穷窘人，护发金玉藏。收储箧笥光，孰顾贪婪谤。

武阳夏侯氏，参立鼎峙足。秉钧相三朝，仗钺帅全蜀。茅土当时荣，照焕人耳目。事业申意气，遗像俨壁屋。

盘龙得山名，寺占山之下。老师草庵居，后嗣广精舍。禅流日益盛，寂照腾诗价。我来诲其徒，竞以相夸诧。少林的的意，一语独无暇。默然坐明窗，孤蟾彻清夜。迟晓登终南，行行与谁话。

剑州古要害，重门扼开阖。堤防两川地，喉吭此呀呷。在昔御狂寇，如朽施巨拉。时平付良守，一与公论合。政成治东圃，于焉解宾榻。予方锦官去，邀我置壶榼。纵步车马休，举目苍翠匝。摅怀谈笑喧，倾车潺湲杂。不春亦芳菲，匪风自萧飒。主宾饮兴豪，量海川酒纳。贰车台中旧，题诗谓予盍。默默极佳处，兹俗何以答。

少时所学苦，食蘗日自强。壮岁从宦清，饮冰中刚肠。阳安百里地，邈在天一方。惠政不鞭朴，斯民乐耕桑。念予昨守赣，与兄会家乡。兄今岁已满，余遽提蜀疆。一朝此邂逅，五载忘参商。且勿语离索，易老惊鬓霜。且勿较通塞，放怀把酒觞。上方圣政新，求贤坐明堂。兄道足施设，兄志弥颉颃。喜予外祖门，从此生辉光。

余家有故园，园中可图录。天然一派根，一根生两竹。一长复一短，比之如手足。长者似乃兄，短者弟相逐。我见人弟兄，少有相和睦。竹分长幼情，人岂无尊宿。将竹比人心，人殆类禽畜。常记五六岁，不见还呼哭。及至长大时，妻孥相亲族。咫尺不相见，相踈何太速。不顾父母生，同胞又同腹。旦夕慕歌欢，几能思骨肉。枉具人须眉，而食天五谷。静思若斯人，争及园中竹。

皇祐二年秋九月，九日龙门遇佳节。新都大夫孙隐之，报政优游共民悦。升山高会宾主俱，满头黄菊泛茱萸。遥开醉眼极千里，身高气爽胸怀舒。逢时感物以次发，诗成落落倾玑珠。初言府政好太守，化行岁稔民力苏。喜声协气遨以狂，稚子负老老者扶。又言登临风景异，澄川秀野如披图。殊方真赏到奇处，未来空只夸江湖。得之独善不在己，远遣遗我开烦纡。嗟我江原亦民长，周遭百里平如掌。簿书役役甚囚拘，闻有岷峨无计上。及闻治邑兹山奇，脚力不到神魄驰。谁知我亦好山者，箧中时复观君诗。

吾乡伯坚真丈夫，气刚色强言词疏。胸中一物不使有，日储月敛唯诗书。布裘落魄韦带缓，权门不肯低眉趋。朋游累百谁尔汝，人皆不与争揶揄。掩关啜菽苦意气，粪壤玉璧泥沙珠。宣慈中山我孤处，昨日走介贻我书。书云诏下吁俊乂，父兄命颕之京都。古人求养志择禄，今而岂得逃驰驱。肩书手剑出门去，哜咨肯复儿女如。我闻此语涕交下，人皆欲养繄我无。羡子之为与道合，劝子亟往无踟蹰。明年得志拜堂上，岂非人子荣亲欤。

老君作经五千言，勤行大笑亡与存。先生有诗七百首，诏书三度来天门。年登八十齿发壮，骨轻步武如云奔。一琴一樽一炉药，人间日月从朝昏。

方予谳狱唐安归，火云炽日交炎威。炉烘炭赫几千里，百鸟不能凌空飞。尘埃簿牒几前满，肤汗如雨淋漓挥。俗官冗状纷未省，胸腹堙郁气力微。蟾宫有客桂新折，忽遣诗筒慰慵拙。词佳句好吟未穷，一坐凉飚夺炎热。

我趋仕途三十春，矹矹求友难其人。相逢探取百一二，变几不泯磨功名。或言同途行异径，或始卓荦终因循。或临利害失趋向，或走势利遗贱贫。或面盱睢背忌刻，或口仁义心顽嚚。或名公卿节屠隶，或实盗跖文孟荀。澄川倏忽起波浪，平地咫尺生嶙峋。薰莸兰芷逐萧艾，玷颣琼玖俄砆珉。兹事自古慎所与，倾盖如旧白头新。仲尼评友戒损益，故尝佩服书诸绅。履中蹈道敢不勉，至愚所恃生逢辰。朝廷基扃要扶助，天子尧舜圣且仁。焦劳汲汲纳谠议，风宪思得御史真。翰林钜公不识面，误以愚者名上陈。至和改元秋九月，诏书晓落长淮滨。孤贫自省预台选，无意顾藉家与身。直期贤用不肖斥，忠邪路判如越秦。频章累疏辨得失，上前往往婴龙鳞。时吾贯之日联句，玉树欲使蒹葭亲。为怜出处共本末，未始气味殊甘辛。忠言鲠议不我间，开诚待我逾天伦。螭头连登拜白简，豸角对拱朝紫宸。雕盘隼击雪霜凛，豺狼奔北穷狐{夋兔}。九重上报不惜死，岂复谗口防狺狺。避嫌岁满体当去，柬南亟请辞天闉。俞音分得郡印绶，毗陵地与桐庐邻。颍清淮渌榜舟过，橘黄酒白鲈鱼珍。儿童共游竞嗟赏，闾里故老相欢欣。皇恩过家许上冢，我辈荣华事欲均。得公长篇三四读，正似观海无涯津。测量不可何以报，赠公岁久如松筠。

濠州抵泗里数百，长淮波平晓如席。鸣鼙解缆杨柳堤，画船中有东吴客。君恩得请许归去，聊治里闾去咫尺。岁穷天远心欲飞，念之汲汲事行役。豁如天意适我愿，号令西北起风伯。初时淅淅以鼓动，布帆尚留十幅窄。孤樯得势安以平，中流激箭巨浪劈。篙横橹阁力不用，疾若挚隼增羽翮。瞥然两岸瞬霎过，木叶驰黄山走碧。拏舟月余今日快，一樽自歌两手拍。樽中酒空不自歌，顺风好景如之何。毗陵太守同此乐，为言无惜新诗多。

江南历尽佳山水，独赣潺潺三百里。移舟夜泊惶恐滩，画角乌乌晓风起。栖鸥宿鹭四散飞，梦魂惊入渔樵耳。三通迤逦东方明，又是篙工造行矣。横波利石千万层，板绳缚累如山登。夷途终致险且升，自顾忠信平生凭。

我忆去年仲冬月，夜醉离尊晓船发。冬冬画鼓上穷江，章贡川源接南粤。虔州之民十万家，下车公议乱如麻。去除烦苛养疲瘵，令严讼简俗亦嘉。农事屡登稻粱积，狱犴空虚寇衰息。远陬安堵幸实天，阙然自愧予何力。迩来被旨还神京，乘秋击棹烟波行。夷犹入境奚所喜，故人乐土弦歌声。

阆州之景天下奇，尝见老杜城南诗。嘉陵江湍清且洁，锦屏山叠雄复巇。醉翁生钟大峩秀，收拾气象为文词。自从屏星副郡治，讼平事简奚设施。幽潜穹大极所有，搜罗咏赋一不遗。州僚俊集嘉酬和，海涛汹涌洪波随。顾余不鄙可语者，联编累轴缄以贻。寸珠盈掬破冥晦，尺璧入手无瑕疵。穷搜囊箧暴侈富，开窥秘啬心惊嬉。竟微一毫报佳况，临纸复辍惭久之。

君爱仙源厌尘俗，高楼对起栏干曲。朝霞灼灼浮晴晖，二十四峰照群玉。楼下长江烟水绿，楼前有濑归艎促。主人借问何时还，回首峥嵘看不足。

我昔所宝真雷琴，弦丝轸玉徽黄金。昼横膝上夕抱寝，平生与我为知音。一朝如扇逢秋舍，而今只有无弦者。无情曲调无情闻，浩浩之中都奏雅。我默弹兮师寂听，清风之前明月下。子期有耳何处听，自笑家风太潇洒。

子房身乞辞大用，赤松伴游世所重。高远谁亲弋外鸿，尊荣肯羡池中凤。至今仙迹存金华，我来一日登三洞。回顾却笑长安人，辛苦登天凭鹤控。

唐台压郡东北陲，势旋力转奔而驰。伟哉造物谁其尸，一山中起高峩巍。群峰环辅拱以立，背面肘腋相倚毗。怪石差差少媚色，长松落落无邪姿。岩隈有路数百仞，直登不悔形神疲。中间轩豁浮图舍，栋宇彩错金璧辉。寒泉一亩清可鉴，优游鳣鲔扬鳞鬐。猿闲鸟暇两呼笑，老僧矍铄趋且嬉。天风烈烈骨毛竦，更云六月无炎曦。攀缘绝顶下四顾，溪山百里如掌窥。我思宜有隐君子，放心不与时安危。巢由之行已高世，白云卧此逃尧妫。

喜君出使东川行，腊寒拥雪辞神京。平生忠力晚愈固，万山叱驭险亦平。青泥岭恶白昼上，更逢落雪百尺盈。盘高折下寸寸进，马蹄硉矹人胆惊。君怀初不阻艰险，却念疆土连锦城。谓予尝有一日雅，豪吟纵笔高泉倾。三章落落字字好，开缄与雪争瑶琼。置邮亟来发以诵，齿牙冷切胸怀清。岂徒感服为文字，所得风义推诚明。今君东辕我西守，去此止有数日程。两川春物正烂漫，何时文酒亲讲评。

问答众口徒纷纷，争入菩萨不二门。金毛狮子不敢吼，不嘿不见维摩尊。维摩之尊无异相，潞州传出毗耶像。相公村与知非子，挂向壁间看榜样。

薄袂欹云散，轻盘舞袖低。帘疏荡楼阁，尘暗逐轮蹄。絮乱垂杨道，香流种药畦。春窗恼春思，一枕杜鹃啼。

翠密驯文雉，丛深隐画轮。离披金谷晓，寂寞茂陵春。古渡班荆客，长堤走马人。芊芊似袍绿，一雨一番新。

城郭青烟散，郊园彩日长。鬭鸡红锦翅，游骑紫丝缰。有蝶俱含粉，无人不惜芳。尽拼花下饮，归去醉成乡。

响乱书窗外，人惊梦枕中。江城啼晓月，泽国愬春风。柳道盘飧绿，桃园躞蹀红。年年来此地，留恨任西东。

幽花连径发，惊鸟避人啼。雨过晴虹上，风清走马嘶。滩平鱼艇稳，村小酒旗低。谁及山翁乐，号呶醉似泥。

午寝忘讥刺，闲居杜送迎。雨泥双燕下，烟垅一犁耕。座入山光迥，门连野色平。吟余仍兀坐，谁与战楸枰。

日华烘玉甃，烟缕亘雕甍。枣熟房栊暝，花妍院落明。醉轻春有味，梦短昼无情。欲识愔愔意，回文织已成。

坠果春三径，蒸云晚一轩。廊腰回战蚁，山腹合啼猿。泉淡禽窥影，苔深屐印痕。自惭名利者，聊免世纷喧。

学佛之徒众，难能是向文。唯师独奇尚，于我故殷勤。诗遇知音诵，琴防俗子闻。虚亭对明月，长许到宵分。

装怀成倥偬，从事愧风流。且榷征门利，甘同倚市羞。摇心随使旆，极目望仙舟。青玉灵坛远，终朝接上游。

举目皆仙迹，斋心远俗流。江山入诗助，蘋藻为神羞。去矣登危峤，归仍泛稳舟。何劳叹萧索，无惜话真游。

席上歌骊阕，风前嘶马骄。匆匆倾桂醑，一一上兰桡。破浪欣无恙，依莲愧不憀。踟蹰重回首，云翼自扶摇。

沿牒非吾土，逢春忆故园。于今佐犀帐，经岁别鸰原。讼简仍开卷，时平且属鞬。江乡去千里，凝睇一销魂。

击汰泛轻艎，离怀莫共伤。去投方朔牍，归曳老莱裳。在昔名尤重，于今道已光。此行有新集，一一锦裁囊。

澄江抵练长，极目路苍茫。烟芷差差绿，风荷柄柄香。西流终古恨，南浦镇时忙。拟待传辞意，离人在楚乡。

只应登雪峤，疑是有丹梯。雨后千山秀，风前一笛嘶。平时空执弭，乐土不鸣鼙。目断依莲客，君东我自西。

冉冉成轻别，迟迟想倦游。去应宽蕙带，行亦佩吴钩。访隐逢三径，寻真认十洲。有人频倚望，何日人刀头。

棣萼遥南国，苏萱种北堂。雪音何处断，风翼自回翔。送目吴天阔，传辞楚水长。通宵识归路，惟梦到吾乡。

我爱白司马，有言来谒祠。才名千古照，忠义一生奇。谏切宁思禄，谗行却罪诗。如何江上客，惟道琵琶词。

有虎竞磨牙，逢人事攫拏。夜声闻别坞，晓迹印平沙。迫路奔惊犬，藏林噪乱鸦。过舟无可奈，极目是蒹葭。

生涯罾一架，深浦势并兼。张目因知密，游鳞不漏纤。急收防力跳，轻语怕惊潜。持去全家乐，盈盘鲙缕甜。

早是穷冬逼，那堪客思兼。事嗟流水远，年愧入春添。与雪幸同操，惊霜忽到髯。晚舟前浦泊，何处有青帘。

今我岁将暮，过桡鹦鹉洲。忆君人少与，买舍瀫江头。客路书多绝，吾乡梦半游。明年谁到蜀，能寄好书不。

向晚立汀沙，人闲目更赊。林踈僧屋露，风转客帆斜。幽白孤飞鸟，横红数抹霞。渔翁偶相问，怜我宦天涯。

郑重流芳信，殷勤慰远官。已欣怀袖满，仍觉齿牙寒。置速传辞易，人遐结会难。侧身东望久，离绪转盘桓。

经岁别亲闱，于今咏式微。捐𦈡成后约，拭袂重言归。脱叶迷官道，酸风中客衣。新文满珍笥，去去有余辉。

并游攀逸轨，两喜擅佳声。鹄志一千里，鹏图九万程。青云今共上，白水旧齐盟。圣主君堪羡，连镳去策名。

懿识本天资，长才继者谁。漕舟逾万计，实廪近千斯。入境喧舆颂，还乡结主知。上方思柄用，何惜告谋惟。

下士无虚坐，摛文有话言。镇浮贤者业，袭庆相君门。在郡行车乐，瞻天被诏温。只应朝请日，三接涣宸恩。

睿简从朝议，佥俞协帝畴。受厘延贾傅，给馈美酂侯。会府居功最，朝廷锡命优。思皇今在旦，归去赞宸猷。

压境号民苏，连甍竞乐输。万桑丰岁计，一节赴朝趋。安稳舟无恙，雍容骑甚都。赠言聊纪盛，为颂愧非夫。

传姻联世美，振玉擅家声。南楚聊均逸，东皋亦劝耕。察廉无遁物，刺举有能名。宣室今前席，宁庸羡贾生。

早擅云间誉，尝登月里名。十轮门袭庆，万石世传荣。待继开宾合，聊为拥使旌。绩成今第一，归作汉公卿。

荆衡此驾轺，封郡去相辽。国廪矜流衍，农畴喜富饶。几时无协气，何处不讙谣。汉室通粮道，论功最后萧。

南荣来汉诏，北阙近尧天。懿绩隆三岁，丰储备九年。威严多摘伏，荐籍几登贤。去去民思甚，销魂尽黯然。

歌阕散雕筵，膺舟是谪仙。秦亭临断岸，楚水浸遥天。魏阙瞻湖上，长安指日边。彩旍随目远，一向立风前。

供帐楚江滨，瞻言泪满巾。如何从事客，曾作受恩人。再顾沟中物，尤惭席上珍。异时调鼎鼐，应许与陶钧。

诘旦逢佳节，今宵寓远乡。且欣宾榻解，休叹客亭长。黄叶临风乱，红萸浥露香。酒徒何处所，空自忆高阳。

楚馆夜衾凉，离人念故乡。远吟只觉苦，归梦不成长。壁有寒蛩怨，邻闻绿蚁香。登高在何处，明日宴山阳。

湖南杨叔武，消息有人传。连岁征蛮徼，经秋卧瘴烟。为时天未丧，勿药病还痊。云水溶溶去，凭诗寄此篇。

春到依覉旅，怀开似发缄。野禽鸣胜管，春草绿于衫。水暖风微碎，山明日半衔。巴西寒极地，冰雪尚千岩。

照不私毫发，波光上下浮。明余到琴淡，清极入诗幽。忽认江湖昼，浑疑天地秋。闲云勿轻蔽，有客坐孤舟。

为怕三春过，因谋数刻狂。醉轻欣射中，欢甚惜歌长。骄马花间系，啼莺柳下藏。前旌归去晚，十里淡风光。

蜀国有良工，孙枝斵古桐。逢师写流水，为我益清风。淡恐时心厌，幽蕲世耳聪。坐来明月满，无语讼庭空。

召节下英藩，归辕望帝阍。中和刺史政，教友相君门。去听涂歌美，留瞻壁像尊。欲知春色好，元是百城恩。

治多祥气感，名可信书褒。诗有千篇富，才为两蜀豪。任诚时少与，敦义世推高。剑栈芳菲地，公行我亦劳。

牍奏辞三院，乡荣领百城。帝恩山岳重，臣命羽毛轻。风月随人好，江湖照胆清。须公赠金玉，光照重行行。

奏恳初无饰，天恩亦重违。一麾新命下，两桨故关归。淮木林林脱，霜鸿阵阵飞。贤朋诗酒乐，行矣自相依。

一遇汤王旱，须为傅说霖。只应蟠涧底，济物是初心。昔岁苗将槁，阳骄不和阴。农夫望膏泽，徒蛰尔何深。

幽郡少丛事，名园邀上宾。逢花有深意，拼醉欲酬春。僚友同年旧，郎官拜命新。不来无此乐，还似姓车人。

边寄今儒弁，帷筹得将才。甘辛均士卒，号令走风雷。惊晓城鼙急，吹秋陇笛哀。先声羌胆碎，闻道汉兵来。

轮奂相辉映，严扉耸画楹。霜空夜月午，斋冷湛冰清。缛礼行神庙，星华下禁城。瀛洲有才士，佳句见交情。

一失已戚戚，诚哉勿尔为。因知贤者事，不与众人期。别浦客帆卸，隔江渔笛吹。同行兄弟乐，还免动乡思。

路半狂飚起，江心巨浪横。苍茫舟子叫，匍匐稚儿惊。古岸移时入，新醪薄暮倾。此宜无足道，大抵似人生。

之官虽异数，行棹欲同仙。忽觉清风远，因惊俗累牵。子留书得后，我愧约乖前。境上依依过，江南水拍天。

贤正屯蒙日，阴邪会用时。人从万死过，谁肯一言危。毒意回天后，忠诚荐柬之。复唐三百载，留得枕江祠。

舍陆事川程，霜天晓色明。长波万顷阔，大舸一帆轻。静唱村渔乐，斜飞渚雁惊。云披见楼阁，隐隐豫章城。

朋心照旧明，宁比盖初倾。共惜花兼酒，谁论利复名。与君如有约，不醉似无情。更遇诗勍敌，周旋未易轻。

岁始三日雨，恩随万井春。如何至和气，先被远方人。洗濯山川秀，霑濡草木新。尧仁际天地，调燮有臣邻。

历章初请外，亡状愧瘝官。为郡恩尤重，斯民治素难。讼稀逢薄稔，诗倡得清欢。况复仁封接，焉依簟与菅。

春昼僧房静，楸枰战气豪。斜飞沙塞雁，奔怒海门涛。决胜周旋久，阴谋计较劳。岂知中隐士，心不挂纤毫。

报政方山下，分携赣水滨。人蒙百里惠，花见四年春。亲志乐戏彩，家声高缙绅。还期逢庆节，慈宴拱严宸。

章贡东西派，并流作赣川。奔湍出城曲，离合向台前。把酒来凭槛，鸣鼙见放船。滔滔归底处，沧海路三千。

为僚初自喜，邀客亦逢嘉。把酒须同乐，分襟莫预嗟。未成登画舸，好共赏黄花。试向东篱看，秋丛映晚霞。

洞老寿松椿，高名古绝群。乱山泉{氵虢}{氵虢}，举世事纷纷。使者持丹诏，先生卧白云。方今莫招隐，君德正华勋。

寺古傍郊坰，门无车马声。我来闻众妙，人少到师清。锦水金波静，银蟾一指明。幽琴徐发响，真不负台名。

按行车暂尼，身得止峥嵘。江喜淙淙听，云疑步步生。春邻花县好，晴远剑关明。买石镌豪句，高哉老杜名。

讼简岁丰盈，铃斋竟日清。窗排群石怪，檐拥远山明。古木风千叶，新髭雪数茎。开樽向幽处，余论见高情。

正性归忠谊，名谈见本原。中丞有贤子，宣圣得真孙。解职留民惠，还朝拜主恩。东方要安堵，一为上前论。

山东去蜀右，不惮客程遥。酒酌杯中醁，琴携爨下焦。故人题大笔，佳句刻长桥。快读离怀解，如冰暖日消。

南禅众所称，简老是真僧。法器闻虽古，清风见未曾。洪炉中点雪，大海里孤灯。七十休官近，归欤我得朋。

去赣八千里，于今十二年。无缘久东浙，有命再西川。吏散庭空讼，僧高寺欲禅。老来思旧治，尤喜获佳篇。

泥书下紫宸，公议协朝绅。真主正图治，谏官今得人。从容陪国论，憔悴恤天民。大对如晁董，公尝素所陈。

叱驭穷边垒，还辕赏驿梅。微香心旋吐，清咏意尤瓌。诲墨蒙兼贶，邮筒喜屡开。锦官花更好，翘望腊前回。

闵雨诏复下，伤农今四春。潭龙从号懒，庙鬼讵能神。苗槁尘生久，云空电转频。天公诚可问，谁与主陶钧。

节物奚为感，秋怀不自任。晓寒侵远梦，秋力助高吟。薄脱惊风叶，疏舂隔水砧。商弦调一曲，惟子定知音。

我为灵山好，登留到日曛。岩幽余暑雪，钟冷入秋云。篇咏惟僧助，尘烦与俗分。明朝入东棹，因得识吾文。

诰出义方语，亭更发诏名。为郎拜天宠，有子擅家声。健羡乡评美，光辉野史荣。彩衣官亦重，门外拥双旌。

休官镇浮俗，眉寿冠同年。恬养八十岁，苦吟三百篇。乘秋迓杖屦，终日隐林泉。我羡归欤乐，高踪不可肩。

缥缈齐云阁，遥闻摸石池。物华春已盛，人意乐无涯。罗绮一山遍，旌旗十里随。花棚夹归道，骁骑看星驰。

已久论交契，何妨醉别筵。君宜归大用，我独倦高年。郡印今分治，科名昔共镌。离怀虽一水，言远似三川。

粉箨双双脱，修篁两两高。同心齐管鲍，并节汉萧曹。寒岁霜威御，炎天暑气逃。此君真可异，吟遶不知劳。

秘馆红尘外，瑶京白日边。樽中不空酒，琴面已无弦。晓上朝真阁，春耕负郭田。优游大自在，何处更神仙。

使节忠罄勤，东南两见春。清宵多假寐，白发半忧民。金阙遥辞宠，琳宫去谒真。羡公谁最甚，我是欲归人。

人生难会合，天与此阶缘。逸驾来艰远，孤颿映后前。吴江阻潮汐，越峤望云烟。叙别情何厚，新诗两灿然。

雁序暂分飞，毗陵动所思。廉能真有子，清白素闻诗。船泛西州远，山寻北荡奇。明春复归会，还是隔年期。

得谢殊狂客，无言愧浄名。心观潭月白，梵听海潮声。晓色开华顶，秋晖照赤城。公诗播人口，冰玉未为清。

岭路与岩坰，池楼古郡城。千年温俗意，四榜谢公名。寄傲留佳句，遗思出至诚。滔滔慎江水，东注等休声。

易有幽人象，天垂处士星。知音辞相府，归养为亲庭。闲和碧云句，深穷白首经。惟贤二千石，优顾眼尤青。

晓与诸孙别，依然颇动怀。去乘兰棹稳，行得彩衣偕。渔父遥连市，村扉半掩柴。夜来溪上宿，梦已在高斋。

予退喜同休，翻思慎水游。闲云披远岫，明月在高楼。送日千余里，离怀三度秋。争如禅客子，截断众江流。

仕契最敦厚，夤缘绝夤伦。同登甲戌第，俱是戌申人。把酒曾四老，分携又五春。新诗光箧笥，珠宝未为珍。

轻舟离晓岸，凉气满秋空。鸾枳从官况，蟾宫继父风。荣涂终颉颃，清节愈磨礲。今我所期子，名当彻舜聪。

中允寿龄尊，人亡德尚存。无根彼芝草，为瑞此松坟。往行称乡井，遗荣付子孙。灵苗岂虚设，所应在高门。

简刑忧俗困，一境被恩私。清极人知劝，诚先吏不欺。席觞徒眷恋，岸菊渐离披。荐鹗有余表，横飞去指期。

遗训素谆谆，先生冢尚新。门风竞兰玉，乡誉动簪绅。户牖宵排烛，琴书昼拂尘。子孙为学盛，宜有起家人。

子舍竞诜诜，号天日月昏。有绡传秀像，无药反英魂。右棘官虚位，西山墓闭门。遣余衣上泪，时复有啼痕。

少列吾姑子，怀能负俊良。歌诗追李杜，笔札出钟王。道指三千远，年逾六十亡。嗟哉长已矣，冠剑失威光。

福地生奚似，丧人送几何。环环山水秀，蛰蛰子孙多。情悼魂兮些，辞凭挽者歌。嗟余身在越，西首泪滂沱。

富贵三朝老，公忠百辟师。跻民复仁寿，与国系安危。圣意加优注，荣途亦屡辞。人嗟五福内，独不享期颐。

论道尊三事，登庸历十年。舜尝咨尔岳，说已济斯川。太史书清德，高门继象贤。都人瞻绘像，衮服冠貂蝉。

纯诚先德行，余事著文章。所予维中寿，难谋彼上苍。旌铭笼晓月，挽铎诉秋霜。自愧居田里，无缘奠柩觞。

野老余遵道，人微德义尊。家居青嶂底，身在白云根。盛事传闾里，昌期付子孙。不烦迂步远，此去自高门。

朝野欢和际，君臣恺乐时。圣谟天地久，睿藻日星垂。内合群编启，灵函众宝披。光华颁帝翰，密勿宠官师。雨露神毫洒，风云上意绥。翱翔转鸾凤，夭矫奋龙螭。侍宴聆清问，衔杯拱睟仪。御香蒙领袖，和气入肝脾。言念宸恩重，曾非贱士遗。天颜瞻咫尺，臣职愧箴规。补阙难言衮，倾心窃比葵。养贤兼养正，所愿易求颐。

土宇欢呼日，天家庆诞辰。虹光流渚异，电彩遶枢频。物与薰风浃，祥并协气臻。庭除交玉帛，宴衎列簪绅。丹穴来仪凤，华封祝圣人。小臣叨下列，鼓舞颂尧仁。

羌狄方怀德，朝家正右文。边城轻举动，天子为忧勤。公位三朝重，威名万里闻。聊烦镇西夏，尽得护诸军。赐第仍开燕，传觞命极醺。陕民如望旱，一雨压尘氛。

江阔北风长，高帆尽幅扬。势能分巨浪，力恐拔危樯。鸥鹭频惊迫，鱼龙相助忙。峰峦旋岸碧，木叶走汀黄。快似登仙去，轻于傅羽翔。一程三百里，晚泊未斜阳。

迢递辞宸阙，迁延换岁华。舟才入荆渚，人觉在天涯。浪激多推岸，流濡足沸沙。势盘帆小便，涨浅路频差。横艇叉鱼浦，摇旗卖酒家。山微思念越，江窄止通巴。烟色汀芜淡，风光野烧斜。蛮歌朝竞唱，祠鼓暮连挝。渡口初逢柳，林边未见花。前程春始盛，一一待诗夸。

世绪传英德，时才播令名。锦裀终袭庆，桂籍旧升荣。仕路登优绩，朝闺服俊声。风猷著台阁，操尚冠簪缨。坟衍方谋学，冰霜未底清。分忧膺阃寄，颁教洽舆情。会府资谋计，中闱念笃诚。汉庭当继好，戎帐去修盟。通币旋君节，飞刍拥使旌。舟车勤转漕，仓廪庆丰盈。廉士祈甄用，贪官愧窜惊。凤书来辇毂，熊轼镇荆衡。压境无喧讼，连畴近力耕。腾谣闻五袴，行乐护千兵。道路纤尘绝，人家协气生。涣恩飞睿诏，华序拜名卿。更直群书府，于宣百粤城。祖筵徒恋恋，仙舸重行行。预想歌来暮，前期报政成。上心方简注，元鼎伫和羹。

浃恩颁汉检，沿牒别熊川。免作徒劳叹，聊为从事贤。贮文囊制锦，赞画幕依莲。志尚心非石，标仪骨是仙。赠言惊去矣，携手觉凄然。远目浑疑断，离肠已似煎。马嘶枫叶道，人醉菊花天。到日成优绩，宸纶伫九迁。

彼美庭楠植，基培几十年。夜来全庇月，晓去薄生烟。万叶光齐动，双株影共圆。幽楼疑有鹤，清响为留蝉。饮对传三雅，琴依按七弦。河阳花自媚，彭泽柳空眠。势翳门阑静，阴清几案鲜。不才逢讼简，吟遶强成篇。

占胜芳菲地，标名罨画池。水光菱在鉴，岸色锦舒帷。风碎花千动，烟团柳四垂。巧才吟不尽，精笔写徒为。照影摇歌榭，分香上酒卮。主人邀客赏，和气与春期。

旧邦逢朐{月忍}，灵地接岷峨。住岭排烟火，悬岩引薜萝。雨花疑锦濯，晴水甚蓝挼。远地之官去，孤舟走崄拕。出麾无一事，倾盖首相过。幸不愚烦外，欣承议论多。春光千骑骏，天色百城和。赏物楼新构，镌文石旋磨。为时即慷慨，得友盛吟哦。世重黄金诺，人传白雪歌。投壶倾立马，飞镝屡鸣鼍。局战犀敲玉，杯欢乱酌螺。坐来风入袂，归去月流波。我愧才疏拙，生微术揣摩。主容勤劳徕，行色觉蹉跎。匪用诗为好，离怀可奈何。

冻云交四隅，飞雪满江湖。急势团风转，闲容到水无。并游渔喜唱，失侣雁惊呼。客棹沿湾泊，村醪觅径酤。去程方数蜀，归思正遥吴。得句同诸弟，余怀幸不孤。

江外三千里，城头百尺台。神都瞻宝阙，星斗切瑶魁。风阔春襟快，云披晓月开。山川增气象，栏槛出尘埃。天际横归雁，林梢露出槐。喜逢冠盖客，半是日边来。

言念分符日，来逢别乘贤。疮痍求俗去，风教为民宣。吏狱都无扰，农畴属有年。欢尝陪射的，清不废鸣弦。避俗寻萧寺，游春醉画船。文楸坐帷幄，诗敌肆戈鋋。邂逅穷江地，凄凉落叶天。代还公去矣，伫立我依然。久契诚弥固，离忧不暂蠲。高台倚章贡，时一诵佳篇。

手植逾三纪，年随矮势增。枝盘多蠖屈，根转欲虬腾。密覆周遭地，孤撑最上层。风条低偃蹇，烟叶碎鬅鬙。顾我来虽羡，如公退未能。溪园饶乐事，时此会佳朋。

三十六峰峻，维岷在蜀奇。方行刺史部，重款丈人祠。冻雪诸蕃隔，晴云六面披。访山穷宝洞，敕鬼觇丰碑。泉落寒崖响，萝依古木垂。良工存旧笔，老叟琢新诗。陟险齐双屐，逢幽鼓七丝。盘桓不忍去，还作更来期。

火官施酷令，曦驭肆炎威。魃虐诗尝刺，巫焚礼旧讥。神将明德应，人用至诚祈。有幸真天与，先期不汝违。四郊云叆叆，三日雨霏霏。色动田园喜，声无里巷欷。终图实仓廪，已足贱珠玑。报彼民咨者，恩斯帝力归。

乾坤报不得，犬马恋无缘。请有再三渎，生逾七十年。云山充素志，霜雪满华巅。远矣日边地，归欤春暮天。滩长钓台客，棋久烂柯仙。去乐林泉下，何劳一指禅。

东南杭与越，形势夹长川。地占一方秀，天生万象全。两城俱卓尔，列郡岂加焉。异世称无间，同时较有偏。厥民如贵简，彼国实居先。大海收淮渎，群山冠幅员。古人踪欲见，游客目先穿。况自醇风俗，从来省朴鞭。有年人既庶，乐教志弥坚。每得前朝事，尝由众口传。土疆归阙下，州宇辟湖边。未苦秦来幸，先经霸擅权。有贤思避世，择地效高眠。盘屈稽山势，嵯峨玉笥巅。茂林侵碧汉，修竹挂青烟。东浙潮声近，西陵草色鲜。四明登陆显，五泄夹溪沿。渔浦从舟楫，仙居远市廛。山青难入画，花灼正如燃。石伞阴遮径，松潭韵写弦。千峰云叆叇，双涧水潺湲。灵迹曾游处，清风可坐延。龟浮山出浪，龙去井迷年。泉涌寻源出，萝繁附木缠。屏危开石上，星摘射岩前。仙髻传今古，峰形露丑妍。法华初赐号，释子已超禅。一感因人异，群言可理诠。遍随高下赏，潜解利名牵。民室常盈目，城闉异及肩。通幽云底路，朝接洞中天。必有千年隐，都忘万事煎。严园烟水乱，樊榭柳花颠。圣阁迎仙母，湖楼望彩船。越台凌缥缈，溪女鬭婵娟。野景诚无限，游人岂独专。清虚宫刹古，恍惚岁时迁。宝相灵犹验，云门瑞复还。尘埃笼古壁，章句列前贤。醮礼因勤甚，龙宫尚俨然。鱼池乖本意，僧罟触轻涟。凿石成金像，营庵对玉莲。瑰奇天桂室，潇洒宝林篇。历历森豪俊，昭昭著简编。兰亭真翰笔，桃谷旧神仙。想像人堪慕，凄凉物足怜。公卿夸道路，父子遁林泉。废宅仙宫立，还乡世事捐。嗟时徒役役，味道益乾乾。种墓藏山穴，耸祠阚水壖。方干栖逸地，祖贯起英躔。相隐今遗迹，侯封昔见旜。锦衣渐我得，车帐为民褰。臣力难堪矣，君仁未舍旃。挺身徒尽瘁，报德乏微涓。所向知师古，干时愧学圆。玑衡中切冒，条教外颁宣。每慕黄居颍，曾卑隗相燕。有为怀黾勉，无术可收甄。得请乡邦便，躬祠祖垅虔。耕桑初劝谕，饥疫偶成连。赈发无深惠，疲劳获少痊。阖封方富稔，载路息迍邅。近幸同年代，前符昔日缘。一麾来镇抚，千骑为盘旋。弊政因民革，烦文到日蠲。恩随和气浃，令比置邮遄。美誉皆腾实，清香已胜膻。善良陶静化，奸猾洗前愆。吏畏输心鉴，民深入善渊。课书人第一，轺召里逾千。身起侯藩政，班趋秘殿联。谋猷光帝座，议论溢经筵。道合风云会，功高玉石镌。正宜裨日月，未可问园田。士论逾时望，人心曷月湔。声名加显显，歌颂转翾翾。预喜明贤遇，须知直道便。中宸深有眷，外补实难铨。行为山阴老，聊收一大钱。

梵守近灵祠，偕游薄晚归。云疏通日影，风景作霜威。博约诗情健，盘桓酒力微。旌麾分颉颃，戈戟耸光辉。左右车帷彻，周连烛炬围。湖流平杳杳，泉派溅霏霏。却念观珪剑，仍欣赏钵衣。庙楼临浩渺，寺阁倚峩巍。灯火还城市，烟波远石矶。鼓钟初警动，驺驭始分飞。胜槩同时遇，贤朋共乐稀。佳章蒙寄贶，邻愧得仁依。

维岳生台辅，于时正典刑。我尝同政府，公早谢明廷。官贵跻三少，身闲越八龄。所难惟寿算，岂易是康宁。求旧心犹壮，寻幽足未停。宋都俄暂别，吴语喜重听。宗契今逾厚，交情久可铭。摛辞工咏物，吐屑妙谈经。岚色迎红旆，湖光动彩舲。游名多写壁，燕席旋张屏。忽遇瀛洲客，新辞使者星。承恩来玉陛，莅事傍沙汀。厌赏尘中景，思登野外亭。爱忘嘉意重，溢美雅章形。叙远才超绝，搜奇思杳冥。道山宁久去，归路入云青。

晓光澄水月，秋影颤风幡。宛是真如地，荷花获翠轩。

雪挫更霜摧，寒心未易回。庭前皆古意，何必问西来。

雨久藏书蠹，风高老屋斜。邻居尽金碧，一一梵王家。

千灯传静刹，四绝号虚堂。已是金银界，仍为翰墨场。

木老岩坰冷，泉飞月殿寒。栖真无一事，清啸倚栏干。

灵洞古坛基，烟萝接翠微。日西春又晚，不见羽人归。

古木与云齐，门前百丈梯。我来烦想涤，疑是过灵溪。

灵派本无源，因禽漱玉泉。自非流异禀，谁识洞中仙。

峰顶已崔嵬，因高更筑台。夜分僧定起，咫尺见云雷。

片石倚中天，云深鸟道间。人多祝尧寿，登此拜南山。

幽寺倚岩阿，云扉掩薜萝。老僧中燕息，谁问世风波。

寒瀑落春岩，天垂百丈缣。更疑仙客宴，不卷水晶帘。

湾尽疑无路，堤回忽见桥。冬空仍水后，物物称萧条。

奔流出万山，乱石销孱颜。彼跃龙门者，何尝惧此关。

重九登高节，阳秋禀气和。家家懽会日，祺寿所宜多。

尘事不留毫，谁云梦寐劳。因思四老会，今复数年高。

制动必原静，治人先正心。风乎昼坛上，退食鸣瑶琴。

天迥旅怀阔，风长野叫来。沧波清可爱，先为濯京埃。

古寺无碑刻，僧云不记年。自余安所问，惟是爱林泉。

校文春殿籥天关，内籞千葩放牡丹。风卷异香来幕帟，日披浓艳出栏干。芳菲喜向禁中见，憔悴忆曾江外看。剪赐从臣君意重，数枝和露入金盘。

省宇屏图哲匠成，写传芦雁笔尤精。斜依风苇丛丛袅，远飏烟波渺渺平。弋者定嗟何所慕，鹏抟莫怪不能鸣。公看羽翼飞胜处，有意青云万里程。

獐狎猿驯遂性情，恍然疑不是丹青。岂忧夜猎林中去，只欠秋吟月下听。举目便同临涧谷，此身全恐寄郊坰。山容野态穷微妙，造化争功六幅屏。

腊残鹦鹉洲边过，忆汝东吴住旧庐。诵圣穷愁千卷外，觅官留滞十年余。也知失意能平气，底事多时不寄书。兄在松溪我荆楚，别怀三处一欷歔。

江头落寞穷冬日，天末崎岖薄宦身。休问世途千态巧，且贪杯酒十分醇。颜间戚戚成何事，醉里熙熙即是真。梅雪半残烟柳吐，一番消息又青春。

二十四日立春节，六七千里孤舟行。呼儿倒酒迎春醉，忽尔持诗属我赓。海上去年宾燕乐，江头今岁客心情。兴来极目寻春色，岸柳汀芜绿未成。

县封萧索楚江澄，旅况吟怀冷似冰。漏促已交新岁鼓，酒兰犹剪隔宵灯。立身从道思无愧，得路由机患不能。未报君恩逾四十，青春还是一番增。

五更钟后斗沈杓，画角三番塞角调。青草湖平无俗籁，岳阳楼迥有寒飚。酒肠唤醒维舟静，梦眼惊回去国遥。我爱清余起倾耳，欲吟情思已飘飘。

一思平日禁城春，直上青霄步步云。在月香名欣共得，掞天彩藻愧相闻。满头竞插花千柄，没案谁辞酒十分。莲水今为从事乐，伊予无复叹离群。

三载从军绩用成，代还京阙黯离情。亭长且作班荆饮，江迥愁闻唱棹声。前席去当回帝问，初筵今已号宾荣。交承参袂宜敦好，莫惜殷勤重报琼。

山光全暝水光浮，数里霏霏晓未收。露彩乍凝迷汉殿，日华不透掩秦楼。岂饶文豹迟留隐，应有灵蛇取次游。圣世妖氛已销尽，结成佳气满南州。

记得城南数刻懽，破欢为别泪阑干。间关远道初随牒，寂寞长亭一据鞍。郊外此时凉叶乱，岭头平日腊梅残。不辞频寄南州信，草檄无功楯墨干。

照人冰骨是真仙，失臂江西仅十年。子拥倅车袍著茜，我趋宾席幕依莲。今宵把酒方欢甚，明日班荆又黯然。八桂到须多假日，府中佳醑主公贤。

湖外清明物态繁，晓林莺舌鬭关关。枉缘春意无时尽，自是人心不暂闲。旧隐东君曾藉草，新官南郡亦登山。满头花卉盈樽酒，且向东风一破颜。

区区宦况远南州，长得归鸿与寄愁。已胜折腰嗟五斗，岂辞衔尾运千舟。冰含白玉期无累，路迫青云愧可求。家有旧埙流韵远，勉将文藻赞宸猷。

唐嗣几危国步艰，梁公忠力世难攀。不辞鼎镬君臣际，为正朝廷子母间。今见裔孙仍白首，去从幕府绾青纶。旌贤有后十二代，转觉勋名重泰山。

古人名教自诗书，浅俗颓风好力扶。口诵圣贤皆进士，身为仁义妈真儒。任从客笑原思病，莫管时讥孟子迂。通要设施穷要乐，不须随世问荣枯。

束书携剑出西州，恩旧相欢事远游。架上昔曾穷圣卷，幄中今好赞宾筹。也知贤帅须青眼，应念慈闱已白头。到日欲凭归信杳，寒鸿成阵叫清秋。

直将骚雅镇浇淫，琼贝千章照古今。天地不能笼大句，鬼神无处避幽吟。几逃兵火羁危极，欲厚民生意思深。茅屋一间遗像在，有谁于世是知音。

东君新用少阳时，正月群阴老未归。千里雪花铺夜景，数声雷鼓作春威。欲开桃李嗟寒勒，尚蛰龙蛇恨力微。一挫芳菲一惊物，惘然无处问天机。

浃江初过三游洞，天气新调二月风。樵户人家随处见，仙源云路有时通。峰峦压岸东西碧，桃李临波上下红。险碛恶滩知几许，晚停征棹问渔翁。

二年官役愧能名，贤得斯人幸合并。几度孝廉交郡辟，一生文行出乡评。君庐皂水江头远，我马青泥岭顶行。西首胡为书以赠，欲持同邑寄诸生。

拖舟百丈苦攀跻，一过牢津恍似迷。花放乱红迎彩旆，谷传深响答鸣鼙。避人幽鸟凌云噪，抱子惊猿走险啼。春岫重重春水绿，却疑身在武陵溪。

使君呼客入山行，晓径前驱照彩旌。蛮女背樵岩侧避，野僧携刺马头迎。千层云水迷三峡，一哄人烟认百城。楼阁凭余清我听，竹风萧瑟涧泉鸣。

我愧非才敢赠言，告新今幸接英躔。炎威满路千山去，和气流民百口传。就捧丝纶天子命，到参帷幄主人贤。前筹要使边陲静，报德铭功愿两全。

丈席横经事讲评，暂开雄辩五河倾。十年素蕴胸中吐，一日清风坐上生。诸子授来疑顿释，先儒宗后业偏精。尘编古有多门学，今喜公能为发明。

进不惊人退不藏，朅来士术惠殊乡。踈余益信琴多乐，拙甚方虞锦重伤。顾我未能精俗事，感公偏遗好诗章。怀间得胜千金直，莫谓无人识夜光。

三岁西州此效官，幕中无事有宾欢。瞻云预喜长安近，归骑还惊蜀道难。分袂天涯逢腊尽，入关时候正春寒。前途应念朋从意，回首秦亭一据鞍。

背琴肩酒上青城，云为开收月为明。观宿有诗招主簿，庐空无分遇先生。墙留古画仙姿活，石载奇文俗眼惊。却念吾乡山亦好，二年孤负烂柯行。

蜀国从官又见春，物华人事两俱新。已推才力多余地，更赋词章妙入神。要路我甘无俗迹，夷途公自有通津。逢时得用看施设，未止区区庇远民。

勇退如公世少俦，乐天知命富春秋。峩峩去得寒宫桂，泛泛归乘雪水舟。举目烟霞中有趣，无心轩冕外何求。引高应笑朝闺客，白首龙钟未肯休。

落雪纷纷甚羽毛，相逢淮上系轻舠。压低酒力威棱健，助豁诗怀气象豪。两岸远山供玉障，一天长水尽云涛。归欤喜见丰年瑞，南顾无烦帝力劳。

台阁官资属二贤，岁寒相见颍流边。新醪喜泛千钟蚁，永漏惊移数叶莲。致主圣神跻舜禹，济时功业企闳颠。故人清会俱高论，肯事狂歌学少年。

昔如李郭去登仙，今复东行并客船。夹岸云山千里路，满襟风月九秋天。持杯旋斫桐江鲙，觅句频赓蜀国笺。君到七闽佳丽地，荔枝红发欲殷然。

惊怪穷冬百物繁，落梅狂絮逐风翻。酒无戈甲争酣战，诗似波澜竞讨源。且卸帆樯隈断岸，好开屏嶂画孤村。知音若问阳春曲，待把琴调细细论。

泉高终日听潺湲，花草才佳烂漫看。言念君恩得私请，敢于身计学偷安。开元刺史名千古，东汉先生钓一竿。贤迹勉寻余自愧，牧民犹带触邪冠。

前日鹓鸿接羽仪，平生风谊见施为。苏台薄暮分襟后，严濑逢佳伫立时。归棹岂能忘旧里，去筒犹未寄新诗。寒泉绕石山环坐，一弄南风慰所思。

人为闲郡我为荣，僚友多欢事少生。诗里江山今共乐，籍中龙虎旧传名。逢时自可青云致，喜老休将白发轻。垂世功名期力到，上方求治急材英。

桐江为守愧颛蒙，来喜衣冠好士风。劝学重思唐吏部，教人多谢汉文翁。济时事业期深得，落笔词章贵不空。道有未充须自立，莫将荣悴汩于中。

自喜还家入郡闳，久无书简到京城。棋观每笑机心巧，琴断还忧曲意生。厚禄万钟身外薄，冷泉千尺耳边清。来诗咏叹陶然乐，疑梦钧天奏九成。

莫惜芳樽细细斟，还台诗句满离襟。海潮风驾漫幽渚，乡岫云开认故林。八月气凉归棹快，三年恩厚在人深。紫宸晓拜天光近，宜有封囊悟主心。

丁字溪流甚箭奔，忍看行色夕阳村。三吴望远迷烟棹，九日登高泥酒樽。诗得琼瑶今有意，感充怀抱更无言。归欤一曲桐江好，西北通宵欲梦魂。

买自桐江数岁前，洁中轻外欲巢莲。同麟荐世宜为瑞，邀鹤寻真定得仙。肯示吉凶贻后悔，祇随呼吸到长年。主人幸不烦供养，俾托轺车看两川。

帝念先生素所亲，殊恩终不顾丝纶。图勋耻预凌烟像，辞贵甘为掷钓人。云水孤高教适意，俗风奔竞使还淳。如今丘壑无遗士，天子思贤号圣神。

桐江得请上恩荣，孤士惭无善可旌。望阙天光惊已远，到家春色喜先迎。云边旧念青山隐，鉴里新逢白发生。多谢贤朋遗佳句，重于珍璧价连城。

忆别扬州六月中，倏今三已换春冬。烟帆去蜀七千里，云岭瞻闽几万重。莫为沈迷嗟下邑，要将清白广吾宗。天遥最是书难得，早倩来鸿寄一封。

旧迹蒙君丽句夸，昔同峰顶蹑云霞。逢秋谒寺留诗笔，薄暮归鞍照月华。旋酌香醪浮瓮蚁，鬭烹新茗满瓯花。心余更作儒官会，帐内诸生拥绛纱。

俞请分符入赣川，过家为幸获于天。桂宫旧有同年契，梓里今逢太守贤。酾酒殷勤供去帐，解囊分耀贮离篇。晓来颇觉思君梦，烟水苍茫隔画船。

旧里徘徊忽四旬，高斋高胜足懽忻。当轩晓看山横黛，负郭秋成稼覆云。酌酒屡邀朋契乐，弄琴真与俗喧分。虔州莫讶迟迟去，乡便恩荣荷圣君。

君去濂溪湖外行，倅藩仍喜便乡程。九疑南向参空碧，二水秋临彻底清。诗笔不闲真吏隐，讼庭无事洽民情。霜鸿已到衡阳转，远绪凭谁数寄声。

君恩山重若为酬，补郡都忘乐与忧。惶恐滩长从险绝，郁孤台迥足观游。赣川在昔名难治，铃合于今幸少休。人谓阔疏予自喜，远民安堵更何求。

千门灯烛事遨游，车马通宵不暂休。幸免烟氛遮皓月，任随笳鼓杂鸣驺。金壶漏下丁丁永，玉斝霞生滟滟流。帝泽远临人鼓腹，赣川宜有太平讴。

讼缿无哗去访真，并游僚友若天伦。庭存列宿仙坛古，堂启先生诏墨新。膝上挥弦清度曲，席间倾耳静留神。泠泠不断绵绵意，追想南风解愠人。

十年游雾入兰薰，本末聊同出处均。五岭昔将巴蜀远，七闽今与赣川邻。雪中始见松难改，火后须知玉是真。事业他时公自任，致君尧舜泽吾民。

雨过江城绝点尘，清明佳节正千门。舞香扑坐花新戴，歌响盘云曲旋翻。几欲为春留日驭，直须同俗醉衢樽。因思老氏登台乐，若此斯民未足论。

山川灵秀降丰穰，十里油云泽我疆。为叩明神虞岁旱，故飘甘泽助春阳。征人共解江头缆，游女争夸陌上桑。令尹爱民形喜色，作诗先已报丰祥。

祓禊追修宴集开，山川聊为霁风雷。衣冠恺乐觞传羽，旗鼓号呶笛弄梅。画鹢稳移随岸曲，珍禽惊避逐波颓。百城锦绣人如织，笑看使君乘兴来。

文翁治蜀泽民深，赣守无堪愧士林。长育务先庠序教，讲磨思见圣贤心。今兹未肯孤毫善，学者尤宜念寸阴。三百余篇金石奏，席间愿听得遗音。

远俗斯年荷德丰，一麾乌足滞才雄。朝签寄任非轻外，圣诏丁宁果发中。却念松楸还里闬，再驰牛犊恳天聪。只应未遂归欤兴，江右澄清已望风。

间关来赣会年丰，十里农桑画障中。雨足山川多秀气，暑消台阁有清风。人惊地远还同近，谁道江西不似东。琴酒从容随分乐，敢将身计事匆匆。

赣守无堪出榜中，日闻将漕称才雄。感公迢递诗筒至，谓我优游讼缿空。高会正遥千障月，羁怀聊寄七弦风。何时把酒朋从乐，也待醒狂学次公。

念昔相逢向上方，别来惊已换星霜。梦回半是烟波阻，诗寄全篇箧笥光。近喜岁丰无剧讼，更多雨足压骄阳。施为自顾如何尔，凫鹤奚烦问短长。

去岁南来幸守麾，故人江上喜新眉。十分劝我流霞酒，一曲听公白雪词。此后拙疏真有赖，而今谈笑杳无涯。惊闻拥节重湖去，凭仗西风寄所思。

翠柏环庭数亩间，萧疏仍是枕江干。都如君子怜松茂，半为主人谙岁寒。素壁留诗多健羡，画船过里暂盘桓。因公此景予心喜，亦有高斋待挂冠。

景祐贤科昔共登，长沙宾佐复交承。三千里外今同郡，二十年前旧得朋。赣水帆樯惊远别，玉峰栏槛到先凭。朝廷正是求材日，欲恋仙乡算未能。

海陵余昔嗣英僚，旧尹咨新治有条。此别风波嗟各路，但闻名誉籍当朝。美夫郡接濒江地，幸矣民多乐岁谣。南国故人千里隔，举头云岭郁岧峣。

晓出东江向近郊，舍车乘棹复登高。虎头城里人烟阔，马祖岩前气象豪。下指正声调玉轸，放怀雄辩起云涛。联镳归去尤清乐，数里松风耸骨毛。

道未中充气未闳，圣神遭遇本寒生。廷中入愧言无补，岭下来欣治有名。世路计身焉用巧，古人逢物要推诚。从容章贡台前望，赣水秋天一样清。

蜀川一见无多日，潮水重来复后时。古柏根深容不变，老桐音淡世难知。观游邂逅须同乐，离合参差益再思。篱有黄花樽有酒，大家寻赏莫迟疑。

顾我入趋尧阙去，烦公出饯赣江头。为逢萧寺千山好，不惜兰船一日留。清极往来无俗论，道通何处有离忧。分携岂用惊南北，水阔风高万里秋。

贤侯九日去寻山，牵俗无由得附攀。换世昔传仙局久，登高今喜使车还。平原丰稔农欢劝，犴狱空虚吏放闲。从此烂柯光价起，为留佳句落人寰。

携琴晓出锦官城，千里秋原一望平。放舸急流身觉快，披云孤屿眼增明。农田雨后畦畦绿，渔笛风前曲曲清。讯狱远邦先涤虑，恤哉休戚在民情。

榜契推诚积有年，天渊冲跃见鱼鸢。方欣友会为愚幸，又辱诗情着意缘。庾岭棠阴留远俗，赣川舟御若飞仙。明朝预想陪高谊，满座清风盛暑天。

同志同年分若亲，幸从天与岂关人。交情旧别江乡晚，客宦今逢蜀国春。酌酒强论贤否事，畏涂休说利名身。邻封却喜无多远，来往诗筒莫厌频。

蜀道群山尽可名，更逢佳处愈神清。初疑谷口连云掩，入见天心满洞明。怪石磷磷蹲虎豹，飞泉落落碎瑶琼。嵬巅别有神仙路，又得攀跻向上行。

多暇朱栏倚望频，远云开即见峨岷。昔贤初尽经营力，今我独为优幸人。胜阁帘高惟掩雨，老台民乐只登春。争如蜀国西楼好，四序风光日日新。

长桥东畔尼朱轮，画栋雕栏锦水滨。子美浮槎传大句，乖崖游棹看芳春。樽罍泛泛留佳客，鼓吹喧喧乐远人。夹岸香风十余里，晚随和气入城闉。

关山晴晓过绵州，两蜀人思惠爱稠。去路旌麾朝日下，驾空桥栈接云头。初观妙句离怀释，似酌清泉渴恙瘳。孤绪摇摇更东望，西楼千尺止三休。

念公别后固依然，蜀距炎方里数千。剑栈过来才一月，诗筒传得已三篇。胸藏忠谊坚于石，口吐文章涌似泉。何日解符还阙去，如今朝野不遗贤。

初穷文字作阶缘，若得嘉鱼即弃筌。堪笑蚊蝇惊八月，岂知龟鹤寿千年。无心是处非关境，有命由来不在天。自古君臣悉功行，不然终未到神仙。

蜀道将输茂绩成，远人安靖岁丰盈。发施号令岷山峻，除去贪婪锦水清。一旦赐环来日下，九秋乘驿度云程。朝廷礼盛荣归好，亲见吾皇讲太平。

欲见遐陬尽乐康，沈黎回即按嘉阳。寻山举屐三峨峻，度岭驱车九折长。坞柏正宜寒后悦，驿梅多向腊前芳。锦川遨乐春期近，早着鞭来入醉乡。

彭门于蜀最无双，人悦南楼重叹降。{氵虢}{氵虢}鸣泉漱金玉，森森佳木拥旌幢。仙飚出洞清来坐，峦雪排岩冷透窗。太守瞻云日登向，巴江迢递隔吴江。

坐观山水地幽清，恬淡冲虚乐性情。迹混光尘宗老氏，术通仙俗似君平。欣逢真侣论根本，耻向权门叩利名。济世金丹得传授，先生高隐在青城。

群木依亭翠锦开，主人吟燕日徘徊。青帏照坐初疑染，绀障铺檐不是裁。蚁酌对倾金斝满，鸭头前引五溪来。劝公勿用迟留赏，早暮须贤即召回。

嘉阳天远被薰风，荔子呈祥郡馆中。庇本莫将慈竹较，媚时宁与瑞莲同。并柯昼耸烟光动，异干霄空月影通。奇木幸逢真赏笔，谁夸丹实一庭红。

有诏西来亟治装，古今威望重痴床。不烦右蜀专飞挽，直为南台正纪纲。豸角风霜秋肃肃，鹤形环珮晓锵锵。忠贤得用朝廷美，礼法匡时事业光。

言念离情积有年，朋心金石孰为坚。殿庐未入承明直，郡阁先传太守贤。且向天涯行五马，不妨神液溉三田。闻公比悟庄生指，于此纷华已泊然。

徙命乘轺入锦川，岷沱寒霁好人烟。弹琴旧治俄三政，持斧重来未十年。欲去民忧同乐只，敢孤朝寄独恬然。邑城东望踟蹰久，魏阙天遥里数千。

自邛之雅渐高丘，所过从容尽胜游。白鹤山头云里寺，金鸡关外雨中州。公今南按蠲民瘼，岁已西成辍上忧。江渎荷花开似锦，且同归去采莲舟。

山到青城险复奇，地平孤起压坤维。直通一径岧峣上，俯觉千山迤逦卑。为访隐贤题古壁，因观幽境过荒祠。白云深处逢岩老，醉酌松醪满鬓丝。

月中新得桂香清，归向斯亭立美名。作赋仗前登第好，拜恩堂下到家荣。晓羞兰膳亲心乐，春照蓝袍俗眼惊。跬步不宜轻自待，青云岐路坦然平。

倅郡优游得治声，代还东出锦官城。一州和气三年迹，万里寒威十月行。江外预通乡信喜，仗前归拜帝恩荣。逢今佥用良材日，好使明堂大厦成。

不用咨嗟怆别离，听吾持酒祝公词。少年得第人谁似，纯孝于亲里共推。姓字已通丞相梦，才名须结圣君知。岳情要在平生允，容驷高门自有期。

阁外风光满意新，诸公同上看梁岷。蜀天六月云如火，夷界千峰雪似银。岩叟近传多得寿，羽人曾此数登真。夫君不为神仙事，早暮孜孜泽远民。

蜀卿荣耀跂光尘，忠孝兼全到古人。万乘累年闻奏牍，双亲同日拜恩纶。志侔鸾鹄风仪远，文得岷峨气象新。圣政于今急贤者，肯教留滞蜀江滨。

东川使者驻前旌，西念邻邦眷旧情。屐齿峻登云顶寺，诗筒遥寄锦官城。民间乐矣原田稔，境上熙然岳犴平。闻说提封足和气，我心懽快为宗盟。

留诗为别重依依，春浪桃花晓弄晖。柯岭峥嵘何处所，兰桡安稳送将归。与君志有云泉约，顾我身无羽翼飞。浮石仙今遗迹在，吾庐江畔忆渔矶。

四十惊霜入鬓新，道光休叹守官贫。荣涂渐快青云步，宠禄方酬白首亲。此日文词夸世俗，异时才术济吾民。功名立去何忧晚，要得相期到古人。

学欲精勤志欲专，鲁门高第美渊骞。文章行业初由己，富贵荣华只自天。一篑为山先圣戒，寸阴轻璧古人贤。沂公庠序亲模范，今日诸生为勉旃。

三十年前一布衣，烂柯山下骤鸣飞。梦刀蜀国青天上，衣锦杭州白昼归。曾预机衡蒙帝眷，自同葵藿向晨晖。东斋事少愚知幸，终日平岚面翠微。

灵湫祈祷酌樽罍，稽首精神敢惰哉。民意欲从千里雨，天威为动一声雷。预期多稼如云去，且免飞蝗入境来。酷暑骤祛还自喜，清风朝夕上楼台。

南洋一派通机磨，更引余波遶曲池。高柳碧阴无酷暑，小莲红老惜芳时。临流共赏休辞醉，按辔重来未可期。从此邦人为胜事，范公亭榭孔君诗。

千里峥嵘到忽平，兀然如觉梦魂醒。石通幽室心生白，迳拥寒云步入青。一水下窥疑绝线，两山前列似开屏。重城归去仍堪喜，岁稔人家户不扃。

一城歌管中秋乐，薄暮楼台六幕垂。明月幸无亏损处，浮云应有敛收时。聊因表海今宵醉，却起钱塘去岁思。有美堂前如白昼，练铺江面镜须眉。

年光已占六十四，七十归来尚六年。顾我久惭迷利禄，与师同约老林泉。政为岂弟聊康俗，心放逍遥自到仙。身寄东州梦南去，山堂依约艮庵前。

东望迢迢百尺台，清风徒念故人来。幸空讼缿澄心坐，喜得诗筒盥手开。不觉登高佳节到，未期行旆几时回。尧山虽与民同乐，阻共车公把酒杯。

待月登高悉后时，还辕今喜近郊岐。再圆光彩蟾升汉，未谢馨香菊满篱。乘暇寻山应有得，许陪观海不知谁。感君按辔澄外清，遗我琼瑶两首诗。

我忆初筵湖外日，于今三十八年间。无缘再得游潭府，有梦还应到岳山。屈指春秋惊老大，满头霜雪欲归闲。之官莫惮长沙远，行业于人不愧颜。

山巅危构傍蓬莱，水阁风长此快哉。天地涵容百川入，晨昏浮动两潮来。遥思坐上游观远，愈觉胸中度量开。忆我去年曾望海，杭州东向亦楼台。

开樽表海最高亭，正是纷纷雪态轻。比屋万层琼室遍，夷涂千里玉沙平。因风起絮先春意，与月交光后夜清。共喜丰登有佳兆，结成和气在民情。

气象三齐古得名，时登表海最高亭。河源一水下青嶂，人物两城如画屏。邑报有秋期俗阜，守惭无术济民灵。从来狱市并容地，且向樽前任醉醒。

我昔梦刀惭乐土，群今叱驭信贤哉。芝兰旧友三年别，金玉新诗万里来。石室清风期俗变，锦城珍宴为民开。中和有颂朝廷喜，行看春光拥诏回。

君诗感别我依依，言念朋怀与愿违。京口落帆初醉后，江心登寺复分飞。回思二浙风烟好，来喜三齐狱讼稀。旧里未归徒仰羡，小蓬莱上占春辉。

早暮涛声遶郡衙，湖山楼阁衬烟霞。浑疑出处神仙地，不似寻常刺史家。假守半年无惠爱，退公连日不喧哗。东州久发同归梦，却念重来未有涯。

穆陵关望剑门关，岱岳山连蜀道山。自顾松筠根节老，谁怜霜雪鬓毛斑。离家讵谓虞私计，过阙尤欣觐帝颜。叱驭重行君莫讶，古人辞易不辞难。

逾年青社得徘徊，一日皇华下诏催。蜀道五千驰驿去，秦关百二拂云开。不同参政初时入，也似尚书两度来。到日先生应笑我，白头犹自走尘埃。

泉名从古冠齐丘，独占溪心涌不休。深似蜀都分海眼，势如吴分起潮头。连宵鼓浪摇明月，当暑迎风作素秋。亭上主人留我语，只将尘事指浮沤。

暂留山驿又晨兴，西望旌麾想旧朋。三院华簪曾对直，两川兵印复交承。年光头鬓华如雪，世态心情冷似冰。境上凭诗驰远意，青泥寒晓入云登。

东南再守二年间，徙蜀何须问险艰。入觐已违龙尾道，出麾还过鹿头关。与民共约三春乐，顾我都忘两鬓斑。岁满乞骸何处好，仙棋一局烂柯山。

言念朋游二纪间，离樽前对鬓丝斑。告新剑外皆遗爱，道旧台中共解颜。我固无辞来蜀国，公闻有命镇秦关。西东接畛三千里，莫厌诗筒数往还。

四十年间利禄身，平生踈拙任天真。惭无治迹留青社，喜奉恩华觐紫宸。去国早逢关右雪，下车还人剑南春。为怜锦里风光好，不倦从来作主人。

西指梁岷路屈盘，犹能矍铄据征鞍。大庭临遣皇恩重，还俗传闻睿诏宽。峰耸云妆银世界，江深春动锦波澜。遨头老矣民知否，莫作风流太守看。

百发秋毫不少偏，宜应佳兆中青钱。鸣弦迅发心先正，破的劳观眼欲穿。赏劝坐添杯上桂，咏歌宾许幕中莲。古人一箭功名立，岂止文章独炳然。

构堂宾族聚于斯，屈指高风剑外稀。七十年尊君乐隐，二千石重子荣归。溪流石上来清响，岩洞檐前耸翠微。旧令尹今西处望，江原闾巷正光辉。

去岁间关到蜀时，闻君早作促装期。初疑倾盖无多日，今幸分携已及期。晓栈直登云里路，腊梅还见雪中枝。紫宸入觐从容对，剑外民灵荷帝慈。

三年持节按刑章，岂弟其谁不叹降。才者设施功第一，使乎光彩竟无双。宣风蜀右成新法，易拜秦东得旧邦。欲识远人留恋意，陇泉幽咽下巴江。

飞盖城西探早梅，僧园栏榭燕游陪。微寒始报冬初信，清艳应留腊后开。子美英词夸雪色，赵昌精笔写香腮。此花自有天容意，迎得春阳次第来。

汶山为郡数逢春，被诏还都岁又新。惠政久通蛮徼外，怆怀初去蜀江滨。邛崃古未兼忠孝，宣室今非访鬼神。制御羌夷知有术，上前章牍为开陈。

岷峨还是一川雄，我愧行春与欲同。乐国比年丰衍后，嘉朋终日笑谈中。沈黎太守初成政，蕃诏诸蛮悉向风。圣世唐虞流泽远，启行无复用元戎。

三年遗爱被西州，供帐民情岂易留。险道若天春气近，雄关如剑晓光浮。禁中曾上台僚荐，使者仍书郡课优。去矣青云岐路稳，不须回首越王楼。

岁晏珍林发素葩，樽前奇赏著诗夸。惊逢腊去已三日，喜见春初第一花。照水冷容酥点缀，摇风香片雪纷拏。主宾莫作寻常看，锦里名园只两家。

我昔坤维滥使权，简池行部属丰年。盘桓郡驿留单骑，徙倚江亭按七弦。今愧高贤传丽藻，远闻清思涌寒泉。置藏巾衍光华甚，不使珠玑只媚川。

素萼清香并酒卮，主人勤意嘱留诗。为逢蜀国新开日，却忆江南旧赏时。春密未通桃李信，腊残都放雪霜姿。先公旧植亭栏外，肯构重来见本枝。

白云东向日瞻凝，连掞封章写至诚。八十亲高思就养，二千石贵退辞荣。兰陔得志趋吴分，棠芾留阴在蜀城。腰印还乡人子乐，锦衣光动彩衣明。

登科三十四年春，五百人中有几人。顾我虚名惭过分，得公佳句读惊神。初疑暗里双珠掷，自喜怀间万玉陈。预卜铃斋论仕契，入关聊为驻车轮。

城东野老告予知，四载凶荒语益悲。远水又成千里涸，阔天无复寸云垂。仓箱势绝丰登望，道路人为殍死期。刺史至诚天若应，愿留遗爱入生祠。

炎曦禾稼猛于烧，试问灵龟兆已焦。雨意几时随气协，雷威何日胜氛妖。汉朝八使烦敦遣，周室三公重燮调。有祷愿将明德荐，芳馨何必在兰椒。

风波岐路益驰奔，踈静嗟谁得似君。乐矣夜觞西岭月，傲然秋钓北谿云。诗章有趣为千首，利禄无心顾一分。鸡黍辱招来慰意，俗拘何计入兰薰。

锦城之别重吁嗟，人事缤纷走岁华。遗我诗篇来有意，忆君魂梦去无涯。秋惊蜀岭更书近，云掩闽山故国赊。闻说政成风俗好，又添和气乐人家。

壮岁胸怀独感时，肯随寒暑似民咨。能思损益长开卷，任有闲心不负诗。趣向已为污俗笑，声名须共古人期。茅斋寂坐生秋思，无语西风夜月知。

惊说炎飚烟瘴时，洞蛮蜂起寇南陲。家书万倍金难得，远梦千回路不知。刺史没身专捍御，谏官衔命救疮痍。伏波死去今谁继，大笔铭勋压海涯。

养生非谓独存神，功行须令日日新。高睨鹏抟风万里，静怜龟息寿千春。物无凝滞心无积，名已逍遥道已醇。命不在天须力信，世间多少未知人。

学初心勿动华纷，须念文翁昔日勤。事业直教名不朽，声猷堪畏世无闻。平居乡党终传道，得位朝廷必致君。为语诸生期远到，天衢亨处有青云。

海棕根干出栟榈，双势凌空剑外无。长锁荆榛嗟庙柏，不禁风雨笑庭梧。胡僧过识已千岁，蜀守来观只两株。离立峩峩同壮士，侧身东望拱皇都。

东皇欲报丰年信，千里同云六幕阴。遇景大吟诗将手，与民偕乐使君心。锦城阔暖无多积，岷岭高寒旋觉深。最是西园花木好，晓来妆点作瑶林。

守蜀无堪讵足论，扪参天邈紫微垣。岁时丰衍真为幸，犴狱空虚冀不冤。素志未容龟曳尾，误恩深愧鹤乘轩。嘉章益见公高谊，所得长逢左右原。

自怜拙政无他状，强继前贤乐远民。轩豁四檐芳草岸，夷犹千櫂绿波春。岷山霁色尘氛敛，锦里风光气候新。暮角未吹人未散，醉歌欢舞共纷纶。

锦川风俗喜时平，上巳家家出郡城。射圃人稠諠画鼓，龙湫波浄照红旌。迎真昔诧登天虎，命侣今闻出谷莺。勉为远民同乐事，使台仍是得贤明。

千骑从君临照水，双旌复我守钱塘。当年已共攀蟾桂，今日休辞醉羽觞。行听龚黄歌治誉，好追元白递诗章。分符况与寻常异，彼此东西是故乡。

越郡江南尽不如，乐天流语信非踈。人从锁闼中间出，宅在蓬莱向上居。言念玉符分镇日，却思琼苑拜恩初。临风又辱诗筒寄，足见优游刃有余。

一别三秋一日如，望中红叶已萧踈。曾闻眷注行优召，自顾衰迟未退居。在昔游从今道旧，平生事契敢忘初。古人最重交情久，堪笑当年汉耳余。

一日褰帏令必从，自惭前秕属衰翁。声回地底清霜角，讼自庭中冷缿筒。旧契世同知管鲍，新文人服似轲雄。公闲数有琼瑶赠，又使乡闾笃士风。

远如千里志还同，目断云天未易穷。勉强一麾吴国分，雍容五马浙江东。泉源自古流丹井，桂子还逢下月宫。尽占神仙真乐地，轩裳何敢羡三公。

凤沼宠荣辞禁闼，龙山安稳驻车轮。东方渐喜威严霁，属郡争传号令新。试数岁华如过隙，宜将世事拂前尘。因思四十年同榜，吴越如今只两人。

田原多稼才丰日，橘柚逢霜正熟初。鉴水烟波乘兴远，兰舟风月助吟余。安知贺老惟修道，未必羲之祗嗜书。谁道蓬莱宫尚小，玉皇香案吏来居。

勇退犹惭大丈夫，两州四任若冥符。未容上冢重官越，不谓班条再守吴。云屋万家诚乐地，涛江一水隔名都。同年后日同归去，画作东西二老图。

两火一刀名素胜，十分双涧地长灵。常心曾为乘华舫，好手应难作画屏。北海楼前千里静，南山天末四时青。蓬莱自是仙家景，解使诗翁醉眼醒。

乞得钱塘下九天，徙从青社复三川。坤维十往万余里，吴分重来七八年。鉴水坐遥怀旧治，柯峰归晚愧前贤。东州赖有微之约，曾寄诗筒递百篇。

七十随缘岂有由，乐天曾不厌杭州。青山未隐如千里，白首重来又九秋。月窟仙人遗桂子，海门神物助潮头。自惭老守无心力，坐镇吾民静即休。

老松低偃四时荣，太守重来眼为青。密叶动摇翔凤势，深根盘屈卧龙形。每容狂客春携酒，长庇闲僧昼看经。一百年来霜雪操，肯随群木漫雕零。

烟水平湖千顷碧，楼台佳木四时青。人瞻杳杳升天宅，客意峩峩望海亭。已是威怀宽帝念，更加丰稔慰民灵。退公莫厌音题密，去鲤来鸿不暂停。

湖平去棹复鸣鼙，一别何时手重携。龙榜昔同科甲乙，虎符今得郡东西。寻真曾忆观丹井，乘兴徒思泛剡溪。闻说公堂多暇豫，湖山无处不留题。

望越亭无一点尘，迢迢东首座凝神。雨余岫色浓如黛，日出波光烂若银。我类武陵归去客，君为蓬岛上头人。谁知老守吾乡便，得与诗翁作善邻。

稽岭楼台真旷绝，武林风物竞豪华。两川对望音题数，一水中分会晤差。东海渺茫排岛屿，西陵依约露人家。元和赓唱今犹古，此乐情怀岂有涯。

隔江气候不齐时，梅向杭开越上迟。春远未通蓬岛信，腊深先放武林枝。岭头素艳从争发，笛里孤音却后期。虚白堂前攀折看，咏公诗句醉金卮。

龙蛰穷冬万否开，蛩吟清晓在蓬莱。五更枕上惊残梦，一曲楼头动小梅。入牖凉飔声咽绝，满庭斜日思徘徊。新年合我七十一，柯岭不如归去来。

岁月如流不用嗟，盛衰前定岂曾差。自怜览照头浑雪，犹喜观书目未花。竺岭两曾逢落桂，龙山三见撷新茶。春元便欲休官去，谁顾杭州十万家。

鉴水宽闲称越国，河塘繁剧是杭州。蓬山君继元丞相，竹马予惭郭细侯。郡邑丰穰真可喜，人家饱煖更何忧。西陵隔岸无多远，数上临江百尺楼。

宦途衰老改辞勤，只计斯民不计身。眷恋青山乖素约，迟留白首未归人。举头旧治无三舍，屈指明朝又一春。珍重东州年契厚，趁潮双鲤得书频。

驱驰光景急如轮，复见元丰岁始春。七十一年欣入手，三千奏牍欲归身。江涛有信人随老，烟草无涯色又新。自是乞骸时节好，不应推托为思莼。

庭有松萝砌有苔，退公聊此远尘埃。湖音隐隐海门至，泉势潺潺石缝来。夜榻衾裯仙梦觉，晓窗灯火佛书开。休官不久轻舟去，喜过严陵旧钓台。

元夕观灯把酒杯，宾朋不倦醉中陪。一轮丹桂当天满，千顷红莲匝地开。烟火楼台高复下，笙歌巷陌去还来。因民共作连宵乐，直待东方明始回。

初逢稔岁改初元，元夜从游驾两轓。寺曲水灯多巧怪，河塘歌吹竞喧繁。安排百戏无虚巷，开辟重关不锁门。愿以民心祝尧寿，从星高拱北辰尊。

隔江灯火越王城，别有新春喜复惊。累夕思乡还有感，三年怀旅岂忘情。歌钟浩浩临香陌，罗绮盈盈簇彩棚。秉烛夜游公不倦，也知斯乐为民行。

越有西园作者谁，公今不感咏歌之。千余骑拥频来赏，四十年间尚去思。稚耋行谣方载路，主宾高会正乘时。也知此乐同民乐，况有前贤台沼诗。

去年春色染波澜，画舸朝游暮可还。今岁屡闻临曲水，隔江惟是仰高山。翻思贤守经营处，尽属诗翁笑语间。公勿留连当亟召，德音行被对天颜。

却忆东舟去若仙，江亭分袂忽经年。春风境上无多地，夜月湖中共一天。海阁坐观涛拥鹭，山堂吟听漏移莲。新诗往复交情见，宏成来已百篇。

阻奉交朋宴赏欢，杏林春发圣师坛。诗筒把玩初藏袖，铃阁吟哦为整冠。不啻梦昏惊玉磬，正如沈痼得金丹。夜来月下闻韶濩，并奏清音彻广寒。

落笔词华矜白雪，棹寻花卉认红云。湖山对酌春将尽，风月高吟夜欲分。思入神酬青玉案，梦游仙拥羽衣裙。近来章句声名还，僻似鸡林也得闻。

禊饮已经佳节后，画船犹泛若耶滨。未还魏阙陪仙使，且向稽山作主人。赓唱我知长引玉，恳归谁道苦思亲。鉴湖也似西湖好，两处风光一样春。

湖上初经上巳春，水边遥见碧芜新。轻舟竞泛无涯乐，夹岸希逢不醉人。厨酝旋斟浮蚁酽，府茶深点卧龙珍。诗筒往复余知幸，垂老亲仁得善邻。

蓬莱高与卧龙俱，位望兼隆似合符。弦管夜声传井邑，楼台春影蘸江湖。休功即报期年政，直节曾行万里胡。真是玉皇得案吏，坐看归去赞萝图。

蓬莱窗外晓光分，梦觉初惊杜宇魂。但有吏供衙府喏，断无人到讼庭喧。蒙蒙宿霭开湖面，隐隐更潮过海门。一水两州皆重镇，越清杭剧不同论。

我公优暇若神仙，八十高龄众所贤。政府昔同俄一纪，留封今别又三年。及时和气来吴国，度曲薰风入舜弦。昨日清台应密奏，老人星照浙西天。

对植齐开古梵宫，欲求精笔画难工。直将春占三旬盛，谁谓花无十日红。未羡山桃资客笑，且陪庭柏作家风。遍寻他处都无此，宝殿前头只两丛。

暮春船舣浙西州，且喜樽前两白头。蓬阁屡传宾榻解，涛江深阻故人游。凝眸䜩集逾天远，屈指光阴若箭流。赖有诗筒并驿使，往还金玉共赓酬。

轻舟来蜀幕春时，便向钱塘咏式微。临海阻陪三岛会，隔江遥认五云飞。杀鸡炊黍初乘兴，怨鹤惊猿却念归。一水盈盈天一色，夜来千里共蟾辉。

襟怀冲旷忆江湖，老我全吴契不踈。北阙乍违尧日远，南风新入舜弦初。纻溪鉴水吟无厌，箭笋枪茶味有余。越绝主人招意重，卧龙山好驾安车。

中怀和气祗如春，对酒赓歌莫厌频。半载昔同参国论，十年今长类天伦。不辞命驾逾千里，应念同心有二人。珍重宗盟恩意厚，岁寒终始见松筠。

宫师弥寿降尊时，顿觉光华满郡扉。况属炎晖初可畏，未逢秋爽莫言归。山堂酒嫩浮红蚁，石缝茶新碾翠旗。有美望湖风四面，尚留挥汗雨霑衣。

上方楼殿已幽深，更向诸峰胜处寻。金摆池鱼惊俗眼，琴调山溜写清音。红芝九本初无种，翠柏千株自有心。众羡宫师康且寿，始知功德积来阴。

丝管喧喧拥画船，澄澜上下照红莲。一樽各尽十分酒，四老共成三百年。北阙音书休忆念，西湖风物且留连。杭民夹道焚香看，白发朱颜长寿仙。

共泛湖光范蠡船，持杯欢客倒金莲。此时朋契偕行乐，何日郡恩许引年。照水暗知华发改，倚楼高与紫云连。安车盛暑盘桓好，况是人间一散仙。

岁丰公暇两安舒，吴越诗筒不使踈。世契琼瑶风谊厚，秋光怀袖气凉初。二千石重闲无计，七十年过退有余。得旨便归田陇去，乡人从笑老农如。

昔时唐殿预英雄，今独湖山幸会逢。谪宦青钱曾万选，承恩白首是三公。龙山我念经年别，虎榜君曾昔日同。老守七章还印绶，俞音朝暮出宸衷。

羡公铃合绝纤尘，顾我何尝德被人。讼牍自怜无日暇，诗筒翻喜入秋新。白头未许还官政，紫诏频烦慰老臣。一去蓬莱已逾岁，梦魂长到十洲春。

立贤中外圣情均，青锁闱中辍迩臣。越水澄清无俗虑，秋风萧瑟助吟神。分符共治俄经岁，屈指同年尚几人。退鼓近来衰气觉，敢将诗酒敌东邻。

倚庐聊见复睽乖，忆遗诗筒字字佳。为乏琼瑶酬雅意，故凭笔牍写离怀。程赊越北层云断，路入江南叠𪩘排。我望贻书何以报，要将风谊属吾侪。

头上有霜添白发，囊中无药驻朱颜。堪惊积岁加衰老，未省何时得退闲。渊浄思临浮石渚，喧哗羞对武林山。君恩早赐俞音下，即拥菟裘故里还。

吴越江分两郡斋，涛音朝夕听风雷。且陪故友闲赓唱，未遂先庐归去来。时节丰登饶鼓吹，湖山清旷见楼台。中秋明月期公共，万里烟氛彻晓开。

春秋七十更逾期，同甲同年世所稀。未遂乞骸嗟我老，已输先手羡公归。良朋集有湖山乐，故里思无羽翼飞。预想俞音还印日，鹭涛秋色上行衣。

越芽远寄入都时，酬倡珍夸互见诗。紫玉丛中观雨脚，翠峰顶上摘云旗。啜多思爽都忘寐，吟苦更长了不知。想到明年公进用，卧龙春色自迟迟。

望中吴越不为赊，止隔涛江便一涯。台沼赐湖非俗地，蓬瀛标阁属仙家。僧居壁古多留句，吏事庭虚只放衙。胜绝东方无复道，当年元相有诗夸。

老为乡郡止偷安，自愧仙踪未易攀。八面松阴笼古寺，三秋桂子下灵山。良朋寄意诗篇里，高会追陪梦寐间。却忆会稽清旷处，樵风朝暮若邪弯。

宝山新塔冠山形，心匠经营不日成。突兀插天三百尺，庄严容佛一千名。下临泉窦灵鳗蛰，上拂云端过雁惊。入境行人十余里，指浮图认越王城。

吴民疲病惭攻治，寻胜西湖不放稀。秋后涛江增气势，夜深灯市鬭光辉。望云翻忆青山旧，上印须添白发归。孝弟里闾松竹茂，柴扉谁复羡朱扉。

我念同僚遽解携，赠言如古漫成诗。二年别乘临岐日，八月登槎上汉时。莫阻十分斟酿蚁，不须三叹听歌骊。还朝宠数应非次，神圣方今大有为。

分携常忆禁门东，四见光阴换岁筒。白玉堂吉辞旧相，青城山里访仙翁。当时大本从忠谏，此日长年益道风。应惜西湖犹未到，近来同赏有三公。

秋闱贤诏出严宸，郡国详延在得人。豹变文章重君子，鹿鸣歌咏集佳宾。初闻素履称乡闬，终起英名动缙绅。预想帝庭俱唱第，宠光荣宴杏园春。

高堂游赏兴无厌，况是江湖两得兼。白傅阁危犹下视，子胥涛远更前瞻。盘桓鼓吹风光盛，掩映烟波气象添。太守老来难久恋，柯山朝暮欲归潜。

蓬阁下临千嶂起，戟扉前对五云开。夸诗旧属元之宅，叶气今同老氏台。月满夜疑仙子降，风恬春喜故人来。近缘冗剧怀清旷，梦里东游到几回。

湖治谁能继后尘，马侯祠阁至今存。穷源上达仙翁井，引派旁通吏部园。红旆遍游偿素志，画桡归去近黄昏。别怀屈指期将半，况属乡州役梦魂。

郡国秋闱吁俊辰，行修经治以名闻。芳筵缥缈开三岛，大乐喧哗彻五云。高桂折香期月窟，祥星垂彩应天文。集英唱第麻衣脱，得志无忘贤使君。

为嘉航海北徂南，双节勤劳帝命衔。日下亟驰传诏使，江边遥讶过洋帆。才谋锐若金曾砺，德操刚同玉更镵。机务须贤应并用，诗人莫惜咏𪨷𪨷。

上方金碧冠诸峰，知是蓬莱第几宫。画舫去寻湖面阔，危亭登望海门通。梅仙旧说为真隐，佛子新传倡祖风。我忆前春曾遍览，至今来往梦魂中。

退公真静独披襟，尚愧前贤探道深。零落交游难屈指，崇高轩冕不关心。未还印绶饶乡梦，犹倚湖山助老吟。讼缿虚空人事简，钱塘安得似山阴。

自愧孤忠荷圣慈，恩荣恳向九天辞。于今蒲柳衰残日，好是云烟放旷时。玉阙累章烦赐诏，瀫江两桨蹉归期。宵征自有高人笑，漏尽钟鸣晓未知。

洞有烟霞寺挂牌，武林奇处称吟怀。出城旌骑非虚往，同里交朋喜得偕。鹢首西征随浪远，雁行南过入云排。恩隆魏阙朝天日，寒晚鸣珂上禁街。

吴天霜晓弄寒晖，金鼓喧阗大阅时。帐下万兵听号令，军中诸将肃威仪。采侯命中连三箭，花阵分排卓五旗。愧乏韬钤当重寄，儒竹初是学书诗。

元是玉皇香案吏，等闲吟笑即成文。松廊驻节排千骑，山迳寻真步五云。谏院高风矜共赏，宪台清论喜同闻。三贤一会诚难有，归暮休辞酒十分。

因山盛启浮屠舍，遗像仍留内史祠。笔冢近应为塔冢，墨池今已作莲池。书楼观在人随远，兰渚亭存世几移。数纸黄庭谁不重，退之犹笑博鹅诗。

禀灵南极老人星，贵得三公论道名。被旨入陪郊祀礼，放怀来听海潮声。朋从自古悠长少，势利令人鄙吝生。公独久要中外伏，直将金玉比纯诚。

孤峰诸寺耸云楼，寺脚周环枕碧流。和靖久居勤赋咏，乐天临别叹勾留。拏舟直度闲千骑，佩印重来仅十秋。预约前春挂冠去，湖山阁好换休休。

府公清眼照孤心，结构仍夸壶奥深。师悟赵州庭柏境，我知青岭震雷音。粟粘便是三千界，草用曾为丈六金。一滴曹源谁可测，海门腾起浪千寻。

守蜀思无羽翼飞，所思东向瀫江湄。山林适意君先手，轩冕辞荣我后时。道阻八千通远信，年迎七十是归期。故人恩意如金玉，新得邮中数首诗。

吾里推高节行孤，诸生师帐是规模。穷经不治五亩宅，教子已为千里驹。暂出林泉飞两桨，且陪风月赏西湖。了知富贵傥来物，谁向浮云问有无。

里人迎候巷居稀，未老先休世所奇。两颊朱颜公退速，满头霜鬓我归迟。优游岂顾千钟禄，收拾如终一局棋。饮食节调资寿祉，愿同山下有雷颐。

况是东吴大有年，晨兴佳气满平川。鲁台纪瑞光诸史，汉殿称觞庆九天。銮辂肃还禋礼毕，鸡竿高揭赦书传。勾萌竞达人知否，占得群阳一日先。

美璞藏山宝在沙，急贤飞诏落幽遐。直庐去讲先儒业，𣃁迳空存旧隐家。魏阙当时蒙雨露，衡门今日锁云霞。鸣珂一顾踟蹰过，山掩寒林夕照斜。

松桧成阴夹径寒，喧卑无路得相关。因嗟势利方为市，故掩庵扉独占山。薄俗性随红叶变，上人心与白云闲。殷勤约我休官后，深筑邻斋数往还。

好山深处静开轩，目送孤云手弄泉。枕石堂无金玉富，濯缨家有子孙贤。初寻旧隐逢三伏，已发新吟仅百篇。闻说夜分烦暑散，凉飚浑似素秋天。

亭号休休古退藏，岂如溪上构虚堂。坐邀城市真潇洒，却谓江湖太渺茫。下笔新题无俗事，搘筇野服是家常。临流最有清风快，未见故人心已凉。

治圃我依浮石滩，筑台君占白云山。三秋一日登临外，千里同风咫尺间。峰黛阴晴长黯黯，溜琴朝夕自潺潺。休官谁道何曾见，林下如今两处闲。

进欲安舒退欲恬，要将高行与文兼。吾门自昔传清白，圣世于今重孝廉。孔氏性情归利正，仲舒仁义事摩渐。人生试看无闻者，徒尔区区岁月添。

乡闾推服孝廉名，谢绝辞闱乐太平。黄卷不忘穷古圣，白头无倦诲诸生。安车未召人为晚，束帛重来世所荣。况有知音贤太守，恳章三度荐遗英。

圣旦求贤野不遗，如公诸子定逢时。默期苑里留丹桂，喜向门前获紫芝。香已与兰盈一室，饵当同术有三枝。昔年书牖曾呈瑞，报为登科众所知。

自谙趋拜力惟艰，柯岭归休远帝寰。抱瓮不能师老圃，驱车犹足访名山。鱼书入手殷勤后，雁字排空杳霭间。多荷主人期我意，谢公遗迹愿跻攀。

解印全吴二载余，近来人楷事何如。寻真遍赏台山后，假道行观雁岭初。把酒幸陪登帢帻，泛舟忻得缓徒车。别来早获鱼中素，两首新诗一纸书。

过婺游台又倦勤，路旁驰看两州民。也知胜处青山旧，自恨来迟白发新。暂憩瀛宫求道侣，载瞻方广想仁邻。贰车章句犹怜我，为是云泉无事人。

霜风双鬓雪𩭹𩭹，物外寻真顿离凡。子舍若非叨别乘，我车安得到灵岩。碧窥秋瀑心同洗，红嚼山杷口似馋。多谢贤侯见招意，数贻嘉咏与珍函。

雁荡周游遂此过，永嘉人物竟如何。三贤籍籍风流守，一宿匆匆证道歌。城脚千家具舟楫，江心双塔压涛波。因留子舍欣逾月，归去事知所得多。

寻山初为子来迎，乘兴随潮入郡城。心赏皆如逸老愿，礼隆仍尽主翁情。彩舟笳鼓双双闹，金地楼台处处明。风物虽嘉难久恋，安车朝夕且西行。

三拥朱轮志少酬，忠怀曾不为身谋。桐江郡政居优课，柯岭乡评占上游。里彦昔陪公共荐，帝俞今幸我先休。分携莫惮炎威盛，到日清风一变秋。

退访云山远世尘，结庵台上古溪滨。围棋每放争先手，隐几能安自在身。鸥鹭后前如旧物，龟鱼游泳不疑人。曲肱饮水真贤乐，何用渊明漉酒巾。

红尘无迹到山家，留待诗人大笔夸。坐石与僧谈翠竹，开樽邀客醉榴花。鸥随钓叟孤舟远，牛载村童一笠斜。占尽神仙潇洒地，清风明月有谁遮。

原上分飞羡鹡鸰，今遥荆渚昔离青。诞辰一纪阻良会，庆席百杯新永龄。对局每思樵客斧，𦶟香长奉老人星。辛勤五福康宁术，见说时看内景经。

清修平日得无惭，学道勤行肯妄谈。轩冕喧哗公始悟，林泉潇洒我先谙。曾怜避弋云中雁，每念缠丝茧里蚕。画舫西归时节好，春山如黛水如蓝。

百里嚣繁不易为，乘时今去是镃基。直令尔邑成良俗，况自吾家有吏师。却扇凉飚惊热夺，下车和气觉春熙。彩衣迎养双亲志，此乐人间更有谁。

十年留滞尚为郎，乐道无愁解到肠。去路溪山排古嶂，满囊金玉贮新章。休论富贵可求事，况得神仙不死方。官罢钱塘好归矣，濯缨清自有沧浪。

富贵于身有重轻，平生忠鲠世知名。不须勇事归田计，况有常推报国诚。通籍官联分帝念，庆门恩赏作亲荣。一帆西上瞻天去，九月霜风壮客程。

溪流回合引方池，轩槛前临面翠微。紫陌红尘行不顾，白云青嶂坐忘归。方荣即隐谁能继，未老先休世所稀。我昔凌晨登阁会，主翁留散见蟾辉。

荣途四纪历艰难，宦政天恩许赐还。晓起焚香清一室，夜来飞雪满群山。诗筒远到披邮置，寿斝交行醉席间。弟妹五人三百岁，喜吾霜鬓尚朱颜。

静处高斋昼杜门，溪亭来往间开樽。钓台逸老心非傲，浮石仙人迹尚存。对岸烟林双佛寺，隔滩风笛一渔村。濯缨岂独酬吾志，清有沧浪示子孙。

我爱黉堂用意精，义方垂训为趋庭。学攻白玉须成器，教积黄金不似经。满架简编终岁乐，拥门松竹四时青。诸生有遂登荣者，一月光能掩众星。

新构园亭好客过，尘缘都不问如何。爱吟潇洒封侯句，耻咏沧浪濯足歌。莫笑杯盘常藉草，且观舟楫半随波。子知此乐无涯否，尽是天恩与幸多。

五月炎方祲气浮，贼锋残忍入康州。肯抛孤垒偷生去，誓御群蛮竟死休。没世不名贤者耻，长年为辱古人羞。嗟嗟潜叔今何恨，愤血忠魂劲草秋。

潜山西畔紫溪边，林下相逢岂偶然。抚掌急于云里电，回头还似火中莲。黄花翠竹年年色，明月清风夜夜天。谁谓故人相去远，好溪长与慎江连。

一炷清香一解颜，几生修得到林间。朝无事也夕无事，坐看山兮行看山。梅玉破香供宴坐，松风奏曲度禅关。静思四海五湖客，虽有黄金无此闲。

县令于是袭汉唐，震雷为治制封疆。得人固可恩千室，无状须忧病一方。愚品昔蒙登仕籍，薄材今幸预朝纲。但欣孤迹辞丘壑，岂有深谋赞庙堂。万里山川来陇蜀，十分风物类江乡。存心抚俗图归正，顾己临民敢不庄。莲幕似君诚慷慨，兰言遗我极芬芳。自嗟寸善无裨补，更辱长篇盛播扬。投李莫嫌迟报赠，解琴终拟效更张。若孤朋照宜身愧，冠弁峨峨佩玉苍。

惟公治迹峤之南，增秩颁金出帝佥。蛮獠望风安畛域，城闉兴筑赖韬钤。恩行稚耋增和乐，令下奸豪尽伏潜。抚俗上宽当宁念，扬风深副远民瞻。潮阳鳄去因诚祷，合浦珠还表性廉。五岭盛传威德著，九天俄下诏书严。紫宸入觐输忠谠，青琐归来发滞淹。謇謇去为中国使，皇皇宁许外夷觇。河冰日度疑铺玉，朔雪时逢类撒盐。持节塞垣先正席，过涂溪馆尽穷阎。光华不辱熙朝命，诽讪因知黠虏𪫺。去路冬迎风若箭，还朝春早月如镰。论勋已出庭臣右，得礼应须史笔添。赐对预陈官政致，称褒亲被德音恬。天人密语依旒冕，风日微和满扇帘。得请乡州心且适，暂违黼座义无嫌。都门客况千钟饯，禁掖诗仍二府兼。巨舰解维桃浪紧，高楼夹岸柳丝纤。经途驻节频开旆，密宴喷香似展奁。会友樽罍醅泼蚁，渡淮诗什砚磨蟾。居常志气惟中立，虽久淹徊肯附炎。夜泊每窥渔父火，晓行遥认酒家帘。吴江橘柚津偏美，茂苑鲈莼味正甜。上冢朋从空里巷，过家车马拥门檐。邻邦饷劳迎旌棨，乐榭歌欢散彩缣。渡越一潮催叠鼓，去杭千骑拥行襜。抑强抚弱恩先被，宣化承流泽下霑。鉴水渔樵随业乐，秦山草木尽仁渐。想经岁月须膺召，纵有蓍龟不在占。屡寄诗筒追故事，亲挥墨宝见劳谦。冰清气谊同初淡，胶固情怀未比粘。何日西归容迓礼，莫辞吟醉夜厌厌。

壮敌无前老未休，赏功销得到封侯。印归新息不还葬，似与诸蛮一报仇。

平生忠勇建殊勋，薏苡疑珠竟不分。光武明如辩谗者，肯教千古负将军。

待得清明已半春，幕中何许可娱宾。堵观不是穿杨手，珍重贤侯诲尔频。

未醉樽前未可归，青春九十日芳菲。名园一夜狂风雨，苔上残花点绿衣。

送客江亭一望间，隔江奇胜有千山。江头未必无舟子，自是名缰不暂闲。

麓苑崟岑对橘洲，山如屏嶂水清流。谁能向此孤寻胜，案牒装怀不自由。

名园雨后百花繁，人倚危楼十二兰。园里芳菲楼上客，一般情绪怕春寒。

日烘薄雾开柔陌，风罥游丝著柳条。语燕啼莺自撩乱，惊人残梦是春朝。

蔡侯不是不寻仙，俗骨由来欠玉鞭。待得麻姑重前约，只应瀛海已桑田。

古祠灵镇会真仙，一夕春霖激电鞭。待得归航已新暑，小荷江上绿田田。

无憀情绪满眉头，去后方知有别愁。翠幰雕鞍杳何所，相望重上夕阳楼。

此去山重水复重，登临无复叹途穷。应将往事闲追忆，疑是邯郸梦枕中。

下马邮亭夕照天，独凭离绪问蓍圆。故人此去无多地，何事销魂重黯然。

喜陪佳客上高台，醉策骅骝薄暮回。黄菊满头堪自笑，朱颜何必为人开。

上尽危梯望社榆，乱山千叠隔吾庐。四方尽是男儿志，敢叹离群与索居。

脸红消尽泪阑干，似向人前欲诉难。若是东君与为主，肯教风雨尽摧残。

求贤在昔常推毂，访道当年亦顾庐。圣旦光华今吁俊，长卿无苦叹贫居。

驱车乘兴谒先生，十里秋光照眼明。浄室寒窗无长物，道书狼籍古琴横。

事了还家不记年，三茅俦侣尽真仙。恰如少华希夷子，十度花残一觉眠。

孤臣何以报君恩，愿泽坤维轸虑分。却笑乖崖懒重去，有诗羞见华山云。

里数二千七百余，两当冬夜宿中途。举朝五往东西蜀，还有区区似我无。

老杜休夸蜀道难，我闻天险不同山。青泥岭上青云路，二十年来七往还。

庵岩归隐绝纤埃，内外中间安在哉。正似无心云一片，等闲随雨出山来。

教被山东十稔余，人人师为指迷途。仰天峭绝灵岩峻，万里闲云一点无。

灵根得地占雕栏，禁苑春深奈晓寒。烟叶绿舒成翠幄，露葩红耸似朱冠。

刘郎浦上公安渡，我过高吟老杜诗。烟浪几重江几曲，筭应风物似当时。

出京曾说会江陵，期在初春恐未能。君骑骎骎我帆便，果来同看上元灯。

师昔将名动冕旒，恩光归去照西州。如今白首诗随老，字字清风敌素秋。

惯见河阳县里花，何时归种召平瓜。江东正是鲈鱼美，昨夜西风梦到家。

青城峰顶更楼台，世界随高俗意开。今夜云归有明月，按琴倾酒待公来。

诏书三度落坤维，为白云溪独掩扉。我愧俗疏来访道，不逢斜日又空归。

颍波清阔接淮沂，人似游山棹似飞。酒熟鲈肥何以乐，与公同是故乡归。

得请天阍出拥麾，旧山东望已心飞。君恩欲使乡人宠，犹许峨冠獬豸归。

初见遥山横水湄，旧乡依约白云飞。还同户部诗中道，终日思归此日归。

遭时致主期尧舜，力道终身致孔颜。出处两途公试看，几时能放此心闲。

江南鲥𫚖客夸肥，公到常州鲙熟时。见说桐江鱼亦好，昔贤多作钓台诗。

古人胸臆赋才多，醒自冥搜醉自哦。今日淮山且诗酒，不劳贤否问谁何。

淮岸浮图半倚天，山僧应已离尘缘。松关暮锁无人迹，唯放钟声入画船。

到烂哥山即武夷，并舟于此袂将离。公来一意苏疲俗，借问闽州知不知。

二鸟一生汀渚上，已堪图画复赓歌。莫将黑白欺人眼，所得旁观不较多。

一凭栏望意无穷，民屋连云叠嶂中。微术可令民不疚，有惭兹阁号观风。

滂葩浩艳满亭隈，当度芳樽醉看来。始信春恩不私物，乱山穷处亦花开。

上石披松十步劳，下窥人物见秋毫。嗟谁更向孤峰顶，树塔孤撑碧落高。

潺潺朝暮入神清，落涧通池遶郡厅。乱石长松山十里，讨源须上玉泉亭。

泉石淙淙泻百寻，群峰环翠起春林。危巅召雨云先作，不失苍生望岁心。

吾家于衢守于睦，治余何以乐且闲。仙棋一局钓一壑，烂柯山下严陵滩。

湖平风稳送归航，望隔严滩七里长。更上高峰尽高处，黄花新酒醉重阳。

景祐初余唱第归，入门逢尔正儿嬉。如何二十二年后，继得蟾宫桂一枝。

衣紫金鱼耀服章，桐庐太守捧壶觞。邦人闻道南来贵，观者浑如入射场。

遗我佳篇字字珍，更兼山骨琢磨新。古贤最重琼瑶意，持报曾同砚席人。

多谢君诗重见珍，砚从黟水濯来新。持当夏昼南窗看，玉发光辉冷照人。

舍车弭盖争寻胜，坐石携泉旋煮茶。可惜湖山天下好，十分风景属僧家。

八月湖平绝越通，桐江烟水乱山中。客舟安稳尤为幸，百尺蒲帆一信风。

钓叟高风冠古来，思贤令我意徘徊。当年高隐恬无事，应似春登老氏台。

福守之官大道通，乘舟朝发怒涛中。高帆得势雕开翼，飞起沧溟万里风。

使棹穿溪弥屈曲，溪鸥随棹更徘徊。地经严隐翻高尚，应转心轻在柏台。

高怀宜与正声通，妙绝孙枝三尺桐。开匣为公鸣一弄，薰风中有故人风。

卓锡江头十载余，师心纯静到真如。更嫌城郭人来近，移入白云深处居。

寺亭高绝面灵山，迤逦群峰不可攀。登赏谁知贤者乐，狱扉空冷讼筒闲。

桃花台下系轻舠，直上峥嵘不惮劳。历示群峰三十二，一峰还压一峰高。

上冢家留荣且哀，赣民应怪苦徘徊。鄱阳湖共天同阔，不惜乘风破浪来。

内阁朝廷号正臣，朅来江外拥朱轮。危樯西喜洪都近，谏省当时旧主人。

岭上寒梅冒腊开，故人千里意徘徊。佳篇赠我惭无报，明月珠投暗里来。

前日桐江今赣川，谏官得郡愧非贤。东吴乡便君恩厚，理棹重来始四年。

令尹怜花意思勤，海棠多种郡园新。自从两蜀年年见，今日栏边似故人。

花县逢春对晓晖，朱朱白白缀繁枝。梅先菊后何须较，好似人生各有时。

动迹无凝静性通，小松疏竹一堂风。凭山倚市何须问，不隐形骸只隐中。

植杖焚香贝叶经，主人无事掩松扃。兀然隐几秋宵静，云在诸峰月在庭。

岁旱江潢万井污，此泉深浄肯清渝。伯夷死后泉流在，能使贪人一饮无。

庾岭中分泉两派，美名人爱恶声嫌。谁云酌后能移性，南有贪兮北有廉。

嫩菊浮香酒泼醅，命俦欢饮郁孤台。如何兴会翻为恨，为欠车公一到来。

九日年丰狱讼稀，望君同醉乐无涯。樽前慰我区区意，只得登高一首诗。

峡口寒流如箭急，滩头轻棹若云奔。玉峰楼锁人归去，回首斜阳一黯魂。

未登七十早还乡，终日高吟酒满觞。访我飘然又归去，万松庄里引年堂。

谁云蜀道上天难，险栈排云彻万山。我愧于时无所补，十年三出劔门关。

税鞅凭栏眼更醒，须求国手上丹青。楼前云水无穷好，楼下尘喧不复听。

磷磷崖石有时飞，吉士何尝中祸机。刺史击强宜默助，害盈谁谓鬼神非。

云岭观游讵肯劳，飞仙岭过稳翔翱。道风仙骨朝真去，未必不缘功行高。

锦川城里玉溪横，溪上浮图画阁明。我念官拘登未暇，有风终日为谁清。

三十三年同榜中，始来全蜀见诗翁。文高格老人知否，为见元和远祖风。

云水无心是处同，洛阳花发正春风。路逢达道人休问，熊耳山开少室空。

惟人固有东西迹，于道岂分南北途。来往从师多饮德，只应甘露是醍醐。

雷奔电激夜溟溟，虎啸能吟魄鬼惊。用即不勤功即进，圣胎涵养道芽生。

中秋去岁中和宴，表海今宵北海罍。天上无私是明月，隔淮千里照人来。

风穴有声连水洞，听风观水暂闲身。杭州未入从容甚，且与南山作主人。

秋霁涛江气象宽，龙山亭耸凭云端。老僧欲快吾心目，旋剪当轩竹数竿。

政成五月愧前贤，又向东风解画船。却羡乐天诗里道，皇恩曾许住三年。

陆羽因循不此寻，从知泉品未为深。甘清汲取无穷已，好似希文昔日心。

樽酒西轩共倚栏，更无尘事见颜间。留诗都士知公否，仁者从来不厌山。

为爱东园四照亭，剪开繁木快人情。新秋雨过闲云卷，十里南山两眼明。

太守文章耸缙绅，两湖风月助吟神。讼庭无事铃斋乐，聊屈承明侍从人。

乐天当日咏东吴，一半勾留是此湖。历下莫将泉石恋，而今天子用真儒。

蔡山深处隐林泉，远离尘纷仅十年。已得琴中平淡意，有弦终日似无弦。

恋胜穷幽彼上人，平生潇洒乐天真。松间竹下成何事，坐讽行吟老更新。

下峡孤舟快似飞，西江归去一天涯。乡人故眼知君否，功行如今无不为。

召节君趋禁掖中，请藩愚向浙江东。清时内外俱为乐，鹤有乔松凤有桐。

水精宫里石奇哉，万里从容入蜀来。都与先生助吟赏，惹烟笼月一窗开。

锦文瑞正孕灵芝，药市中惟此物奇。入手却容凡眼看，宝囊开处坐金龟。

澄观未逢韩退之，当时佳句有谁知。蟠龙僧胆大如斗，直以诗求蜀守诗。

朅来忠力岂忧危，人似登仙马似飞。却是玉溪梅正发，未曾攀折候公归。

怀想仙风甚渴饥，岷山潜德世谁知。愚今幸有真消息，先得曹溪五首诗。

器洁泉香忻得醉，殷勤分与洞中人。知君一饮无穷乐，和气三田长似春。

岷峨西列华排东，余纵峥嵘敢竞雄。不是当时经御爱，此山还与众山同。

休官休问几人曾，归约林泉有衲僧。况是本来安乐地，曹溪何用见南能。

锦城匝地清风起，为得梓州书一纸。莫问分符隔两川，水月东西共千里。

古庭薜荔附长松，岁寒共有凌霜操。诸峰冻合万木雕，看取门外长安道。

道妙无为无不为，从他是是与非非。更须进步如平地，百尺竿头向上机。

一带寒波雪浪流，谢郎终日在孤舟。沙鸥数只和烟落，笑倚兰桡独点头。

月印苍波入夜寒，寂寥灯火水天宽。儿孙未解谙风色，几度船头失钓竿。

莫笑生涯一叶舟，江湖来往自悠悠。丝头漫有潭中意，逐浪鱼儿不上钩。

卧看虾鱼日几遭，蒹葭风起片帆高。任公信是宜渔者，只候垂钩钓巨鳌。

轻波拍岸琉璃碧，落日衔山玳瑁红。一曲渔歌人不会，芦花飞起渡头空。

空生老病已忘言，何处如今有偈篇。要会从来无一字，溪边杨柳密笼烟。

解蜀归吴十月行，出门无计别青城。凭师为上希夷殿，稽首烧香道姓名。

道士修真心地乐，域自逍遥乡寂寞。世间名利任纷纷，一弄清琴一炉药。

广汉园池蜀自无，却思房相未如吾。浙东归去君恩重，乞得蓬莱与鉴湖。

我愧无能使两川，龟琴为伴仅三年。清朝自是朝真客，何必登山更望仙。

欲导群迷建法门，千言百句与谁论。入泥入水劳心力，不负黄龙五代孙。

立马江头一黯销，晓光浮动十分潮。西陵送目仙舟去，铙鼓旌麾迤逦遥。

城在东南诚第一，江湖只向坐中窥。斯堂占胜名天下，况有仁皇御制诗。

老来重守凤凰城，千里人心岂易平。乐职古贤形颂叹，中和诗不为虚名。

江上潮音晓暮闻，天饶风月地无尘。自怜清暑堂中景，容得衰翁未退身。

松萝潇洒似居山，宾退公余半是闲。谁谓乐天虚白意，只传诗句落人间。

越山吴水似图屏，妙笔无缘画得成。闲上东南亭上望，直疑身世似蓬瀛。

潮神千里若云雷，日月如期早暮来。景觅东楼天下少，帘帷长对海门开。

倚棹渔舠恣往还，澄波如鉴照群山。遶湖三百浮图寺，祇是凭楼一瞬间。

介亭群石似飞来，深插云林两两排。占得群峰最高地，翠姿何处有尘霾。

阁下平湖湖外山，阴晴气象日千般。主人便是神仙侣，莫作寻常太守看。

倚栏曾此望沧溟，延颈移时类鹤形。别后几回关梦寐，终求精笔写丹青。

纵观沧海陟高峰，巡幸无名是祖龙。留作后来真赏地，望秦楼阁一重重。

青云随步觉身高，燕雀卑飞不敢巢。民屋万家都下瞰，栏干迢递出林梢。

小松幽石曲池清，欲退山翁构此亭。补外想公非久次，坐看严诏下明庭。

三年时得憩圆庵，有客禅机不在谈。妙乐佳名人不会，府中无事昼潭潭。

洞天三十六非虚，今古称奇事可书。深坎闭藏惟巨石，只应方士识龙居。

乘暇登高百丈巍，羲之遗迹见丰碑。蕺山下视无穷景，况压山巅是佛祠。

诗美皇皇使者风，礼修戎馆致雍容。去年佳节辽东会，此日新阳湖上逢。

我昔间关出使胡，新春沙漠未昭苏。海东青击天鹅落，鸭绿江边曾见无。

人生七十古云稀，加我新年复过期。住在三衢山好处，望中还赋式微诗。

稽山报政为和气，并入元丰第一春。况有德音曾面被，定归霖雨泽斯民。

秘殿称觞上寿时，御香气馥晓风微。天颜密迩孤臣幸，四十年前一布衣。

陟降三公捧寿觞，群臣蕃汉下成行。天庭礼乐交修盛，委佩拖绅极巽床。

鹓鸾班列内珰催，晓色鸣梢天上来。赐宴群臣醉归去，满身犹带御香回。

治水开陈遂刻碑，钜贤留意向当时。主翁不作知音贺，妙绝如何见好辞。

鉴水为功利一州，至今称颂古诸侯。渔樵早暮余波及，耋老思贤尚涕流。

春色湖光照锦衣，岸花汀草共芬菲。若耶溪上游人乐，举棹狂歌半醉归。

安车高蹈十年余，顾我临川独羡鱼。珍重蓝田良玉性，火中三日只如初。

去日莲花红朵朵，来时荷叶绿田田。临期更作四湖会，两两舟同李郭仙。

来属元丰第一年，农歌凿井自耕田。惟公好事康宁福，更许杭民识寿仙。

安车论别十余年，睢水归思负郭田。浩浩胸襟涵渤澥，飘飘风骨是神仙。

望秦双耸郡楼前，佳气葱葱杂翠烟。太守风流诗力健，湖山无处不成篇。

故交德重镇轻浮，恨不来乘剡水舟。远寄蓬莱主人句，字褒华衮若春秋。

我守全吴公越东，宪台千里寄清风。何时共作同年会，烂饮狂歌三醉翁。

小蓬莱对望秦山，有会无边不解颜。太守新诗逾百首，迩来传诵满人间。

古祠曾记祷灵神，旱雨滂沱救越人。大禹恩深无以报，我惟朝夕退藏身。

天资孝友本生知，不愧周人七子诗。绝妙好辞旌至性，丰碑千古奉坟祠。

哀哀江上救沈尸，墓木留形世所悲。得旨春秋参祀典，孝诚今日再逢时。

为国谋深身自谋，飘然归泛五湖舟。虽云文种知几晚，未必忠魂为蠡羞。

不道夫差势独夫，因持越计败全吴。陶朱智则诚为智，欲把忠臣比得无。

法云尝负没弦琴，有曲古名清夜吟。心指寂寥谁肯顾，遇公倾耳作知音。

风送荷花香满栏，上人宴坐水云间。时中静极光通达，岂特浮生半日闲。

倾国铅黄不假施，吴兵勍敌顿凌夷。苎罗石在千余载，好事公今尚作诗。

吴宫金玉似泥沙，西子东来举国夸。一日越兵声震地，夫差犹惑眼中花。

九日湖楼把酒卮，拒霜黄菊鬭芳菲。五逢吴越重阳节，白首柯山未许归。

舣棹湖亭又访山，寺楼登赏十三间。更寻半隐先生迹，一拥朱轮未得还。

为忧圆教祖风摧，雨坠天花夜讲开。会得王公题壁意，入尘摩诘是如来。

禅家自利利他人，宝塔焚如复鼎新。扫地便高三百尺，只应澄观是前身。

日月精华有术餐，不烦辛苦礼星坛。葛仙公井甘泉近，应炼长生九转丹。

绝离声尘二十春，飘然风骨鹤兼云。庵中澹泊无余物，一颗仙丹酒百分。

道场清浄绝纤埃，云水中间丈室开。莫把赐袍容易看，帝恩新自日边来。

祖教双修日用间，芳醪不饮自朱颜。欲知难老真消息，曾饵融峰九转丹。

数随乡荐始登科，清白门中所得多。伯氏文章天下望，家风元是老维摩。

池有灵泉泉有龙，高僧深隐梵王宫。云林百里如屏障，安乐山西一望中。

红莲携赠碧莲堂，一本双葩颇异常。珍重承天胁尊者，闻风晨夕是清香。

志愿未如终未回，十年京洛走风埃。珍函宝藏五千轴，一日降从天上来。

帅王归觐息兵鋋，吴越蒙恩过百年。世赏至今轩冕盛，真孙宜作地行仙。

祝弟生辰不惮遥，元丰六稔庆三朝。源源祺寿来无尽，一似钱江两信潮。

扁舟行渡浙江滨，湖上风光已漏春。为报稽山民吏道，邑丞今是悟空人。

功臣堂号与山堂，已鬭醇醨又鬭香。今酿蓬莱法差胜，乘壶携寄愿公尝。

武林新酝效蓬莱，莫把梨花较绿醅。安得逢春命高会，大家同入醉乡来。

一日湖头两信通，往来惟只递诗筒。何时得把金罍倒，观取诗翁作醉翁。

垂老将休俗累轻，旧乡来守越王城。吾怀自信无污染，何必升堂思始清。

行美文精即擅场，不论京国与江乡。乡人若问吾归计，已叩天阍第九章。

到日参徒耳目新，桃花一笑已中春。吾今告老还家近，亦作柯峰自在人。

四纪荣涂愧滥巾，圣恩从请幸全身。高斋静有无穷乐，又报元丰第四春。

岁首月三逢诞日，寿樽遥寄助童颜。黄庭内景非虚语，百二十年犹可还。

三载神泉绩大成，交章使者荐能名。朝廷方且求人切，未可图闲学老兄。

一夕寅隅斗转魁，三阳和气入春台。鉴中华发浑霜雪，七十四从头上来。

旧隐重寻远世机，呼童把帚扫禅扉。疏帘卷尽南轩阁，引得湖光一片归。

万竿终日弄清风，溽暑消除尔有功。老去年时转潇洒，此君真是竹林翁。

补过尽忠随进退，潜心高与古贤期。吾儒造次必于是，何用凭轩始再思。

夙荷公知独久要，政堂平日幸为僚。新篇屡拜金琼赐，千里同风不为遥。

明月惊人为暗投，珍函开发晓光浮。五章丽句真高唱，所得过于万户侯。

云涛朝暮湖山胜，曾伴仙翁烂漫游。别后瞻思闲屈指，岁华如箭已三秋。

短书临发意徘徊，寒夜霜晴上月台。濉水瀫江天共远，举头惟见雁南来。

天台雁荡去寻真，往复秋冬过七旬。不是君恩山岳重，肯教归作自由身。

少时来访武夷峰，学业优殊志气雄。今我老归公始仕，神仙宫在水晶宫。

暂分仙袂下罗浮，又作钱塘佛国游。欲识先生踪迹否，江胡无碍一扁舟。

得请归田弛负儋，满头霜雪鬓{髟/监}𩭹。高斋屈指呵呵笑，明日新春七十三。

三岁尝叨贰国钧，两经吴蜀拥车轮。寻思政府归休日，八百科中止一人。

我竹林翁所得奇，心传佛要面仙姿。年年六月十二日，观取高斋祝寿诗。

直到巢峰最上头，旋磨崖石看诗留。重来转觉寒松老，三十六年前旧游。

云意乘秋任往还，泉音终日自潺潺。师心正与云泉契，不称城居祗称山。

瀫水曹溪一滴通，烂柯元是妙高峰。子湖有犬无人会，我欲凭诗寄老踪。

去年春晚宴亭皋，今日重登不惮劳。栏外当时双派水，已应归海作波涛。

隐侯诗价满东吴，八咏诗章意思殊。世说当年清瘦甚，不知全为苦吟臞。

子诗赠我离杭日，劝使东来作主人。再得湖山老休去，而今始是自由身。

云黄绝顶冠峰峦，七佛当时行道坛。天敛积阴千里霁，故令登赏得盘桓。

岁寒姿性禀于天，一变人疑换骨仙。操是寒松心是石，始终全类古真贤。

南明石像世称奇，人说嘉州具体微。大小何烦较吴蜀，法身无处不同归。

吾子沿江千里来，我车不惮陟崔嵬。永嘉贰政年方壮，未用斑衣学老莱。

景入天台日日新，安车千里去寻真。路逢白发老翁问，父子同游有几人。

三井余波势靡停，平铺千丈落峥嵘。秋阳五彩随流照，纵有良工画不成。

峰峦如蜀剑关分，万仞千门不可亲。惟有诸仙功行满，云屏从此去朝真。

台岭周回八百里，琼台中立许谁登。宵分疑有群仙集，月白风清最上层。

黯黯龙潭不测深，临观崖下已千寻。若逢岁旱休闲卧，好与斯民去作霖。

子舆辍肉为闻声，德洽民心苦好生。智者教行尤可尚，放螺从此得溪名。

石桥吾祖昔留诗，句有天寒树着衣。山下老僧能叹咏，诸孙三岁与光辉。

丛林枯槁井难穿，珍重禅师道力坚。一旦出庵携一锡，卓山随手涌甘泉。

巾顶广轩逢杪秋，万家云屋接丹丘。主人欲尽行人乐，更向东吴共泛舟。

赏遍舟丘上画船，旌旗金鼓满晴川。潮平难𫄴舟人望，一似离杭过越年。

石龙一滴水涓涓，大士岩溪峭壁间。我道音闻无不是，何须曾入宝陀山。

雁荡林泉天下奇，谢公不到未逢时。碧霄万壑千岩好，今日来游尽得之。

会峰亭对大屏风，万秀千奇耸若空。不识谁能夺造化，真仙世界一壶中。

游遍名山未肯休，征车已发尚回眸。高峰亦似多情思，百里依然一探头。

巨海澄澜波自平，停车冉冉看潮生。岂同八月吴江会，共骇潮头万鼓鸣。

白鹤丛林古梵宫，壁间留像见真风。忆师去岁雷峰别，只似南柯一梦中。

旧治熙熙乐似春，退公章句更清新。官居佛舍留题遍，可惜诗人只字民。

曩岁阻风京口日，今离象浦复徘徊。姓江名静人何许，昨日依然入梦来。

两阕新诗出慎江，亲携迎我重嗟降。深藏箧笥生光彩，价抵千金璧一双。

晓窗幽磬暮疏钟，晓暮清音消息通。阁以定名成底事，醒醒须仗主人翁。

君念亲闱肯暂留，吾居子舍尚优游。逢人为道归迟意，正似江湖不系舟。

我憩堂中乐可知，优游逾月意忘归。老来不及吾儿少，且著朱衣胜彩衣。

烟波周匝望中赊，乘兴驱车一迳斜。谁识上人修证地，水晶宫里法王家。

朝发温江上处溪，小舟无寐枕频欹。夜来雨作籧篨响，恰似当年赴举时。

主礼殷勤醉玉杯，暮云山顶压楼台。浑如元相夸州宅，鼓角声从地底回。

宫前车辙状分明，世说轩辕上玉清。仰慕劳心是秦汉，不修功行只虚名。

妙峰高处即仙居，多为朝真作步虚。却是清风明月夜，一声倾听属樵渔。

不见青莲花落时，鼎湖惟有白云归。一峰孤立如天柱，若较灵岩具体微。

路入云端步步轻，洞中滑溜一泓清。不逢真侣仙踪在，犹喜磨崖纪姓名。

仙洞长年卧白云，灵丹成就养天真。汉庭轻为东宫出，应笑商山四老人。

洞天日月最迟迟，来见仙真即忘归。看取桃源刘阮去，旧乡虽是故人非。

千里寻山忆烂柯，七旬归去此重过。因观秀野轩前景，与我高斋不较多。

七旬寻胜远尘纷，身计优游荷国恩。往复汝勤人尽说，从来忠孝出吾门。

不惮风霜道阻修，一瓶一钵少迟留。稽山未可轻归去，浮石精蓝况旧游。

报恩堂庑缮完新，养志熙熙镇似春。佛子事余为孝子，黄金园有白头亲。

车骑衢民不可攀，机山云约首春还。彩衣堂上成童戏，八十慈亲为解颜。

退休林下屈朱轮，逸老亭边袂欲分。一诵高斋回首句，感公认我独殷勤。

枳鸾新命去逢春，士论许为忠孝人。白首慈亲七十八，安居荣侍入西秦。

教言今觉昔诸尘，不了心源未是真。却念樵夫无所得，当年虚作烂柯人。

柳深莺老暮春天，恭侍慈亲解画船。举首丹徒民万户，共迎和气作丰年。

宠数亲承咫尺颜，清修虔命似居山。欲知不老个中事，应向如今悟八还。

归根落叶舞秋风，入蜀分携瀫水东。欲别何烦示圆相，普贤今作主人翁。

片云无著又西还，过尽秦山上蜀山。我独为师懽喜处，一程程入旧乡关。

突兀浮图烈焰焚，入云千尺一朝新。闻师领众非辜罢，今复如初慰越人。

一节循循见始终，平常心有古人风。临行却笑庞居士，何用当庭探日中。

函中赤轴谁能卷，壁上孤琴已绝弦。付与儿孙有清德，临风何必更潸然。

道猷宴坐卓一锡，萧然屏去群魔迹。大蛇开口合不得，始知三昧通神力。

山老榜庵名内照，掩扉默坐徒观妙。欲知毕竟事何如，无量寿光悬两曜。

昨朝初泛临海舟，今暮已登漫岭驿。秋风阁雨波不扬，风伯江神俱有力。

我车出蜀十年强，感旧情怀未尽忘。有问老衰师为道，心如冰雪鬓如霜。

黄衣道士骨朽矣，白鹤仙翁诗宛然。君傥不能来一顾，壁间磨灭有谁传。

不逢碁酒与莺花，古观高吟字字嘉。好事独来终日赏，诸翁争云著诗夸。

轩外长溪溪外山，卷帘空旷水云间。高斋有问如何乐，清夜安眠白昼闲。

池阁孤清瞰碧流，太虚怀抱物华秋。圆蟾默有中宵约，几点闲云为我收。

鱼不能言似可哀，竭池千数竞徘徊。瀫江深处呼僮放，羡尔优游得所哉。

少时亲手植双松，昼爱层阴夜听风。今日岁寒逾五纪，也应心似主人翁。

暑威何处称疏慵，百本修篁小槛东。时遣清风送消息，此君都在不言中。

动入和风静惹烟，翠条踈处露池莲。林中尽是能吟物，春有黄鹂夏有蝉。

密径修筠郊外居，小亭随意榜归欤。等闲早暮携筇到，池沼东头是旧庐。

亭上秋登远目明，灈缨诚不是虚名。晴波一片如铺练，浮石江心彻底清。

累岁辞荣得帝俞，老来天幸更谁如。腰间已解黄金印，归有田耕二顷余。

乌巨东西气候秋，子湖冈陇暮云浮。欲观古佛丛林地，只用凭栏一举头。

爪期终代促装前，常遗吾书索赠言。今日却成哀挽句，霜风江上送灵幡。

威惠三年邑政优，平生志业未经酬。嗟嗟故里松楸老，先陇归陪地下游。

故人相别岁时多，日欲为书奈懒何。犹喜个中无间断，西轩云岫碧嵯峨。

森森乔木得诸邻，雾锁云埋不记春。报得看看鳞角就，为君惊起梦中人。

千里无书信却通，瀫江南畔石桥东。春来消息谁传去，落尽林花一夜风。

今年年是去年年，此处何曾有变迁。穿耳胡僧曾说破，梅花落尽柳生烟。

寂寂松门竟日闲，更无金锁与玄关。时人欲识南明路，过得溪来便上山。

烧香运水及煎茶，谁识庐山惠远家。社客若来高着眼，不须平地觅莲花。

殿阁凌空锁翠岚，雪晴春色在松杉。芝骈羽驾归何处，留得双乌宿旧岩。

龙丘石室人难继，安正书堂世莫登。但见烟萝最高处，九峰排列一层层。

别派从江垠，邀流入农畎。淙淙来源深，{氵虢}{氵虢}度沟浅。园穿萧艾芟，堑断荆剪。疏功浃长长，溉利和步远。田观疑泽潴，坎听类瓴建。北溟归凿池，幽岳漾装𪩘。泻埤纹湍驶，回湾波细转。过窦石眼窥，经虚土口吮。浮行值落叶，浸长逢生藓。孤鹤眼怪觇，纤鱼鬣跳展。中沈无秽淤，底浄有纹{石霝}。映苇色莫分，喧琴韵难辨。增霖人闹蛙，涵月夜惊犬。侵篁鞭起萌，逼水低垂菌。怜黄浇菊篱，惜紫沃兰畹。吏咨窑甓甃，童戏芒车卷。灌携令手劳，漱掬致腰俛。庭秋临加凉，轩夏尚消烜。我矜近济能，僮贺遥汲免。贮戺埋巨甔，归厨架修笕。供掏饭盎粮，给澳羹鼎脔。调药修臼饵，煎茶试罗荈。坐客频泛觞，蹲儿屡洗砚。聆寒心脱烦，挹冷酒除湎。壅挑筇步随，静看髭吟撚。高怀造文摅，清兴团诗遣。瑰章非俗成，怪句自幽选。涌词波翻瀛，绵意绪抽茧。书丹字隶行，款碣石磨琬。题为引流篇，记耳非自衒。

武夷之山千万峰，溪水诘曲流其中。喷云涌雪可□楫，一櫂无览仙人踪。白鹤昂昂写峭壁，雕虎长□□清风。悬崖蜕骨造化外，绝壑驾船神鬼功。寒岩鼎灶失鸡犬，盘石松椿腾蛟龙。行行自喜浣尘俗，萧散玉羽超樊笼。当年此日是高会，左仙右仙曲未终。紫星飘然天上去，曾孙虹桥路已穷。我生丹心涵太冲，欲脱缰锁追鸿蒙。上邀轩辕宴玄圃，手摘日月相游从。

退食公堂自凭几，不动不摇心似水。霹雳一声透顶门，惊起从前自家底。举头苍苍喜复喜，刹刹尘尘无不是。中下之人不得闻，妙用神通而已矣。

腰佩黄金已退藏，个中消息也寻常。时人要识高斋老，只是柯村赵四郎。

君家歙溪边，自采歙溪石。刓磨清泉根，刳斩紫虬脊。罗纹洗莹致，蛾眉隐纤直。叩声清而长，触手生汗液。

龙穴藏身稳，泉源抚掌清。红尘人绝虑，白日世长生。我分谙冲寂，谁能顾利名。梦中休指笑，又作洞霄行。

乞得乡州乐矣哉，雪峰安静此徘徊。浙江莫谓音书隔，一日潮声两度来。

大空西山小空东，侍者神通未知穷。庵来不言还作么，数珠提起□裴公。

湖山深处梵王家，半纪重来两鬓华。珍重老师迎意厚，龙泓亭上点龙茶。

晓登山阁一炉香，瞻企神僧到上方。人度石桥何所畏，如来原是世津梁。

阑干十二压仙瀛，占得龙峰作画屏。林映远笼千里月，湖光寒照一天星。望来瀑布真霜练，飞过沙禽半雪翎。人赏不知春已老，隔桥依旧柳青青。

东南山水闻之久，未省人曾说义乌。万顷波涛惊客眼，始知中有绣川湖。

义高德厚贤在躬，进荣退美光初终。越有神明相元功，疾忧之外康宁中。乃眷乃顾爰徂东，徒御虽寡人望雄。其高可仰厚可宗，兹行允美江淮风。父老相呼告儿童，三朝无事繄厥忠。公谋公惠世所蒙，肆安于贾田安农。温衣蔽体食饱胸，小攘大窃消奸凶。州牢县狱囚多空，欢心和气成年丰。汝曹虽𫘤念所从，汝心汝貌加爱恭。薪蒸勿采米忽春，亟歌屡舞驰省公。有人昔与公车逢，汝阴颍尾洛阳嵩。山有迹兮水有踪，水之鹤兮山之松。一朝赐号逍遥翁，马资仆费官与供。汝曹努力吾老癃，公若再来勤筑宫。

德泽涵濡得二难，百年祠馆见遗安。苍苍一片坟台石，留在行人下马看。

石龙山顶拔巍颠，我此登临骨凛然。直上更无容足地，速回犹在夕阳天。

松撼寒声竹锁阴，梵宫潇洒称行吟。庭前花意自荣落，门外山光同古今。夜榻近轩孤月满，晓锄寻药乱云深。中间若了休休事，不信欢愁解到心。

宝界香园接翠微，此焉空寂远尘机。寒冰扣晓人无垢，古剑藏秋谷有辉。水石潺顽迷客径，松云洒落护禅扉。我来笑被名缰锁，斜日匆匆策马归。

马寻旧路知归去，龟放长淮不再来。

乍辞龙尾道，来刺虎头城。

灵山一片云边雨，每为熙朝作岁丰。

