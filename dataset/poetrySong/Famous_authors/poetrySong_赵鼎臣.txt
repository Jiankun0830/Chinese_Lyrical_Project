我田既臧，零雨其蒙。嗟我农夫，忧心冲冲。穀旦于差，薄言往愬。谓天盖高，上帝临汝。杲杲出日，有嘒其星。获之挃挃，我仓既盈。薄采其芹，于彼行潦。神之听之，无德不报。

昔我往矣，作为此诗。凡百君子，谅不我知。惟彼硕人，眷眷怀顾。彼何人斯，可与晤语。召彼故老，周爰咨询。予忖度之，所谓伊人。实获我心，将恐将惧。颜如渥丹，畏此谴怒。维彼硕人，顾我则笑。如切如磋，匪怒伊教。自古在昔，哀鸣嗸嗸。褎如充耳，莫我肯劳。嗟我农夫，出自幽谷。如蜩如螗，其何能淑。维彼硕人，追琢其章。欲报之德，不可弭忘。

孤臣生苦晚，仅及熙宁初。虽霑化育恩，不睹衣冠余。呜呼丕显哉，谟训存诸书。议论略秦汉，制作追唐虞。每闻父老言，太息涕泪濡。不意垂老年，观此河出图。禹鼎沦泗水，异说纷相诬。蔽之十二言，一洗诸儒迂。天意盖若曰，世定后圣无。要当缵禹功，千载与之俱。各力所未遑，翼子其付诸。崇宁果图功，继志若合符。屹然奠九鼎，四海安覆盂。此书天所锡，制器实权舆。岩岩宝阁尊，万灵所依于。嗟尔九州民，跂行与蹶趋。瞻之必稽首，过者当下车。

先君昔谢事，勇退不待年。区中五亩宅，郭外二顷田。归装无一金，买书费万钱。余时老莱衣，方冠绝可怜。赐第殿东厢，弃官天北边。耕耘具甘旨，采掇求兰荃。积竹南墙下，清阴颇萧然。谓此可隠矣，曰余其老焉。人事喜龃龉，壮志诚迁延。身遭患难余，仕为饥冻牵。浮舟客江湖，仗剑临幽燕。儿女道路长，岁月鞍马捐。一与故隠别，逮此成华颠。传闻箨龙儿，一一长刺天。出处令人悲，太息夜不眠。同舍有孙楚，笔势何翩翩。未甘丞相后，不许中郎前。何以慰此君，丐子翰墨妍。持归榜吾隠，不翅青玉镌。异时傥过我，物色扬雄廛。贫家何所有，满林玉碧鲜。渭川已太广，淇澳空自贤。君看青琅玕，知我非臞仙。

苍史失古法，赤刀有遗书。经毁秦汉后，器追禹夏初。古人不吾接，有感谁与袪。尚怜盲左生，文字记鲁壶。哀哉泗水没，不复知鬼魖。英英华省郎，攟摭收遗余。异书人不识，善本手自摸。壁中发科斗，海底出珊瑚。篆籀既识职，钟鼎各应图。要当知百世，何止举一隅。似逢东里生，张华与之俱。谈倾河海江，下卷郑白渠。我老尘埃中，牒诉惨不舒。思陪种柳潜，愿逐耦耕沮。锦囊不应开，欲和聊复徐。颇怜平生心，用意真僻儒。识字恨不博，块焉无与虞。图书许借否，髯滕意何如。莫作骊龙仙，靳吝五色珠。鸱夷或未办，当奉酒一盂。

相如故倦游，偃蹇临邛市。主人敬嘉宾，供具邀车骑。酒酣乐未阑，跪进丝桐戏。勉鼓一再行，四坐皆心醉。潜有知音人，独会求凰意。倾城不待媒，半夜行云至。忽驾软轮车，遂抛沽酒肆。建节还故乡，拜爵文园吏。卫霍老疆埸，严朱死谋议。摇头唤不前，日高花里睡。

昔日同门生，𫠆弁彯华缨。当年总角彦，束带扬王庭。故人怜我顽，千里特寄声。开缄亦何言，终篇歌鹿鸣。举手谢友人，愧君郑重情。鹏鷃各有适，枉寻余所轻。

久伏东海滨，窃慕暴公子。一朝乃吾僚，幸会有如此。白发裹青衫，谁要相料理。吾犹及老成，余音闻正始。

仕官百僚底，文章两汉间。著书虽寂寞，此生那可攀。结交论意气，恨别阻河山。屡过扬雄宅，令人载酒还。

霍侯尘土中，衣破露两肘。一锥聊自置，四壁初何有。长安可得官，高门日奔走。问君求之欤，顾我摇其首。

翰林门户壮，九子贤至今。楩楠及豫章，磊落皆成林。恨不遍识之，此郎倾盖深。傥封降胡檄，冀子披其襟。

形骸本蘧庐，况乃妻子累。朝市无恬波，山林有深意。可怜箕山孙，骨体真不媚。归欤定何时，寄我招隠字。

髯也伏盐车，乃实千里足。其学本孔孟，乱以佛所录。捕景而系风，虽辩吾不欲。如髯真绝伦，恨此持论曲。

词源倾江河，坐觉畎浍褊。王郎清如水，腹有谈天辩。闭置邱壑中，名誉当自显。而况金其声，行矣侍从选。

俗儒守一编，贱目则贵耳。不识古人书，岂识天下士。君看李长吉，可但州县已。异时凤来仪，故自阿阁起。

济济八才子，酝藉有此郎。交情苦疏豁，子职甚温良。一为江南行，书疏颇相忘。媚妇乃如许，盈盈不下堂。

参军喜吏事，咄嗟能轾轩。短小精悍姿，使人醒睡魂。他年解千牛，妙绝难寄言。堂堂圣献肃，吾犹识诸孙。

八十用鹰扬，万里封燕颔。一掷遂成卢，再索仅得坎。命也天所司，欲言吾不敢。不见孙先生，有羹长不糁。何曾少卑之，坐是得坎窞。平生读书苦，求味在橄榄。凛然刚毅姿，身大不及胆。满堂进膻荤，长跪出昌歜。嗜好苦乖殊，持此欲谁览。贻我病起诗，慨叹发悲感。君看彼棼丝，见用即衡紞。得失付天公，吾属可无憾。

造物本儿嬉，万汇同一甑。阴阳烧煮之，有此生老病。我今知命年，过二不为盛。此身付天公，穷达听其令。胡为生纤云，翳此秋月浄。坐令盲老翁，悲啸杂歌咏。医云肝乘母，交恶若周郑。欲知罍不耻，要在瓶毋罄。至言若金篦，刮膜除蔽映。咄哉耕田夫，所得已负乘。当求扬一廛，遂卜蒋三径。闭目存黄庭，燕坐收双胫。回首谢蓬莱，问路安敢更。

平生喜交游，臭味在笔墨。身居大梁下，家寄黄河北。异哉长安市，一日见双璧。相逢尘埃中，过眼我独识。从今裋褐姿，不复憔悴色。更复许言诗，赐也当避席。

埋没簿领中，气结不得吐。官柳欲飞花，春事遽如许。骑马出东城，意若鸿鹄举。独行虽少味，自足宽靡盬。归来儿女曹，怪事说覶缕。有客适过翁，身骑五色羽。自非翱瀛洲，恐是翔紫府。云来久踌躇，鹤去迷处所。我老俗吏中，人物谁比数。赖独有故人，慰藉能伛俯。一臂乃失之，遇事真龃龉。朝来益痴绝，物色遍庭宇。尚寻履迹余，用意毋乃鲁。

水穷瘴海南，陆尽狼胥北。祖宗受之天，以为冠带国。维时耶律氏，好乱乐祸贼。夜动鼠穴中，阴计屡以默。廷臣请加兵，薄伐陈往则。尧舜仁如天，一言群议塞。幽燕亦吾民，此意多不识。至信及豚鱼，深恩被动植。古来战场地，父老今力穑。耘夏水泱泱，获秋禾翼翼。当年守边将，至今犹血食。乌虖战危事，胜败有失得。祖宗讳言兵，阴功千万亿。不见陂塘上，沟塍如组织。传闻天骄儿，颇亦知帝力。祖孙相付授，日夜自约勒。慎勿负中原，天地父母德。

季秋霜未降，草木尚华滋。萧索重阳雨，黄菊共凄其。谓此肤寸泽，杲杲行复晞。那知三日霖，淫潦方在兹。我行既龃龉，我车遂逶迟。僧房耿不眠，半夜寒侵扉。开门怪事发，积雪满前墀。雨师技止此，更复出新奇。儿童叫踊跃，僮仆惊嗟咨。云此太早计，有眼省见稀。天公岂怪我，不乐愁何为。幻此千顷玉，伸我一寸眉。呼儿觅酒家，典衣具醇醨。醉中见乡社，命驾将言归。忽忆剡溪友，径吟招隠诗。嗟余兴岂尽，无因谒戴逵。

颜驷老为郎，三世终不遇。奉春脱挽辂，暂见若平素。功名岂不佳，用舍真有数。况逢尧舜朝，士多无着处。赫赫金门开，燕子皆鹓鹭。天颜若春温，战栗心恐怖。奏事幸无他，求福安敢预。李侯衡湘来，朝谒苦未屡。入对明光宫，爽气回天顾。立持使者节，褒语宣朝路。自结明主知，千载实旦暮。富贵在子耳，江南那久住。努力加饭餐，稳上青云去。

簿领丘山堆，胥吏凫鹜进。不须持酒卮，正自得醉困。赖逢同舍郎，照眼珠璧润。堂堂质肃公，劲节森万仞。吾犹识诸孙，王谢有孤韵。时时议论余，尚作前辈峻。我老无町畦，出口见方寸。端须护疵瑕，未可失瑜瑾。奈何不少留，舟楫犯蛟蜃。山泽宝欲兴，虞衡职方振。想常开鸿𬬻，不复费游刃。明年水衡钱，地应无可顿。策勋便封侯，朱紫安足论。来趋未央朝，故人应许认。疾走当避公，铜臭不可近。

簿领动移日，尘埃纷满城。空令牛马走，坐见鄙吝生。文章虽小技，不激安能鸣。邂逅得之子，接语意已惊。谈锋苦豪放，心地实坦平。凛如君北斗，嘒然吾小星。忽闻补吏去，曾不与我评。长啸登扁舟，心远气甚英。先师仲尼父，昔尝泥此行。寄声陈父老，君盖何当倾。须知此客佳，馆谷幸少宏。富贵亦土苴，名声忌峥嵘。请谢郭子横，去矣勿觥觥。

人生贵天真，圭角何必露。肮脏世虽憎，岂弟神所许。嗟尔守一官，十年不改故。儿寒屡号朝，妻饥数啼暮。又随五斗米，远向千里去。中山貔虎屯，北鄙咽喉据。我昔少年游，梦景堕飞雾。犹思雁塔凉，尚爱石丈主。迨汝闲暇时，寻我经行处。聊因起遐想，会自有佳趣。此外姑置之，勿改平生度。功名无巧手，富贵有夷路。往复版筑中，时来犹举傅。

于越本夷蛮，弄兵篁竹中。吏士懦不武，未尝更战攻。私忧顾妻子，闻贼内已讧。咄哉林武将，一旦先望风。遂令六州民，老稚遭闵凶。天子怒赫然，王师出罴熊。聊弹一指端，电灭纷已空。疮痍今尚新，噍食若未充。如更大病余，护视须良工。平生陈太邱，经济蟠心胸。久持四方节，未食千户封。功名真有时，仓卒果奋庸。嗷嗷百万家，赖此白头翁。汝今从其招，绿水依芙蓉。勿以贱自嫌，王事当匪躬。江湖日已清，公归列夔龙。行持酒一𥬠，迎汝国门东。

士论常苦高，出语讥古人。至其取与间，未足了一身。官爵细事尔，臭腐实与邻。奈何夸者徒，薄暮犹逡巡。平日相语此，反复甚谆谆。顿输一著先，夫子固绝伦。乞身夜上书，妻子不暇询。翩然东南去，笑别平生亲。江山已在眼，邱壑俄生春。聊须震泽水，洗此京洛尘。萧条西湖上，处士迹已陈。夫子今继之，凛然两逸民。疏公不足高，贺老不足珍。他年仙骨换，坐叹倾盖新。期我吴市门，复见梅子真。

吏道如棼丝，坐觉意味少。我岂无一箪，当食自不饱。邂逅崔子真，霜林挺孤筿。十日九闭门，想见独倾倒。悠悠四十年，识君恨不早。晤言曾几何，告别惊草草。昨枉湖上作，盛赞池亭好。平生邢子才，投分纻与缟。政当乐濠鱼，定不惊鸥鸟。解榻念君来，此意不待晓。似闻百花洲，一雨浄如扫。

鉴湖绕君家，近在门前路。置亭昔未善，对面无觅处。胜地天所储，造物费陶铸。惟昔居者谁，熟视不知措。会逢赏心人，卓荦见深度。疏朗引湖山，豁达去屏户。开轩明月来，解榻清风驻。初无结驷劳，怪此咄嗟具。更得黄绢词，当烦神物护。

东风日夜狂，草木困掀簸。墙角数枝红，春事亦到我。平生喜追游，虽老意尚颇。况逢两飞黄，共欲参蹇跛。喟余麋鹿姿，章服强包裹。出门天宇宽，自视觉磊砢。士峻则少通，务达乃多可。悠悠何必然，所得盖么么。不如全其天，旷荡出缰锁。东皋幸可耕，太息愿未果。

高阁切浮云，仰观势嵂崒。兴来偶攀跻，意若凌超忽。壮哉洛阳都，宫殿耸突兀。城中十万家，古来豪侠窟。楼观何轩昂，花竹争炳蔚。澹澹烟霭间，俯见孤鸟没。缅怀中令君，节钺耀衮韨。镇守极膏腴，割剥到肌骨。黄金不却老，晚节顾佞佛。陂陀何为者，岁久尚奇崛。空令吾党士，登践许仓卒。踌躇不忍归，待得星斗出。

室如蜗牛庐，气若炊饭甑。身无六尺长，当午意已病。今朝忽破颜，伙此佛宇盛。长廊引雄风，爽气回秋令。老僧喜客来，簟竹铺绿浄。书生苦易足，妙兴发觞咏。枯棋响雷雹，新唱杂雅郑。放怀百念空，纵饮双瓶罄。我衰本蒹葭，玉树纷照映。忽惊涉瀛洲，骤喜陪鹤乘。日昳尚踌躇，欲去不忍径。归来掩关卧，汗雨复流胫。赐沐幸许休，命驾何妨更。

秋风日已佳，今我何不乐。出门念所之，兴至不待约。言乘独往愿，偶信登山脚。道人心似灰，白首无住着。经旬不下堂，为我蹑芒𪨗。茶瓶既徐进，涧水亦屡酌。谈从青山远，思与孤云薄。俯观市上人，扰扰何纷泊。向来簿领中，岂复知寥廓。两侯天下士，皎若云间鹤。肯作哙等伍，此意真不恶。少年悦纷华，寒士守寂寞。譬如冰与炭，志亦言其各。请为东土游，一继支许作。

入门见华屋，怆然伤我神。堂堂想平生，英气犹逼人。园花与槛竹，种植手自亲。爱之不忍触，欲去辄逡巡。缅怀大观初，幕府参下宾。前驱列貔虎，后乘邀徐陈。纵猎辕门晓，赋诗瀛台春。何曾有天骄，安若儿女驯。至今帐下吏，往往驱朱轮。凄凉十年内，梓树忽轮囷。惟余一书记，白首走埃尘。猥忝刺史符，愧彼吏与民。公门那敢辱，往戒犹书绅。

行迈日久远，亲旧日已疏。眼中惟牙官，从我走道途。俗状谁使汝，渐赤由近朱。颍川多名士，古来豪侠区。历代愧不能，叩门韩与苏。酌我瓮头春，舞我闺中姝。清言发谈笑，嘲戏颇不无。使我面辄阔，自忘官职粗。斐然欲从之，文字相与娱。我行未渠央，欲驾复踌躇。人生如寄耳，聚散安可图。区区惜别离，此志乃非夫。临风但相思，有使即寄书。

饥肠彻夜鸣，梦乱不能好。口腹故累余，勉起不待晓。贫家无宿粮，庖厨净如扫。力耕可得食，此计真不早。居然怀抱恶，坐使百忧绕。聊复读我书，百家观浩渺。古人骨已朽，漫烂列华藻。其言忽起予，一览意自了。飒然惊短鬓，怒立何草草。壮心激衰懦，豪气变枯槁。捧腹故便便，不食今自饱。方知道义力，非但文章巧。吾命岂真穷，吾书可长保。从今复何事，读诵以终老。不须哀王孙，为谢淮阴妪。

家无儋石储，日费千锺饮。避谤醉为乡，嗜眠书作枕。忘机鸟已驯，有道鱼不淰。栖迟天一涯，浪漫岁三稔。日月渐悠悠，肺肠空凛凛。平生师孔孟，夙昔陋颜沈。膺门感恩义，哙等荷题品。报德力未能，量己事已审。新诗辱雕镌，浩叹忘食寝。但愿酒不空，何事文如锦。

去乡今几时，未易诘晦朔。但闻苇溪头，稚柳皆把握。老岂私我哉，浸润不顿觉。揽镜忽悟渠，鬓雪颇斑駮。喜闻贵人来，文字得商榷。故人五十满，发黑面丹渥。乃知出处间，相去如许邈。新诗愈豪放，谈笑出飞雹。留之不肯住，告别意苦确。嗟我独何愚，斗米尚俛啄。诗书久遗忘，志气日龌龊。讵堪剸剧繁，所愿𣃁墝埆。归田不须谋，老圃安用学。东皋会相从，共醉村酒浊。

江南绿水幕，塞北黄金台。方当汉道隆，威灵畅九垓。从军岂不乐，顾我非其才。十年尘土中，满胸贮黄埃。主人恩义重，弹剑思一来。居官自忝冒，揣分岂邅徊。免识翰林孙，一见青眼开。不许执手版，便容持酒杯。题诗远寄我，欲及未开梅。北枝寒已甚，正待使君回。

得士一夔足，我独交两方。腹有书五车，家无钱一囊。人皆不堪忧，愠色渠未尝。大冯河梁上，正作龟头藏。西山挹爽气，北窗傲羲皇。对茗不肯饮，醉倒温柔乡。泮宫有臞仙，野鹤姿昂昂。少年苦书淫，壮岁惟诗昌。平生重取与，一介分毫芒。受贶独不辞，大啜意甚长。我本田间人，虽老尚木强。边韶请割席，陆羽愿升堂。破铛杂姜盐，煎煮我所当。丐子龙凤骨，浇我藜藿肠。

钩绳异曲直，凿枘殊圆方。蛤死不脱壳，锥颖要出囊。风蛇互矜怜，蚌鹬相探尝。纷然天壤间，巨细靡不藏。孰能使之齐，贤哉我未皇。付之将毋同，蛮貊犹故乡。方生天马驹，头作千里昂。平生刚褊心，立朝慕周昌。置之岯山下，所用乃针芒。苦憎茶扰人，能妨春梦长。季也谓不然，辨理殊坚强。我欲两可之，笙磬同一堂。楚人固失矣，齐论亦岂当。请归亡是翁，文字搜枯肠。

仙人烂柯山，坐隠多奇方。我昔梦见之，正争紫罗囊。岂独寸筦窥，固已一脔尝。至今不语妙，了了皆中藏。陋哉王积薪，亦复干帝皇。远矣羊玄保，恨不同闾乡。谁与子方子，忽作鬭鸡昂。居然镗其鼓，甚矣子之昌。吾师乃庖丁，未尝婴刃芒。遥知吾发短，不必终缨长。明朝受敌降，筑坛千步强。沙溪委道周，北苑陈中堂。想复闻我言，怒欲奋臂当。竟无百胜策，空有九回肠。

家贫苦厌鸡，粱稻费畜养。群居颇狼籍，庶类日崇长。持以赠东家，料择增卤莽。经旬默不鸣，先生为拊掌。马也牝而骊，达士有遗相。望之似木鸡，何尝微技痒。当令守其雌，不必厉清吭。开笼郑女双，对舞江妃两。索我于形骸，见为无乃爽。聊复相解颐，风来闻笑响。

月固不可得，客亦未易逢。相看且一笑，剧饮须千锺。石交事绮语，辩口如剑锋。血指遇巧匠，青蒿倚长松。平生所欣慕，今夕获从容。我出元白后，敢蹑李杜踪。竞夸词激烈，已觉醉蒙茸。虚文矜画虎，利口极雕龙。谁能望尘拜，初不希侯封。云披蟾影白，露浥桂香浓。河汉淡无色，乌鹊迷所从。要为青女约，从使蜚廉攻。渡河天女懒，捣药玉兔慵。秋凝霜悒悒，晴解云重重。论功有词客，误晓惊惰农。兴从庾亮发，景为仲宣供。夜气凄以冷，斗杓横复纵。文章余所短，翰墨子之丰。酒渴思朝汲，肠饥闻夜舂。宁尽杯中蚁，勿听床下蛩。思涩惭追骥，篇成类采葑。我眠君且去，莫待鼓冬冬。

天公是春父，后土是春母。风雨作春媒，桃李为春妇。桃李嫁春来几时，春工不肯使人知。昨夜小桃微破萼，漏泄春情春不觉。

秦头东衔楚尾及，奠方作镇神灵集。他山迤逦尽徒趋，中有一峰长骑立。雨旸吁嗟走祠下，神往救之如跃马。深中百丈寒潭底，爵名上公地千里。

北风半夜轩昂变，倒泻天河飞似霰。初惊弱质柔于冰，稍意澄江浄如练。心知消息到杯盘，坐觉精神生笔砚。晓来竹下失青莎，鹄立细长三四片。似欺赵子躯六尺，欲恼何郎书万卷。诗泉要子涌三峡，酒路许吾通一线。可怜顷刻纵如花，不奈消流终怯晛。经尝凛冽合增嫌，爱惜为余犹眷恋。画莎江上真已奇，歌曲郢中殊不倦。自惭追琢费巧心，欲为不托嗟无面。

何郎文章鲁之变，句落毫端纷玉霰。夜长乘雪出诗轴，十里银光摇素练。西山作笔锋已秃，东海凝冰盖其砚。欲搜月兔出三窟，肯比昆瑶夸一片。梁园词赋不收拾，散落人间今几卷。应怜我穷被雪压，冷屋号寒命如线。故将佳句发阳春，昔也瀌瀌今睹晛。白头嗜酒尚书郎，日给二升心所恋。不愁家作四壁空，每得新诗便忘倦。啼饥更自有痴儿，妄想朝来天雨面。

水花浮空出奇变，散者为霙圆者霰。天翁大是富家翁，细碎剪云亲染练。山阴晓起右军泣，不见墨池安得砚。从来缘水不充饥，此日正堪批作片。书生冷淡恶生活，忍冻悲吟诗满卷。不知北里富薰天，舞袖对花裁圈线。红炉炽炭坐生春，本不畏寒那忆晛。兰台赋风不赋雪，好色岂殊蜂蝶恋。不如诸孙艺且贤，蜀烹啖客初无倦。诸公速辩欲忘归，尽磨东庄千斛面。

小阁仅堪容一席，西望诸山天咫尺。兴来踏雪共登临，径醉何曾论斗石。风前少皞陈堂堂，万骑衔枚替戾冈。倾河倒汉天上落，蓝宝荆珍尽卷将。海边属国寒到骨，帘里寿阳花满房。恨君闭户不好奇，三人醉倒君不知。须怜暖律易消铄，行见芳洲生杜若。肯捐冻死求一适，聊畏思归老庄舄。

客行到处可独宿，秋夜已长聊晏眠。北风吹灯最无味，明月照户真可怜。儿女渐有婚嫁逼，富贵久无名利牵。欲归不决坐此耳，展转悲歌一怅然。

昔在江东作重九，斩新凉气生杯酒。右军有宅山最高，岁岁与客登其首。菊花弄蘂天未霜，吴儿琵琶能断肠。半天语笑中夜里，山下人家惊走藏。禹穴探书无所得，笑指燕然疑可勒。燕南新筑黄金台，乃复招我何为哉。五年醉倒南楼上，楼上黄花无处放。将军喜气自生春，尽释风霜作和畅。美人低按小秦筝，坐中劝酒一再行。风前孟嘉帽欲落，席上孙郎句已成。一生散诞无羁束，到处容容尸斗禄。况复今年值众贤，珠玉在侧真可怜。重阳更欲登高去，莫遣风流减去年。

岁穷于冬春未涉，雪入田中余润接。鹰鹯欲击胆方张，狐兔正肥心已怯。忽呼小队试周旋，直并西山穷射猎。将军约束金鼓震，令尹指麾豺虎慑。平原浅草阵横斜，后劲中权旗晔晔。林空肯使逸禽飞，泽竭不烦追骑蹑。正堪大嚼出馋涎，安用千金酬笑靥。风毛漠漠任教吹，雨血纷纷谁所喋。不容杜曲随李广，顾肯桑间问灵辄。庙谟不战方两阶，边尘已静休三捷。酩酊如余乃醉仙，雄豪似子真儒侠。明朝得隽傥相过，买酒尚堪吾倒箧。

爱君谈兵如赵涉，往与西人锋刃接。尊前或诋次公狂，市上颇疑韩信怯。忽然结束变轩昂，驽马自驱千骑猎。狐狸博硕正吾须，鸟雀细微谁女慑。风驰白羽欻惊飞，火点红旗时一晔。将叔无狃戒其伤，君足正应防妇蹑。千金之子不垂堂，坐使颦眉羞美靥。径当去剑释皮冠，腥血淋漓休使喋。贤如孟光不与谋，搏兽于原毋乃辄。闻君三日静思愆，谢过莫如吾计捷。熊膰兔首速分张，好客庶几闾里侠。归家一笑定卿卿，止猎之书犹满箧。

贾侯少日规原涉，酒徒剑客交相接。官成忽绾县令章，文墨能令豪士怯。满庭牒诉若沈迷，过眼诗书聊领猎。发狂正尔不能堪，大叫赫然胥吏慑。西城晓出颇匆匆，日射围场光有晔。鹿伤鹤膝畏雕盘，兔中鹘拳愁犬蹑。获多意解始开颜，暗觉微涡生两靥。逡巡下令释前禽，尚恐流殷人竞喋。不知谁忽遣君知，佐饔而尝心颇辄。新诗不减子虚篇，喜意似书城濮捷。更因乞肉苦讥嘲，句险词夸终类侠。莫瞋令尹少须之，报聘已装珠一箧。

巧匠未尝夸所能，解衣槃薄初不惊。纷纷众史争舐笔，我独以此全其名。坎其击鼓瓦釜闹，黄钟大吕元希声。扬雄有口吃不语，长安小儿心欲轻。一朝胸中吐白凤，至今千载犹仪刑。颇疑将军固多许，衔枚十万藏奇兵。可怜吾党有壮士，疾鬭不暇金鼓鸣。寄声大耿莫仓猝，火急防渠夜斫营。

昔年曾伴南鹏击，借我扶摇多少力。君虽进寸我退尺，安得扬扬好颜色。忽然相逢不相识，怪我摧颓凋羽翮。念君家亦仍四壁，谁信怀中有垂棘。天寒雪冻行不息，相属一杯空感激。

卧龙山下梅花发，举杯半夜邀明月。自从却棹酒船回，一十五年如电掣。相逢忽在百花洲，玉骨冰姿愈奇绝。粲然顾我低欲笑，敛衽对之那忍折。应怜我老遽如许，鬓发摧秃牙齿缺。对花不饮可奈何，急唤潘郎相煖热。潘郎趣召许朝天，昨日见之今日别。莫嫌韩愈困虀盐，会有王良收汗血。同僚满屋多豪杰，仓卒立谈难尽说。请于主簿觅于思，博士龙头如玉雪。故人傥问我何如，正被梅花恼不彻。

江南仲御才英发，身佩琼琚冠宝月。骅骝未肯就缰衔，乍蹋天街频啮掣。忽然醉里谪三湘，顿觉新诗愈超绝。人疑夫子不堪忧，豪气壮心当少折。不知世故转磨礲，凛凛太阿初不缺。归逢北客笑无言，但道湖南苦秋热。许来过我已三书，欲对清樽话离别。可怜杨叶漫飞烟，坐叹榴花空点血。平生一诺季将军，邂逅相逢应有说。颇闻列屋尽蛾眉，自教绕梁歌郢雪。君能辄暇暂来无，莫待新声都按彻。

诗如病疥歇复发，最忌春花与秋月。袖中缩手苦禁之，技痒不堪时一掣。雕肝琢肾神何苦，故令眼乱心愁绝。我生酒外百无能，病不持杯被磨折。暗香浮动正黄昏，独坐悲歌唾壶缺。粗官岂合赋梅花，冷撰不惭中允热。更烦属和骋妍词，句怯虽殊才调别。见轮学斲三十年，十指淋漓漫流血。忽逢匠扁过吾前，心悟微言口难说。冥搜角逐遂经旬，不觉纷纷堕香雪。尚堪火急醉其旁，卜夜直须令晓彻。

少年似是贾才子，作语便如欧少师。后生可畏吾老矣，下笔有神君勉之。崩崖破壑水浩渺，坏衔掣辔驹权奇。徐徐势定识归处，要以古人为矩规。

问君着鞭胡不忙，天子正欲兴明堂。不应止作燕雀伍，何苦不追鹓鹭行。请缨未欲事南粤，献赋且可夸长杨。奈何听讼独辛苦，日与凫鹤分短长。

杨侯作书倚庭柱，不觉震雷掀屋去。许侯一盏便醺酣，遮莫王公也箕踞。两君落魄不堪闻，愁杀当年郑广文。看却聋丞并酒尉，何曾敢说故将军。

东家载豆如山岳，西舍割禾无处著。父老欢呼南陌头，打鼓吹箫相燕乐。今年不复似常年，{豆斗}米都无百十钱。新来长官政及我，夜无吠犬人得眠。公家力役会不免，常苦里胥相扰乱。里胥不出今几时，我自输官不须叹。秋风袅袅乐无涯，枣有实兮菊有花。闻道长官作生日，相呼父老来排衙。排衙奉上一杯酒，再拜长官千万寿。三年替去不须臾，聊与斯民为父母。

酌君以御府黄封之酒，泛君以江南白玉之卮。祝君以岁寒后凋之寿，颂君以鲐背难老之词。十年闻名不相识，一日倾盖无复疑。文如锦绣可贵重，行似金玉无瑕疵。诏书求贤意不浅，严徐贾马争推荐。大虫老鼠本殊科，李耳韩非偶同传。看君此举不匆匆，白日青霄意气中。上方未赐尚书履，乌府先骑御史骢。我当报罢归可必，却向军中弄刀笔。今朝判得一醉无，请办黄封作生日。

我昔江湖百忧集，侍讲寄书犹墨湿。婚姻竟作覆手空，日月真如跳丸急。哀哉大耿已川逝，秀矣小冯今玉立。词源江海浩奔茫，句法风骚森出入。石郎与我金石交，每怀见君嗟靡及。种桑自比侯千户，力田不愿爵一级。颇闻杖屦约招携，应许蓬茅助营葺。欲讨明珠救子饥，老矣安能发鲛泣。

我家不减乌衣集，何曾以沫空相湿。父兄共有清白传，家世不于名利急。稍侵老景何足道，粗喜汝曹皆有立。天路峥嵘在一飞，承明翕习期三入。乘时便可功业建，发策岂为科第及。连珠合璧竞名声，九棘三槐争品级。金门他日看汝游，竹隠何年助吾葺。男儿志气要轩昂，肯作楚囚相对泣。

我见舅氏如母存，舅氏之子吾弟昆。昔年儿童今白发，旧事岂复能追论。乌乎外家久零落，无复驷马乘朱轩。诸甥独我偶未死，投老得郡西南奔。故乡隔远亲旧少，忽骑款段呼我门。相逢握手问存殁，流泪欲哭声复吞。颇闻二顷皆负郭，力田自可供晨昏。儿婚女嫁都已了，翁妪屡醉茅柴浑。人生如此万事足，便可送老三家村。我行四方走万里，十亩未有桑麻园。欲置一锥无着处，儒冠误我知何言。买牛卖剑计已决，家有竹隠堪负暄。兄能远来复过我，当酿白酒烹鸡豚。

少年公子麒麟种，使者选之来入贡。文章到处是青钱，谈笑有时飞白凤。留连太学滞远业，叹息南陵发归梦。黄河一苇浩将往，太行诸山森欲动。上堂嘉庆拜庭闱，入户埙篪迎伯仲。幕中济济尽应刘，笔下翩翩皆屈宋。四者能并盖已难，一尊可饮何妨痛。老夫久客兴愈阑，公子远行情所重。为见应刘借问看，惟有月明千里共。

春风无情自作恶，桃花杏花总零落。欲往城西看海棠，黄尘障天无住着。城西有客不可留，我挽其衣一颔头。梦魂夜夜绕吴越，便思飞到江南州。满堂故人色欲动，竞把酒杯相郑重。请君一醉不须辞，尚有残春堪断送。

忆昔黄粱炊未熟，太学七人同日逐。先生不免弟子嘲，胯下颇遭年少辱。古人高谊今则亡，惟有彭公色慨慷。皇华已建使者节，青眼尚看同舍郎。三年牢落江湖上，赖有故人相倚傍。我穷凡鬼辄累公，公复参差我何望。世间荣辱何纷纷，覆手为雨翻手云。请将得失问北叟，敢以喜愠观子文。满斟滑盏如船大，举酒属公公且坐。看公骨相合封侯，今日入朝明日贺。

昔年讲学城南馆，君余二十我方冠。读书兀兀敝精神，刺口纷纷谈治乱。集英赐第偶追随，慈孝题名容齿间。欲将步武踵夔龙，肯以功名论管晏。一时意气若风狂，二纪光阴如梦幻。青眼全稀苦贱贫，白头太早伤忧患。塞上逢迎心骨惊，尊前太息容颜换。哀哉田叔墓已拱，老矣朱公人所慢。分甘位下莫相怜，赢得身强聊自谏。君去方趋魏阙朝，我归乍解军书绊。河南河北地比邻，春后秋前花烂熳。兴来命驾岂吾难，会访蓝桥容一盼。

官曹寂寞坐兀兀，囊无一钱贫到骨。欲归未得住也难，客子秋来颇萧瑟。并州人情薄于纸，覆雨翻云而已矣。我顽不顾柰我何，得酒陶然且欢喜。府中别驾名公孙，往时阀阅推其门。皎如双璧照闾里，至今文彩风流存。诸郎往往皆汗血，超然别驾尤奇绝。满前豪杰多少人，独向我曹相暖热。幕府辕门一事无，五白争枭半夜呼。但知得醉乃已耳，颇复有客如此乎。俗多我责君不然，君今去我真可怜。微官缚人不可脱，五斗看来成几钱。君还朝廷用决矣，错节盘根谈笑里。当权得意莫相忘，要须容此狂狷士。

九州遗迹皆禹功，高丽之通自元丰。元丰圣人汤勇智，远交欲断匈奴臂。越裳九译何自来，轺车不动丽人至。至今航海输国珍，稽首朝正礼甚驯。吾皇寤寐率昭考，宠以大国升为宾。海上凌秋潮信熟，去凭贾客船如屋。诏书拣选尚书郎，持节送之恩意缛。东夷北敌世为邻，久苦诛求夷甚贫。愿归筦钥事天子，厌以形势初无因。颇闻天骄国方扰，种落攻之天所讨。附书凭子问三韩，畏头畏尾何时了。天兵吊伐那可期，幽燕本自吾遗黎。请将鸭绿酿为酒，来犒王师古北口。

前年谬入文昌里，堆案簿书如黑蚁。左凫右鹜去复来，大叫发狂那得止。开眼忽见同舍郎，英气律兀髯而长。时于谈间出妙语，似濯大暑遭风凉。自夸才高足余刃，屡以豪篇相折困。我衰嚄唶安可当，晋甲未兴齐已遁。今年别我西入关，意气峥嵘喜动颜。秦山渭水笑谈里，剑阁峨嵋指顾间。古公去后风俗好，南亩劝耕农事早。一篇七月是图经，不待下车心已了。髯卿故自读书人，想有仁风慰彼民。班取新诗一千首，闭阁莫开长饮酒。

编蒲为帘竹为床，先生一室如僧房。乞米未来朝食粥，闭门不出坐焚香。铜炉霏霏擢烟缕，长伴诗翁作诗苦。郁然百和入肝脾，散落诗中出奇语。昔年我亦预言诗，裹粮问道今其时。肯将司法尽传我，愿与先生管香火。

子长南游探禹穴，自夸历览多所列。归来落笔方著书，意与素王争巧拙。谪仙早亦勤四方，沉浮江海遨齐梁。腹中领略几万里，文焰万丈如许长。取之欲富观欲博，贪多岂不如谿壑。直将眼力遍八方，达者应悲用心错。不如五柳宅边一老人，家贫无钱常闭门。时时矫首聊寓目，但见倦飞之鸟无心云。老人观之释然悟，归去来兮从此赋。勉旃为谢倚栏人，着眼应须在渠处。

将军胆气凌秋天，百札曾将一箭穿。倒床忽作儿女眼，悲啼出泪如涌泉。会稽令尹形悍坚，新买蛾眉费万钱。未容纤腰小回旋，径烦药饵亲调煎。山阴大夫祖文渊，弯弓射贼口垂涎。壮士亦苦头风偏，河润九里风化传。坐令丞簿相牵联，请医买药争后先。剡中有宰正鸣弦，携琴忽泛子猷船。入城卮酒不下咽，但饮柴胡如吸川。沃洲公子黠可怜，斩关夜遁呼不前。道中挥断九铁鞭，抱病谁复能轻便。铸钱短簿非凛然，捧心欲效西子妍。青衫从事世所捐，亦遭病鬼相傍缘。戏成嘲语如怪颠，一读坐使沉疴痊。

平生见酒喜欲舞，不惜淋漓身上衣。尊中圣贤尽莫逆，坐上宾客皆能诗。陶潜欲眠无我责，灌夫骂坐不汝疵。世间乐事凡四者，他人多耦我独奇。今年病眠不敢饮，坐负美景辜良时。中秋明月漫皎皎，九日黄菊空离离。洪崖先生夙所慕，文雅蕴藉今阮嵇。故持浊醪作胜供，往助脱粟陪羹藜。先生学道早有得，一车仅可如鸡栖。相投木瓜意不浅，愿得琼琚以报之。

君家子云老无酒，好事时烦亲与旧。车边大腹载鸱夷，从事督邮无不受。诸孙今复可怜人，官冷何尝堪炙手。家虽有酒不自持，横来浇我谈天口。

滏阳从事如瓠壶，虽如瓠壶中不粗。十围腰腹八尺躯，出行不敢用肩舆。马壮如牛形虎如，载之喘汗蹶不趋。倒床甘寝鼻辄呼，隠如雷霆惊里闾。觉来长啸忽轩渠，口吻咳唾出明珠。诋嘲风月戏鸟鱼，攟摭草木穷根须。大声铿锵金石俱，小声要眇韵笙竽。泠泠清风濯暑余，玉壶之冰列坐隅。夷甫卫玠谈玄虚，蒙庄执策算有无。乃知公孙不硕肤，炯如列仙形甚臞。瑶泉之酒出中厨，时节贡献帝所须，颇亦霑丐及吾徒。知汝燥吻思江湖，作书亟遣长须奴。焦山未沃东海枯，笑我一勺安可濡。

挟山超海吾岂能，章服裹之麋鹿惊。平生忍饥耕破砚，字画仅能通姓名。自传同舍有和璧，未敢攫取先以声。耿侯闻之顾且笑，弃掷不啻鸿毛轻。我穷正坐毛颖误，恋着翰墨天所刑。少不如人今老矣，笔阵欲合阴借兵。何郎持重欲困我，坚壁不闻刁斗鸣。明朝一阵气已了，大将旗鼓居吾营。

吾闻古者八骏图，白义𫘧耳皆龙驹。独嘶长风志万里，意态自与凡马殊。常时陆陆未足道，一日致远君应须。朝秣幽燕暮吴粤，顾视款段犹泥涂。王良不生造父死，校计岂复分毫铢。忆君初应将军召，随身惟以一马俱。官曹卑微骑从少，岂有负弩供前驱。忽然据鞍欲有适，老兵一诺费百呼。空槽无刍但与饮，坐令槁死城南隅。天嫌此马非俊物，如君岂合冉冉趋。才高不肯露头角，有计甘学水中凫。故令驽蹇自毙踣，欲君感慨求夷途。当捐千金市绝足，勿仗短策驱庸奴。人生但可印如斗，世上岂患骓无乌。马骨朽时君贵矣，颇应忆著敝帷无。

夜长更长睡复觉，欲雪不雪寒且风。人如胡越不觉异，酒味圣贤聊复中。客来不语虽礼简，宾去献弓而爱同。书生多口慎勿出，累圣消兵在此中。

古屋寒无禁，幽眠梦不成。鼠留窥砚迹，风度响窗声。人语天将晓，春阴日未明。起来搔短发，端自有余清。

白日文书满，清秋寓直频。雨愁官路滑，风喜夜凉新。头里千茎雪，胸中万斛尘。不知穷列宿，若个是吾身。

火候犹骑伏，金行已立秋。凉虽来缓缓，热好罢休休。岁月随鞭棰，尘埃老置邮。年年禾黍熟，吾道得无忧。

驱马日尚早，解鞍天向晨。风虽排酷吏，雨复滞行人。保障连营远，陂塘发兴新。荷花娇欲语，愁绝故伤神。

路入羊肠里，师行鼠穴中。山田如越俗，板屋类秦风。形势无加损，污隆有异同。百年开寿域，兴国太平功。

汗漫穿岩谷，悠悠不计程。林鸠呼妇宿，驿马带驹行。叶落知霜早，禾登喜岁成。潺湲溪水急，未暇濯吾缨。

千里跨羸马，一舟浮大河。他乡故旧少，长路往来多。心欲求田耳，身如作吏何。荒凉三径晚，归计日蹉跎。

慷慨勤王始，艰难创业初。英辞传乐府，妙略布新书。逐鹿功虽在，藏舟计已疏。一朝空穗帐，爱子竟何如。

萧索岚州路，天寒已着人。可怜挟纩日，不待饮冰辰。凉夜更筹永，清秋月色新。去无河朔饮，𫄨绤故相亲。

宿雾寒犹重，浓阴晓未分。山川连野暗，鸡犬隔村闻。浩荡天将雪，朦胧酒半醺。向来临易水，长啸欲移文。

俎豆嗟何有，櫜鞬病未能。府中嘲短簿，门下养聋丞。问路朝驰传，逢人夕饮冰。全家今饱满，此禄惧难胜。

绝壁临无地，飞泉落半天。潭中看止水，涧下响惊川。江汉威南及，嵩邙势北连。寻山应最易，骑立众峰前。

乞雨甘重茧，瞻天剧戴盆。无才修政事，有腼傍祠门。马足盘山肋，泉声漱石根。云霓如响答，蘋藻愿星奔。

薄宦惭亡补，高秋恨不归。况逢仍岁旱，犹著故时衣。祷雨精诚竭，忧民寝食非。自惟存畎亩，何以辱珠玑。

𫏐举催科手，来吟喜雨诗。不徒人物惠，且免吏民嗤。三日霖随应，千箱乐在兹。为言农事好，卒岁保嘻嘻。

三日霖雨足，四郊牟麦稠。日长浑似夏，风冷却疑秋。璧水劳心曲，车轮阻道周。桃花如烂熳，他日定来游。

邂逅来随牒，因循未拂衣。江乡知旧少，京国信音稀。老废书千卷，愁宽带十围。故人鸿鹄举，燕雀自卑飞。

昔忝同僚分，深惭国士知。发衰将得白，衣素已成缁。富贵君余事，功名彼一时。腊梅如可寄，为折最南枝。

故国几乔木，长歧数短亭。日趋天阙绛，坐失鬓丝青。旧著归田赋，新传酿酒经。卜邻知有日，烂醉不须醒。

浙江为客久，汴岸舣舟新。未暇趋东阁，先来觅故人。棋应缘老退，诗不为家贫。土物惟襄锦，堪为照乘珍。

闻道山阴老，春来乐有余。饥餐一盘饭，闲读两行书。竹里亲沽酒，江边自买鱼。何曾入城市，人事转生疏。

故人高隠处，近在郭门西。数仞檐楹敞，满城门户低。便当容驷马，何止卜幽栖。更请开三径，时来过苇溪。

花飞何事急，纨细不胜裁。睡起明书幌，妆成湿镜台。多情调玉烛，作意耻金罍。授简何容易，相如欲到来。

虎槛留春色，龙吟入酒杯。响从天外去，妙向曲中来。但可金樽满，何劳暮鼓催。独怜羁旅客，愁绝正徘徊。

尧俗虽勤俭，并儿可叹嗟。井牵长颈盎，山驾破辕车。八月霜如霰，三春雹似瓜。头蓬非愿女，膏沐欠油麻。

修竹不受暑，暗惊疑故人。暂来聊解愠，径去不惊尘。汗湿衣裳雨，书翻几案鳞。快哉那独敢，赠尔耦耕民。

枕瓷歌娅姹，屏纸涨涟漪。左角蜗休鬭，南柯蚁正为。静喧闲处失，忧喜梦中移。吐握真贤相，相邀不计时。

波流非自性，绿竹盖其姿。坐得濯缨理，还思垂钓时。几人能乐水，此处可无诗。寄语尘埃客，勤来一洒之。

老觉欢娱少，愁惊岁月频。能消几日醉，又过一年春。陌上枝枝好，钗头种种新。买归持博笑，贡自可怜人。

雨洗修篁浄，风摇翠影森。苍官投分久，丹穴寄怀深。窈窕蕙兰质，轻狂桃李心。

韵胜应难画，肌香不受熏。拂眉烟度柳，梳鬓月侵云。歌罢犹依扇，闲来懒系裙。最怜能赋客，浑似卓文君。

行义知名早，云霄得路迟。喜闻儒者用，忽叹哲人萎。故事留青鏁，平生有素丝。马鸣犹踯躅，似记入朝时。

璧水除官日，漳滨卧疾年。贺书犹未报，吊客已相先。梦幻真空矣，衣冠尚俨然。平生诗满箧，当自有人传。

乡党推耆旧，朝廷重老成。闺门无政事，孝悌有平生。万卷常充宇，千金不满籯。种成兰玉后，华发看升平。

晚持安世橐，早挂隠居冠。子贵年方壮，家严色更难。古今成俯仰，歌哭异悲欢。泪滴新阡上，风吹不肯干。

就养今西府，趋庭国柄臣。上思耆艾久，诏问起居频。赠典河图贵，佳城马鬣新。丹青虽可画，那复见斯人。

人物推河内，英灵禀太行。先生虽隠晦，嗣子遂腾骧。尧舜亲延接，夔龙日赞襄。于门高未了，不惜更轩昂。

往昔陪尊俎，从容接话言。骨虽如鹤瘦，语尚作春温。一梦人琴失，流年日月奔。空余华屋处，愁绝向谁论。

行义推乡里，才华动搢绅。六经常自醉，一室故安贫。未觉蒲轮晚，俄悲薤露新。他年儒学传，莫谓史无人。

往日调商鼎，当年筑汉坛。从容作霖雨，谈笑斩楼兰。每恐风流尽，空余琬琰刊。承家今已矣，清泪一汍澜。

为儒嗟不达，射策竟知名。爵命加黄壤，诗书到后生。高年鸠杖贵，故国锦衣荣。他日兰亭会，何由见老成。

乍捧毛生檄，初登贾傅年。低回成鹤发，勉强用蒲鞭。遗爱西州说，清风古国传。欲知阴德处，廷尉有青毡。

系忝宗盟重，交推父党尊。凄凉思往日，邂逅识朱轓。华屋耆年逝，衡门稚子存。大岯山下路，愁句向谁论。

绛帐名虽早，青衫位不登。对囚常涕泣，奏当极哀矜。养气劳存想，看书废寝兴。短檠留案上，不复夜挑灯。

法吏真鸡割，儒衣叹陆沉。官曹曾接武，谈麈独倾心。笑我趋时懒，知渠味道深。微言今已矣，慷慨独沾襟。

身老羞干禄，家贫喜著书。妙虽穷比兴，粗亦到虫鱼。潘令官何拙，虞卿意不疏。传诗今有子，应不废菑畬。

登科方欲冠，谢病未当传。欢喜荣亲日，康强任子年。入川将老矣，返鲁遂终焉。他日南城路，回车一怆然。

命也人难料，天乎子可怜。愁看一片玉，埋向九重泉。已觉荆枝悴，空余彩服鲜。老亲今八十，行路亦凄然。

意气闻他日，声名盖此邦。胆令奸吏破，心使壮夫降。顿失歆龙一，仍存贾虎双。风流嗟已矣，洒泪向秋江。

德配平原盛，家传相国亲。桂抽三笋茂，玉种两株成。化剑中秋冷，藏舟半夜惊。凯风从此去，忍听自南声。

大郡开汤沐，高堂问凊温。腰金仍及婿，持橐更连孙。养极千锺富，身兼五福尊。从今隽京兆，谁为赏平反。

象服承恩日，金笺告第初。御前颁诏旨，天上写除书。流水三春逝，黄粱一梦虚。七弦虽自足，亡已复何如。

卜葬开新兆，从姑返旧茔。二卿衔恤意，八座悼亡情。蘋藻全抛却，松楸已种成。鱼轩相逐去，非复是平生。

坐爱王孙不嗣音，东家芳草怨何深。柳芽得雨皆青茁，花叶随风故陆沉。未可便成春去恨，犹堪自强老来心。直须淡墨题名了，一醉相期到上林。

簿领劳人不少休，暂因王事得抽头。不辞出郭辛勤去，聊作寻春烂漫游。酒兴欲狂无客唤，雪花方急被风收。銮舆不日临千亩，郁郁天田瑞气浮。

鸣鸠唤妇喜新晴，旧燕寻巢乍入城。雷送雨声逢甲子，寒留春色到清明。赏心未向桃蹊发，饱意先从麦陇生。觅句尽于南亩得，粗官真自少风情。

老欲争春未肯降，强陪诸彦倒空缸。上林春景宜寒食，水殿楼台胜曲江。花里人家酤酒斗，苇间钓艇买鱼双。眼穿不见春风面，翠袖依微半隠窗。

今年已作暗寒食，此日正如盲老翁。病眼昏昏迷白黑，幻花隠隠出青红。人歌人哭千家里，春雨春晴一梦中。会放目光牛背上，转头何事不成空。

天末题诗望故乡，碧云烟树两茫茫。青山九折屡回首，杜宇一声还断肠。别后已成千万恨，书来不寄两三行。江南春尽频相忆，为有杨梅欲共尝。

父老欢呼夹道周，将军喜色在眉头。临边已见三开府，玩月何妨七倚楼。盛事珠玑交履舄，丰年酒肉到锄耰。请公径作通宵饮，今夜何须秉烛游。

重阳何处可衔杯，瀛海新成百尺台。白雁迎霜前日到，黄花冒雨一时开。篱边岁岁民同乐，塞外年年上倚才。况有登高能赋客，孙郎声价擅天台。

横笛休吹且当挝，幽人梦短不禁茶。风琴不鼓自成曲，雪蘂无香犹是花。瑚琏少时轻子贡，鹪鹩此日慕张华。劳生正是南飞雁，秋去春来讵有涯。

区区州县信徒劳，今日天涯倍寂寥。流水有溪皆赴海，泛舟无处不乘潮。登临初识山川险，来往空悲岁月消。但可此身长得饱，不妨斗米折吾腰。

砌下蛩声日夜催，秋之为气信悲哉。西风不送愁归去，白发能将老到来。涸辙久知吾有命，壮图今见子方开。相宽更辱新诗句，川上难忘逝者哀。

一舍相望马不前，秋风搔首故依然。江湖流落三千里，笔砚追随二十年。叹我尘埃凋发齿，知君卜筑近林泉。生涯粗足能归否，老大何妨不着鞭。

匹马青衫忽叩门，山前灯火已黄昏。苍颜白发身虽老，白酒黄鸡意尚存。醉里未尝呵李广，远来独肯送陈蕃。要敦薄俗惟君可，感激犹怀一饭恩。

相逢奔走两河壖，来往空惊月再圆。王事敢辞同契阔，客游还喜共周旋。暮行野岸泥三尺，夜宿人家屋一椽。归看彭郎应大笑，东轩何事不留连。

骅骝终日在道路，鹦鹉一生遭网罗。诸公但欲选才耳，明府其如多事何。釜中烹鱼莫仓卒，车下叩角徒悲歌。寄书请问皇华使，今日谁堪政事科。

塞南塞北平如掌，冬后冬前暖似春。鸡唱晓声频送客，雪藏归路苦留人。论交自觉于诗薄，投分谁知与酒亲。恐被应刘来觅句，故看子建乞诸邻。

都人夹道袂成阴，护驾争看万羽林。放仗端门归内早，飞花梁苑慰民深。雨旸时若皆天意，夙夜惟寅本帝心。赤子但闻歌击壤，未知何以报君临。

朝罢正元改岁华，都城飞雪夜如沙。似知天上焦劳意，来作人间散漫花。和气与春生畎亩，恩波随地彻荒遐。君王只为丰年喜，二月何妨见草芽。

一封细札下明光，幕府匆匆夜促装。天子赐书追贾马，师臣草制拜龚黄。东都已散随车雪，西雒初留听讼棠。三日造朝真未速，方须杞梓构明堂。

和气先来慰旅人，中宵温暖便知春。但疑造化回天地，岂料风云动鬼神。洗濯萌芽归草木，扫除瘴疠入埃尘。隔墙似听闾阎说，邵父朝来喜色新。

天上纷纷地上匀，搀先来作塞垣春。不忧病客衣无褐，要助诗翁笔有神。且可留连遮瓦砾，莫教容易杂泥尘。悔将布鼓雷门过，谢罪从今欲自新。

冬来玉烛更调匀，傍岁先教雪报春。色借楼台呈气象，力欺狐兔失精神。故应桃李知阴德，聊许冰霜作后尘。不用渔蓑苦图画，使君诗句自清新。

真是银河落半空，天公舍施作年丰。巧心未到芳菲处，饱意先归稼穑中。积素乍凭风凛凛，流膏应待日融融。更须今夜邀明月，要看清光几许同。

春分犹著御冬衣，寒色凭陵暖自迟。入眼未教花恼客，断肠先被雪催诗。酒中有圣曾何敢，醉里寻乡自不辞。柳絮因风佳句在，报君已负一年期。

陌上行人欲饮冰，常年四月未炎蒸。热因常侍虽无据，尘类元规自可憎。南亩望云心激烈，老巫当午气凭陵。故应此旱由风伯，讼汝于天岂不能。

天公作雨万龙趋，倒卷黄河不用符。鹤集东山兴妇叹，水添北海助鹏图。转缘泥淖嗟疲懦，赓和篇章愧浅肤。夜报灯花双蘂好，忽惊檐溜晓来无。

雁荡山前万壑趋，故人新剖左鱼符。眼中风物皆诗句，到处溪山是画图。柑子剩量金尺寸，荔支远致玉肌肤。谢公岩畔因行乐，借问周郎好在无。

白头冉冉省中趋，欲乞君王竹使符。渐觉求田真上策，绝知跃马太狂图。不妨书籍时遮眼，已免蚊虻夜噆肤。老矣尚思交胜友，平生此意未全无。

天府春来接步趋，立谈意气偶相符。诗名高似三都赋，句法严于八阵图。数仞未容窥阃奥，一斑犹喜见皮肤。不嫌俗客尘埃甚，时许篇章到我无。

入戏莱衣问起居，出班条教吏民趋。韦平继世调金鼎，父子同时合虎符。一姓连书三守贵，两轓今见四轮朱。须将盛事烦耆旧，昼锦堂中作画图。

五十专城鬓尚青，左符分得意纵横。吏民犹记孔北海，宗室谁如刘更生。秋到郡楼和月上，花开后院带春行。何时我亦驱千骑，得傍三齐作附城。

为郎岁久坐无毡，梦想扁舟眼欲穿。得郡更兼天禄阁，逢人先说惠山泉。欲知炙味余虽勇，争下鞭梢子独先。别后若为相忆处，大江南畔月婵娟。

传闻喜色动周邦，日日江边望节幢。天下文章曾第一，关西材气本无双。好栽红药归持橐，却驾朱幡远渡江。千里不须劳笔力，从来九鼎尚能扛。

山到瓯闽特地奇，满城楼观碧参差。胜游入眼如甘蔗，喜色逢人说荔枝。痛饮莫辜千日酒，剧谈聊付一枰棋。侍郎岂弟如慈父，想见邦人不忍欺。

天边使节动星辰，衔命归家得意新。负弩不须烦县令，挥金聊复燕乡人。锦衣行处江天晓，华表归时社树春。暂试铜山陶铸手，速应西上莫逡巡。

仁如尧舜圣天子，孝似骞参贤使君。拜章北阙墨尚湿，刻印东州符已分。从今懽笑对黄发，不复咨嗟看白云。知公闭阁坐自了，比屋孝弟皆欣欣。

凛然孝子与忠臣，恩义双全在一身。来作会稽千里雨，去为东武万家春。定将清浄安齐俗，空有讴歌戴越民。想过故乡须少驻，晓行方见锦衣新。

眼看汗血已成驹，忽泛扁舟兴不疏。官小自应亲簿领，政成当遣乐樵渔。举行诗礼为家法，收拾江山作俸余。蘋满汀洲相忆处，秋风寄取一行书。

喜报征车已罢休，解鞍聊足放眉头。异时安石难高卧，此日相如固倦游。花恨春迟方半吐，云欺风弱未全收。正须麹糵相料理，万斛舟中试拍浮。

好在青山隠翠眉，遥知不负芰荷衣。越吟凄断终怀本，宋鹢徘徊故倦飞。世路百忧无似客，人情万事莫如归。况逢邺下多才子，剩判流霞醉落晖。

纤纤杨叶舞修眉，珍重烟光惹客衣。碧杏梢头鶑百啭，黄茅檐外燕双飞。自谙渔父醒犹醉，莫怨刘郎去又归。今日正南驱马首，未饶阴藿向阳晖。

折腰斗米笑徒劳，薄宦何能损一毛。他日未应忘令尹，今年还是省东曹。溟鹍得水鳞终变，韝鹗逢秋势必高。隋岸春深好杨柳，莫将归思滞江皋。

当年五马富才华，百斛珠玑在咄嗟。陌上行春迎晓日，楼头待月送余霞。屡闻田父歌遗爱，时有游人指渐嘉。笑杀即今痴太守，二毛憔悴眼昏花。

清漳北去水滔滔，一舍相望倍郁陶。腐肉岂宜撄利剑，小鸡聊用试牛刀。冯驩久客弹长铗，扬子多愁赋广骚。无限秋风助佳兴，故人不见我心劳。

咳唾珠玑出绪余，旧传词赋压三都。先生年辈如今少，乡里人情似旧无。睡思不禁诗作恼，衰颜正赖酒涂糊。他年鸡黍陪乡社，愧我空空一鄙夫。

十年不到鲁东门，归梦长随酒半醺。后进颇能欺俗吏，故交独肯寄高文。老贪北阙千锺米，兴在西山一段云。欲乞此身南亩去，移书先报苇溪闻。

白发为郎亦偶然，戴盆何敢望青天。簿书不足妨谈麈，稍入聊能续爨烟。竹隠逢秋应怨鹤，苇溪过雨欲生莲。一筹太息输吾子，老圃堂成在我先。

浩然骨冷但孤坟，疏雨梧桐句法存。忽见新诗来故里，错疑夫子是诸孙。江头春暖堪乘兴，洲上花开不掩门。日日城南望消息，仆夫为我取征辕。

南都词赋旧传闻，但有风流梗槩存。花径逢春张锦绣，竹林过雨长儿孙。跨城楼观云连夜，隔岸人家水映门。正要子诗弹压在，不应无事滞轮辕。

织女机头五色纹，裁成锦段远相存。篇篇境界如甘蔗，一一词章是外孙。载酒有人曾问字，谈诗无客敢登门。可怜衰病南阳守，强驾疲牛逐后辕。

眼看花枝作雾昏，年来无复壮心存。酒杯屡谏愁听妇，丁口新添喜到孙。揽镜自怜霜鬓叟，闭关谁顾雀罗门。乘车强欲班春去，野老携壶许傍辕。

西郊不雨屡占云，抚字区区志颇存。未暇溉田如召父，翻愁告籴遣臧孙。愿闻滂沛流鸳瓦，相见欢呼动荜门。乞与高文讼风伯，卧龙何事敢停辕。

何郎宿草已生坟，常老题诗翰墨存。陶令一生惟爱酒，孟郊千古遂无孙。探花梁苑春骑马，踏雪繁台夜叩门。欲觅旧游何处在，故人不见漫回辕。

百年图史富纵横，痛饮狂歌过一生。稷下先生初应诏，关西夫子旧知名。乘槎不觉侵霄汉，枕石终思返钓耕。好遣家童报消息，晓猿无事莫相惊。

南郭先生心似灰，一官偶向此间来。诗才举世当归逊，德行何人敢望回。三径就荒知有命，十年不调惜无媒。更添贫病相料理，颇遣黄花近酒杯。

十年眉宇记清扬，班列争看玉照行。奏雅不应参郑卫，论交何必减潘杨。老妻酿酒新知法，稚子扶犁渐肯堂。心计此身归已足，不须辛苦问耕桑。

忧患相随不少宽，出门赢得泪汍澜。岂知桃李争春色，但觉尘埃逐马鞍。客里自应书问少，老来尤念别离难。故人曾解相思否，乞取相思过眼看。

发如黑漆未成翁，野鹤孤高不受笼。踠足自疑天宇隘，举鞭可但冀群空。闲吟秀句邀诗客，自协新声按舞童。已卜异时干典谒，莫嫌俗士不教通。

与兄憔悴各他乡，细数平生可断肠。少日父兄俱过隙，老来儿女忽成行。梦游湖北心常折，身在周南鬓已苍。莫向秋风原上望，脊令飞堕转悲凉。

少游太学饶夫子，老倚清松璧上人。好与惠休为后嗣，直疑贾岛是前身。浮萍暂聚曾交臂，独鹤孤飞遂绝尘。肯念故人今白发，与云出岫莫辞频。

自为云山作主人，更邀麋鹿作比邻。一斋一粥今禅伯，无姓无名古逸民。尽了委缘心似水，未捐习气笔如神。丐师石上菖蒲节，要度人间八十春。

往岁丁年戏彩同，别来几度茁葭蓬。贫无负郭嗟吾拙，老有名驹慰子穷。云断太行双拱木，鹤归华表两悲翁。更怜头里千茎雪，纵得春风不解融。

尺书不献罪何逃，每读新诗胜读骚。千里寄怀惟短梦，十年饮德似醇醪。次公治郡声方藉，陶令抛官趣独高。俗吏无缘参步武，白头终日漫尘劳。

眼看簿领眩生花，共指墙阴待日斜。水部诗名今独步，河梁句法旧传家。未容碧海归深阔，应许阳春办咄嗟。莫为琼瑶生校计，古人初不废投瓜。

少年识字是天刑，妄意扶摇起北溟。我似羸羊安可驾，子如快剑不须硎。汗传骥种方新赤，毡付衡门只旧青。满纸恶诗将底用，为糊新样小围屏。

河鼓仙人喜欲狂，云𫐌稍渡汉中央。应嗟此夜成弦筈，又待明年换雪霜。乞巧本非吾辈事，追欢已属少年场。可怜愁杀朱夫子，竟夕哦诗仰屋梁。

风流谁似许南阳，人到于今尚不忘。笔下涌成三峡水，胸中盖就百花堂。召公棠荫家家满，潘令桃蹊处处芳。借问蔡州何所似，瓠壶形势若为长。

天上王孙驰誉早，江南官舍结交深。举头共惜湖山隔，屈指空惊岁月侵。青社欲颁从事酒，绨袍尤见故人心。绝闻列屋皆倾国，何日纤纤手自斟。

雨里黄花愁正绝，篱边白酒意殊深。曲拳自觉我无用，然诺谁知公不侵。便许𫗦糟真好事，独令染指亦何心。小哉正恨鸱夷腹，倾倒聊堪一再斟。

解摈先生空傥{艹易}，草玄夫子独精深。谈诗亹亹心常折，使酒时时气颇侵。欲炙已勤知子意，投醪虽俭盖吾心。端知皓腕如绵弱，故遣涓涓只细斟。

清渭三年伴浊泾，鸿毛一举便冥冥。帐前共听将军令，塞下争看使者星。四坐应刘邀俊彦，两行燕赵列娉婷。只知左手持螯美，不念贫交正独醒。

登车未肯便埋轮，置酒邀宾一笑春。北海尊罍知意重，太常官职恨斋频。愁霖已逐清欢失，胜槩空随好梦新。唤取江潭憔悴客，莫教偏作独醒人。

小坡不见二年余，闻到都城信有诸。雪里便回非兴尽，鱼中不寄是情疏。朱门但识将军第，陋巷难逢长者车。别后欲知安否在，试凭青鸟问何如。

薄暮传呼使者忙，儿童颠倒着衣裳。花开铁树何曾识，枣熟东家漫得尝。厌客欲开丞相阁，绝交先寄洞庭香。直须载酒同君饮，免使繁枝怨晓霜。

帝燕蓬莱月最良，广寒仙部出中房。浥霜火齐累累熟，噀雾金苞冉冉香。地向江南移茂苑，人于天下醉清觞。愿因嘉果论忠孝，报国丹心敢暂忘。

不见东坡老弟昆，文章浩荡失渊源。眉山当日人何在，曲阜他年履尚存。试想研磨虽有处，欲寻斧凿见无痕。计功何必惭周鼎，会使词林百怪奔。

清世谁人怨考槃，喜闻明诏竞弹冠。文章得路呈身易，衡石当前下笔难。尽拔灵珠沧海暗，独横长剑晓天寒。知君故是抡才手，拟抱焦桐一问看。

不妨肮脏倚朱门，坐睡聊醒宿酒醺。顾我尚犹堪御侮，逢公那敢更论文。水添池面今三尺，花减春光已二分。颇许韩非同传否，西城行乐念相闻。

黄纸争看淡墨书，人人自恐姓名无。用心正似争蛮触，出手何如得雉卢。路入广寒人共羡，捷传城濮气争呼。回思三十年前事，华发萧萧一病夫。

忆昔先公一束书，起家儋石向来无。子孙但欲传仓库，婚嫁何曾议郑卢。孝弟一门贫自乐，科名三世喜相呼。更须力献平津策，夺取龙头慰老夫。

人生当读五车书，一第区区汝岂无。但可三冬长足史，何须一掷便成卢。少年决战虽当力，健将衔枚不用呼。莫共痴儿论{月毛}臊，不能再鼓定非夫。

使者争飞荐鹗书，论才何止朔方无。从军更欲投毛颖，仗剑还思跨的卢。塞北吏民方眷恋，晋阳耆旧已欢呼。可怜公绰堪廊庙，漫作区区薛大夫。

高卧终朝对碧巉，肯将志气逐尘凡。眼穿斜谷双蓬鬓，身在长安一布衫。未把渔竿栖汉濑，定随霖雨起商岩。明堂有日求梁栋，认取凌云万丈杉。

野性宜将寂寞滨，林间景物倍曾亲。逢棋便可消长日，下马何妨问主人。雨过夏畦供馔美，风来水阁送凉新。重游更待秋风起，净扫池头醉一巡。

少年倾盖海之滨，白发相逢意转亲。三伏偶乘偷暇日，一枰聊作暂闲人。官清已怪腰金晚，诗好因缘梦笔新。火急着成封禅颂，属车方欲议东巡。

解佩时时梦汉滨，不将喜事报交亲。围棋赖作争先客，买妾方成得意人。乍看梳装传内样，剩供头面买时新。拼须一醉金钗侧，莫向樽前著暗巡。

文章华翰九天开，二妙同时在一台。高会竞看文阵合，后堂新许客星来。评诗故自当归逊，在寝何容敢望回。已请杏花留一笑，不劳羯鼓横相催。

南邻歌舞北邻呼，藏室仙人肯卜居。着撰初无千斛米，般移空有五车书。乌来屋上看殊好，燕集梁间喜有余。莫把先生轻相料，锦囊犹自可专车。

山谷崎岖路寂寥，我行今日是何朝。春归阳木青先变，雪落阴崖冻不消。迟日映云犹未暖，余寒挟雨尚能骄。绝闻近舍村酤美，野老相逢苦见邀。

此身三十九年非，高论逡巡已少卑。未解营生穷似虱，不堪作吏钝如椎。春光烂熳然心火，愁绪牵连织鬓丝。却羡耦耕人最乐，只应沮溺是吾师。

年来乐事不关身，藜杖绳床过了春。穷在世间真有鬼，钱于我处独无神。稍谙药性都缘病，尚恋官粮只为贫。不学小儿潘骑省，逢人惊怪二毛新。

秋光已向鬓毛催，寒色仍从枕簟来。天外角声风引去，日边归梦雨惊回。愁能醉客非关酒，老欲随人不待媒。拟放此身无着处，闲时只合且衔杯。

肯向明时事隠沦，亭边五柳漫摇春。当年未易胜今日，此地还如见古人。高兴不随霜叶尽，清风长与露条新。何妨便著先生传，一洗淮南俗吏尘。

东风杨柳杏花飞，曾伴先生酒一卮。前辈风流那复见，小亭烟雨漫相思。城边春草路南北，山下河梁人别离。一尺短书湘水阔，年年愁绝雁归时。

买花不惜万钱空，点缀芳菲似画工。十样锦机翻剑外，一年春色在壶中。醒来莫遣风吹碧，醉里何妨烛映红。待得他年成步障，寄书来唤苇溪翁。

兄弟同升世所难，公家伯仲尽鹓鸾。甘泉侍从双狨坐，国子先生两杏坛。丹旐随舟千里哭，丰碑表墓万人看。白头故友空垂泪，一纸新书墨未干。

方丈仙山客，高阳辩士乡。圣朝新命吏，茂宰近为郎。烽火三关戍，尘埃百战场。幽燕通聘问，蕃汉杂耕桑。政简人安堵，刑清舍掩棠。万家鱼蟹贱，十里芰荷香。置酒时多暇，裁诗夜未央。水摇天影乱，风送角声长。骤见秋云白，相思塞草黄。无忘寄消息，看取雁南翔。

西风吹叶落，南浦送行人。白酒难留客，黄花不当春。

卞和三献后，不复见斯人。探得连城璧，归时正及春。

京山虽百里，何以慰吾人。乞取蒲葵扇，持归作小春。

老子方丈里，先生缾钵间。须将为实用，过后没机关。

退之送李愿，归欤两山间。而今乃有此，坐能悦吾颜。

几被红尘误，潜欣玉宇开。主人贤若此，款待故人来。

月下一壶酒，故人于此同。故人今不见，明月又成空。

山腰一石窟，其深不可计。静听水潺湲，流作涧声细。

双螯才映箸，一勺仅盈瓯。未足多沉湎，聊堪小拍浮。

记取宣和第一年，銮舆晓出劝耕田。侍臣竞欲终千亩，大半农夫不暇鞭。

田头老父话生平，不学终军漫请缨。南亩未为遭遇晚，亲逢天子问春耕。

巍巍端拱圣曾孙，束帛如山贲远村。千亩欲严宗庙礼，三推亲屈帝王尊。

昨日江头晚雨天，一舟如叶可扁然。故人政自把锄急，叹想当时子在川。

一翻雨过艳阳天，桃李无言还寂然。解道春江断桥句，旧时闻说徐师川。

桃李纷纷落雨余，愁看春色洗铅朱。试凭髯许招徐邈，颇复能中酒圣无。

试凭溪鸟谢青山，莫遣愁霖碍往还。身是江南趋走吏，暂来能得几多闲。

雪里孤芳不自难，花心炯炯向春单。可怜风伯能痴妒，故作无端分外寒。

见𪾢消流似发蒙，宿云归尽不禁风。小桃洗面添光泽，未点胭脂已自红。

怕寒终日醉如泥，强欲寻春意转迷。柳絮榆钱从约勒，桃红李白要提携。

阴风一夜搅春冥，风定纷纷雪片零。想见玉清真境上，白虚光里诵黄庭。

张汤忍死能偿怨，苏季横尸会报仇。利口有神君看取，盖棺犹解作戈矛。

将军舍下雀罗宽，骠骑营前万马攒。冷暖不随时俗变，古今惟有一任安。

燕舞鶑啼争窈窕，桃红李白鬭尖新。尽将锦绣遮阡陌，春到田家自不贫。

已作盐梅济时了，却收霖雨入山来。当年富贵汾阳郭，异代功名相国裴。

蚊雷汗雨夜方初，独卧谯门气少苏。睡觉不知星斗落，恍然魂梦在江湖。

娇红娅姹不胜姿，只许行人半面窥。恰似姑苏明月夜，水晶宫殿锁西施。

野彴才堪一木支，行人立马故依迟。何须更作西征赋，临水登高尽有诗。

不使风帆船可上，篙工真是个中强。明朝幸自顺流下，醉卧从教溪水长。

微官相缚共低头，两见燕南塞草秋。说向苍生应大笑，为谁奔走为谁留。

谁教雾豹不归山，文采时时见一斑。奔走正忙诗更好，此心何处得安闲。

邯郸枕里人何在，华表声中鹤仅存。世上悲欢三百载，此怀当与退之论。

高牙大纛立门户，鸣玉腰金皆父兄。读尽床头书万卷，他年功业看纵横。

南北东西鬓欲斑，临流太息未知还。身居渔父篷笼底，心在秋山爽气间。

乘槎征路接天潢，笑指龙沙一线长。万里归来心似铁，岁寒松柏要经霜。

偶然乘兴度幽关，却驾柴车返旧山。出处在君无不可，岂缘飞倦始知还。

百首新诗兴不疏，锦囊盈载出东都。扁舟莫羡鸱夷子，自有山堂敌五湖。

腰金入侍身逢主，裂郡疏封禄逮亲。雅俗坐如周重鲁，偷儿争似晋奔秦。

年来辇毂富欢声，囹圄经今四度清。路上遗金人不拾，狱中茂草月长生。

大道周庐满帝京，怪来无讼里闾清。数行诏令家家有，到处如逢大尹行。

少见奸人探赤白，都无恶少掷枭卢。西邻禴祭东邻学，看却肥牛不敢屠。

几年不识城东路，今日相思特地来。正使朱门堪炙手，不能一为故人开。

生于水而寒于水，都在君家燕座中。只个从来堪受用，何须更远挹清风。

平原门下客三千，桂籍连年得两贤。毕竟文章归第一，王郎后发独争光。

柳边村径逐门成，聊许闲人到处行。去懒苦憎牛马走，归迟生怯凤凰城。

马上寻春不见花，藏红映绿苦周遮。醉乡眼缬初何有，赢得桃源梦到家。

盎盎春泉自满溪，花藏归路使人迷。少年悮逐车轮去，芳草斜阳何处堤。

山接青天欲荡摩，秋风骚客独经过。怪来诗句无容和，端为烟岚发兴多。

闻说髯卿酒屡中，清尊惟与故人空。醉穿驰道归家去，十里花枝相映红。

剡溪清浅石棱棱，夜半星稀月欲升。独恨此间无可访，不须野雪兴方乘。

采药偶从山里去，寻家却自洞中归。朝云暮雨漫愁绝，古往今来果是非。

邂逅每携诗卷往，猖狂复带酒樽来。逢春须作游山兴，莫待红残吁可哀。

欲买青山未有钱，每逢佳处但垂涎。一庵所占无多地，赊我盘中数亩田。

破鼎如铛价万金，古文科斗费推寻。不须更待琴弦足，会有幽人识此心。

小亭新筑藕花边，为爱陂塘五月天。最好一番风雨过，琼珠无数落清泉。

亭前旧种碧琅玕，别后何人着眼看。山下溪流接潮水，时凭双鲤报平安。

罗敷十六鬓如云，五马徘徊动使君。见说黄金难可意，试凭青翼去相闻。

玎珰响铁未须敲，更听清声彻碧霄。最爱六幺花十八，索人起舞眼频招。

人心各自如其面，白首论交尚不情。惟有个中真莫逆，时时相对说平生。

萧萧冷木噪寒鸦，未有春风发柳芽。应为亭边无锦绣，天公散水自成花。

新年桃李渐胚胎，锦绣亭边处处栽。寄汝馆陶三尺素，要知春色写将来。

京兆官曹棰楚中，今年春色又成空。应怜头里千茎雪，折赠枝间半丈红。

愁风愁雨一春中，无限芳菲转手空。不到武陵肠欲断，桃花可惜为谁红。

晓驱羸马日将中，眼饱何曾念腹空。可是爱花狂不彻，棠梨树下觅残红。

巨石引飞梁，奔泉泻纤缟。行攀石上藤，坐听林间鸟。兹游既物外，此地即天表。旷然脱尘嚣，率尔慕轻矫。道逢餐霞人，邂逅惬幽讨。绝粮三十年，颜色长美好。云此岩上芝，可得终岁饱。盛谈山中趣，似欲容吾老。平生苦因循，学道真不早。忧患日煎熬，精神岁消槁。况为官拘挛，而与事缠绕。悲欢相乘除，失多殊得少。君言会可思，待我婚嫁了。

高士已陈迹，青山犹故居。地存修禊水，俗有换鹅书。旧像丹青改，诸山楷法疏。我来寻坏壁，妄意有遗余。

万户千门绣作团，未央宫阙耸巑岏。灯花无数排金粟，月魄当空倚扇纨。香绕御炉烟羃羃，玉瑶仙珮响珊珊。游人共说归来晚，一枕钧天好梦残。

元夜新添一月春，麹轻花嫩未成尘。笙歌满地醉还醒，楼阁中天奂且轮。新乐妙如仪凤舞，远人动似塞鸿宾。不知湛露恩多少，但见三韩拜舞频。

词源江海浩奔忙，句法风骚森出入。

古来此景叹经岁，今夜谁家不倚楼。

