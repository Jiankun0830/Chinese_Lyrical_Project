老病忘时节，空斋晓尚眠。儿童唤翁起，今日是新年。

逢花眼倦开，见酒手频推。不恨吾年老，恨他将病来。

方看竹马戏，已作薤露歌。哀哉天丧予，老泪如倾河。

玉雪色可爱，金石声更清。孰知摧轮早，跬步不可行。

念汝虽孩童，气已负山岳。送汝已成人，行路已悲愕。

他年驷马车，谓可高吾门。只今关心处，政在青枫根。

糊涂不成书，把笔意甚喜。举头见爷笑，持付三四纸。

笑揖索酒罢，高吟关关鸠。至今此篇诗，狼籍在床头。

汝父诚有罪，汝母孝且慈。独不为母计，仓皇去何之。

泪尽眼欲枯，痛深肠已绝。汝方游浩荡，万里挟雄铁。

中堂与曲室，闻汝啼哭声。汝父与汝母，何处可坐行。

从人索莲花，手持双白羽。莲花不可见，莲子心独苦。

足音答答来，多在雪楼下。尚忆附爷耳，指问壁间画。

我痛须自排，汝痴故难忘。何时篆冈竹，重来看眉藏。

昨宵北窗下，不敢高声语。悲深意颠倒，尚疑惊著汝。

世无扁和手，遗恨归砭剂。嗟谁使之然，刻舟宁复记。

百年风雨过，达者齐殇彭。嗟我反不如，其下不及情。

秋举无多日，天书已十行。绝编能自苦，下笔定成章。不见三公后，空长七尺强。明年吏部选，梅福更仇香。

春雨昼连夜，春江冷欲冰。清愁殊浩荡，莫景剧飞腾。身是归休客，心如入定僧。西园曾到不，要学仲舒能。

道人匡庐来，籍籍倾众耳。规摹小轩中，坐稳得坎止。慈云为谁出，法席应众启。招提隠山腹，深浄端可喜。夜禅余机锋，文字入游戏。会有化人来，伽陀开短纸。

穷处幽人乐，徂年烈士悲。归田曾有志，责子且无诗。旧恨王夷甫，新交蔡克儿。渊明去我久，此意有谁知。

扫迹衡门下，终朝抱膝吟。贫须依稼穑，老不厌山林。有酒无余愿，因闲得此心。西园早行乐，桃李渐成阴。

东舍延朝爽，西林媚夕曛。有生同扰扰，何路出纷纷。暖日鹓鸾伴，空山鸟兽群。本来同一致，休笑众人醺。

书窗夜生白，城角晓增悲。未奏蔡州捷，且歌梁苑诗。餐毡怀雁使，无酒羡羔儿。农事勤忧国，明年喜可知。

河豚挟鸩毒，杀人一脔足。蒌蒿或济之，赤心置人腹。方其在野中，卫青混奴仆。及登君子堂，园绮成骨肉。暴干及为脯，拳曲猬毛缩。寄君频咀嚼，去翳如折屋。

彼茁江汉姿，当春风露足。美芹或以献，深愧野人腹。君诗穷草木，命骚可奴仆。更怜无俗韵，爱竹不爱肉。渠侬如石鼎，正作蛟龙缩。欲烹无鱼来，苍蝇声绕屋。

地秘岩藏骨，谿灵膝印痕。虚床惟太姥，别席尽曾孙。披牒秦朝远，遗坛汉祀存。何时幔亭侧，重复见幢幡。

泰伯古至德，以逊天下闻。周公去未远，二叔乃流言。春风棠棣萼，秋日脊令原。岂无良友生，岁晏谁急难。当年召公诗，虑缺兄弟恩。贤哉首阳子，此粟久不餐。末俗益可嗟，有货无天伦。仓卒竞锱铢，或不暇掩亲。朝从官府去，暮与妻妾论。手植父桑柘，俄顷楚越分。口泽母杯圈，改作唇齿寒。我观天地间，孰不知爱身。有伐其左臂，那复右者存。君看百足虫，至死身不颠。一矢折甚易，累十力则艰。世其有不知，利欲令智昏。周君千载士，金玉四弟昆。状如商山皓，雍雍古衣冠。又如孔门科，行义皆可尊。我行前冈上，人指孝友门。邀我饮其家，本末能具陈。我家所自出，嘉祐刘三元。至今起俗说，闻者薄夫醇。逮我先君子，仁孝俭且文。室有相乳猫，庭有同心兰。推梨更逊枣，左右儿曹欢。尺布与斗粟，咄哉彼何人。比屋二百年，试比东西邻。东家余破釜，西里今颓垣。萁豆自煎煮，拔地无本根。逼逼守遗戒，岂不在子孙。矧复学圣贤，遑恤后富贫。谁书百忍字，何不一笑温。我老悲古道，闻此摧肺肝。洗盏前致词，福善天匪悭。圣朝重揖逊，欲尧舜此民。请君大其门，车马行便蕃。长歌谪仙李，茂记文公韩。我诗聊复再，语拙意则真。此书君勿嗤，傥俟采诗官。

两峰如长喉，有石鲠其内。千金随侯珠，磊落见微颣。何言西子美，捧心作颦态。夷齐立着肩，欲间使分背。小亏或大全，知恶及真爱。堂堂老充国，荒寻得幽对。朝夕与山语，俯仰弥三载。谓我知子心，茅塞厌荟薱。有美玉于斯，雕琢那可废。芝兰生当户，虽芳亦芟刈。邑有从事贤，闻之重慷慨。太清点浮云，谁令久滓秽。指挥俄顷间，急雨破春块。开豁喜新辟，偪仄忘旧碍。得非神禹手，勇凿耻不逮。又如持金篦，刮膜生美睐。渠言农去草，见恶佩前诲。主人吟古风，格调剧清裁。我评此章句，真是杜陵辈。入蜀脚未定，欲掷石笋退。火与金水同，其石为铄焠。劝君莫放手，玉石恐俱碎。累然颈下瘿，割之命随溃。此石幸胜之，此举君勿再。姑置毋多谈，俱想增胜槩。会当携酒去，物理剖茫昧。此邦刘知道，光焰文章在。今将清风峡，与岩传百代。

浄是浄空空即色，照应照物物非心。请看窗外一轮月，正在碧潭千丈深。

月澹黄昏欲雪时，小窗犹欠岁寒枝。暗香疏影无人处，唯有西湖处士知。

灵均恨不与同时，欲把幽香赠一枝。堪入离骚文字不，当年何事未相知。

草梢出水已无多，村路弥漫奈雨何。水底有桥桥有月，只今平地怕风波。

断崖老树互撑拄，白水绿畦相灌输。焉得溪南一邱壑，放船画作归来图。

高架金茎照水寒，累累小摘便堆盘。喜君不酿凉州酒，来救衰翁舌本干。

两泉水出更温泉，这里原无一二三。欲识当年参字意，行人浴罢试求参。

三泉参错本儿嬉，认作参星转更痴。却笑世间真狡狯，古今能有几人知。

飘然瓶锡信行藏，偶驻姜峰古道场。欲识高人用心处，白云堂下一罏香。

我来欲问小乘禅，惭愧尘埃未了缘。忽忆去年秋夜话，共听山雨不成眠。

一水奔流叠嶂开，谿头千步响如雷。扁舟费尽篙师力，咫尺平澜上不来。

山上风吹笙鹤声，山前人望翠云屏。蓬莱枉觅瑶池路，不道人间有幔亭。

玉女峰前一櫂歌，烟鬟雾髻动清波。游人去后枫林夜，月满空山可奈何。

见说仙人此避秦，爱随流水一溪云。花开花落无寻处，仿佛吹箫月夜闻。

千丈搀天翠壁高，定谁狡狯插遗樵。神仙万里乘风去，更度槎枒个样桥。

山头有路接无尘，欲觅王孙试问津。瞥向苍崖高处见，三三两两看游人。

巨石亭亭缺啮多，悬知千古也消磨。人间正觅擎天柱，无奈风吹雨打何。

自有山来几许年，千奇万怪只依然。试从精舍先生问，定在包牺八卦前。

山中有客帝王师，日日吟诗坐钓矶。费尽烟霞供不足，几时西伯载将归。

行尽桑麻九曲天，更寻佳处可留连。如今归棹如掤箭，不似来时上水船。

饱饭闲游遶小溪，却将往事细寻思。有时思到难思处，拍碎阑干人不知。

安石榴花翠竹枝，婆娑其下更何为。溪流自有无声处，鹤舞不如闲立时。

旧时秋水醉吟者，且作西山病叟呼。可惜黄花逢令节，樽中酒燥笔头枯。

清欢那复笑开口，闲事长令闷破头。更有不堪萧索处，西风过了菊花秋。

小亭独酌兴悠哉，忽有清愁到酒杯。四面青山围欲合，不知愁自那边来。

野人日日献花来，只倩渠侬取意栽。高下参差无次序，要令不似俗亭台。

百忧常与事俱来，莫把胸中荆棘栽。但只熙熙闲过日，人间无处不春台。

青山吞吐古今月，绿树低昂朝暮风。万事有为应有尽，此身无我自无穷。

宝刀和雨剪流霞，送到彭村刺史家。闻道名园春已过，千金还买暨家花。

每因种树悲年事，待看成阴是几时。眼见子孙孙又子，不如栽竹绕园池。

昨日梅华同语笑，今朝芍药并芬芳。弟兄殿住春风了，却遣花来送一觞。

当年负鼎去干汤，至味须参芍药芳。岂是调羹双妙手，故教初发劝持觞。

玉色长身白首郎，当年麾节几甘棠。力贫活物阴功大，未老垂车逸兴长。久矣如今太公望，岿然真是鲁灵光。朝廷正尔尊黄发，稳驾蒲轮觐玉皇。

鹅湖山麓湛溪湄，华屋眈眈照绿漪。子侄日为真率会，弟兄賸有唱酬诗。杨花榆荚浑如许，苦笋樱桃正是时。待酌西江援北斗，摩挲金狄与君期。

竹杖芒鞋看瀑回，暮年筋力倦崔嵬。桃花落尽无春思，直待牡丹开后来。

只要寻花子细看，不妨草草有杯盘。莫因红紫倾城色，却去摧残黑牡丹。

道言不死真成妄，佛语无生更转诬。要识死生真道理，须凭邹鲁圣人儒。

屏去佛经与道书，只将语孟味真腴。出门俯仰见天地，日月光中行坦途。

人才长与世相疏，若谓无才即厚诬。方朔长身无饭吃，人间饱死几侏儒。

是是非非好读书，莫将名实自相诬。由来废冢谁为者，诗礼相传大小儒。

老来功业已蹉跎，买得生涯复不多。十顷芰荷三径菊，醉乡容我住无何。

昨梦春风花满枝，是花到眼是新诗。如今梦断春无迹，不记题诗付与谁。

几年魂梦隔高门，叹息潭间阙异闻。剩喜风情筋力在，尚能诗似鲍参军。

拄杖闲题祖印来，壁间有句试参怀。从来歌舞新罗袜，不识溪山旧草鞋。

偊泛清溪李郭船，路旁人已羡登仙。看君不似南阳卧，只似哦诗孟浩然。

暖日晴风晚蝶忙，平林先著夜来霜。寒花毕竟亡聊甚，野菜畦边惨淡黄。

怒涛千里破空飞，洗尽青衫辇路泥。更惜秋风一帆足，南楼只在远山西。

枣树平生叹子阳，里歌虽短意偏长。东家昨夜梅花发，愧我分他一半香。

君家富贵有汾阳，只要文章光焰长。莫为梅花费诗句，细思丹桂是天香。

隠几南窗万念灰，只疑土木是形骸。柴门不用常关着，怕有文殊问疾来。

此心一似篆烟灰，好向君王早乞骸。何处幽人来问讯，横担竹杖过溪来。

春酒频开赤印灰，一尊忘我更忘骸。青山只隔二三里，恰似高人呼不来。

破屋那堪急雨淋，且欣断港运篙深。老农定向中宵望，太岁今年合守心。

自古蛾眉嫉者多，须防按剑向随和。此身更似沧浪水，听取当年孺子歌。

渊明避俗未闻道，此是东坡居士云。身似枯株心似水，此非闻道更谁闻。

饮酒已输陶靖节，作诗犹爱邵尧夫。若论老子胸中事，除却溪山一事无。

欲把身心入太虚，要须勤著浄工夫。古人有句须参取，穷到今年锥也无。

人生忧患始于名，旦喜无闻过此生。却得少年耽酒力，读书学剑两无成。

人言大道本强名，毕竟名从有处生。昭氏鼓瑟谁解听，亦无亏处亦无成。

闲花浪蕊不知名，又是一番春草生。病起小园无一事，杖藜看得绿阴成。

至性由来禀太和，善人何少恶人多。君看泻水著平地，正作方圆有几何。

人间缓急正须才，郭索能令酒禁开。一水一山十五日，从来能事不相催。

渊明爱酒得之天，岁晚还吟止酒篇。日醉得非促龄具，只今病渴已三年。

镆邪三尺照人寒，试与挑灯子细看。且挂空斋作琴伴，未须携去斩楼兰。

三峰一一青如削，卓立千寻不可干。正直相扶无倚傍，撑持天地与人看。

青衫匹马万人呼，幕府当年急急符。愧我明珠成薏苡，负君赤手缚於菟。观书到老眼如镜，论事惊人胆满躯。万里云霄送君去，不妨风雨破吾庐。

安乐常思病苦时，静观山下有雷颐。十千一斗酒无分，六十三年事自知。错处真成九州铁，乐时能得几絇丝。新春老去惟梅在，一任狂风日夜吹。

粝食粗衣饱暖时，从他鼻涕自垂颐。万金药岂世无有，九折臂余人始知。过雨沾香辞落蒂，随风飞絮趁游丝。我无妙语酬春事，惭愧新歌值凤吹。

万里鱼龙会有时，壮怀歌罢涕交颐。一毛未许杨朱拔，三战空怀鲍叔知。明月夜光多白眼，高山流水自朱丝。尘埃野马知多少，拟倩撩天鼻孔吹。

大儒学礼小儒诗，听取胪传夜控颐。事出肺肝人易见，道如饮食味难知。此生能著几緉屐，何处高悬一缕丝。却笑空山顽老子，年来堪受八风吹。

西风卷尽护霜筠，碧玉壶天月色新。凤历半千开诞日，龙山重九逼佳辰。先心坐使鬼神伏，一笑能回宇宙春。历数唐尧千载下，如公仅有两三人。

草堂经始上元初，四面溪山画不如。畴昔人怜翁失马，只今自喜我知鱼。苦无突兀千间庇，岂负辛勤一束书。种木十年浑未办，此心留待百年余。

种竹栽花猝未休，乐天知命且无忧。百年自运非人力，万事从今与鹤谋。用力何如巧作凑，封侯原自曲如钩。请看鱼鸟飞潜处，更有鸡虫得失不。

莫被闲愁挠太和，愁来只用暗消磨。随流上下宁能免，惊世功名不用多。闲看蜂衙足官府，梦随蚁鬭有干戈。疏帘竹簟山茶碗，此是幽人安乐窝。

林下萧然一秃翁，斜阳扶杖对西风。功名此去心如水，富贵由来色是空。便好洗心依佛祖，不妨强笑伴儿童。客来闲说那堪听，且喜新来耳渐聋。

芒鞋踏遍万山松，得得归来丈室中。破裓一身在悬磬，清谈对客似撞钟。名家要看惊人举，觅句何须效我穷。春雨地罏分半坐，便疑身住古禅丛。

平生经德几人知，莫忘当年两字师。绝代本无空谷叹，逢人且觅瑱山诗。千章古木阴浓处，万卷藏书读尽时。却把一杯堂上笑，世间多少啖名儿。

万事推移本偶然，无亏何处更求全。折腰曾愧五斗米，负郭元无三顷田。城碍夕阳宜杖履，山供醉眼费云烟。怪君不顾笙歌误，政拟新诗去鸟边。

未能立得自家身，何暇将身更为人。借使有求能尽与，也知方笑已生嗔。器才满后须招损，镜太明时易受尘。终日闭门无客至，近来鱼鸟却相亲。

尝笑韩非死说难，先生事业最相关。能令父子君臣际，常在干戈揖逊间。秋浦山高明月在，丹阳人去晚风闲。可怜千古长江水，不与渠侬洗厚颜。

已把年华逊得翁，满前依旧祖遗踪。谢家固不多安石，阮氏还能几嗣宗。今是昨非当谓梦，富妍贫丑各为容。修然白发犹何事，祇好三人自一龙。

老奴权至使将军，非所宜蒙定可黥。嫫母侏儒曾一笑，瓠壶藤蔓便相萦。解纷已见立谈顷，漏网从今太横生。岂是人间重生女，只应诗老例多情。

池鱼岂足较浮沉，邱貉何曾异古今。末路长怜鞭马腹，淡交端可炙牛心。山方高卧云长乱，松本忘言风自吟。昨日溪南鸡酒社，长卿多病不能临。

茶瓜不作片时留，又向悠然作胜游。花径似经新扫洒，竹林唤起旧风流。天教有象皆楷写，世已无书可校雠。长日苦遭蝉噪聒，杖藜拟访涧泉秋。

老来筋力上山迟，过眼风光自崛奇。拟放狂歌花已笑，正羞短发雪偏垂。谿山能破几緉屐，风雨连催十二时。且锁君诗怕飞去，从人唤我虎头痴。

相思几欲扣停云，抱疾还嗟老不文。满眼梅花深雪片，何人野鹤在鸡群。诗肩相见高如旧，酒甲而今蘸几分。且向梁园赋清景，自知才思不如君。

去年骑鹤上扬州，意气平吞万户侯。谁使匈奴来塞上，却从廷尉望山头。荣华大抵有时歇，祸福无非自己求。记取山西千古恨，李陵门下至今羞。

渐识空虚不二门，扫除诸幻绝根尘。此心自拟终成佛，许事从今只任真。有我故应还起灭，无求何自别冤亲。西山病叟支离甚，欲向君王乞此身。

儿曹谈笑觅封侯，自喜婆娑老此丘。棋鬭机关嫌狡狯，鹤贪吞啖损风流。强留客饮浑忘倦，已办官租百不忧。我识箪瓢真乐处，诗书执礼易春秋。

一气同生天地人，不知何者是吾身。欲依佛老心难住，却对渔樵语益真。静处时呼酒贤圣，病来稍识药君臣。由来不乐金朱事，且喜长同垅亩民。

老去都无宠辱惊，静中时见古今情。大凡物必有终始，岂有人能脱死生。日月相催飞似箭，阴阳为寇惨于兵。此身果欲参天地，且读中庸尽至诚。

谁咏寒枝入国风，广文官冷更诗穷。偶随岸柳春先觉，试比山樊韵不同。十顷清风明月外，一杯疏影暗香中。遥知一夜相思后，铁石心肠也恼翁。

空谷春迟懒却梅，年年不肯犯寒开。怕看零落雁先去，欲伴孤高人未来。解后平生惟酒可，风流抵死要诗催。更怜雪屋君家树，三十年来手自栽。

赵君胸中何瑰奇，白日照耀珊瑚枝。新诗哦成七字句，孤桐赠我千金资。人间皓齿蛾眉斧，筝笛纷纷君未许。自言工作古离骚，十指黄锺挟大吕。芙蓉清江薜荔塘，灵均一去乘鸾凰。君试一弹来故乡，荷衣蕙带芳椒堂。往时嵇阮二三子，能以遗音还正始。谁令窈窕从户窥，曾闻长卿心好之。低头儿女调音节，此器岂因渠辈设。劝君往和薰风弦，明光珮玉声璆然。此时高山与流水，应有锺期知妙旨。只今欲解无弦嘲，听取长松万壑风萧骚。

六月烈日日正中，时有叛将号群凶。平人血染大溪浪，比屋焰照鹅湖峰。白刃纷纷避行路，六合茫茫何处去。妻见夫亡不敢啼，母弃儿奔那忍顾。药市申公鬓有霜，卧病经时不下床。平生未省见兵革，出门正尔逢豺狼。豺狼满市如流水，追索金缯心未已。可怜累世积阴功，今日将为兵死鬼。世宁孝行何高高，慨慷性命轻鸿毛。尔时自欲赴黄壤，欣然延颈迎霜刀。至孝感兮天地动，白日无光百川涌。三刀不死古今稀，一命自有神灵拥。群贤激赏争作歌，要使汝名长不磨。何时上书达天听，诏加旌赏高嵯峨。

百花头上开，冰雪寒中见。霜月定相知，先识春风面。

主人情意深，不管江妃怨。折我最繁枝，还许冰壶荐。

他乡异县老何堪，短发萧萧不胜簪。旋买一樽持自贺，病身安稳到江南。

云外丹青万仞梯，木阴合处子规啼。嘉陵栈路吾能说，略似黄亭到紫溪。

天寒秋色入平林，更著西风月下砧。旧日醉吟浑不管，如今节物总关心。

空山钟鼓梵王家，小立西风数过鸦。秋色无多谁占断，长廊西畔佛桑花。

当年宫殿赋昭阳，岂信人间过夜郎。明月入江依旧好，青山埋骨至今香。不寻饭颗山头伴，却趁汨罗江上狂。定要骑鲸归汗漫，故来濯足戏沧浪。

昔年留此苦思归，为忆啼门玉雪儿。鸾鹄飞残梧竹冷，只今归兴却迟迟。

从今数到七十岁，一十四度见梅花。何况人生七十少，云胡不归留此耶。

江左何时见王谢，风流且对竹间梅。最怜飞雪苍苔上，时有珍禽蹴地来。

学作尧夫自在诗，何曾因物说天机。斜阳草舍迷归路，却与牛羊作伴归。

万事随缘无所为，万法皆空无所思。惟有一条生死路，古今来往更何疑。

翠竹栽成占一丘，清溪映带极风流。山翁一向贪奇趣，更引飞泉在上头。

颇觉参禅近有功，因空成色色成空。色空静处如何说，且坐清凉境界中。

去年冠盖长安道，客里因循过了梅。今岁花开转多事，簿书丛里两三杯。

门前幽径踏苍苔，犹忆前回信步来。午醉正酣归未得，斜阳古殿橘花开。

是非得失两茫茫，闲把遗书细较量。掩卷古人堪笑处，起来摩腹步长廊。

圆觉十二菩萨问，吾取一二余鄙哉。若是如来真实语，众生却自胜如来。

二十五轮清浄观，上中下期春夏斋。本来欲造空虚地，那得许多缠绕来。

玉漏声沉晓色回，五云绚彩映庭槐。持巾珠履搀称贺，飞鞚貂珰押赐来。黄菊尚迟三日约，碧桃已作十分开。洞天春色非人世，不记河第几回。

天孙锦字织云烟，来向红尘了世缘。前去中秋犹十日，后来甲子更千年。墙南竹韵调琴谱，堂北萱香载酒船。且与剪圭旧约，不妨却伴橘中仙。

身为参禅老，家因赴诏贫。

酒肠未减长鲸吸，诗思如抽独茧丝。

多情为我香成阵。

来看红衫百子图。

岁月都将麹糵埋。

杰阁侵霄汉，宸章焕壁奎。内廷颁宝宴，中使揭璇题。信誓山河固，恩宠雨露低。寒儒倚天禄，目断五云西。

功掩萧何第，名越崔氏堂。孤忠扶社稷，一德契穹苍。金碧飞翚外，鸾虬结绮旁。落成纷燕贺，弱羽得高翔。

诗题：赠黄冠首句：秋至忆乘槎。

诗题：鹅湖夜坐首句：士生始堕地。

