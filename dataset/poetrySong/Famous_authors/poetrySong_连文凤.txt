草木一何情，荣悴皆有时。飒飒凉风至，一夕失华滋。壮士抚萧晨，慷慨令心悲。流光日以迈，西风生别离。渺渺愁予怀，此怀谁能知。

天高正寥泬，深夜群动閴。秋声从何来，淅沥复萧瑟。须臾忽澎湃，愁思若凄恻。罢琴试静听，纷纷鸣四壁。有如贾少年，流涕重太息。时事已凄凉，俛仰一今昔。嗟余复何言，抱此长戚戚。

西北多阴风，日夜吹裳衣。草虫动机杼，札札鸣声悲。百忧弥中肠，欢乐复何时。今日忽已逝，来日未可知。且饮以狂药，酩酊从所之。

漫漫秋夜长，夜长不能寐。抱琴出中庭，月影落在地。一弹复再弹，声澹趣亦至。谁家筝笛声，纷纷乱人思。音响何急促，忽忽无古意。嗟哉锺仪心，千古独憔悴。

茫茫秋水波，灼灼芙蓉姿。采之不盈匊，及此行乐时。阳鸟来南翔，玄鸟将西归。羁旅独牵营，泯默生穷思。美人不可见，长歌以自怡。

季鹰真达士，弃宦归东吴。禄无盈寸荣，盎无升斗储。盘桓吴溪上，所乐只在鱼。怀组夸乡里，佩印骄妻孥。朝从高鸟翔，莫随舜华枯。富贵岂不好，不能少须臾。朔风吹尘沙，出门皆畏途。抱影廓独倚，新荣非良图。

阴阴陵上柏，离离陵上草。樵儿与牧竖，踯躅陵上道。蜕骨出榛莽，后土不爱宝。衰蝉吊寂寞，寒蟾照枯槁。白云散同漫，西风不敢扫。盖棺千年后，既往不能保。人生血肉躯，百年终丑老。安得紫微书，遗我一火枣。

娟娟谁家女，轧轧弄机杼。买丝织未成，催租立当户。下机愁向人，憔悴不敢语。泣涕走深山，深山更风雨。

秋雨何纷纷，百草冻欲烂。曈眬不见日，黤暧犹未旦。烟云杂澒洞，霄壤雨漫漶。阡陌何由分，泾渭不复判。怒触老木摧，响急猛兽散。平陆鱼鳖飞，行客鸟鼠窜。田禾藜莠兴，斗米衾裯换。书生破茅屋，展转长夜半。此时苍生忧，谁知几百万。

君本吴下居，复作吴下游。爱此山水佳，役役不得休。卓哉太史公，涉猎纵冥搜。往躅谁能追，而有苏子由。寥寥百载后，渺渺皆予愁。江南地益卑，士习日益媮。此行数百里，不过三两州。欧韩不复作，去去将奚求。倘君有所得，归以发我幽。

吾爱参寥子，遗偈寄真迹。像貌俨如生，钩画宛若昔。读此一代文，令人百虑释。又爱东坡老，仙才迥飘逸。吟哦月露章，飞奋风雨笔。古寺遗清风，残碑卧白日。我来拜祠下，怡然若私觌。和之诗与禅，诗禅机籁寂。相对两忘言，终朝不获一。徘徊走风廊，舂容坐苔石。于心适有契，所得不患失。禅空诗亦空，观空莫观色。寥寥百载下，无此二骚客。买酒为招魂，欲招不可得。

南方有奇士，湖海声猎猎。功名志气锐，不惮远跋涉。春风一片纸，区区无所挟。持此欲取偿，易于拾秋叶。何以赠君言，勉哉耘其业。

步出东南林，哑哑闻哀音。哀音不堪闻，而有反哺心。子母谁无情，尔情抑何深。昔人称尔孝，鸟中之曾参。人于物最灵，奈何不如禽。

纷纷儿女花，为人作颜色。眼饱聊自慰，饥来不堪食。此花不入谱，岂是凡花匹。太阳丽天中，正气从午得。开此丰穰瑞，脱彼风雨厄。始华郁而甘，未粲光已白。我行田野间，舒啸意自适。田者告我言，乐岁兹可必。但期一饱死，百年漫劳役。

时兮呼妇来，时兮驱妇去。呼来知天晴，驱去知天雨。一去或一来，非为新与故。白云变苍狗，人事何错迕。不念糟糠时，弃如路傍土。

爪牙淬霜戟，眼睛耀铜铃。轻狷更健捷，群兽此最灵。吠尧非无知，怪不类桀形。一片爱主心，庸作警世铭。哀哉乞怜者，摇尾偷余龄。

群居崖谷间，不食人间食。春风百花场，来往无虚日。采花酿为粮，仓廪自充实。歘罹割裂殃，操戈穷入室。何异误国人，腹剑而口蜜。

吁嗟天地何梦中，魈魌日夜嘘寒风。万物元气销铄尽，文章千古无时穷。先生驱文挟风雨，笔势不停心自语。頖池水暖芹正香，物换星移时不鲁。昔鲁东门已无人，况今门外车马尘。飞尘著天黑如漆，灵光一点争嶙峋。新进少年竞浮靡，妆点春妍学桃李。贞元朝士已无多，不识伯淳堪愧死。江空岁晚雪满天，钱塘风景经几年。片言只字落人世，至今识者犹能传。愧乏新诗送盘谷，恨别情多歌不足。语言憔悴更可怜，故都写作断肠曲。潸然老泪愁天津，铜驼巷陌荆棘深。吴云江树黯无色，千里共此凄凉心。昌黎博士头已白，籍湜当年门下客。俱是乾坤无用人，一见新诗重相忆。噫嘻斋前烟雨凄，横江老鹤今来归。我欲附之翎翅短，此情寄与东风飞。

江南本是山水国，峡影峨云插空碧。世人爱画不爱真，一幅生绡悬素壁。董生好手毕宏上，意在笔先方落笔。云关岫幌扫层青，月浦烟汀写修白。纵横琐细分毫厘，变化幽冥绝痕迹。沧江碣石忽破碎，片纸散漫留不得。当年载入米家船，夜夜虹光八千尺。新评信口夸天真，声价祇今万钱直。流传知落几人手，神物护持入君室。世间尤物能移人，莫看江南望江北。

何年飞去竺国峰，下际沧海蟠蛟龙。崛奇诡怪献万状，八风播荡吹不融。千年老藤无根树，长疑上有仙人住。山空月白玄猿啼，咫尺蓬莱隔尘雾。瑶草春深不复妍，荆棘花开颜色鲜。谁驱蛮风煽劫火，神惊鬼哭愁山川。又疑黑衣故宰相，香火未冷今生缘。欲挟须弥还北海，未必神通能广大。康回冯怒相倾摧，神气未完支节解。穿崖凿谷何时宁，混沌死矣灵不灵。

栖霞岭头起烟雾，栖霞洞前撼风雨。洞门深锁碧泉寒，控塞玉壶冰雪贮。未容俗客漱齿牙，且乞诗人涤肝腑。何当买屋此山居，山中六月不知暑。

碧涧清泉白石寒，神仙一往不可攀，蓬瀛缥缈非人寰。天风高兮翔青鸾，欲往从之春花秋叶残。归去来兮，畏途而恶滩。归去来兮，绿水与青山。衣蓑笠箬，烟幌云关。揖许由，拉巢父，相与徜徉兮广莫之间。黄尘不飞兮白日闲，芝苓森森兮风露漫漫。

麒麟阁上十一人，斯人瑞世真麒麟。云台功臣二十八，中兴事业争嶙峋。或在生前或死后，藉藉声名自不朽。不知当时画者谁，似此画者当好手。古今何代无人材，翕霍变化俱尘埃。岂是画师好手不复遇，岂是世无麟阁与云台。虎头燕颔今已矣，婢膝奴颜当愧死。江湖人物何渺然，子当为我走访山林隠君子。

芦中人，芦中人，渔父相逢浔水津。一言慷慨辞宝剑，江空月白波粼粼。被发佯狂乞吴市，状貌不类流离民。博浪铁椎袖入手，留侯切切志在秦。逾淮涉泗扫荆阙，死龙鞭笞无完鳞。日暮途穷快逆施，愤怒激烈忘君臣。堂堂庙食几千禩，一夕化作风中尘。吴山落照秋风老，草木黤惨无余春。天道茫茫忽今古，世事渺渺如云轮。芦中人，芦中人，生为公相死为神。何时拔刀斫鲙痛饮松江醇。

又逢庚子岁，老景对韶华。檐噪朝朝鹊，灯开夜夜花。凄迷连月雨，冷落几人家。幸有新春酒，瓶中不用赊。

眉山墓木拱，墨迹此淋漓。风叶活欲动，霜根死不移。老仙初画处，元祐太平时。直节有如此，何缘入党碑。

诗书岁月久，到老未忘情。一自文风变，长忧雅道轻。时人空见忌，圣主旧知名。更有孤高节，冰霜无此清。

相思忽成梦，久不到茶窝。飞去羽毛短，别来风雨多。杏花一夜发，春事二分过。百尺龙潭上，知君意若何。

此种即昌阳，棱棱九节长。薜萝不敢碧，窗户自生香。病眼看能醒，闲心觉渐凉。余非学仙者，莫问引年方。

眼前无俗物，万竹与千荷。来此坐清昼，看风生白波。闲心诸事省，静耳一蝉多。诗酒足消遣，其如长日何。

此是歌钟第，斯人去不还。繁华一梦里，风雨十年间。红叶自成径，绿苔空掩关。国亡家亦破，愁杀夕阳山。

此即家山处，春风住几年。昼看红日坐，时抱白云眠。半榻清闲地，一龛安乐禅。丛林有规矩，何似且随缘。

钟声废早眠，倚棹过晴川。半夜凉风起，一帆秋影悬。僧联闻雁句，仆请买鱼钱。每被人相问，谁家书画船。

移棹方游霅，携琴又到杭。溪山随影转，日月共贫忙。何处依刘表，无人识子长。世情已如此，客路独堪伤。

人物推先辈，江湖姓字香。今年方八十，此老不寻常。道义襟期重，诗书气味长。顾余蒲柳质，那得似彭郎。

此夜月如昼，有人同倚楼。山河万古色，天地一轮秋。尽赏兴不足，醉看身欲浮。因思旧年处，风雨未能休。

门巷多车马，空斋掩半扉。天时秋后变，人事日来非。岁月销英气，风霜敝客衣。谁知光景短，冉冉去如飞。

自怜今老大，空忆旧欢娱。翻覆看时事，艰危涉世途。客身湘浦雁，归梦越乡鲈。安得神仙术，行藏寄一壶。

栖栖犹未定，去去复何求。纵有刘伶酒，难消杜甫愁。黑云天易晚，红叶树多秋。哀怨不堪听，笛声何处楼。

西风离别泪，点点落清笳。曲变犹庄舄，琴亡自瓠巴。余生空岁月，倦迹久尘沙。顾影知何似，苍苍白露葭。

且说西湖事，未言东海枯。悲风荒野大，落照废城孤。有句填诗债，无钱觅酒垆。不堪重举目，景物入秋殊。

似隠还非隠，未能忘世情。山河亡国恨，风雨客楼声。穷有天堪问，贫无地可耕。桃源窅何处，目断故秦城。

老计笑空疏，清风一草庐。闲门心迹在，仕籍姓名除。曲唱贞元后，吟归丙子初。不言封禅事，谁识病相如。

短发冷飕飕，倚船初下钩。闲来片水外，轻弄一痕秋。浅拂蘋花落，低随柳影浮。烟波清梦远，吹不到王侯。

不知风露寒，深坐翠微间。对酒秋花尽，看云暝鹤还。钟声黄叶寺，樵唱夕阳山。安得吟身健，长随白日闲。

不用移春槛，西风满客车。行行无长物，粲粲只黄花。晚色装秋重，寒香引雾斜。辇来尊俎处，有酒不须赊。

诗史久不作，此游清兴长。看山到湘水，随雁过衡阳。醉里关河在，吟余草木香。九歌流落处，想为一沾裳。

忽随尘土化，不复此翩跹。遗迹今犹在，主人时自怜。晚风琴操外，残月石床边。几夜梦中见，梦中疑是仙。

零落谁家冢，乌鸢出土飞。黄金知有属，白骨竟无归。野鸟啼阴树，行人吊夕晖。盖棺犹未定，何况此生微。

中秋不见月，扶病倚阑干。故国愁心远，西风瘦骨寒。纵无今夕醉，容有别时看。且作南飞鹊，一枝聊自安。

一病忽半载，囊无挑药资。生逢千劫后，死较十年迟。老色从侵面，闲愁并上眉。惟余清思在，瘦尽尚能诗。

此病从何得，蹉跎过六年。家贫无长物，药债似随肩。衰飒形如鬼，清臞骨不仙。死生俱一梦，吾自乐吾天。

四明多胜迹，不惮此行难。客棹霜天晚，征衫道路寒。湖灵通夕见，海日带潮看。莫远乘槎去，风涛卒未安。

开楼看雪坐，半榻著吟僧。顽甚不知冷，唾来还欲冰。空庭眠病鹤，冻壁立僵蝇。邻巷有贫者，晓炊犹未能。

竹篱茅舍处，此是陆家村。惟有鹤看屋，更无人到门。古琴长挂壁，春酒自盈樽。似隠还非隠，幽居亦寓言。

未酬行道志，抱道复东归。老入江湖鬓，寒深雨雪衣。客程烟树晚，乡梦海鱼肥。所恨交情浅，临岐别语稀。

相思不成寐，风露夜漫漫。明月此时好，故人何处看。客愁杯酒尽，秋影一灯残。空羡楼前雁，欲飞无羽翰。

默默守吾玄，此心谁共言。青天开有眼，白日走无根。岁月貂裘敝，生涯铁砚存。古人如可作，买酒为招魂。

无名亦无利，非隠又非仙。逐兽机心息，闻禽野性便。俗淳犹近古，人老不知年。此是山居乐，山中别一天。

机巧日相寻，谁能自警深。惟君学夫子，此意即曾参。钟破平生梦，灯明半夜心。遥知读书处，松桂已成林。

翁也家何在，悠然天地间。往来明月牖，坐卧白云关。晚岁有余乐，谁人似此闲。只为清景恼，吟得鬓毛斑。

佳友难为别，何时重盍簪。客衣黄叶满，书屋白云深。落月生离梦，寒蛩助越吟。抱琴从此去，虞氏有遗音。

平生只布衲，浑似晚秋莲。当日住何寺，随身着几年。懒将黄叶补，闲共白云眠。结屋吴山下，修行了宿缘。

满腹贮韩文，僧中少似君。行高临死见，名重在生闻。霜变北峰树，猿啼下竺云。未知埋骨处，消得片香焚。

小山寻杖屦，璧水叹荆榛。结屋依泉石，弹冠谢俗尘。伤心天宝事，散发义熙民。芝岭甘幽旷，桃源慕隠沦。田园谋老计，花竹结芳邻。孔孟惟忧道，夷齐不患贫。无官劳远梦，有地著闲身。来往唐冠带，留题汉缙绅。知君易尚在，吾亦守吾真。

踏破六桥杨柳烟，乡心迢递怯啼鹃。好花岁岁仍相似，白发星星不再玄。囊里有金堪一醉，瓢中无药可千年。游人不管兴亡事，但把笙歌闹彩船。

江空岁晚朔风寒，诗卷相随晓出关。不为寻梅劳杖履，偶因问菊到家山。溪桥买酒经过熟，邻舍分茶笑语闲。若见碧澜赵公子，为言衰鬓与愁颜。

南楼一梦已凄凉，好景难逢重感伤。天上此时如白昼，人间何处有清光。山河旧影云俱黑，灯火新愁夜正长。毕竟老蟾终古在，西风客鬓易苍苍。

玉立蓬莱问浅深，仙裾不受海尘侵。千年爱护神龙骨，万里凄凉老鹤心。夜月照愁低草色，秋风吹泪哭松阴。钱塘流水情何限，谁采蘋花学越吟。

一笑箫韶曲未终，清风杖锡欲何从。不随轻絮飘流水，且作闲云过别峰。昭庆寺前鸦遶树，余杭山下鹤归松。人来今雨闻消息，见说维摩带病容。

一穗藜烟待校书，携书且此作师儒。扶持学法防时弊，教养人材应世需。兰芷汀洲身外楚，菰莼乡国梦中吴。片帆好趁秋风便，吟过洞庭青草湖。

白发苍颜半醉醒，衣冠洛社旧耆英。谁能似此存高节，天欲留公相太平。闲里看山心共远，老来读易眼增明。年年四月初三夜，帘外一痕新月生。

客里闲关去路赊，轻衫短帽朔风斜。青霜委地疑行雪，红叶成林当落花。渡口马嘶惊睡犬，田头鹿过散饥鸦。闭门无事日高起，谁似山中隠士家。

赏心未足事多违，啼鸟声声怨夕晖。客梦一番芳草歇，人生几度落花飞。病难为别乡情远，老不禁愁酒力微。犹记当年歌舞地，醉游秉烛夜深归。

空山木落欲何归，渺渺黄尘污客衣。自叹冯唐今已老，世无刘表孰堪依。炉中丹火工夫浅，篱下文章气焰微。幸识贞元旧朝士，钱塘江上语残晖。

年来懒作少年狂，一枕功名属梦乡。举世相夸唐字学，几人曾识汉文章。自怜晚岁桑榆景，敢入春风桃李场。到此相逢莫相笑，谁知臧谷两亡羊。

三径归来但闭门，门前车马自纷纷。半生活计寻清事，一片闲心寄白云。暇日池台行处乐，春风禽鸟静中闻。客楼相对西邻住，好景天教向我分。

老来更上百花船，赖有湖光慰眼前。兵后山川仍恋土，壶中日月不行天。闲身适意随鸥鹭，乐事何心问管弦。尽醉无愁归路晚，客楼只在废城边。

谁遣毛州刺史来，闲窗终日共徘徊。龙窥石涧新临砚，鹤舞松烟乍试煤。茅舍寒深题未遍，玉堂月冷梦空回。笑予得尔浑无用，惆怅临风写八哀。

何必山巅共水涯，闲心幽远此相宜。喧无车马红尘少，乐有琴书白日迟。晴槛倚风初柳处，夜灯听雨正蛙时。客来试问功名事，已付功名与酒卮。

妻子相携失所居，山川迢递更崎岖。征鸿去去秋风急，惊鹊栖栖夜月孤。赖有绨袍怜范叔，免教岐路泣杨朱。归来每忆溪船上，买得鲜鱼酒旋沽。

西风一夕送残蝉，老景情怀更惘然。芦荻病中秋瑟瑟，家山梦里路绵绵。空城点滴寒莎雨，故国凄迷断础烟。待得鹤归华表上，可堪人世又千年。

忆昔论文向酒边，忽来二十二三年。别离老泪深春水，今古闲愁积暮烟。吟作南音怀越土，望穷东浦隔秦天。梦魂不识曹娥渡，一纸相思寄客船。

顽独斋前翠色交，翛然一榻掩衡茅。禅心久作高僧悟，方术宁从道士教。晓日短墙花弄影，晚风斜槛鹤归巢。老怀自喜诗尤健，几度穷吟忆孟郊。

客里光阴叹白驹，青山何处故人疏。花开花落难逢笑，潮去潮来莫寄书。北海酒深时自醉，西湖水浅晚堪渔。新诗忽见因相忆，何日携琴话起居。

惟有梅花不厌贫，花前笑语伴闲身。老枝犹带深山雪，生意能回破屋春。影待月来明户牖，香随风散恼比邻。寄余何限江南意，几度相看忆故人。

自笑儒冠不称时，几回堪笑复堪悲。闲门事少知贫好，逆境愁多恨死迟。勋阁麒麟无梦想，故山猿鹤有心期。纷纷尘俗都如许，吟得诗成欲寄谁。

露冷飘零半幅纨，伤心不见女乘鸾。歌残春院桃花暖，愁杀秋庭木叶寒。满地飞尘何处避，旧时明月向谁看。应思曾在君怀里，一点恩情欲忘难。

飘缈蓬壶隔俗尘，尘中日月易因循。白驹皎皎犹空谷，秋水娟娟自美人。何限溪山分晓梦，无情天地著闲身。抱琴来问吟边信，见说池塘草正春。

未是扶摇得意时，笼中日月且相依。一身天地宜闲过，四面风尘莫远飞。老树无枝空怅望，春山何处不知归。冯君爱取新毛羽，休向花前怨落晖。

此去横经涉远途，三江烟雨晚潮初。颛孙岂是贪求禄，郑老从来爱读书。驻马晓吟曹庙桧，倚船时看舜乡鱼。顾予挟册曾游此，故旧相逢为起居。

彭泽归来厌宦情，弁阳山下买山耕。春风秋月供吟啸，月夕风朝寄死生。铭墓古人堪仿佛，著书心事更分明。但能似此存清节，野史须还记姓名。

剑影悠悠出故都，酒边临别重踌躇。吴江霜早愁闻雁，楚泽天宽老钓鱼。瑶草春风香未歇，美人秋水意何如。西湖莫忘闲鸥鹭，彊健不妨频寄书。

西风客影鬓毛苍，此去携琴又一方。欲向书中消日月，何妨篱下寄文章。于今蜀道无平地，到处并州即故乡。茶灶笔床犹在否，烦君移棹问沧浪。

霞衣飞舞越山青，回笑时人醉未醒。春枕卧看琪树月，夜香学拜石坛星。泥成丹灶烧仙药，移近明窗读道经。可惜蓬莱归不早，海风正急海波腥。

何处春山采药还，此行万里道途难。西风尘起衣装重，北斗星低剑气寒。学跨青牛朝玉阙，语留白鹤守金丹。洞门无钥须归早，莫待桃花落石坛。

郁郁文章不称时，岂堪寂寞寄人篱。早知乱后为儒误，始恨年来入道迟。春晚茅山犹有术，秋深商岭已无芝。何当乘此清风去，共看山家未了棋。

诸将驱驰尺寸功，先生来此坐清风。汉家天地闲身外，严濑烟波落照中。片石粼粼年岁晚，一丝袅袅利名空。笑余亦是垂纶客，欲借台前系短篷。

几片飘从客鬓来，光摇老眼白皑皑。不因枯树今朝见，只道寒梅昨夜开。是处园林迎腊到，一时天地唤春回。凭谁寄语问滕六，乞与人间此种栽。

老我无心出市朝，东风林壑自逍遥。一犁好雨秧初种，几道寒泉药旋浇。放犊晓登云外垄，听鶑时立柳边桥。池塘见说生新草，已许吟魂入梦招。

不因灯火有元宵，彊把时光慰寂寥。十四年来无此兴，三更踏月过河桥。

使者相随出汉宫，辞君上马去匆匆。只因自恃好颜色，不把金钱买画工。

读罢残书听雁声，西风一榻一青灯。老来清思浑如许，自笑前生莫是僧。

寂寞无如此夜坐，西窗剪烛读离骚。可怜尘世多风雨，天柱峰头月正高。

客来不惜买花钱，客醉青楼月在天。欲尽樽前歌舞意，湖头已有早开船。

帐中对饮复高歌，饮罢歌残泪雨多。自是天将亡楚国，不因红粉失山河。

坐久不闻人语喧，风枝吹动宿禽翻。几家负却三更月，未到钟声已闭门。

有客京口号竹坡，苍然碧玉横清波。凄凉𫘞陌走风雨，游尘飞扑征衫多。

一点吴山看未了，乡梦悠悠大江表。夕阳何处认归颿，野树苍烟隔飞鸟。

此时不忍抱遗材，欲把文章扇冷灰。见说读书堂尚在，瓣香寄与谒东莱。

丰年佳瑞此先知，莫恨无多莫恨迟。若使纷纷犹未已，梅花冻杀又多时。

壳似悬匏护玉房，谁人剖玉注天浆。有时吞却杯中兔，带得长生药气香。

高高下下两无穷，尽在壶天一色中。俯仰不堪供一笑，何当相与问洪蒙。

昔日蟾宫𢭏药时，桂花树下影依依。一朝误落人间世，却被缁尘染素衣。

把手西风晚菊天，梦魂唤醒十年前。未能扪虱谈时事，且与持螯上酒船。

吴越青山犹好在，古今明月不长圆。可堪老大重离别，一片愁心落照边。

相传楚俗试兰汤，一枕南薰日正长。门掩绿阴无个事，起来烧过午时香。

烧尽长安市上花，何时重见此繁华。独怜几处堂前燕，失却新巢过别家。

何人凿破云烟壑，百丈云烟生节角。解衣盘礴坐山风，一片松花半空落。

薰风一榻卧南窗，无事萦心暑亦凉。半夜忽生乡土梦，屋前屋后荔枝香。

满道累累尽赭衣，含冤相语泣相随。不因今日身亲见，只说先秦事可疑。

世上纷纷驽与骀，分明此种是龙媒。雪毛尚带胭脂湿，想是扶桑作浴回。

习习竹风吹古井，点点苔花生断绠。寒泉不浸诗人脾，谩乞山僧泼春茗。

身世相忘象外天，清风一枕几千年。有时默默焚香坐，闲看白云心自玄。

羞见梅花照客身，梅花长好客长贫。江天摇落年华晚，何处青山有故人。

流杯亭下水无声，满地牛羊野草腥。何事当时贪宴会，至今帝醉未能醒。

晓雾溟蒙未见天，山光水影白相连。余杭不似西川路，六月中旬叫杜鹃。

盖世英雄冠古今，干戈未定日相寻。帐中一夕悲歌处，霸气难降儿女心。

忍将死别季伦家，百丈楼前日色斜。一片香魂随笛散，却疑吹落玉梅花。

月正明时星正稀，邺城风雨忽凄凄。荒台深锁残春色，半夜寒鸦遶树啼。

去如断雁失群飞，来是高僧出定归。无去无来林下客，吟魂一片共依依。

娇红淡粉逞春姿，好手移来一两枝。见说此花三十种，只消莫画醉西施。

本非学仙者，一日与仙期。绝粒自无术，不言人谓痴。倚筇看鹤语，分果饲猿饥。何似归山好，山中有紫芝。

不隠山林隠市廛，半生活计此书田。可怜世上无扬子，谁识雄心在太玄。

曾于诗里识清名，几夜吟看婺女星。番令宅前花未盛，延陵墓上草先青。灯摇残月佳人哭，碑立斜阳御史铭。一纸哀歌和泪寄，山高水远树冥冥。

少年锐气尽消磨，岁月相随醉梦过。今古悠悠交道变，江山渺渺俗人多。绝弦应为无知者，鼓瑟其如不好何。从此诗筒频寄取，鶑花时节莫蹉跎。

楚树吴云隔几尘，相思两地各伤神。悠悠岁月多华发，历历江山少故人。苔屋不来今日雨，草池长梦旧家春。便鸿为问平安信，聊当西风寄白蘋。

十载持竿浙水滨，江空岁晚更愁人。秦楼歌舞多燕剑，洛社风流少晋巾。伏枥已甘存老马，随波不解纵穷鳞。广文何日归茅屋，共醉樽前未死身。

忆昔邮亭奉别裾，不知别后意何如。夕阳树外烟尘隔，明月河边笑语疏。客路惊回飞去梦，天风吹落寄来书。西湖莫问残春色，且好白茅山下居。

我有离别肠，一日回百周。流光日以迈，离别何时休。仓庚求友声，朝莫鸣相酬。暖风老麦熟，秀野新阴稠。美人隔吴树，皓月明苏州。相望倚寥廓，孤怀抱绸缪。郁志不得语，愁思纷如抽。遐想江湖人，长作鸥鹭俦。雨花落笔床，水芳萦钓舟。赠我锦绣篇，坐之芰荷洲。好语尉心曲，喜色栖眉头。君子怀友生，小人徇俗流。颓波日靡靡，恶风声飕飕。喧啾乱孤皇，舞跃沸群鳅。抚景发浩叹，举觞不成讴。自顾蒲柳衰，敢望桑榆收。一生犹转蓬，百年如传邮。聚会苦不恒，浩荡宜纵游。拍浮酒在船，枕籍糟成丘。一醉乐陶陶，千古空悠悠。愿从卢博士，盘礴仙家楼。

嗟哉寄生树，微根不自立。矗矗栖林壑，森森动原隰。本非梁栋材，唯有禽鸟集。纵逃千斧侵，宁免寒暑袭。一朝失所托，早暮不相及。人生同此寄，百年一呼吸。湿沫偷呴濡，疏漏强缀葺。未能与物化，安悟此机入。吾每叹吾生，忧思继以泣。托根非其所，举世沦以习。老枝年岁晚，病叶风雨急。神山眇何许，瑶草不可拾。

闲堂风月深，自此出瑶琴。为我弹一曲，悠然生古心。余清分坐客，微响拂流禽。世上是非耳，谁能知此音。

坐我以灵室，炉中一篆香。清芬醒耳目，余气入文章。微见五云散，闲消半日长。旧书重读罢，风味更悠扬。

此是前朝扈跸功，祥飞一朵锦云红。旌旗南渡长江外，香火西湖片水中。白鹤往来华表月，碧桃开落石坛风。刘郎今日玄都过，十四年前事不同。

不因来此地，不识别山春。几处坟无主，多年树有神。闻猿惊落日，畏虎问行人。忽到孤峰顶，白云飞满身。

东风残柳旧烟青，不见长亭共短亭。几处王孙芳草地，胡僧相对坐看经。

为厌缁尘污缟衣，闲身甘共水相依。尘间那得清泠水，何似瑶池饮夕晖。

蔼蔼抱幽姿，幽人得自怡。爱之似君子，好不在花枝。浊世已如许，香心终未衰。窗前堪作伴，闲读九歌词。

不用移春槛，西风满小车。行行无长物，粲粲只黄花。晚色装秋重，寒香引雾斜。辇来尊俎处，有酒不须赊。

朝兮呼相食，莫兮呼相集。行行水之湄，止止原之隰。行止相与言，慎勿罗网入。君看禽鸟心，犹念在原息。嗟哉郑氏子，糊口不自给。

营巢生计失，余恨更依依。故国知何处，西风满去衣。花案空昨梦，柳巷竟残晖。欲问兴亡事，无言各自飞。

谁将晚秋菊，染作新春衣。立当花枝上，惊散群鸟飞。一声复一声，声声如歔欷。歔欷意何如，乔木空无依。相呼入幽谷，今人交道非。

越山眇何许，孤影更依依。每见无心出，因思啮指归。随风游泮水，带雨湿斑衣。应想巴陵地，春余寸草晖。

儒家生计薄，火后复何如。白发谁怜汝，青山自借居。种花思旧业，对竹理残书。莫叹今牢落，湖边尚可渔。

锺仪作楚奏，庄舄吟越声。土风固尔殊，心事终当明。韶濩久不伦，矧复英与茎。正声何寥寥，淫哇鸣纵横。世有知音人，恻恻闻若惊。抱器入河海，泯默怀幽贞。掩泣望西狩，素王不复生。怆然鼓一曲，聊以舒此情。一鼓草木震，再鼓山岳清。我耳非子期，顾我一再倾。何当登斯堂，酌酒歌鹿鸣。

绝无一语到人间，但把瑶琴续续弹。夜鹤归来山月白，松花吹落石林寒。

曾赋隠居图，知君已定居。移家重入市，引鹤自挑书。烟雨生新梦，云山护旧庐。但令风浪静，何处不堪渔。

春风跃马看花时，肯信秋风鬓易衰。富贵百年皆长物，老来方悔读书迟。

少年场屋苦奔波，每对书檠读不多。三十年来书好读，可怜老眼费摩挲。

来到深山处士家，山前山后响缲车。老夫不晓人间事，行遍西园看橘花。

学书学剑两茫然，空过浮生五十年。拟向烟波深处住，王租已及钓鱼船。

华毂高轩傲世尘，一枝筇竹喜相亲。精神我愧鸿都客，甲子谁同绛县人。悠远山川终古在，鲜妍花草逐时新。故交霜叶凋零尽，欲话当年记不真。

每恨诗才短，吟来两目昏。虽然五七字，难似万余言。雅道扶不起，苦心谁共论。几回风雨夜，哭杀杜陵魂。

宰相临危不辱身，晋周惟有两忠臣。国亡八载身方死，今古更无第二人。

身后声名满世间，孤魂万里朔风寒。何年得见忠臣传，且把君诗当史看。

不愁离别难，江浙片云闲。黄叶晚秋径，白茅深处山。有诗连梦远，无累得身闲。若遇西风便，安书寄雁还。

茫茫尘世厌风波，但把柴门掩薜萝。朝野交游能有几，文章气味已无多。收书且作林泉隠，洗砚闲将岁月磨。后夜偶然逢埜叟，错看太乙重相过。

琴剑西还已有期，白云飞处望多时。湖边别酒春风醉，江上归帆落日迟。客思悠悠生远树，梦魂隠隠入芳篱。到家若话吴中事，自有哀歌寄楚词。

君浙余闽数千里，相逢共饮西湖水。湖水正甘鱼正肥，一曲离歌入秋耳。八月风高草木悲，荒城日夜尘沙飞。家山况有古雁荡，此山不归将何之。

锐气如君老不磨，悠悠世路涉风波。西湖旧识惟鸥鹭，故国重来尽黍禾。短枕客中生梦少，归舟江上载诗多。相逢未久忽相别，奈此夕阳芳草何。

突兀双峰晓色分，瘦筇支足上昆仑。雷声俯听婴儿语，石势平看骏马奔。故国山川千古在，前朝人物几家存。登临不用多怊怅，只好清吟伴野猿。

