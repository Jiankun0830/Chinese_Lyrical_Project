洹河见水老如新，此见云何别妄真。心本佛心须作佛，境皆尘境莫随尘。空中花果浮生眼，梦里悲欢现在身。万事卢胡吃茶去，不知谁主更谁宾。

底须莫莫更休休，老去浮湛一敝舟。病恼幻躯天恶剧，醉寻熟睡我先筹。眼前勤惰书开阖，窗下阴晴雨散收。假使庄生梦为蝶，也应贷粟监河侯。

睡魔勾引鹤投林，书债中抛笔似喑。尚有乌髭赢白发，拟寻朱汞养黄金。寸机解起千疆亩，一息能藏万古今。尘世何人是知己，推窗明月正当心。

我到家山雪尚飞，看看寒食展归期。花开无酒蝶贻笑，春尽不吟鶑有辞。窗下竹君陪晤对，手中杖子共追随。闲来自唱无生曲，井底泥蛇舞柘枝。

磨砖岂解成明镜，打坐如何作佛身。静闹头头须认着，暑中冰冻雪中春。

小草虚心不染尘，传灯会上屡焚身。光明一点元无尽，谩结空花作好春。

幻体当如泡影观，法身清浄本坚完。四千八万陀罗臂，艾炷教君何处安。

西风摵摵草虫鸣，万荚丛中诧瑞蓂。煮啖快输儿女吻，燃萁不忍尚堆青。

云长凿骨未为奇，断臂亭亭对祖师。万法从心当自省，个中冷暖有鱼知。

子思问学惟诚意，孟氏工夫只反身。定慧妙明何处觅，要知儒释共天真。

秋光澹薄有无间，掠水斜风雨脚斑。试向菰蒲深处望，嫩黄一点荇花闲。

藕花万柄敛春妆，賸驻霜荷葺芰裳。水路想通渔艇入，我来月下要鸣榔。

梦觉无两庄子，是非只一东坡。颜渊箪食为乐，启期带索行歌。鲁侯不遇天也，伯寮其如命何。世事如棋新局，人生落叶辞柯。谁人见张平叔，何处觅蓝采和。且服单方妙药，般若波罗蜜多。

垂垂金颖贺秋成，去逐狂风一羽轻。何事天工恶戏剧，眼前翻覆见亏盈。

秋霖得晚晴，景色似郊坰。山向闲中碧，云从阙处青。檐牙抽宿溜，木杪挂疏星。一枕便高卧，清风入暑棂。

夜听寒蛩晓听蝉，梧桐疏雨晚秋天。空斋抱膝元无事，半是痴憨半是禅。

杀活禅机本自由，顺行逆用总先筹。伽梨亲抱狸奴送，管是南泉是赵州。

梵宫新遣两狸奴，晨粥饥餐食肉如。料是伊蒲三昧熟，未知绕膝诉无鱼。

剪剪黄花秋后春，霜皮露叶护长身。生来笼统君休笑，腹里能容数百人。

青紫皮肤类宰官，光圆头脑作僧看。如何缁俗偏同嗜，入口元来总一般。

未遇公卿尽好看，会将碧眼照人寒。邯郸梦觉君休问，试卜何时可挂冠。

飓风超海撼官城，吹断银河彻晓倾。瓦阵飞翻千鹄起，屐声旁午万蛙鸣。骈肩重足人如醉，涌溜奔云气未平。谁与笺天如帝律，毒龙斥去锁东瀛。

古德把茅惟盖头，飓风飘屋等虚舟。矮窗犹有蒲团滑，也胜床前衮雪球。

秋后从来数晚菘，自锄稀甲几多丛。莫辞榾榾频携瓮，准拟清馋玉糁翁。

伐国曾闻用女戎，忍留妖丽汉宫中。如知褒姒贻周患，须信巫臣为楚忠。青冢不遗芳草恨，白沟那得战尘空。解移尤物柔强虏，延寿当年合议功。

天孙红锦浅深裁，为惜芳苞未肯开。争奈东风披拂甚，枝头次第吐香腮。

弹铗朱门岁月过，生涯安乐遍行窝。谈天有口机关别，处世无心笑语多。自是君平忠孝在，其如曼倩滑稽何。一帆又作鸱夷去，遥想江湖听踏歌。

轻风熨贴晚云开，为放中秋半月来。待得月圆多值雨，不如今夕共樽罍。

蛛网雨中时恤纬，蜂屯衙后自婴城。竹根得土笋争长，纸隙受风窗善鸣。

满壳濡潮汐，因沙产海滣。文身吴太伯，缄口鲁铜人。雀化宜分隽，蛙烹肯拟伦。试呈饕赋手，半熟酒含津。

桂后秋兰解出奇，幽香元不许春知。移根好向它山觅，承受风光到菊篱。

兄弟梅矾是水仙，曝根向暖种宜先。银台金盏惟须酒，不可无渠对雪天。

淡交耐久最宜蔬，风味清严莫芥如。沃壤深畦须蚤计，雪中满拟饫冰葅。

肝脾何药解清虚，不用参苓不{口父}咀。一种单方无授受，明窗端坐只观书。

依风急雨垫秋清，疏数无时总有声。最是可怜云里月，几番阴翳几番明。

范蠡功成便五湖，鸱夷未了复陶朱。争如终老严陵钓，千古清名一事无。

楚畹春曾泛晓光，直留雅艳到虹藏。山中不把一枝到，世外那闻千佛香。

秋色追随入慧光，肯携幽卉问行藏。深林未省炎凉态，来为闲人特地香。

绿叶青青带紫光，拈来笑处没遮藏。密圆应具楞严偈，非木非空出妙香。

浮湛世事付洪乔，欹枕迢迢度永宵。雨细无声檐溜滴，香残有烬篆烟销。翻盆硕鼠全欺暗，绕鬓飞蚊始作娇。老去易惊寒暑变，几多今夕又明朝。

少日无欢老易愁，鶑花过眼一春休。清虚未解穷聃释，情思谁能更孔周。白醉𫏐烦檐送暖，苍颜惟恐镜包羞。争知一点天然物，不共浮生作去留。

曾读茶经如读律，一物不备茶不出。未论煮瀹应节度，第一收藏在坚密。摘鲜封裹须焙芳，湿蒸为寇防侵疆。朝屯暮蒙要微火，九转温养如丹房。育王老慧老茶事，新授秘诀乃如此。几番惠我先春芽，朅来细问茶何似。我初谓师茶绝奇，十日之后如饮糜。颇疑缁俗果异撰，良苦辄为居所移。吾言未终师绝叫，为茶传法恨不早。绮疏应合有司存，料理如前毋草草。对师大笑面欲靴，三年宰相食无鲑。长须赤脚供井臼，荒寒政类山人家。扊扅炊尽瓶笙吼，何曾敲雪春云走。不如时扣赵州门，侍者可人长摸首。

竹下幽香祗自知，孤高终近岁寒姿。垂杨曼舞多娇态，倚赖东风得几时。

斋余宴坐息深深，万法皆闲境会心。轻浪飐荷珠溜玉，晴曦穿竹翠笼金。岸头舟楫人归语，槛外菰蒲鸟去音。谩说陶车并谢屐，如如不动胜登临。

蒌蒿见录尔雅篇，族谱系出荆楚壖。居人采撷不论钱，横道{兰}轹如车前。物有贵贱所遇然，鸡壅豕苓以帝言。世间何有正味焉，耆芰昌歜性所便。冰壶先生虀瓮传，敢骄玉食轻膏膻。天随酷谓杞菊贤，一赋金石声相宣。玉糁羹芋称苏仙，天上酥酡能比肩。忆昔客授湘湖偏，乍逢此蒿口流涎。嚼寒冰玉香满咽，绀滑琉璃鸣贝编。糅以豚膏软如绵，脆甘丰腻洁且鲜。天花石耳羞争妍，木鸡退飞山之巅。笑渠芽蕨成儿拳，岸视橰圃眉宇轩。七葅五菜谁敢先，独能兄事玉版禅。一别楚产知几年，孤根朅来植鄞川。春苗出土含晓烟，援条小摘喜欲癫。故人千里方言还，调芼酌之双觥船。枯肠慰满藜苋缘，食芹而美不敢专。遣送兵厨羞俎笾，喷饭一笑筼筜边。

老彗妖芒欲𦶟天，王良见迫为收鞭。紫微一夜玑衡转，甘雨祥风到野田。

关心穑事恐春迟，𫏐许花风入绣旗。翠浪半天岐麦咏，玉簪数箸刈蒌诗。野亭寄韵追唐什，秋菊餐芳敌楚辞。早晚催归汉廷右，西湖深处乐天碑。

迢递层阴晓自开，仙舟花底问瀛莱。文章太守非游衍，为省春耕特地来。

𦶟天妖焰彗初沉，朝汲仁贤简帝心。未用锋车便脂牵，小须千里遍春霖。

蔽日寒云悄欲秋，仁风载路晓光浮。田翁揽抱儿孙笑，竹马横陈未肯休。

问讯桑麻真郡政，按行松菊似家山。挽回和气归田里，只费斋铃半日闲。

暇日棋书六一翁，锦樯丝辔与春逢。年时豹尾车中望，山色有无知几重。

晓梦吟成望帝归，征鞍未许柳丝知。笑听鄮岭春禽哢，去博延英午漏迟。

酡颜醉客玉西东，半湿尘衫上翠空。邹谷虽寒应解黍，朱车面面是春风。

小队旌旗半道归，松阴缓策揽清晖。女郎未觉褰帷过，笑语相教着嫁衣。

老黠山灵具六通，解将苍狗护奇峰。虚斋自有青囊眼，却笑景纯书未工。

恰好农时踏翠烟，睡龙惊起雨公田。官程便作乘闲看，不用扁舟学计然。

箯舆十里见青崭，行尽松阴得翠岩。万壑声中清磬出，一峰高处白云缄。茶新煮鼎作鱼沫，僧有可人能麈谈。自觉灵山缘境熟，佛禅重问后三三。

暖风依日佐山行，几许春随屐齿生。溪舞绿云苔出没，田翻翠浪麦斜横。闲中适意荣三事，岁晚无年式耦耕。一静可能销幻药，剩开胸次着峥嵘。

大椿凌千秋，灵芝竞三秀。书传递夸诩，垂芳古今宙。贵耳但奇奇，相马失之瘦。谁知楚醒花，远避汉金酎。择交得素节，彼哉怀春诱。夫君全德馨，内美本吾有。姑置芝与椿，秋兰岁相寿。

十日南坡两日晴，晴时不放日华明。春光似妒闲人占，端的春风饱世情。

天工忽忽度年光，料理人间富贵忙。闲里何曾关造物，一分风景亦收藏。

谁将春晚作冬看，添着绵衣减却难。道是麦寒犹未在，愿渠麦熟且禁寒。

休言无地起楼台，十个花窠没处栽。东近比邻西近水，且教红白面墙开。

欲识鱼梁试作看，轻抛野渌罩清寒。几回漉起空无物，输杀群儿下钓竿。

吾孙宗子喜相过，一笑檀栾似乐窝。且向尊中陪北海，直须闲里识南坡。

酷爱鸟鸣山更幽，墙阴风雨但飕飕。筠笼买得春禽语，不会忧时也白头。

管弦不碍登山屐，粱肉何妨满腹书。岂是清谈愧夷甫，为无阿堵绕吾庐。

试向清池放小鲜，洋洋圉圉忽攸然。校人真个知鱼乐，杀活机锋总是禅。

分席春畦仅一弓，灵根移自石窗东。饶渠五味夸仙药，争似盐梅正策功。

纷纶儿造信多才，果解分风作去来。我向南坡一旬雨，春阴今晓为谁开。

小窗白醉篆香迟，只有书君伴燕颐。料得人间无此乐，殷勤献与定牢辞。

枝筇挂起一旬彊，剪剪春寒到柳塘。白发不公欺老我，偏于闲处引风霜。

记得儿时诵古诗，其甘如荠谓吾欺。淡交休恨相知晚，携向晶盘笑杀伊。

晓来两鹊屋山鸣，报喜多应只报晴。似为东皇传好语，故留胜赏到清明。

旧日都城饫子鱼，一鳞今不到茅庐。果然额上通三印，尽去侯门代鲤书。

安晚生涯冷似灰，别墅经营半月回。夸与儿郎翁骤富，诗囊盈握送陈雷。

红红白白共枝荣，怪底山茶有宁馨。倩得司花来判断，不妨一姓养螟蛉。

箯舆掠雨到僧门，带得清闲一二分。素喜堂中无偃月，朅来寺里作穿云。赤心莫逆唯松友，青眼相看有竹君。烧叶更联东野句，纸窗钻隙候晴曛。

山扉连月款言卮，拟共还家浣客衣。愧失养生收一溉，笑擒梦竖窜三危。大槐安国休重省，兜率陀天尚缓归。一病一衰秋后雨，孰言之武老能为。

赤明瀹篆正恢台，戏挹雄风涤闷怀。病骨喜随新箨换，好诗忽馈宝珠来。巨鱼未纵王褒壑，陋室聊淹禹锡阶。且共理身如理国，小须握手咏康哉。

为乏刀圭饮卯卮，黄庭空想衣朱衣。三田未遣三彭去，九轨几成九折危。瘦骨可能支夜永，醉乡那复挽春归。亦知有客真佳甚，握手还须笑乐为。

若时风雨候三台，忧国丰年几入怀。执戟未愁方朔死，闭门唯喜子桑来。人间宰相真如梦，天上群仙讵可阶。事业镂冰何所有，之乎者也矣焉哉。

辕门怒发彘肩卮，计相当年笑解衣。谁识英雄千古意，肯论性命一丝危。伏波卧看飞鸢堕，杜曲生怜独鹤归。自愧此身成濩落，空搔种种欲何为。

遂初雅喜赋天台，墙月东边谩古怀。虽乏平泉供宴乐，幸寻荒径惬归来。蹒跚愧我无金汞，蹀躞看君上玉阶。傍舍数弓畦药本，聊支晚岁亦优哉。

难追八骏举瑶卮，肯向罗浮醉绿衣。敝服真成原宪病，枯枝几赋仲堪危。忘忧拟问酒中圣，觅句懒从天外归。笑傲桑榆知有几，春秋敢以大椿为。

茂先博物懵星台，世味沉酣酷鸩怀。风月自为无尽藏，湖山谁肯爱闲来。竞知疾下多车乘，岂悟机危蹈廪阶。幸与乐天相伴住，休论达者谓何哉。

虚斋填东鄞，从之南容君。我初未之识，邕翰倾殷勤。修洁以博习，秀美而有文。玉犀映秋水，英辞涌春云。鸡距角鲁蜀，昂然鹤非群。晤言到圣处，商也乐所闻。最喜直而义，壮音駴鼓鼖。告子少于孟，先策养气勋。牛山木信美，谨勿容斧斤。助苗固得槁，可使稗不耘。观子所植立，真能张吾军。仁义可效治，渊源在河汾。诗书自师友，芝兰足膏薰。刚风接迳翮，去去翔霄旻。清时有闻者，必也吾子云。

斋坛将祷肃熊貔，一缕忱恂六出奇。云欲商量惊先路，雨方收卷避催诗。冰花肯𢽾梅妆额，风絮嫌随柳献眉。盐虎玉龙庄语在，愿光远业瑞昌时。

昌黎有名言，受恩异知己。而况不识面，知心讵能几。浮云日多变，交道冷如水。握手遽下石，利害毫发比。人情易燥湿，滟滪发九轨。终然风雨晦，鸡鸣独无已。世变方下趋，特立繄君子。山谷未见坡，气味已相似。希文非素交，永叔甘远徙。敢谓世无人，前修可专美。我昔闻君名，恍如读青史。已乃知同时，深心爱敬起。端平滥持衡，荐贤职当尔。亟以闻九重，夜半下一纸。雅志乐弦歌，公车犹尼止。贤者固难进，夺情辞诏旨。知贤未及用，上印返田里。闲居事幽屏，黜陟不到耳。宾朋有公言，声徽振商祉。入则禆国论，挺挺中流砥。出持皇华节，光风泛桃李。从容五六载，平进付常理。又闻交游间，荣落保终始。不负杨临贺，真见其人矣。夜梦加昼思，髣髴眉宇紫。军将忽打门，缄书照窗几。风檐屡开阖，襟期顿清泚。有如峄阳桐，知音发妙指。高情激孤笑，新意偿宿喜。得一夔已足，失百参何耻。老我岂私贺，善类知有恃。看君广厦开，大芘天下士。

如蚕吐纬自萦缠，出没无踪屋陋边。怀毒满身如蝎大，谩张罗网欲谩天。

松号大夫交可绝，梅为清客志相同。英英凤实卑余子，楚楚龙孙过乃翁。晚际一弓櫜素月，暑中千斛粜清风。小轩政欲供晨坐，付女遮阑晓日东。

少日爱花螽趯趯，老去冻蚕已休织。水村山郭一枝晓，忽到窗前三叹息。年年雪里自作春，摇手东皇不相识。衣冠古岸绮季至，介胄嶙峋亚夫色。从来魏徵真妩媚，要是广平终铁石。月香水影儿女语，千古诗肠描不得。笑冯与可幻竹君，相对无言面深墨。

雪毛舞风学喓趯，冻落天孙碎云织。玉肌不粟彭祖方，戏挟奇芬笑安息。生憎万花肯同调，嗤点寿阳聊半识。结根不向青桂宫，绝交月姊无难色。谁能柔此老强项，朝暮隆隆转娲石。春风为媒懒结子，来访苔痕娱梦得。人间要觅尔许清，语渠肉食乃无墨。

滕六附暄堕寒力，六花未办天机织。篱菊老尽兰始芽，凌波仙子方踵息。水边亭亭逢玉人，照眼缟衣如旧识。冰霜相与厉贞操，蜂蝶那能犯庄色。听渠吹笛作商声，正音满地出金石。菊坡为索孤山诗，好句新从座中得。二君联璧如长城，笑整云梯再攻墨。

牡丹骄春醉无力，艳紫妖红锦新织。鹿解衔花空误唐，楚以姬归竟亡息。何如野外挺孤操，照水渊然有深识。昂昂雪鬓颜真卿，何物女子称国色。主张繁华勿复言，如对雁门二千石。语君欲识梅花面，好向云岩访拾得。语君欲作梅花诗，磨尽莲经大千墨。

菊坡笔挽千钧力，剪就冰绡出鲛织。谪仙笑作扬州诗，鹏赋消摇六月息。市门聊学子真隠，下坐还从季野识。清标自是孤山姿，{女监}视唐家六宫色。芒端琢句貌疏影，竹边着渠牛砺石。枝横带雪最佳处，近水清寒月先得。语梅政可兄涪翁，冻雨浯溪打碑墨。

春工沤丝呈巧力，红日如梭万花织。爱花荡子不爱命，效死骊姬似荀息。草木摇落天地闭，贤哉梅也众不识。灵根九转到仙品，千古离骚作书色。涨晴痴暖动山意，攀翻健倒苍苔石。高标底须雪后见，清芬每向闲中得。花前失喜广文诗，柿叶书成点新墨。

东风不借半分力，老树丝窠罥寒织。虚枝生白独也正，夜气归根吹以息。个中洒洒无一尘，无眼界至无意识。居然暗发定慧香，不取诸相了空色。若于此花论相好，是人如以木钻石。吾尝闻之老瞿昙，无有少法为可得。我诗当以无耳听，索梅一笑付蝇墨。

青藜不解支脚力，机杼微闻隔林织。暗香来处穷幽栖，蹇馿崎岖牛喘息。山中欲访隠君子，等闲未许李邕识。同盟颇笑五大夫，晚节污秦有惭色。摩挲寒玉古苔藓，从渠唤作荆山石。雪中素隠非行怪，自是花间着不得。直须谪仙苏二来，溪藤快扫如鸿墨。

雪意贾寒欺酒力，思妇懒学回文织。屏山未合篆痕销，笑倩南枝陪燕息。冰纨绛蜡入纤手，素脸殷跗未真识。儿痴认作春风面，刚道杏花欠颜色。香浮纸帐梦欲醒，影到窗纱月移石。为梅着语将无同，左袒孤山未为得。吴都夸丽逸此士，十年浪费老伧墨。

伊祁作春私帝力，司花女课千机织。月四十五以为功，化工何尝停半息。老梅偃蹇傲众芳，一钱轻视程不识。和羹肯为媚灶计，望林祗笑欲炙色。莓苔被服当文绣，冰雪定交过金石。静乐先生大雅韵，始信清名不虚得。政须草圣传新篇，安得张颠首濡墨。

司寒驾天骋轨力，冻合冰蚕不成织。皮肤皲瘃雪满衣，真人恬漠与道息。一花挺出万木僵，其友松筠乃能识。清香远到惟德馨，素质自持无异色。春工着意嫔众卉，用物精多老苍石。耄红飞尽蜜房深，佳处暗为蜂翅得。谁知竹外一枝好，千载垂芳在诗墨。

霜雰雰兮风乍力，草变衰兮蛩罢织。思秋兰兮委萧艾，望椒丘兮聊止息。怅佳人兮既远，纷吾美兮谁识。忽有人兮好修，遗予佩兮春色。茁琼芽兮九畹，带杜衡兮被石。凛增冰兮峩峩，杳光风兮骤得。卜兰居兮南坡，拂余龟兮食墨。

万里修程占学力，色丝黄绢新组织。只今下笔追二雅，端如养气闭千息。公子何自知寒梅，须知三长具精识。亭亭玉雪瑞烟晓，爱日香浮彩衣色。自然雅韵出天姿，芝兰那肯羡玄石。我惭姱节对俚语，炊沙镂冰竟何得。愿君写入遂锦堂，冷蘂疏枝陪淡墨。

访梅长与寒角力，两鬓丝丝尚堪织。吊湘赋𫛳强解事，长沙少年空太息。酷爱孤芳支岁寒，草木虽多懒求识。肥遁不为苍帝臣，白贲丘园义形色。风饕雪虐真养素，笑枕溪流漱寒石。请翻橘颂作梅赋，倍觉风骚楚人得。诗翁试为决然疑，谓余非是甘饮墨。

好恶移人信有力，宫姬尚取昆仑织。刚姿未必广平爱，皓首谁怜赵岐息。夷车衡茝荪芷荃，富矣离骚夸博识。灵均颂橘不及梅，内白孰为有精色。夫何卞玉楚见弃，素荣无乃碔砆石。梅古贤人又何怨，伯夷正自求仁得。氏以墨胎端自污，请效公输为削墨。

续诗愧无修绠力，意绪中断轲母织。掉头吟坐欲成寐，出吻悲鸣方愿息。君诗爱梅笔不停，四叠阳关人未识。冰壶交映雪同调，秋水为神月争色。翛然未肯弟山矾，介如何必化松石。诗坛置韵百夷姓，敌垒收功剧孟得。须君为梅作佳传，问事玄冥烦史墨。

夫君论事回天力，斯文如贡厥篚织。天葩瑞时来帝傍，天香染衣未渠息。因携天上白琅玕，散作天花天女识。冰清谁似乃翁誉，玉麈孩视宁馨色。月中疏影射银汉，雪里樛枝护磐石。望林笑策盖世勋，万户侯封为公得。吹彻楼头画角春，十行朝拜睿思墨。

士惟食志非食力，于陵奚事亲屦织。静乐一门自师友，篑进不为子贡息。元仲季方从太丘，海内人士俱愿识。案上惟作羽籥声，室中定无鉏帚色。申旦督课如园蔬，子夜程书过衡石。举似翁妪笞其儿，教育英才笑安得。文献超群王谢家，韦布当磨铁砚墨。

北窗梦觉呼一力，曙鸟微闻络纬织。推窗宛见野梅面，带雨犹如看花息。坚白雅占南枝先，浅红留待北人识。宫中自是怜玉奴，天上何为爱蓝色。肯随兰芷媚屈宋，独主芙蓉笑丁石。愧我联篇蚁空旋，羡君六博枭已得。梅懒作尉竟仙去，拜官无用斜封墨。

仕学优于服田力，公仪之家废葵织。诗书为府道德林，乐在藏修洎游息。浓薰班马有余香，暗摸曹刘岂难识。插架牙签映隙曛，近竹芸编侵晚色。诸生竞诧边腹笥，正音如闻孔堂石。从知车马自稽古，须信熊鱼可兼得。四科褒进惟尚贤，钦想昌黎方读墨。

冰山凿碎五丁力，散作席花谁捆织。射雕人去飞燕寒，拥衾内视方闭息。能令赤凤冒白羽，夜半翾翻天际识。白云乡中助剧戏，从以万妃纷玉色。鸾沼乍惊舞明镜，虎盐未见盖危石。乍离还合纷总总，已定复飘如得得。姑置是事先年丰，有突不黔应笑墨。

夸父逐日有余力，驱万白蜺飞练织。连天照耀作夜明，涌池培堆惊壤息。竹高已学枪头势，梅近犹能半面识。坡翁笑效六一体，八章联翩韵声色。麻衣忽见蜉蝣阵，砚池观鱼来紫石。郑谷祗解瘦寒句，江上渔蓑正披得。何如囊锦生縠纹，兔园老笔阳春墨。

司冬已穷造父力，寒机堕指晓犹织。长安贵人金屋娇，琉璃屏下方偃息。穿窗入幕儿女笑，唤作杨花元不识。明珠照乘月午夜，秋水连云天一色。翻缟新诗出退之，撒盐戏语欺安石。一寒最怜东郭士，履穿踵决行不得。自喜犹为孔子徒，且学颜渊食炊墨。

文身太伯甘斥卤，缄口铜人舌微吐。借资墨客富濡沫，骨醉唇香登燕俎。半熟含酒老饕赋，此翁仅可闯堂户。班班隽永带神液，入室真味翁未睹。菊坡风裁黄豫章，如食蝤蛑江{摇扌=虫}柱。盘餐尽废太瘦生，格远调高自清苦。子蛤遣汝到眉案，努力去为酒中虎。末下咸豉有何好，犹侣莼羹傲伧父。海之介夫此小儿，鸡肋见笑杨德祖。前身曾作水解仙，飞入珠宫饮甘露。能令齿吻策余烈，一鼎松风漱寒乳。

眼欲观书身欲眠，斜拖黄卷曲肱边。不须身眼争然否，试待醒来问孝先。

雨多愁麦又忧苗，不雨还忧旱火骄。忧国浪愁端自苦，老天那肯病汤尧。

杏桃结子已成翁，稚绿中间着耄红。阶药元来如许寿，麦秋天气露春工。

见说乌蜂不采花，群飞啄蜜喙如鸦。虽然冗食真堪汰，笑语园丁且放衙。

春鱼潮罢捉洋山，数水艚船索手还。海若想应饕更甚，饱鲜无复到人间。

长公本喜饮，半入野人腹。南洲春梦婆，亦复开醉目。尚想晋流丽，鳖饮更升木。兴来索老兵，谁谓酌可独。我亦爱客至，陶巾时一漉。虽有彭泽田，种秫苦不足。颇因病入务，瓢弃尚余绿。岂无大雅朋，来伴离骚读。广文粲檐花，和靖峙修竹。交情如酎醇，秀句喜心沃。觞政尝卜夜，谈闱屡更仆。胡为阔宇芝，但忆颓山玉。聊尔遣书瓻，安得洗愁斛。昔夸圣人中，今愧平原督。杯手助持螯，车涎笑逢麹。青州岂乌有，白衣问黄菊。如皋应解颜，对饮颇胜俗。何时赤壁游，匏樽笑相属。欲歌鹿鸣三，正苦龟藏六。饮肯遗公荣，雨烦过御叔。忻闻麦两岐，况有鱼百族。小却揖二豪，觥船倒醽醁。

卯饮贪引卮，夕食不厌腹。松醪滟玉池，郁尊傲黄目。归闲喜携幼，欣荣对夏木。颇笑屈原醒，宁甘马周独。诗筒发豪思，江月欲戏漉。每赓北海咏，未羡西邻足。槽规长吉红，蚁玩杜陵绿。醉乡拟续记，书眼了可读。时康万户春，兴到七贤竹。筵虚艳姬舞，面想宫嫔沃。别肠驱药使，健笔命骚仆。居然得良朋，清辞泻壶玉。习池可联乘，步兵有余斛。谁能酒限拘，强效八州督。今年小麦好，岂屑官廪麹。嘉节迫蒲艾，早计数萸菊。客中真有佳，眼前喜无俗。赋殷金石声，光粲牛斗属。句到后三三，人谁赛六六。试编诸贤诗，第以伯仲叔。共成杜康传，更聚山中族。万事付亡何，乾坤一杯醁。

平生周伯仁，耿耿空洞腹。翛然猿鹤姿，岂辨鸠鹰目。仆射不解事，居士偶题木。种柳仅成五，乐园祗可独。皓首愧商隠，湛恩霑汉漉。城府百无有，丘壑一已足。讵省醉裙红，安识坠楼绿。生经未渠谙，酒颂聊喜读。耳热闻秦声，浪谓肉胜竹。高阳有勍者，盛气如曲沃。直须殿上饮，抚床径呼仆。竞看椀挥金，几欲斗撞玉。方丈食万钱，娉婷珠一斛。岂复堪束带，靡徙揖郡督。耆寿祝老饕，嘉名艳春麹。乃知梁州萄，大胜伯始菊。相逢作青眼，洗去尔许俗。泠然曲寡和，尚有骑能属。元和一渔翁，喜共学士六。吴歈间雅奏，楚优效孙叔。石鼎夜未央，春空云已族。何当一会期，清驩溢寒醁。

邴原解剧饮，雅名称龙腹。季伦杀为嬉，席妓敢嗔目。有酒何庸辞，恐射蒋济木。但当携酒去，名花赏幽独。年秫未足了，圣米犹可漉。爱屐怜猩魂，夺卮笑蛇足。桂浆有余芳，桑落见重绿。谏远衢尊投，法置酺饮读。筹觥进蔌肴，流觞屏丝竹。未忧瓶罂罄，但费{拖扌=匚}盥沃。胜事在园林，家务付儿仆。酿羔截肪乳，炰凤泣脂玉。炼句丹九转，擒文泉万斛。竞诋酒中贤，祗堪帐下督。穿帻俯前案，障面厌方麹。吹不落眼花，归去来篱菊。华胥国遨游，无怀氏风俗。登诗坛争长，破愁城相属。二簋用坎四，三客敬需六。共乐时方清，谁言世之叔。相从孟公座，宁别辅氏族。一笑祝诸贤，行釂天家醁。

黄公辞酒垆，经笥捧便腹。读书饥鸢声，了了崇文目。陂澄万顷波，巢寄一枝木。戏题百姓眼，自笑孤馆独。辙涸聊相濡，神液未容漉。啸歌匪弹剑，悁隘殊躄足。文织牺尊黄，句弦绮琴绿。不见蟹杯持，徒费尔雅读。坐对罂卧墙，空有叶映竹。枯肠但茶搜，燥吻迟膏沃。主人如马瘦，酒使欠猩仆。思折酤媪券，欲访义浆玉。喟兹鲸吸量，眇矣龙骧斛。灵根日灌溉，诗课自程督。试当阅医经，薄酿借神麹。共醉灵均丝，未问长房菊。饮兴非有期，衣晒宁免俗。杯勺虽不胜，呕泄听随属。懒叠阳关三，肯竞枭博六。不饮但麦豆，颇胜刘文叔。醉骑黄犊孙，归玩墨君族。子为评酒名，拟号安晚醁。

无诗不言酒，作赋真诳腹。未破公子悭，况与佳人目。壮心思击壶，圣杯赓啄木。袖想胡旋双，妆记摇手独。宾筵乏酬献，醴齐催泲漉。祢衡办挝鼓，元崇方病足。曾无列屋粉，空韵梳鬟绿。百篇摘仙咏，十轴蒙溪读。有美建安璩，竞爽淇园竹。芒端寒燠转，胸次古今沃。卧瓮嗤舍郎，祭酒可令仆。时陈南北洗，颇醉东西玉。虽微酝五斗，端有才一斛。诗坛长齐盟，笔阵严总督。方将喝银云，未肯平封麹。宫宴看传柑，帝歌须和菊。牛心固异撰，犊鼻且同俗。尊酒日相逢，我歌君为属。欢期践三五，酿顷亏十六。酣畅嗟阮修，饮狂谢裴叔。漥尊留古制，长勺分鲁族。居然同老襟，浅斟醽水醁。

鳣堂心醉经，精神应满腹。温饱非所志，饮食不以目。说诗称解颐，善问待攻木。颇愁百斛量，孔庭惟立独。俎豆答卫问，筐瓷欠邹漉。曾子非养口，漆园且尊足。时于清夜分，酌以翠勺绿。聊浇磊磈胸，不废吾伊读。每篇亦作句，如对纪书竹。相逢盖初倾，一别桑重沃。融尊惭坐满，鲁馈疏拜仆。卫生不自宝，抑首亲患玉。囊无谀墓金，米乏佳传斛。厨烟爨人凊，蔬课园夫督。粟缾收秫田，黍酿用阴麹。解同杜陵襟，期醉昌黎菊。赤手当缚菟，白眼谩嗔俗。庄虚左氏宴，觞肯西子属。酒债负寻常，会期遭百六。要须中圣贤，庶以展伯叔。醉入无功乡，醒岂屈原族。岸帻一笑粲，共赋醽酒醁。

怒蛙频作灌夫骂，老鹳唯闻庄舄吟。麦熟只应呼快活，林间欠此一声禽。

举头但觉云头暗，移脚何曾雨脚干。衣袷未便时衣褐，薄寒浑作晚秋看。

鸠能唤雨复呼晴，日日长从屋角鸣。晴雨不应关汝事，强饶唇舌效君卿。

五月炎天正及时，轻丝扇子未曾持。殷勤寄语班姬道，只恐秋深却要伊。

箨龙厌俗托孙儿，隔砌相过人不知。借宅敲门太多事，胡床竟日对漪漪。

鶑声求友乱缫车，兀坐翻思二客佳。乞得晚晴红照水，南坡东畔月侵阶。

雷伯四月喑无声，鸣鸠呼妇凫浴晴。星如榝沙灯吐红，羲和驾鞭乘赤明。稚秧针水未入种，秀麦浪畦犹督耕。香车不动百龙蛰，转辘如织千蛇横。爱民太守心语口，瘨我以旱宁无生。川灵有知龟亦许，异物蜿蜒归掌抚。一雨果从方寸来，此念端诚本天与。但看父老歌丰年，不用儿童学皇舞。弭灾肯效栾巴噀，哺民无异紫芝乳。一年事在阿堵中，四封笑溢迎门语。我州潴野同淮徐，公方有意六辅渠。上天下泽锺惠施，千里波及皆君余。蒙斋诗成虚斋和，我乐赋之如遂初。坐对联珠饱官粟，但有欢喜无欷歔。祗今快续二贤咏，不须乞米移颜书。

娲石补天玻璃声，遇坎为雨离为晴。金乌玉兔旁午出，百二十官称常明。下土臣敢再拜问，谁主风雨催民耕。天江津河尾北见，玉井水浆参左横。胡为汤旱龟土坼，胡为尧水鱼头生。孰令赤地星丈许，吭扼雷公仍背抚。孰令河鼓塞银潢，勺水线流不轻与。孰令卷舌自张翕，孰令天鸡自飞舞。云师族聚曷遽散，电母儿号奚不乳。黑猪渡河去无迹，苍龙衔珠噤弗语。朱鸟崛强王偃徐，乌龟缩颈老沮渠。夫君笺天帝冯怒，旱魃磔死不问余。天街清润联璧珠，不为乾封为太初。一雨三日谁力欤，更唱迭和忘欷歔。归之太守不肯有，款乃聊代志喜书。

豢龙作醢龙吞声，天公愦愦迷雨晴。玉脂泣烹足媚妩，苦酒五色生光明。龙虽神物畏馋吻，携朋去作天田耕。稚禾婉婉鱼薧立，高原庚庚龟兆横。汉家燮调岂无术，阴阳纵闭归董生。□□□□□□□，□□□□□□□。我贫自笑一瓢许，瓶粟屡空惭釜与。彭泽曾无种秫资，沂水聊助咏雩舞。颇怪吹云读风讼，浪愁淅米翻危语。清时何事弘羊烹，善政端无宁虎乳。仁人拯溺非姑徐，亟挽天汉如决渠。我知造物识君意，十日一雨焉取余。愿君展此作霖手，苏民旱徙扶黄初。在在京坻赋高廪，坐令歌颂销欷歔。病坡作计羹玉糁，辟谷宁羡黄石书。

卖葑千艘底处藏，娲天濯热卧湖光。山云既雨犹相逐，水草无花亦自香。野径遍穿人借问，僧茶旋点客先尝。翻思举世趋炎者，谁识蘋风五月凉。

梅霖妒日强遮藏，西雨东边漏隙光。黄口禽鸣应乳臭，白花栀坼似衙香。排根荷出怜嵇绍，遁迹莼肥哂孟尝。闲处便成清境界，底须沂水羡雩凉。

长门思渴荐寒泉，浪读松醪桂酒篇。数米酿来成玉液，传家方秘出金川。白飞琼斚应归重，红滴珠槽敢忌前。聊遣朋壶供一笑，平分风月晚凉天。

人才百年能几见，俗子一揖已累人。元温亦知有此客，德操未省谁为宾。

声名谷口吾宗秀，风调西湖我辈人。自是山岩着不得，天教𫏐此伴闲身。

君莫愁，君莫愁，不龟澼絖能封侯。君莫愁，君莫愁，腰六相印一敝裘。看渠涎颡与躄足，千金信矣壶中流。荻花江月正佳耳，青衫浪泣琵琶舟。短衣楚制乃翁喜，未必挽弓右丁字。貂蝉本是侍臣冠，有时出自兜鍪里。虽然万户将军臂，夜逢醉尉头抢地。卖薪愚妇轻买臣，不信读书有奇事。世间众万无定容，桃笙木棋唯所逢。秋来桂菊黄金丛，千机锦绣开芙蓉。西风也解作富贵，岂必桃李专春风。得时失据自甘苦，姑置是事天梦梦。君莫愁，君莫愁，双手试扪舌在不。劝君勤买西湖船，打篷疏雨旗亭酒。

水满横塘占晓凉，莲腮霞举叶云生。鱼儿富贵真难比，翠盖红妆拥队行。

新竹地肥方怒长，幽花晚发自欣荣。飞来野蝶多情思，不逐蜻蜓点水轻。

池荷岸竹閟寒清，肱枕欹眠梦欲成。珍重西邻知好事，隔河送过读书声。

千岩万壑自秋春，静处观山能几人。叠得假山人竞看，世间宜假不宜真。

绿阴乐静未号蝉，藕叶扶娇泛水眠。输杀蜂屯深闭壁，峙粮宿饱蜜中边。

侏儒饱愧东方朔，妪母呼回郭舍人。博局由来更胜负，雉卢那复较疏亲。

早作南风午北风，暄凉翻手雨无踪。田翁举似霖霪日，脚踏鸣车笑杀侬。

书带环生缭岸青，叶间虫篆学阳冰。墨池文冢非难化，芝菌从教子厚蒸。

树底鸣鸠相唯诺，花间飞蝶自绸缪。二虫得失聊堪笑，鸿鹄谁能问弈秋。

游鱼绕石日千里，反舌鸣声已百能。老鹤易饥增廪稍，乳鸡勤哺领孙曾。

客有可人君子竹，书无同至大王风。此风此竹堪谁共，着得茶经桑苎翁。

人心似铁炉犹在，世事如棋路不移。闲着目光牛背上，英雄千古竟儿嬉。

老红拟占春光住，嫩绿枝头更娇妒。随风宛转未肯落，犹作霓裳羽衣舞。

乐天故不忧，作德心逸休。鸡虫笑杜甫，蝴蝶梦庄周。苛政猛于虎，蹊田夺之牛。书传乱人意，周易在床头。

恭惟上明圣，宵旰亲政初。朝有快活贯，野无薄笨车。我独何因缘，滥持钧与枢。妄意在人物，搜罗到岩墟。穆之百函至，酬答疲卷舒。虽云得梗概，讵必相贤愚。君时蔼廉誉，一再登除书。公牍耻私谢，直语非贡谀。尚无赫蹄笺，而况双鲤鱼。元龙一世豪，名下定不虚。我归海之滨，偃息田园居。生平旧交游，相忘付江湖。军将忽打门，君书来自吴。瓿藁富鸿笔，砚铭出龟趺。兴怀向{氵寥}泬，论文逮荒疏。自言久爱敬，今始通勤渠。不为热翕翕，不为暖姝姝。云何好尚真，夐与世俗殊。意者元城贤，待以涑水迂。兽旗画星壤，龙藩开玉符。老我叹蒲柳，投闲托枌榆。味言喜啖蔗，秀句嫌催租。的知我辈人，调度非辕驹。子长固多爱，舍菀乃集枯。梅花倚瘦竹，清芬借敷与。常恐硬黄纸，唤归翔紫庐。问君立朝节，蹇谔辛毗裾。问君治理效，所至桐乡朱。正尔泽东履，俄然移右扶。借留此截镫，来暮彼歌襦。譬之绛霄云，来往本自如。君亦何心哉，此事姑置诸。但惜君去我，有唱谁和余。寒山尚余雪，江阔征帆孤。挥毫写别恨，临风独踌躇。

可斋严冷如古书，庄语敢下铅与朱。读之不厌味有余，箫韶闻奏愁爰居。文墨政事同机枢，照人炯炯悬冰壶。昆弟亲我同二苏，对床风雨夜梦俱。别来半岁意郁纡，赖有二客能从余。或寄可斋双鲤鱼，道甫问讯今何如。

蜜蜂家计千头奴，日并花课供蜜租。粉红黄白各本色，拥肿双脚尻为车。采花归来不知数，一一到门如合𦈡。方春乳房涌金屋，子弟分王遣之国。广轮处处成甘州，馋口哜嚅不遗力。蜜脾割尽刲蜡肤，毕岁辛勤用谋食。秋深冬早未见春，嗅芳咀华来藻蘋。酿成糇粮香满室，日日饱衙知爱君。问谁食蜜还主臣，阜财富国今何人。

月腹一寸能郭索，黄流在中自濡壳。蝤蛑可是丈人行，螃蟹视之师长伯。二眸挺出胜怒蛙，八跪前驱非屈蠖。笑令樊哙自横行，何用吕布须急缚。𫗦糟啜醨乃吾味，嚼齿穿龈未渠恶。属厌祗觉一解胜，效美不辞双距落。蔡谟但记尊足存，孙卿不悟铁成错。谩夸右手亦持螯，水中之怒无乃虐。梁王葅醢犹至今，千古吁嗟汉恩薄。玉柱江{摇扌=虫}酒半酣，银丝鲫鱼脍新斫。此非不足君所邪，斶顾居贫未能学。虫鱼琐碎熟尔雅，曲生逢之三距跃。太真小物自足佳，葺芷一笑为飞白。

海涂之人暗摸索，如龟自遮聊以壳。沈湘虽避屈三闾，断发奈逢吴太伯。周官自诡蠯蠃蚔，羲经敢并龙蛇蠖。妪妃投瓮甘骨醉，舌味无心宁法缚。黄诗未足助盘飧，吴稻讵能为岁恶。尊前介士尚铮铮，海底漫郎终落落。帛声试听响犀瓠，玉指为渠代金错。掩群而取仅遗小，谁念坑降秦政虐。二螯六跪冒族姓，穴居颇笑邻之薄。纵令膑足亦可喜，中有妙解木应斫。賸拟新𥬠问扬字，先赋南烹仰韩学。蚝山马甲不易致，岸下紫鳞方牣跃。主人鹳鹤真耐痛，笑许子彭如水白。

我如杜甫逢王翰，君似梁鸿领孟光。花竹自惭非独乐，杼机聊喜听邻墙。赋成宁笑老伧父，瓮熟定容同舍郎。他日杨花飞燕子，可能长记陆宣庄。

五物中间着一翁，园廛随分可支筇。章施采服花妆露，戛击鸣球竹啸风。疏种密栽观木渐，浅流深浚养泉蒙。眼前丘壑无佳句，自哂诗肠苦未穷。

帝遣夫君侍玉除，𥬞云飞上驾龙驹。兵谈𫏐此栖油幕，荷隰居然见子都。风牖喜便鸿案举，月台长对兔轮孤。孟尝幸舍非吾事，徒愧荀林为送孥。

平生爱山林，里居想王屋。孤月自无朋，断云曾不族。讵知庄遵市，儵有贾谊卜。西河就索居，漆园问尊足。翟门罗可去，轲宅仁已熟。似闻结驷多，每见后骑属。鲁台时遣馈，监侯已发粟。竞欢王俭莲，肯问颜公粥。家贫愿邻富，蒹葭欣倚玉。颇容滑稽叟，来簉堂上烛。犹能辨丝簧，渐近不如竹。浊醪慁兵酝，庸行参圣读。愿为善颂祷，既醉备五福。谋妇拟提壶，敲门惊啄木。持螯两从事，来就桑下宿。美味均适口，双明喜增目。命驾匪千里，星言愧不夙。联句乏追韩，补诗聊继束。终当效乐天，骆马为酒鬻。

并海危峰驾六鳌，招提深处绿周遭。樛松直上睡龙起，怒瀑飞来风虎嗥。坐向亭空云作伴，待看身与月争高。山灵意我酬清赏，为酌冰泉读楚骚。

豺狼当道实堪嗔，就乳於菟笑楚臣。冯妇下车宜众说，将军射石见心真。渡河应避冯河勇，搏兽终归舞兽仁。他日朕虞须命益，九官济济定相亲。

展也虞朝庶绩熙，合修厥贡暨熊狸。兕容于野虽非地，豹泽其文似识时。毛革正须供有用，血牙安事杀为嬉。国侨惠政人谁犯，虎听多应谢子皮。

虓虎宁如龟有知，陆行端自触危机。缚渠吕布还须急，驱以王寻谩失威。肯使黔馿呈短技，直教猎骑合边围。恶盈讵必分人兽，猛获终擒自卫归。

洗出金滩锁骨沙，种成老树竞槎牙。冰霜历尽肌生玉，窗牖寒深影到纱。旧岁枝头新岁景，十分好处一分花。谁言冷圃惟秋菊，春意撩人乃尔耶。

直道何曾较尺寻，昔贤垂范到斯今。皋谟勉勉歌元首，说诲言言沃朕心。幸遇千龄开圣治，顷尘三事愧宵箴。奎文衣被真难报，盥诵新诗爱助深。

朅来林下破天悭，要使明诗见一闲。齿屐印苔春纵步，颈壶蒸粟晚加餐。梦魂飞到味书阁，世路牢封函谷关。翻笑醉翁犹未醉，黄金白鬓诧腰环。

擘天滕六勇如貔，移下琼台扑凸奇。老尽青山真是幻，从渠白战更无诗。冯阑且喜明双目，嘶骑宁愁到十眉。羔酒不妨敲竹韵，园林正好乐清时。

儿嬉犯冻搦文貔，怒眦张唇状崛奇。图得形模规妇笑，绝怜冷落赋翁诗。幕谈多暇堪娱目，喜色排寒为上眉。颇念袁安正高卧，柮柴煨芋了年时。

盐虎模糊懵豹貔，玉峰高并自多奇。春先北苑供花事，夜入西淮奏雅诗。银阙势增开雉尾，贺班香近列蛾眉。看君来岁赓酬笔，移在仪曹进表时。

白旄麾遍牧郊貔，羽扇分飞更出奇。冻裂弓鍪元济缚，啮残毡毳子卿诗。芦花夜月凝湓口，梅玉春风侈蜀眉。一幅溪藤知几返，镂冰冷语不惊时。

䝙{豸娄}甝狒貊獾貔，猎骑漫山伏正奇。瘃手草成熊馆赋，掩群驱入兔罝诗。兽奔骇类淮淝口，狐媚讙摧虢国眉。滕六倚渠真误事，大寒不出是知时。

组练横陈壮士貔，想因舞羽去穷奇。千山白发存公道，十日清吟费老诗。待伴易销春有脚，交光最胜月如眉。只愁无著梅花处，东绢平章付伯时。

莫搜险韵续貒貔，雪景须知雪后奇。日绚寒光庄浄界，梅将真色荐新诗。试敲折竹煎茶舌，旋觅遥岑出黛眉。油幕输君谈笑乐，圣杯正是一中时。

惠中秀外更清便，娅姹娇羞二八年。无奈畏涂生衽席，宁教寒夜折冰绵。遣来𪟝妪知君状，拟伴涪翁到晓天。只恐砖花陶学士，风流未了续胶缘。

闲身惟向静中便，莫景侵寻绛县年。失解真精昏默默，且观玄牝息绵绵。温柔乡里谁能老，冷澹生涯别有天。笑抚脚婆为法喜，漆园何必问经缘。

暖足番君老更便，摩挲笑问阿婆年。聊吟夜月移花影，肯向春风逐柳绵。自有散花居丈室，何妨姹女共壶天。铅华列屋诸君事，乞与寒梅了世缘。

造化真机动静便，谁云巧智可同年。蓝田日暖烟生玉，闽峤霜浓木有绵。万象为春皆是物，一花不实岂其天。吾身太极元同运，阳长阴消在所缘。

我贫每笑齐之斶，晚食虽甘未忘肉。梅肥尚余风折绿，溟涬餐英命骚仆。藩篱剟彼羝角触，送似玉堂如楚束。恶诗聊赋徐凝瀑，妙句飞来漱鸣玉。曾无导吏随贾𫗧，坐遣跛奚委葵菽。茁芽勤视缘坡竹，期饫伯仁空洞腹。书肠膏腥士之辱，得鱼不敢饷羊续。要知菜味胜山谷，步趋强颜发曲局。盘有美茹无不足，陋矣王刍笺卫奥。

平明对镜良独难，子能脱屣弹指间。戏视此身如髦蛮，冠巾摆落逃𦈡关。千钧强弩一笑弯，万钱买尽江南山。厌渠世路车轮殷，赤脚健倒苔痕斑。参寥佛印若是班，江湖风月不汝悭。汝狂方醒众所讙，我独见之为三叹。辨诘孔释语可删，白云深处输君闲。

饭罢茶来手接时，个中日日是真机。建溪顾渚君休问，冷暖如鱼只自知。

睡蛇缠绕黑甜时，棒喝全提落钝机。管取一瓯先着到，三更日出有谁知。

鱼鼓才休客至时，摸头元是最先机。不须吸尽西江水，一滴曹溪味便知。

问讯瞿昙老比丘，灵山何似雪山头。笑翁底事真堪笑，面似靴皮笑未休。

活计园蔬日日新，杜陵差慰妇长贫。旱姜水芋年时熟，春薤秋菘意味真。畦瓮賸分三伏雨，露根常占百花晨。荷锄未省勤耕稼，犹愧师门学圃人。

旌车勤雨拂参旗，大士圆通现白衣。炉穟轻烟方先路，雷门急令已宣威。为霖賸作西成计，书岁谁云大有稀。贤守劬躬民国念，食言应笑鲁臣肥。

阅尽恒河水上波，声尘何似泡沤多。还师拍板钳锤后，更唱谁家别调歌。

檐铎吟风月半凹，黄金布地欠诛茅。三更出日真光景，大好钦身正笠包。

贯休齐己唐诗人，当时逸气凌簪绅。声名亹亹逼甫白，幽兰直与梅争春。谁知北面石霜老，服勤杖屦皆终身。二公所得当盖世，英词杰句风中尘。至今传者以诗重，妙处反为诗所湮。弄翰戏墨虽佛事，炊沙作糗成饥嗔。不欲诗工与字巧，绪余能夺道之真。心宗一了万法具，辩才飞转陶家轮。君不见阿难多闻及辩慧，咒语要敌摩伽神。

二老毫端一滴曹，唤醒{穴/床木=臬}语没忉忉。更无慧可安身处，作么当时立得牢。

余尘明极强分离，菩萨如来是阿谁。既道本来无一物，将何芥子纳须弥。

龙宫海藏自分明，搕{挢扷/韭}滩头一任倾。因果若还终不昧，政须防作野狐鸣。

书经犹有遮个在，画佛何曾梦见来。玲石玉峰雷雨过，梅花昨夜一枝开。

三经已是太多罗，州去休休更问婆。个里幸然无一事，何须终日把砖磨。

四十劫来闲坐休，忽抛长舌闹篮头。若言面壁为心法，瞿老还输第一筹。

懵懂维摩不二门，略无遗嘱付儿孙。普贤若匪刚饶舌，此事如何更吐吞。

老胡无圣亦无言，蓦指虚空唤作禅。掌血条痕无着处，教谁白地患青颠。

般柴运水老庞禅，佛法无多在密边。餠汝将来还与汝，因师交点更团圆。

生老年来病已深，灸瘢着艾复难禁。六根四大元无有，何处求师下一针。

具足圆通性，一念本昭彻。佛我与信心，是三无差别。凡人未见圣，如渴以河说。佛身忽现前，如水印秋月。心精自开遮，见根匪优劣。念中有大士，珠璎百宝结。补陀洛伽相，在在犹日揭。是名为正观，倒想作奇绝。稽首圆通尊，兹念无起灭。非相亦非念，不盈复不阙。唯然观自在，无眼耳鼻舌。

昌黎先生入山里，大颠牢把数珠子。松下经函着浄瓶，照管习之翻却水。丞郎满檐江西禅，行行勘辩撩天鼻。偃溪烂嚼雪窗纸，换却舌头别参起。

佛法方当恶剧时，偃溪笑里袖钳锤。不教管领千云衲，打彻头关更问谁。

世路机心走兔迒，雪窗一缕不遮藏。𥬞云梯月真游戏，茅舍何曾外玉堂。

圣贤事业在心槃，禹稷颜回岂异观。世故波澜同起灭，姓名千古要清寒。

颠风横雨穷山秋，樵青弛檐车停辀。松声撼空吼万牛，轰豗势欲倾不周。晨鸡扼吭喑且愁，百鸟何敢相喧啾。恍疑赵壁环诸侯，呼声动地锵弓矛。又疑变化鹍鹏俦，垂天鼓翼南溟陬。或者挽翻河汉流，电飞霆击龙蛟虬。不然火烈陆浑丘，天跳地踔啼熊猴。狂吞很吐山裂鸠，大音奔腾怒相投。梦中惊回仙枕游，分明夜宿浙江头。三更潮水掀柁楼，苍茫起坐拥黄䌷。触屏唤作钱塘舟，此身端坐岩之幽。如何两耳不自由，乃与喧寂为湛浮。影蛇石虎以妄求，世间万事浪喜忧。大学能定心逸休，疾雷破柱方夷犹。直须养浩师孟邹，风止韵作商声讴。

胜地来休沐，山程懒忌前。草堂新杜曲，诗格旧临川。客乘千珠履，翁琴百涧泉。参寻幽路滑，空想石头禅。

大雅千岩秀，清标万玉前。醉扶有宗武，属和得师川。境胜堪锄月，诗香可酿泉。竹林风度在，枯坐笑僧禅。

多生菜气粥鱼僧，味菜还如好色登。戏学挑根和露煮，正堪摘稻配香蒸。

芝田不减商山乐，蔬食谁言孔色矜。蒲笋祗应维蔌美，镂钖何必羡韩膺。

玉壶仙骨产蓬莱，客授京璜隽武开。曾向西山传墨印，好游东观𥬞兰台。青云直上轻余子，黑发谁量未易才。侧耳韶箫充雅奏，愿同观乐诧州来。

石鼎煎茶午梦醒，羊肠怕听绕车声。剡舟忽至惊安道，汉使新招别子卿。交谊从君知绝俗，凋年如我最关情。鸾凰先路为时瑞，肯卜筵篿诉独清。

横塘雨过水初平，浪影窥窗一孔明。篱下触羝五鹿角，林间反舌百禽声。柳公权可送行客，梅子真能宽渴兵。谁道夏园无所有，莲花端可傲张卿。

安晚闲身晚更安，蛩宵无梦落金鞍。通心白发难为染，对面青编尽耐看。多谢紫萸占老健，喜招黄菊伴秋寒。江城借黓生轻暖，忽有鸣蛙却为官。

瓮畦篱户小园林，独鹤相陪省一琴。老视官年从实录，贫依国息寄横金。诗盈弓力犹能寸，客值骚醒且枉寻。枫叶似知酤令缓，漂摇醉脸出墙阴。

童孙竞爽祝鸡翁，点勘凡将句读中。戏指丈兄夸少壮，懒推庚甲问雌雄。穷秋对展三更月，迥夜传呼万窍风。逗晓东窗相管领，举头滟滟日车红。

炊烟万井着僧居，人在康衢画不如。寄语偃溪崖淡墨，图中添我一柴车。

野服芒鞋踏藓斑，千峰约饬整云鬟。山行陡觉精神健，老去惟贪耳目闲。步武来寻僧舍旧，话言应想夜窗闲。钱湖难买归鞍驻，料得春衫忆素蛮。

是身本虚妄，觅主了无得。谁知日用间，颠到由六贼。茫茫前后际，生灭在空色。贼去主人归，浑家不相识。

平生一片痴，妄意室中物。自言富可待，到了贫彻骨。一宵入人家，百宝认髣髴。拣得真金身，明处是泥佛。

几朝花片落书奁，未信春光已属厌。猛省清明今日是，家家青柳压朱檐。

晓日殷勤为着鞭，微风逐旋约轻烟。东皇景胜浑如旧，西子妆浓许近前。槛外客山今对展，禊时朋酒占初筵。十年重访苏堤柳，总付春光入画船。

竹门斜倚酒家帘，石路高低记水帘。炙背老农惊伛偻，乘肩痴女笑窥觇。数羝人立攀篱落，一蝶儿嬉掠伞檐。款约朋从归去路，马头应有月纤纤。

山围古寺绿周遭，一阁轩腾面势高。炉篆得芗抽露穟，石泉借茗作云涛。风流二老归灵鹫，笔墨千年续楚骚。拙语留题罥蛛壁，暗中摸索愧刘曹。

底忙不肯访禅林，山寺何曾避客深。奇石韵高非令色，老松皮脱见真心。檐牙徇铎关幽事，溪曲无弦出妙音。拂拭少游碑好在，姓名曾记落碑阴。

十里轻轩憩佛庐，梦身差记蝶蘧蘧。伊蒲巧作鱼虾样，矮笋新镵茧栗株。暂到欲陪僧夏静，等闲生怕俗尘污。计然老去翻多事，空挽西施向五湖。

瀛丈移从弱水间，君恩泮奂得跻攀。茗香壶酒成三事，巾褐枝筇占独班。境胜亦能充道胜，官闲何似在家闲。玄都犹有桃花在，更向西湖访好山。

绿蓑青笠惯菰蒲，错认东湖处士居。舟尾笑迎车后客，渡头催买网中鱼。水程趣戍半规日，山意论交千卷书。归去重楼试凝望，恍曾云气矗凌虚。

半生东甬数间屋，一日西湖十首诗。回首风光少年客，春山拥翠作蛾眉。

避俗懒成癖，登楼睡失魔。忘机鸥自下，开槛蝶相过。高处景差胜，静中春更多。君恩何以报，归梦欲如何。

桃李漫山不是春，纷纷蜂蝶趁游人。梅花已带春归了，分付垂杨浥露尘。

病思归心走兔迒，自嗤幻境未渠忘。并州便作咸阳看，设若桑干亦故乡。

江东老子惠之和，九锡牛车愠蔡婆。不杀伯仁君信否，澹然推分意如何。

病觉身名小，闲知日月忙。篆香云四合，盆筿竹千章。慧性干成障，愁怀弱未张。何如庄宇定，虚室自天光。

春过日初永，睡余人未忺。露花心翼翼，风叶喜沾沾。殿后蜂寻穴，怀归燕语檐。垂杨在何处，落絮点疏帘。

在昔昌黎公，序赠张童子。独出超等夷，芳名驾青史。君门蔼世勋，夐轶西平李。宗社方同休，彪炳见孩稚。天庭插犀角，星眸炯秋水。诵书如焦琴，高下涵角祉。朱门共骇听，洗此筝笛耳。老翁欲笞儿，眼看拾青紫。一朝闻九关，赉予出周篚。我朝晏与杨，炳炳贵名起。愿子志远大，勤学踵前轨。家尊我相知，作诗赠归骑。

草木虽无知，叶落能粪本。荣枯递乘除，苗实自穮蔉。东湖百顷莲，夏日傲赵盾。州家浚河渠，狝薙甚耘垦。长身万柄荷，髦梗付锸畚。寒烟熨青镜，时有白浪辊。水解毓仙骨，根着泉源混。外干乃中腴，下益宁上损。淤泥胎玲珑，多节窍浑沌。园丁亦善没，擘波沸鲂鳟。象株忽仰浮，登岸殊衮衮。谁知绛县涂，可试平叔粉。名非玉井船，实过秋兰畹。肴蔌杂燕豆，葅菜补中壸。交梨能养生，谖草亦忘忿。空言出好事，孰与津燥吻。赠君拟条冰，差胜羞藻蕰。

仲尼胡不彻姜食，损智深讥藏戏剧。将以愚民岂其然，半山失喜为动色。拗执谁解镌此老，一时凿说契胸臆。我疑谂之神农书，增壮胃腑良有力。吕令音商其味辛，调芼鱼蔬蘗香稷。方冬沃土培其根，陇畦分封随壤息。长须视苗廑献新，先时𣃁取奋鉏棘。青株斯拔薤本重，红萁半露蓤包侧。骈指惊看产漆园，胝足疑为导积石。欲捣芳辛入虀臼，为怜肤理傲金狄。仆命荠荼涴诗雅，肩差梅桂班内则。笑加束缚代书鲤，持助饔庖鲙银鲫。旱年宜姜谚有之，今岁雨多生意啬。小摘酸寒类甲菜，大何婴冒期膝席。公羊穀梁汝往哉，反音一笑当勿劾。

老我愧不学，无以祛六蔽。短绠赴修汲，深浅忘厉揭。每逢扑凸篇，如对葛答谜。敌垒或致师，何以御柴曳。书林倦回旋，笔径宜睥睨。独自搔背痒，谁与解袜系。误墨拙成蝇，饮酰痴聚蚋。器成多苦窳，草创类茅𫈵。未善文心雕，曷助葵足卫。乐只正始音，尽发文冢瘗。古意窥九嶷，词源决三澨。英风韵风雅，噩噩规诰誓。精刚拏健鹘，妥帖律狂猘。解注卑虫鱼，献纳笑虾{制/鱼}。读檄头愈疾，听语麋著箄。风高补钓台，天朗摘兰禊。合止按商角，刮磨出廉锐。妙指曲不传，夺胎骨可蜕。神针如运斤，拆屋去眼翳。又如大医王，刲胃涤淫滞。万象困搜讨，瑶金拔昆丽。司文当执衡，却扫甘拥篲。空山阔游从，思君愿言嚏。芜词荐藜藿，香芼待姜桂。翳桑急壶飧，毋为答饭毳。

云师一生耽圣草，银铁蟠空觑天巧。老来逸气未全平，笔底锋铓犹独扫。开关勇士争赴敌，剑戟弓戈奋相缭。睡龙决起求颔珠，划木抓岩纷怒爪。风雷喧豗撼坤轴，飞电交横印清沼。忽然天宇变空澄，千丈孤峰立寒峭。张颠惊号智永泣，剥筋椎髓为君饱。恨予不习草书诀，九转枯肠祗自搅。云师云师汝诚能，春蚓秋蛇几时了。何如认取主人翁，破衲蒙头纸窗晓。

五行在天地，惟水明且清。如何南中泉，乃独以贪名。水号黑与弱，淖汩称浊泾。彼皆有其实，所以得此声。山川日秀发，九疑罗翠屏。扶舆产清淑，丹砂银石英。有泉出其间，泠然堪濯缨。政坐贪夫累，土炭涴玉冰。桓山以魋故，至今人羞称。柳子愚其溪，百世相因仍。有如此白水，好贪岂其情。我欲招夷齐，稷之南山汀。一洗万古贪，涌雪归东溟。夫君素洁己，赠以贪泉铭。

圣君如尧舜，岂无巢与由。计然亦何慕，五湖一扁舟。之人久不作，侧席思岩幽。尝闻鹿何君，清芬彻凝旒。重华锡嘉号，见一光林丘。谁谓雅道息，竞风日悠悠。脱冠挂神武，有士归东州。笑将金闺籍，猛博处士裘。钧天为开颜，曰此夷逸俦。大书继一字，虹光属奎娄。宸章轶麟衮，正声出天球。清名奖静退，下视古素侯。睿谟广先宪，姱节追前修。况今辑众隽，丞弼登虞周。明时乐闲暇，出处自不侔。赤城宅仙子，登陆方蓬洲。君归访司马，坐忘春与秋。方瞳照绿发，戏转黄河流。烟雾肃逋客，隠者应辍耰。款乃辅行色，春风生柁楼。

妾有一片心，奚啻金与石。金石尚可磨，此心终不易。妾有金错刀，不买珠与翠。一笑向尊前，愿买郎心醉。娟娟桃李花，东风荡柔枝。见郎郎弗顾，掩面啼春闺。不关郎意恶，自悲妾命薄。

山川自高深，开辟由邃古。长江泻岷峨，横亘截区宇。东流为沔津，疏凿仗神禹。襟带成奧区，都会称鄂渚。环城得修冈，雄胜著台府。上有江汉亭，凭高欲鶱举。云谯护左方，南楼以为辅。飞甍立嶕嶤，才去天尺五。星辰近梯级，岚霏日吞吐。横陈极苍茫，万象互昂俯。晴光敞双明，景物恣枚数。炊烟接空翠，下列十万户。榱栋出棱角，阛阓分脉缕。川涂竞走集，水陆跨重阻。东南引湖湘，西北控淮楚。舟车所交属，人物森萃聚。歌谣杂谐合，来往纷伛偻。溟蒙尘蔽空，挥霍汗成雨。游盖惊云飘，联辔识骖舞。驱驰溢阡陌，时节相媚妩。裾袖翳朝日，光曜烛绡组。憧憧蚁迁穴，纭纭茧抽绪。亭亭肆遐睎，一一可细睹。至如城中边，万灶宅貔虎。春秋谨教阅，什什而伍伍。红旆罗旌幢，中军立旗鼓。冰霜贯戈甲，雷霆震弓弩。后先严车徒，坐作中规矩。被庐犹晋搜，少长悉有序。礼成既饮至，络绎还所部。俯瞰了不遗，清流数鲂𫚈。乃若天空澄，江色入环堵。云水渺相接，斜阳落晴坞。千艘卧平沙，片帆归远浦。微茫泛一叶，咿轧响双橹。报译认樯乌，航琛知海贾。微阴转层峦，轻烟生宿莽。栖鸟绝重澜，归鸿集寒屿。夜深渔火明，孤洲记鹦鹉。晴阴与朝暮，景色若夸诩。方春及韶淑，鶑燕争鸣乳。桃李出新妆，周张环绣黼。修眉横柳堤，遗钿错花圃。孟夏薰风来，草木自蕃舞。翠幄帷清阴，密叶覆幽墅。入林梯空旻，影团修月斧。露掌逼高寒，金波沃肝腑。隆冬雪纷飞，琼楼耀江浒。万花著林端，晃不分细钜。兹维四时媚，代谢听寒暑。荣枯虽异撰，去来莫追拒。彼动此静观，群鱼沸鼎釜。纷纶各状态，天械发机杼。或如怀袖物，俯拾恣所取。或如海陆珍，搜罗寄庭庑。或如观大驾，旄头先卤簿。或如亲校猎，玉虬挖翠羽。或富若武库，宝物穷积贮。或丽若上林，鸟兽罗禁籞。或纾若绮縠，或列若簨簴。或背若相违，或进若相与。或蓊若兴云，或林若率旅。或惊若脱兔，或拱若礼鼠。或若鸡出埘，或若马奔圉。或变若龙蛇，或怪若猰貐。或奋焉若雠，或比焉若侣。或矫若怒嗔，或偃若戏侮。或賸若赢余，或匮若贫窭。或聚散翕忽，或纵横旁午。或禽声咿嚘，高下参律吕。或人语叫噪，历落写筐筥。或以琴置膝，丝音宜搏拊。或时棋满枰，石韵杂珩瑀。或欹枕高眠，胡蝶梦栩栩。或相对啜茶，舌本跃清语。或暇日观书，肠腹自撑拄。或乘兴飞觞，醉后忘尔汝。或即境挥毫，图画入缣楮。造物无尽藏，傥来亦何忤。俛仰已陈迹，恍惚失处所。达观萃兹亭，宇宙一秬黍。斯亭名者谁，儒林得鼻祖。昔贤维南轩，心学绍东鲁。眷焉西南游，芳洲撷蓠荰。遗墨尚淋浪，隶刻照亭柱。迩来三十年，轩桷渐颓窳。堂堂魏国孙，玉节莅兹土。英声凛荆扬，盛事踵遐武。曾侯庐陵秀，一笑不龃龉。风月喜平分，江山藉宗主。兴仆追前修，遗迹洊搜补。飞翚抗雄梁，石花呈古础。荒榛得奇观，幽思发新杼。公余多胜概，往往压诸庾。赓酬驾元白，光焰陵李杜。领客共落成，而我亦同俎。半生嗟镂冰，一字不堪煮。乐事纪末颠，鸿笔愧燕许。吾伊补书债，款乃效渔父。傥继竹枝词，编入武昌谱。

老龙卧苍海，千年抱明珠。神禹决淮泗，偃蹇不受驱。怒走崧岱顶，风雨撼八区。亭亭立天柱，化作青松株。蟠根蛰九地，融液如流酥。嶙峋脱支节，幽人拾肌肤。虹光夜穿屋，盎突明膏腴。芳薰渐凝渍，玄霜出冰壶。糅以丹凤髓，摹以青龟趺。𢭏以明月兔，曝之旸谷乌。或润似玉玦，或坚如金觚。六丁下取将，香蔼流清都。绛阙注仙籍，白日飞凡夫。借问何神灵，黑质分龙躯。干将昨已至，莫耶复来趋。二龙适吻合，变化尤其殊。君看一滴水，双双跃天衢。

吾闻墨者徒，设教本兼爱。释伽弘其源，方识宇宙大。河沙与宝塔，平等了无碍。夫何佛法衰，涉晋唐五代。祖师南北分，鼻孔争谲怪。传流各衣钵，纷纶辨宗派。尔来三百年，涂辙日以隘。教律复异门，禅机亦殊解。订以大小乘，森若立矛介。虎豹自狰狞，蛇龙相噬嘬。驾空树金碧，尔汝别疆界。蒲卢学抱子，嗣续植根蒂。蜗争竞蛮触，夷乐骋兜佅。裘屦无贰颜，楚越隔肝肺。天弢苦羁束，心阱坚莫坏。之人良可悲，贤愚固难概。谁知已讷公，粲粲发眉采。少年掺袂游，瓶锡遍湖海。是非不关耳，穷达付长慨。晚归耕石田，禾枯将种稗。唯有旧家山，青眼终不改。挂笠寄清樾，编茅客欠噫。目之维摩室，而无天女在。谓是庞公居，似欠孔明拜。强名曰二老，当索形骸外。泉石日幽雅，松竹森蔚荟。轩窗抱岩壑，胸次绝瑕颣。睡起听粥鱼，微云初霮{雨/对}。宴坐圆觉场，忘言默相对。二老容于轩，须弥纳一芥。舍轩求二老，怒风号大块。轩以二老名，未免蛇足画。请更以不二，免为轩所卖。我为说偈言，聊以赎诗债。

谁将东湖光，敛作大圆鉴。千峰就妆束，万象互窥瞰。红消日脚明，绿净山影蘸。我来一登临，扁舟聊可缆。

落花流水何纷纷，三分春色二分尘。黄鹂绕树恋不得，蝶蜂浪作花都巡。昨日繁华今寂寞，飘零多属风雨晨。金谷无人粉香死，锦踪绣迹俱成陈。世人重花不重叶，林园自此无精神。东君年少时，酷爱枝头花。庸奴桃李妾姚魏，满蹊未数黄娘家。一朝弃背春风老，懒踏长门阶上草。芳菲特暂欢，颜色不长好。白头事人那可期，不堪重赋章台诗。

老农喜说田家早，缺月疏星穿木杪。洗铮燎草作晨炊，麦饭咽甘虫食蓼。儿牵秧马妇携笠，泥滑不嫌春雨少。平畴拍拍水连堤，姑恶数声天欲晓。

湖流湍驶欲下濑，舟人挽牵如蹶张。空令百丈重牛首，如何万斛浮龙骧。进寸退尺天未定，暮四朝三风作强。迟明樯乌幸西望，看取快箭激修房。

杨花满地飞蝴蝶，钗梁露湿罗衣怯。脸痕玉润拂红膏，颜色如花命如叶。鲤鱼风起蒲叶香，鶑啼燕舞春日长，堕红残萼断君肠。悮逐浮萍转零落，自古佳人多命薄。

房精夜陨渥洼水，中有天马变如鬼。𥬞云流赭登玉台，清风谡谡生双耳。无端遣入天子闲，足底百趼如关山。隔河唐将浴牝马，哀鸣顿足将奔还。风毛雨鬣不自整，肯顾苑北云锦斑。但有风棱余瘦骨，窃衔不管霜蹄蹶。大星昨夜落旄头，好载阏氏媒突厥。

冰蚕吐丝青唾茸，天孙转机声隆隆。帝家初裁新样月，苍然正色摩寒宫。一朝飞随烈士手，九关自此无刚风。乘鸾女与蒲葵翁，痴翁𫘤女谁为容。吴刚斧头红玉篆，并州剪刀快如箭。化工持此天然巧，古璧团团照君面。长安四时生麹尘，马头摇曳春风转。君不见醉李白，穷杜甫，当时西游乘蹇馿。太清献赋动旒冕，脱靴笑视将军奴。奇哉二子真坦率，朝暮贳酒黄公垆。游盖飘云手遮日，未省有扇如清夫。清夫扇子仅盈尺，买断清风归啸庐。何物元规敢相污，醉中祗恐李杜呼。我当吮笔和墨唤起文与可，把君画入李白杜甫图。

瘦鹤云霄志，相从伴独清。可堪三径寂，频作九皋鸣。博字输鹅颈，横空避雁声。终辞华表去，汗漫逐骑鲸。

斜迳转山腰，平畴露稚苗。云低松挟长，雨足浪宣骄。宿鹭翔孤屿，归僧睨断桥。倦余成小立，新月挂青霄。

半晴阴更重，乍煖冷犹争。坠叶蒲芽缀，新莼荇面生。钟声带雨涩，帆力贮风横。客至双飞鹤，归欤茗可烹。

小桥衔石路，安步水之湄。浪盖菰蒲伏，寒禁笋蕨痴。蜂房深户牖，燕垒渐涂茨。过眼春余几，延缘归思迟。

避事宁违俗，端居悟及身。颖泓供媵御，方册替亲宾。室暗月阑入，庭空花自陈。所安惟适耳，谁复辨秋春。

急雨先声入芰荷，傍船鱼跃弄新波。东西黑白投林鸟，高下青黄异亩禾。村竖相呼骑犊背，小舟斜舣问渔蓑。秋来物物供吟笔，不着黄秦可若何。

香粟飞从月姊边，秋花无数总饶先。清芬肯作椒兰观，雅韵羞陪粉黛妍。点就金丹筛雨露，染成玉骨跨神仙。余芳更孕青青子，相伴寒梅到雪前。

石路萦纡水绕村，酒帘深处见柴门。横塘树密鸠携妇，老屋篱深犊有孙。麦莟菜花成锦绣，笋芽薤甲当鸡豚。竹舆莫作追程去，半似桃源欲细论。

西望岷峨天一方，谁教地险绝遐荒。皇风已喜浑无外，国势那须别有疆。黄鹤盘空飞不过，金牛拔地去何长。汉庭四海皆臣妾，一曲歌风未忍忘。

隔篱野圈{牛孛}眠犊，带雨村舂鸡唤雏。旋熟黄粱留客住，满𥬠白酒倩人沽。未谙旅况三分在，早觉藜肠一半枯。寄语吾乡谱鲜子，莫教辜负脆皮鲈。

椒盘为计定春前，客里那知岁籥迁。行路间关穿履雪，薄官羞涩看囊钱。愧无黄帝屠苏酒，试谒渊明种秫田。令尹可人应拍手，从教满意作新年。

前身端合是王充，收拾群经贮腹中。书吻可能如布谷，笔锋应不事雕虫。看来眉目真兰茁，揽取词章作绣筒。归去莫夸童子技，好寻芳躅到蟾宫。

山行心迹已双清，骤见清溪眼为明。鬼谷洞前符竹在，观音岩下魶鱼行。宗师宴坐空余石，龙女分流不作声。人影交横到林薄，绿烟深处一猿惊。

五更河鼓尚横陈，小立晨光渐可人。日出野鸡犹唱晓，雪晴山鸟竞呼春。溪筠拂袖霜花落，石路支筇藓迹新。惭愧明朝江国近，买鱼沽酒祓征尘。

中年别意增怀抱，昨夜秋声到客船。流水孤村鸦好在，平沙远景雁依然。惜无绣口供吟笔，只有莼羹愧昔贤。付与西湖林处士，重阳健倒菊花前。

半生霜鬓飘萍迹，几度风餐系柳船。舞咏未忘雩里在，去来翻似贾胡然。先生自是今和靖，林下端能友士贤。二亩孤山应更好，瘦梅疏影小春前。

雨后鸣湍走碧溪，水声秋意恰相宜。窥蝉螳臂方衷甲，啄蚓鸡群竞济师。初月挂檐窗未觉，新凉入牖簟先知。西风早已催征棹，管领莼鲈入梦思。

失惊墙外已飘黄，屈指秋来十日强。暑寇负顽犹出没，风师未壮且翺翔。橘包捧腹微藏叶，桂蕾呈身只欠香。扫尽暮天疑浴罢，半眉淡月画新妆。

稻花经雨已脱白，枫叶未霜先借绯。入纻蚊牙千计巧，挂檐蛛腹十分肥。田翁看水携锄去，山妇临炊抱蔓归。唯有诗肠无一事，隔溪数尽暮鸦飞。

软红销尽利名缰，兴到湖山取次行。万马拍堤春浪起，一龟曝日晓峰横。客中寝饭根尘寂，雪后松篁意气生。身是定僧无欠賸，惟余双鹤报寒更。

僧居西畔鹤居南，我向中边住此庵。岁晚结交松莫逆，老来知味菜分甘。禅心每日闲中得，世事新从梦里谙。隠几空明香穗断，净揩双目对晴岚。

晚岁知非蘧伯玉，前身作脱戒师兄。青山不灼利名火，白发能销忿欲兵。境对虚空全体现，眼无拣择内心平。晓窗醒寂关何事，到枕清钟一两声。

乞得闲身入钓台，柳眉舒尽见桃腮。山中历日花开落，物外交朋鹤去来。更展书窗延竹影，賸翻隙地长梅栽。春寒无赖欺霜履，健倒应愁破绿苔。

踏尽红尘挹翠峦，江湖清梦入雕鞍。蒙蒙薄雾浑疑雨，恻恻疏风不是寒。野菊频催花事早，老枫初试叶声干。恰知病骨宜清景，恨不浮家学钓竿。

晓色窥林半淡浓，乱鸦飞去水漫空。山横孤雾残霞外，秋在微云疏雨中。官事却能成胜赏，诗坛端可策新功。吴侬浪说西湖景，蓬观今逢苏长公。

懒把无生话更参，月移梅影到枝南。身心识破梦中蝶，头角老来春后蚕。笑𣃁野泉畦露菊，巧寻煖地圃霜柑。蒲团睡足书遮眼，贝叶丛间会孔聃。

戏将鹖弁博缁衣，般若丛中賸作痴。鹅颈肯为罗隠笑，鸡林能辨乐天诗。好从休处求安逸，莫向闲中觅住持。觉际湖山最佳趣，藕花洲渚菊东篱。

一奁鸣瀑写天绅，怪石鲸奔欲化鳞。灵隠飞来真相后，老坡重证戒师身。居山活计今成趣，造物工夫总待人。自喜爱闲逢胜绝，杖藜端不负残春。

松号大夫交可绝，梅为清客志相同。英英凤实卑余子，楚楚龙孙过乃翁。晚际一弓櫜素月，署中千斛粜清风。小轩正欲供晨坐，付与遮拦晓日东。

舟车覆却万变，人雷动静两忘。虫臂听渠得失，羊肠何异康庄。

长铗归来有鱼，状似松江之鲈。为向东坡传语，醉卧黄公酒垆。

家令身危侯国计，洛阳谗摈涕流书。都门祖帐何功德，千古徽名说二疏。

濯翠筛红献晚晴，为渠日脚护归程。碧云四合如相妒，才剩西边一缕明。

自愧端平村宰相，今为安晚野堂翁。君恩全付闲身世，山水从容一笑中。

月圃仙人试道妆，风流六一旧琴堂。遥知鼻观盈秋馥，乞与冰曹数粟香。

东家竹屋最穷空，不识檐花落雨中。笑遣吴刚挥玉斧，解令冷舍作蟾宫。

金阙真黄入靓妆，仙葩何事到鳣堂。只缘风雨要人甚，窖取旃林百斛香。

道眼如如了色空，维摩方病散花中。杜陵有酒勤相觅，留俟清斋出梵宫。

我亦逢场因作戏，要令竿木自随身。老僧不学面壁观，山偈随缘举似人。

退之硫黄药成疾，伯仁金印恩为仇。眼前世事尽如此，十日峭寒春作秋。

矮伯老于周柱史，瘦梅青似楚离骚。推窗欲觅登山路，无数青苔落鹳毛。

斜照染成金色界，嫩霞蘸出水红天。个中买得皆真境，不遣诗人费一钱。

一岩洞空挂云山，巧印穹苍半璧环。只为广寒宫殿远，故留阙月在人间。

轻红浅翠抹弓腰，高映斜阳跨碧霄。半似一条琼玉带，合成五色水晶桥。

心似合驩因恨结，眉如别柳为愁弯。樽前舞影风能偃，争奈当年力拔山。

佛法方当恶剧时，偃溪笑里袖钳锤。不教管领千云衲，打彻头关更问谁。

人行沌口三程路，蝉作阳关第四声。待到日夕蝉歇处，无端促织替渠鸣。

摇曳轻阴羃柳堤，坳塘日暖漾凫鹥。无端崖下鸣榔发，飞起一声过水西。

粉面芳心碧玉裳，特来宛作故山香。征途不觉春如许，更问兰芽几寸长。

曾记窗蝇古德诗，笑渠未有出头时。蓦然撞破窗间纸，透出虚空未是迟。

井泉槐火几清明，白发红颜管送迎。荣落智愚千古恨，一时分付子规声。

圆长已褪青云子，芳软犹存绿玉房。留伴陶泓共新浴，要令毛颖沃清香。

竹边深静纳新晴，瘦策徐行足力轻。曲槛负墙尘不到，游蜂时寄采花声。

谢公雅志在东山，一入黄扉不复还。公去我来山属我，为公偿却半生闲。

夕阳茅屋占江干，风敛炊烟作暮寒。闲看月光牛背上，画图添我一樯竿。

金鳞玉翅舞涟漪，雷雨休言变化迟。尺水能开千里润，看来端的是龙儿。

推篷滉漾失船踪，万顷玻瓈在沌东。政恋湖光挟山色，知心龙伯赠横风。

桥石天台水谷帘，峰回秀拥更深严。我来便欲兼忘世，少立清风为拂髯。

呼晴不似鸠知务，报喜何如鹊爱人。有口自鸣谁禁汝，乱啼何必待残春。

红染花梢未是真，一川晴绿最关人。谁知属玉双飞处，占断西湖几许春。

明月清风住钓船，新秋世界落诗编。渔翁若遣骚人作，肯食人间一点烟。

微云疏雨一分月，折苇枯荷强半秋。犹有远禽飞不尽，急翻孤影暮江头。

溪边风景远且平，颇似江乡双眼明。柳风淅淅荔日淡，计取生还第一程。

萝月禅机莫强猜，如来无去亦无来。霜凝寒绿归松鬓，春染轻红入杏腮。

须弥境界含方广，芥子中间见福昌。但使有船堪载月，不应无佛漫留堂。

竺乾心法拈花笑，洙泗家风鼓瑟希。一问已应居第二，更询来处落三机。

三更日出行千里，百尺竿危到几回。遮莫分身兜率去，听从路滑石头来。

病着心华须佛治，老僧眼缬要经遮。勿逢萝月五禅偈，绝胜卢仝七椀茶。

悬崖石路擘苍苔，川窦岩扉处处开。信是拔山人有力，一峰搦碎总飞来。

粉翅萦花几度忙，惜花长是为春光。争如个个蜂须上，到处分甘作乳房。

雨余日脚到天涯，十里平山戴晚霞。疑是千虹蟠绛阙，频移光景入仙家。

上清山腹正便便，賸纳风光似辋川。晓雨洗开新绿岸，晚霞蘸出嫩红天。鞭浮野竹数茎笋，叶俯秋荷几柄莲。不是西湖最佳景，更于何处著癯仙。

斋宿虚闲只浄明，俗氛暂洗觉身轻。半山云脚炊烟湿，一枕松声涧水鸣。对语老禅真法器，译经新谛出僧檠。归翻贝叶莲花颂，犹带招提月影清。

水神何时生六翮，飞出双泉江练白。平湖浸月渺无边，一笑对之成揖客。辘轳初动晓星横，夜卷寒琼声湱湱。千年佛殿础花干，十亩空庭荫修柏。问泉何事逞奇观，故向庭前作真泽。昔年何塞今何通，泉岂有心犹拣择。若云泉自井中来，枯甃沿山有龟拆。如信地中泉自见，是年何须穿土脉。幡风胥动两无凭，细诠此证归禅伯。我方饶舌为作记，了不相干劳刻画。寄诗更欲结茶缘，付与宗风自锤拍。

嘉定丙子斗插申，秋灰出管才半旬。我来适值蒸暑节，烛龙吐焰扶桑滨。炎官流汗走踯躅，金乌啄火焚空旻。湿云拥岫呼不出，火云糊天挂赫日。脑脂盖眼壮士眠，谁挽天河洗蒸郁。友人万君家龙丘，追凉共作招提游。入门指点到丈室，中有石壁清且幽。半月泓澄锁寒绿，气象凄切涵清秋。凛然便觉肌骨爽，恍疑石罅蟠蛟虬。老师宴坐圆觉场，一笑对客双胡床。雀芽新试蟹眼汤，未到舌本先生凉。悬河倒流挥玉麈，果然惊出蛟龙舞。须臾雾裹浮图尖，地墨天昏作风雨。吻端造化转寒燠，约束商羊上天去。云开月明众峰出，指向岩前石应语。归来为乏琼瑶报，清梦安排几番到。池角土花生碧草，逗晓檐前乾鹊噪。我承佛敕为行词，可拜云洲老师号。

语火是灯，掉头弗应。惟贼识贼，一问即承。

一样娉婷绝代无，水宫鱼贯出琼铺。缘何买得凌波女，为有荷盘万斛珠。

粉面芳心碧玉裳，持来宛作故山香。征途不觉春如许，更问兰芽几寸长。

书如香色倦犹爱，茶似苦言终有情。慎勿教渠纨袴识，珠槽碎釜浪相轻。

陆地芳洲拥翠翘，巨灵穿石滚云涛。抟空苍凤欲飞舞，奔海玉龙争怒号。万象横陈坤轴富，一亭平挹月轮高。独醒未觉孤清景，笑酌寒泉读楚骚。

四明瀛海壖，大田沃多稼。三江纳行潦，九谷偏畏夏。治水宜讲行，时哉及闲暇。方当暑如惔，孰谓晴可乍。十雨非所忧，一暴良已怕。东有钱湖浸，寒玉渺无价。西有它山源，盈科通昼夜。维此两支邑，厥田俱下下。问之何因尔，水道无所舍。河伯空望洋，旱魃巧乘罅。缅思井田规，畎浍分溆汊。培浚傥高深，怒潮敢雄跨。官但督赋舆，谁肯趋田驾。六辅能即功，百泉岂难坝。愿言均此施，利泽侔造化。尽复淮南陂，端可侪杜亚。

孔明本躬耕，樊迟请学稼。力田乃有秋，暑雨敢咨夏。圣贤每忧民，孔墨不遑暇。因思比岁饥，可谓越俗乍。岂惟农夫惊，亦使达官怕。仓无矫制发，米涌在东价。居然望丰年，譬彼求时夜。画壤来福星，上熟压中下。二麦賸割云，五菜纷绕舍。苗根舒薤本，黍莟拆榴罅。龙鳞原镂塍，燕尾水分汊。毨兽将西成，秧马岂虚跨。劭农收奇勋，省敛不更驾。豫为鄞乡谋，复广它山坝。功比昔贤倍，政随时雨化。愿刻可斋诗，端与雅颂亚。

转盼湖山忽半年，春鶑啼处起秋蝉。诗囊未倒真成债，道眼相看总是禅。壮士不甘弓挂壁，病翁犹有笔如椽。少须定赋茅斋约，恐掉头吟聒夜眠。

蟠空健笔虎蛟腾，九折羊肠万马登。裁剸燠寒真见圣，牢笼泉石肯输僧。命意得了兔走穴，放字未安狐听冰。句法当头飞棒喝，就渠言下辨三乘。

晚唐诗似晚春景，姿媚有余风骨轻。千岁俄逢古罍洗，摩挲篆籀眼增明。

谁道寒官俸给稀，赍装满路得追随。秋光不与诗肠算，无限江山信笔支。

黑云妒日故要遮，剩得轻红一缕霞。小雨挟风针水面，满奁皱縠起团花。

官程未了是敲推，课督无人只自催。不到西湖无半句，西湖端合号诗媒。

兼旬病目成鸩媒，竟日掩书风为开。端如猩猩畏机阱，爱酒着屐须一来。信手翻书未终叶，春风已觉生牙颊。笑同黄卷且寻医，免使鹪鹩翳蚊睫。

生平未省读食经，蟛蜞何事干荀卿。霜螯带糟老饕赋，素鳞斫鲙晶盘行。政欲莼鲈饱归兴，肯嫌蛙蛤讥南烹。谁言厚味多腊毒，坐疑匕箸生戎兵。缁尘浪欲滓银海，所赖烱烱留元精。飞蛾扰灯室光暗，很蟆食月天公惊。我今所患在目睫，口非得罪曹缄铭。一身百体兼所养，六凿未可分重轻。讵容贵目乃贱口，无端肠胃甘檗冰。就令辟谷即仙去，何异馁鼠乘飞翎。我闻养生先实腹，幸乏明珠买娉婷。稻鱼粗可足生理，饥梦不到侯门鲭。更畦菘薤自锄灌，肯与鸡鹜争余赢。笑揩双目保亡恙，况无传笔如丘明。

皇朝诞节号乾明，此日亲贤间世生。处贵从来如白屋，爱闲真定压专城。但知笃孝终身乐，不慕纡朱万事轻。黄阁功名知未晚，飞鸿心事亦冥冥。

圆峤移来东海东，梵王宫在最高峰。试将法雨周沙界，千丈岩头挂玉虹。

经行塔下几春秋，每恨无因到上头。今日始知高处险，不如归卧旧林丘。

客里不知春早晚，失惊红雨到墙阴。

玉昆相倚带仙风，壁立春前万卉空。

国香不欲论家谱，合姓孙枝作郑花。

玉质欲藏如许脆，铁芒何苦太尖生。

他年蒙渥泽，方玉带围赪。

