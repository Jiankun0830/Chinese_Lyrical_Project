空山古松阅人代，黛色铜姿终不改。蚴蟉诘曲还相向，千寻气结云叆叇。风雨冥冥秋气深，耳边往往苍龙吟。蓬莱仙子有无间，往来白鹤昼常阴。百尺樛枝拓金戟，山中十月飞霹雳。千年化作虬龙形，流脂下见成灵珀。方今楼阁连飞甍，斧斤未敢来相倾。晦冥神物共诃护，一物钟灵无不轻。我来抚此重叹息，造物由来贵孤直。趺坐松前日将暝，谡谡寒风落巾帻。

明月珠，不可襦，连城璧，不可𫗦。世间所有皆虚无，百年光景驹过隙，功名富贵将焉如。君不见北邙山，石羊石虎排无数。旧时多有帝王坟，今日累累蛰狐兔，残碑断碣为行路。又不见秦汉都，百二山河能险固，旧时宫阙亘云霄。今日原田但禾黍，古恨新愁迷草树。不如且买葡萄醅，携壶挈榼闲往来。日日大醉春风台，何用感慨生悲哀。

古有名剑似秋水，龙盘虎拏焰欲起。鸡林削铁不足言，昆吾百炼安足齿。淬花曾莹䴙鹈膏，掉箾却敲鸾凤髓。忆昔破敌如破竹，带霜飞渡桑干曲。电光昼闪白日匿，魑魅走逃罔魉伏。于今锈涩混铅刀，夜凉风雨青龙哭。冰翼云淡雪花白，血痕冷剥苔花绿。我来拔鞘秋风前，毛髪凛凛肝胆寒。书生无用暂挂壁，夜来虎气腾重泉。酒酣闻鸡起欲舞，明星错落银河旋。吾闻神物不终藏，丰城紫氛斗牛旁。及时与人成大功，岂肯弃置钝锋铓。会当斩蛟深入吴潭里，不然仗汝西域击名王。

四山飒沓江水流，两岸西风芦荻秋。渔歌杳杳隔港浦，烟波冥冥来孤舟。渔人举网得赤鲤，鱼尾簁簁相顾喜。撑船就岸维树旁，夕阳篷底炊烟起。白鹭洲边随意浴，孤云岩际无心逐。月明烟岸撇波去，格磔一声山水绿。

吾生磊落无滞留，一生好作大江游，任尔龟鼍跋浪蛟龙愁。昨夜天风下荆楚，我来此地重怀古。洛妃湘女不足数，渺渺兮三闾在何所。浩荡烟波江水阔，冥寞神交两相许。倒提金斗倾浊醪，滴沥招魂寂无语。斜阳衔山暝潮退，两两渔舟迷向背。便欲因之垂钓竿，六鳌一掷天门外。

群山秀色堆寒空，九华一簇青芙蓉。谁云九子化为石，聚头论道扶天公。深岩自积太古雪，烛龙缩爪羞无功。湍流万丈射碧落，此源直与银河通。尘埃一点入不得，烟雾五色朝阳烘。有时昏昏雷电怒，崩崖裂壁挥长松。龙作雨，虎啸风。白日变明晦，九子亦惨容，褐冠释氏胡为笑傲于其中。我将学彼术，卷舌切愧求童蒙。天公信玉女，号令不尔从。嗟尔九子竟何补，非泰非华非衡嵩。

银河源源天上流，新秋织女望牵牛。洪波欲渡渡不得，叱鹊为桥诚拙谋。胡不见庐山三峡水，此源亦接明河底。擘崖裂嶂何其雄，崩雷泄云势披靡。飞鸟难过虎豹愁，四时白雪吹不收。烛龙此地无行迹，六月游子披貂裘。谁将巨斧凿大石，突兀长桥跨苍壁。行车走马安如山，下视龙门任淙激。寄言牛女勿相疑，地下神工尤更奇。唤取河边作桥栋，一年不必一佳期。

崭崭青壑仙人居，水精帘挂光浮浮。中有天乐振天响，真珠琤淙碎珊瑚。嫦娥拥月夜相照，天光地莹倒玉壶。又云玉皇醉玉液，琼簟千尺从空铺。卧来北斗谏以起，惊风吹落青山隅。溶溶万古万万古，竟谁能辨为真虚。我来吟哦不知晚，山云四暗山魈呼。安得长鲸驾天险，下视灵源知有无。

猛虎磨牙齿九州，祢生何事来擨。黄云屯屯宴宾客，故衣脱去更岑牟。渔阳掺挝曲声苦，壮士衔悲寂无语。汉朝社稷四百年，海泻涛淙一抔土。嗟哉鼓史狂而痴，天运往矣安能追。四方血战殊未已，三尺棁杖真何为。君不见武昌之国鹦鹉洲，至今芳草含春愁。可行则行止则止，死无所益令人羞。死无所益令人羞，黄祖曹公均一丘。

金山杳在沧溟中，雪崖冰柱浮仙宫。乾坤扶持自今古，日月仿佛躔西东。我泛灵槎出尘世，搜索异境窥神功。一朝登临重叹息，四时想像何其雄。卷帘夜阁挂北斗，大鲸驾浪吹长空。舟摧岸断岂足数，往往霹雳捶蛟龙。寒蟾八月荡瑶海，秋光上下磨青铜。鸟飞不尽暮天碧，渔歌忽断芦花风。蓬莱久闻未成往，壮观绝致遥应同。潮生潮落夜还晓，物与数会谁能穷。百年形影浪自苦，便欲此地安微躬。白云南来入我望，又起归兴随征鸿。

笑别姑熟州，来作潜山游。潜山闻名三十载，写望可以销吾忧。晴云如绵挂寒木，广溪镜静涵明秋。山头石齿夜璨璨，疑是太古之雪吹不收。信哉帝祖驻銮跸，异景怪变谁能求。若非青崖见白鹿，安得此地排珠楼。群仙长哦空洞绝，绿章封事乘虚辀。灵鸟盘旋老鹤舞，华灯散采祥飚浮。噫吁嚱，汉武登坛求不得，明皇夜梦推五百。宁知司命抱真符，为宋真人开社稷。诏书数下修琳宫，殿阁缥缈平诸峰。六朝德泽施愈远，九天福祐来无穷。君不见潜山之下，潜水之涯。菖蒲有九节，白术多紫花。采之百拜献君寿，陛下盛德如重华。

山中吟，白日长，碧霄泉暖菖蒲香。仙翁劝我采为食，登高遂觉足力强。登高望远远思发，春风浩浩天茫茫。美人一别隔沧海，青鸟寄与双明珰。青鸟东飞亦不返，草色绿缛云徜徉。草色几回绿，云飞无故乡。魂迷梦断意何在，山中吟，白日长。

寻山佳兴发，一夜渡江月。首到庐江元放家，水洞清光数毫发。爱之便欲久栖息，又闻灵仙之境敞金阙。清风吹我衣，不觉过皖溪。危梁千步玉虹卧，松行十里青龙归。烟霞绕脚变明晦，忽见殿阁铺琉璃。重檐却在迥汉上，倚栏俯视白日低。虚庭自作箫籁响，屋角更无飞鸟飞。霓幡重重蔽真御，仿佛遥见星文垂。长廊纱笼绝笔画，老龟稳载青瑶碑。更逢逍遥不死客，齿清髪翠桃花肌。箫台可到亦非远，云间况有白鹿骑。细窥绝景辄大笑，吾曹何事尘中为。安得良田三百亩，可以饱我妻与儿。长年只在名山里，万事纷纷都不知。

男儿四十无所成，可怜鬓发霜华生。长书朝奏夕命相，此事故非言不行。低徊却入邵陵幕，梅岭招降建城郭。论功第一遭众谗，断木浮沈委沟壑。噫吁嚱，数奇不独李将军，株坐桐乡三见春。桐乡虽好大儿死，风物满眼唯悲辛。迩来又赴肥上辟，碌碌随人亦何益。法网深悬无纵鳞，敛翼饥禽忧弹射。噫吁嚱，一寸丹心不堪折，扁舟却忆姑溪月。溪如凝冰月如雪，天地清光迥交澈。钓丝千丈入琉璃，六鳌一举三山随。人生快意莫如此，腰束黄金多横死。君不见日暮途穷逆行客，一饷荣华速诛殛。又不见都市朝衣就剑人，谁道忠言能杀身。休休休，归去来。芝田石室云长在，瑶草琪花春不回。收帆银涛即平陆，跨青牛兮驱白鹿。莫向人间歧路行，岂有悲欢与荣辱。休休休，归去来，计已决。肯学腐儒空有言，辜负春鹃口流血。

龙蟠大地藏山腹，瑞气蒙笼紫金屋。香炉万丈擎碧霄，二涧斜飞落寒玉。晋朝遗事唐人辞，皴斮龟螭尚堪读。楼烦真人应梦来，夜斧丁丁神伐木。安帝亲留步辇迎，灵运开池素华馥。会随流转不成尘，灯焰明明自相续。游人未达此理元，安得清凉灭贪欲。我今弃官脱尘网，僧宝瞻依无不足。跨黄牛，骑白鹿，时时自唱无生曲。无生曲，君试听，五音六律和不得，为君写作东林行。

庐山之西形胜聚，无位真人依位住。地祗掣鏁金城开，石龙喷水银潢注。峰峦约勒万马回，杉松自作千兵护。宝殿峥嵘跨碧霄，圆容丽服微西顾。江南妃子亲施田，香饭供僧无亿数。法焰相传十二人，师泛铁船扬子渡。杨子渡，秋风高，霹雳驾雪翻惊涛。中有渔家妙绝手，一钓三山连六鳌。纵时大地悉震恐，收来尘刹无纤毫。当年曾许心莫逆，今朝又作圆通客。挂冠已脱尘垢缘，一心愿住清凉国。清凉之国谁能知，日长马倦人多迷。从来闻说曹溪路，只今蹋断庐山西。

扁舟未下连虞滩，韶石罗列谁雕刓。化工有意露怪变，待彼虞舜来观玩。泊舟登岸始远览，两峰直裂诸峰巑。青鸾低徊欲下饮，翠凤却舞抟修翰。蛰龙镢雷怒奋角，帝子出震初峨冠。日光扑扑散金蕊，莲花透澈琉璃盘。行衣十里仙雾湿，暝色一抹轻绡寒。我将仙崖想韶乐，北风忽变阴漫漫。松摇长空吼万壑，溪走石脚淙惊湍。遗音自与天地响，听不以耳精神完。重曈一去无复还，随风波兮陟云间。潇湘洞庭亦何有，竹上血泪千年斑。九成不作至道息，纷纷后世畴能攀。登韶石兮情飘飘而未尽，饬彼柴车兮且将造乎苍梧九疑之深山。

滔滔武溪一何深，源源不断来从郴。流到泷头声百变，谁将玉笛传余音。潺潺泠泠兮可以冰人心，胡为其气兮能毒淫。汉兵卷甲未得渡，飞鸢跕跕堕且沈。天乎此水力可任，蛮血安足腥吾镡。功名难成壮心耻，马革裹尸亦徒尔。伏波一去已千年，古像萧萧篁竹里。风来尚作笛韵悲，宛转悠扬逐船尾。如今天子治文明，柔远怀忆昌黎氏。始末缘何不相类，能言佛骨本无灵。可惜咨嗟问泷吏，湘妃之碑尤近怪。颇学女巫专自媚，固当褒马聊黜韩。湘妃之碑尤近怪，颇学女巫专自媚。固当褒马聊黜韩，补葺须令贤者备。元戎喜遇蓬瀛仙，武溪探古传新篇。东君吁嘻龙蜃走，北斗挹酌河汉悬。劝君莫倚陇笛之悲音些，劝君清歌兮投玉琴些。琴声为出尧舜心，尧舜爱民无远迩。君不见薰风来自南些。

北风阻船泊湖漘，北望庐阜青无痕。晴云自舒仍自卷，白龙欲眠犹宛转。秋空漠漠秋气浅，碧天蘸水如刀剪。篙师畏浪不敢行，却忆李白骑长鲸。倒回玉鞭击鲸尾，锦袍溅雪洪涛里。霓光溢目精神闲，终日高歌去复还。飞流直下三千尺，风吹银汉落人间。天送醇醪倾北斗，群仙吹箫龙凤吼。李白一饮还一醉，醉来岂知生死累。倏然却返玉皇家，不骑鲸鱼驾鸾车。留连自摘蟠桃花，嚼花吐津染朝霞。不信如今三百载，顽鲸骇浪空相待。

江南饶暖衣𫄨绤，今岁春寒人未识。溪流冰合地成拆，一月三旬雪三尺。去年大潦民无食，子母生离空叹息。只今道路多横尸，安忍催科更诛殛。

下溪捕鱼一丈冰，上山采樵三尺雪。人人饥饿衣裳单，骨月相看眼流血。乾坤失色云未收，雕鹗无声翅将折。官仓斗米余百金，愿见春回二三月。

平生爱仙山，最闻武夷好。千峰巑岏月倒挂，万木阴森春不老。群仙浮舟出寥廓，未济明河半空泊。世人可见不可攀，静夜天风吹宝乐。须信仙家日月长，尘埃下土空茫茫。贤愚得失竟何益，坐十绿髪催秋霜。人感感悟有谁早，丈人寻真归故乡。故乡宅在武夷址，山势回环碧城起。仙棋一局一番春，几见桃花满流水。他年功成趋帝阙，醉唤常娥拥明月。照开三十六洞天，玉树瑶花恣攀折。丈人之乐其无央，我今欲往亲在堂。侧身南望未能到，耿耿寸心思梦长。

姑熟太守真贤豪，洗涤弊垢明官曹。民闲吏竦郡无事，华堂新构临江皋。朱檐斜飞傍星汉，碧瓦不动蟠鲸鳌。酿成玉液宴宾从，手提大笔降风骚。四时景物换耳目，万古治乱评秋毫。嗟予末坐重感激，胸中茅塞时耘耨。山鸡卑栖竟何取，岂合鸾凤返翔翺。紫莼茸蕨味正美，鲜鲚玉缕鸣霜刀。为公一饮直醉倒，坐看万室皆陶陶。谁云江南地偏小，姑熟之堂天下少。丹湖千里浸城东，蒲苇藏烟春渺渺。牛渚对峙凌歊台，长江倒挂天门开。风吹玉乌亿万疋，汉兵卷甲沙场回。有时浪止皓月满，琉璃宇宙无纤埃。帆樯隐隐鸟飞没，渔歌细下天边来。谢元晖，李太白，一生好作江南客。至今遗恨人不知，孤云尚鏁青山宅。请公沥酒一吊之，听我长吟壮灵魄。人世百年能几何，高会难逢离别多。一朝公去调鼎鼐，斯堂永作甘棠歌。

使君心画天下无，构厅宣诏西南隅。晓光初散射檐桷，夜气欲合吞江湖。甓甃摩挲滑瑶玉，重窗窈窕明青朱。胡生画手出前辈，素壁为写巫山图。一条江练澄碧落，十二峰色峨珊瑚。元猿老虎啸仿佛，长松瘦石寒扶疏。中间皓鹤最恬淡，九霄独立形神孤。君去班春劝耕稼，君归命客同欢娱。三冬垂帘醉春瓮，六月静坐临冰壶。巴笺血色洒醉笔，五字七字排玑珠。和风匝地怨气灭，险吏缩手穷氓苏。地随人盛古今好，姑熟自此为名区。君不见滕王阁庾公楼，樽罍千载夸风流。又不见宴寝一诗尚不灭，至今人道韦苏州。噫吁嚱，四座勿歌听我歌，宣诏之名君谓何。守臣不壅帝王泽，六合长静无干戈。

秀气鸿蒙济州曲，十歌清池万竿竹。竹里修椽架草堂，不羡长安买华屋。春生广野碧玉柔，月拥翠岚银粉扑。低飞白鹭拣晴沙，闻晓黄鹂啭乔木。明明长剑倚太行，拂拂愁烟蔽盘谷。重冈渐远势愈高，云开青出分秋毫。龙蛇鳞甲雪霜洗，壮士四顾空提刀。阴晴万变恣吟写，三叠琴声猿夜嗥。君不见古来功名输隐叟，种桃采芝皆皓首。不将机械搅灵源，能使形骸颇长久。明公何年归草堂，扁舟我即浮沧浪。江鱼有味四时美，一蓑醉临芦花傍。男儿彼此送终毕，自算此身无得失。江东片月过河阳，为照两处无何乡。

读君涵辉记，恍若登蓬莱。天垂星斗数寻近，地卷云山千里来。冰壶倒景露华洗，玉窦溶雪蟾光颓。尘寰何处路歧绝，三十六洞森然开。武夷真孙佩符印，选胜得此将金罍。文章欲会造化手，藩屏暂屈岩廊材。谢公寄意东山妓，严生把钓桐庐台。功名谈笑出千古，长与泰华青崔嵬。其余龊龊何足数，百年易得成寒灰。为君高吟岂知倦，十分美酒谁相陪。我欲乘风一飞往，病翅零落秋霜摧。涵辉阁，宁久游，重瞳法尧垂冕旒。侧闻下诏十六相，真孙第一还瀛洲。

陵阳三峰压千里，百尺危楼势相倚。海波不动蛟龙盘，叠玉无尘霜雪洗。溪光冷浥山光润，色接金陵古名郡。青猿啸断四五声，白鸟归飞两三阵。四时之景皆可观，六月来游肤髪寒。有时下瞰北山雨，只道林林银竹竿。贤哉光禄余太守，昨引佳宾列樽酒。朝饮三百杯，暮吟三百首。不为阴惨严刑诛，长吐阳春活残杇。御史曾书治绩碑，州人尽祝灵椿寿。沈沈罗幕更漏稀，灯如撒星公醉归。丝篁前引后鼓鼙，珠履交错行迟迟。丈夫得意不为乐，借问百年能几时。

南昌城中潘令宅，清逸楼高二千赤。斜飞四角河汉躔，密排万瓦鸳鸯碧。楼中至乐无人知，扫尽寰区别名迹。霜华吹月雁横空，湖水浸天秋一色。橹声断，渔歌起，西山却在芦花里。行客纷纷嗟白头，缨尘不解沧浪洗。爱君年少先拂衣，古人归去无今时。上有明明垂衣之尧舜，下有错落戴主之皋夔。湟中不用一箫取，缭绕驿道通犍为。更看牧马天山草，澡心雪耻幽燕儿。朝廷大业昔未有，志士独往吾何讥。陶彭泽，阮步兵，回首晋道方飘零。丝桐欲弹悲思盈，岂如潘令逢升平。倚栏一醉弦索鸣，红绡燃蜜烂华星，玉人舞彻东方明。

暗空风卷浮云落，万里秋毫莹寥廓。姮娥泛月中夜来，扑扑山川银粉薄。天垂斗柄挂帘钩，地接明河浸栏角。谁倾世界入冰壶，滉滉仙春迷海岳。嗟予南望未能往，小宰尘劳真龊龊。感君寄我群公篇，览记方惊子先作。词源奔激吼波涛，笔画纵横挫矛槊。构名措意岂徒然，景物化为仁智学。丈人教子惇义方，宴息时来命樽酌。何当勇起挐扁舟，梦寐思陪众宾乐。

山如连环不可解，玉溜穿崖鲸尾摆。中天化出清凉宫，汗漫琉璃翠光洒。回头无路通人间，毛髪森森神魄骇。长碑突兀压巨鳌，字刻雄文入模楷。乃知梁僧挈刀尺，来此幽栖聊脱屣。地祗掣鏁岩户开，纵有堆金岂能买。粲祖传衣当第三，至今异骨藏斯岩。我朝重赐七宝塔，舍利感应符至诚。谁曾磨崖记名姓，习之健笔深镌镵。盘鼍皴鳞想风概，云雾惨淡遮松杉。至宝不独世所惜，定有山鬼长扃监。愿借雷公霹雳斧，坚珉斫断载以函。高僧邀我恐忘返，虎豹堪惊日将晚。归来拂榻坐虚堂，软煮黄精荐香饭。千年遗迹安足夸，幻妄非真生有涯。奈何吾势未能已，梦想长在金仙家。

南出九江城，西下五老冈。倏然一径二三里，流水散漫桃花香。桃花回环蔽深屋，犬吠游人人扣竹。青衣借问来何为，正是刘郎春酒熟。刘郎不厌客，抚掌邀我曹。西亭有榻醉可卧，下临大江万顷之洪涛。长帆出没送孤鸟，月飞不过哀猿嗥。更爱双剑峰，正落南窗外。天公好仁不用武，太古光铓未磨淬。谁怀邪佞心，见之胆应碎。淮山在天末，寒青亦相对。微风时一来，松柏摇苍珮。顷刻神官驱黑龙，汹汹兴云变明晦。地势虽高直可惊，酒行且止{炙火=肉}休嘬。刘郎顾我笑，为言向苦悲。阴晴非汝职，不醉将畴归。归来乎，频相过，西亭把酒共君歌。

行瞻香炉峰，未出二林口。一区广地如席平，谁作新亭名揽秀。秀色可揽结，正对香炉峰。李白爱之忍去，便欲此地巢云松。寂寥往事三百载，涧泉谷草依旧扬清风。泉可掬，草可撷，清风洒面如冰雪。闲来携手四五人，倒尽金壶颊不热。寸心何独忘宠荣，形骸遗尽神超越。寄语世上士，劝君早归来。霹雳轰车胆欲落，忠愤虽死何为哉。此时竟不悟，此心徒自知。岚光向晚紫翠滴，杜鹃更在深林啼。试拂横琴奏流水，指下忽作商声悲。悲来乎，可奈何，推琴罢酒为君歌。

偶骑匹马游仙关，瑶池夜宴欢未阑。邀予末坐闻清弹，琵琶十槽声正繁。初疑饥鸾啄玉应天响，忽似霹雳数声春气还。曲遍将终檀板急，舞袖裂霞随拍入。踏碎琼筵鸾步娇，汗透香绡露桃湿。解绦罢舞整花钿，宛转仙容雁行立。主人使令持酒卮，香随罗袜成尘飞。铜龙无声夜无极，煌煌烛焰回朝晖。桃源花落长溪净，人着秦衣樽俎罄。岂如此会绝风流，主人殷勤宾客敬。我作短歌公听取，人世百年能几许。乐极哀来古所悲，不如立功当此时。

星斗阑干月未吐，但爱溪声似山雨。青灯照室并银花，白酒倾来不知数。子善评文我不如，我亦谈诗子深许。酒酣索我须论兵，拔剑画地军阵成。十万甲兵指掌取，五方应敌旋风生。文武道判惜已久，圣贤相遇犹难并。相如谩作长门赋，屈原虚著离骚经。不知于世竟何补，可怜博得千年名。韩信收身苦不早，功成伏剑真草草。始终最爱严子陵，坐视乾坤任倾倒。咄嗟语险气已伤，况复赋诗声调长。卷纸连书不磨琢，子锋大峻非我当。拨置万虑付江海，收拾寸心归老庄。天地得一马喻马，谓思前事皆佯狂。

忆与君别时，君行朝北极。浔阳江头车马骇，意气翩翩动秋色。君还旧庐能寄书，谓我楚辞传上都。是时盗贼正纷扰，日夜奔走承使符。谢君后时闻已恶，交深岂必书问数。诚明相照期无穷，但惜远别临春风。春风来已老，落尽桃花红。有时孤坐碧山里，弹指倏忽成衰翁。文章不直一杯酒，功名付与千年松。何时逢君谈，豁我此愁恨。攀云不见麒麟踪，趋泥自笑驽骀钝。儿女安否今何如，亲虽未成交莫疏。愿君富贵情不改，敢将瓦砾赠明珠。

二月发姑熟，三月到浔阳。闻君解缆才五日，骥尾难追空断肠。十年前作浔阳吏，老狡相逢犹引避。中丞孤愤已沈泉，时事愈新谁敢议。欲吐哀音写心曲，蒙澒江声摇地轴。横琴静夜按金徽，泛到商弦断还续。忧能损气须忘忧，移船渐近黄鹤楼。楼前芳草渍烟碧，君今贤过奇章侯。试询乐部谁工笛，曹王旧曲何人识。水中龙应云不飞，月华正在江心白。满倾绿酒浓如油，为君吞却鹦鹉洲。开帆快意出天外，可惜碍断长江流。

淮南庭中有苍桧，仰视团团翠为盖。直干每容鸾凤栖，盘根深压鲸鳌背。北风夜作兵阵声，恐取蛟龙斩天外。呼童出屋为我窥，摩飐清阴月光碎。问谁植之前蒋公，得地倏经三十载。不同种杏上青天，正似甘棠有遗爱。使华今复见公孙，太平事业锺一门。祖庙冠盖渐尘土，却嗟此桧春长存。孤高岂忘栽培力，秀发兼承造化恩。已看枝叶饱霜露，终作栋柱扶乾坤。新诗编联尽珠玉，光大先烈听篪埙。更忆丹青妙画手，进入明堂逢至尊。

长吟李白蜀道难，蜀道之难难于上青天。长蛇并猛虎，杀人吮血毒气何腥膻。锦城虽乐不可到，侧身西望泣涕空涟涟。其辞辛酸语势险，有如曲折顿挫万丈之洪泉。世人不识宝玉璞，每欲酬价齐刀铅。求之往古疑未有，惜哉不经孔子之手加镵镌。公今易节帅蜀国，为公重吟蜀道篇。旌旗翻空度剑阁，甲光照雪参林颠。云鳌连推谷声碎，画角慢引斜阳悬。竹马争迎旧令尹，指公长髯皓素非往年。蜀道何坦然，和气拂拂回星躔。长蛇深潜猛虎伏，但爱雄飞呼雌响亮调朱弦。时乎乐哉，公之往也。九重深拱尧舜圣，庙堂论道丘轲贤。抚绥斯民赖良守，平平政化公能宣。来宾兴学有源本，何必早夜开华筵。尝闻家家卖钗钏，只待看舞青春前。此风不革久愈薄，稔岁往往成凶年。噫吁嘻，今我无匹马，安得从公游，尽书政绩表中州。献之明堂付太史，陛下请损西顾忧。

东南会府唯钱塘，高门双开南斗傍。门前碧瓦十万户，晓色满城烟雨香。圣祖神宗造区宇，应命最先吴越王。不经兵火二百载，地饶沃衍民康强。莲花红白西湖芳，南山翠影临沧浪。琼楼宝塔照日月，尘埃不到炎天凉。画船罗幕尽高卷，白玉美人游冶郎。年年中秋海潮过，万顷银山面前堕。少年轻命争弄潮，手掣红旗逆潮簸。闻君此行承辟书，伯乐能求汗血驹。四时风物同吟啸，十郡兵民归卷舒。公闲畜德聊自养，承平功业还吾儒。况君登朝未四十，慎勿出处穷欢娱。慎勿出处穷欢娱，临渊履冰佩琼琚。

平生乐山水，听客谈天台。盘石摩挲浸海月，瀑布淙射烟霞开。山腰喷作千岩雨，潭底昼夜轰风雷。诸峰攒丛护宝刹，地与世隔无纤埃。仙葩灵鸟四时有，石矼玉洞清风来。施夫子，欲长往，高谢功名脱尘网。况有西来老佛师，了悟无生任消长。若许陶潜载酒过，便驾苍虬逐真赏。

踸踔踸踔裴山人，破帽麻衣被埃尘。忽来访我环峰市，醉倒不顾傍人嗔。壮士不得志，污泥困修鳞。谁倾沧海救枯泽，矫首奋鬣乘风云。回头问燕雀，尔辈胡为群。巢寄柏梁一朝火，孤栖风雨更谁怜。踸踔踸踔裴山人，行路无穷鼻酸辛。元通献甫傥不遇，况有特达朱纯臣。踸踔勿踸踔，岂有壮士长遭迍。

湘江倾泻明河源，湘山来落如骏奔。寻幽乘兴莫辞远，白云中有黄金园。佛师无心法愈密，徒众先后陈卑尊。甘泉喷洒仙籁爽，此身已觉超笼樊。高堂却见山外水，古鉴磨开苍藓昏。长城深鏁万家富，老木自作千营屯。两洲半没鲸鼓鬣，双崖斗起天为门。沧溟不识几番变，石泐犹有涛淙痕。茯苓愈大愈堪食，深锄但惜伤松根。登高览物亦徒尔，秋色况是当离樽。崔侯才思锐无敌，苍鹰得兔霜翎翻。嗟余染翰愧复正，累句何足先行轩。故人柄政坐东府，请君献策安黎元。

石盆古寺苍崖颠，断碑皴剥无人传。其文仅识隐岩字，御史饱学能推研。乃是郑董之别号，洛师易节来刺宣。风流直欲继谢守，行春车马时联翩。红粉行行杏花笑，旌旛烁烁雌霓悬。松声飕飕杂箫鼓，薜围缭绕疑檀烟。不知身世有轩冕，且将樽酒投林泉。暂时乐事亦难遇，高文大字精磨镌。可嗟榛棘一藏晦，清风零落三百年。洎逢佳士始珍赏，洗涤尘垢邀神仙。坐思往迹若梦寐，明河千丈倾辞源。啼鸟至今不避客，上下啾聒两耳边。山僧构亭又高绝，群峰叶叶如青莲。崔嵬宝塔挂落日，沆砀冰壶撑钓船。余公胡为未尝到，美景若此宁弃捐。请携吟笔窥造物，更向云中调管弦。

腊月欲尽春风来，壮士寻春上高台。金乌慢飞光徘徊，照散冰霜天地开。梅花披香柳烟袅，狂杀钱塘苏小小。玉箫金笛鸣高楼，怅望传书落青鸟。吾曹强饮三百杯，老去功名安在哉。欲驾飞鱼入东海，王母为我倾金罍。莲华变碧蟠桃熟，仙家四时应不速。醉来拍手乘紫烟，游遍洞天三十六。高歌杳渺春风里，我怀清澈西江水。腐儒往往咍吾狂，犹幸扬雄作知已。脱君身上蜀锦袍，解我腰下并州刀。更沽美酒共君饮，不负今朝春思豪。

江东使者武陵仙，姑孰太守南都贤。同时文采耀场屋，今日宠荣分使权。岁丰民乐官吏肃，登高望远开华筵。凌敲古台压城北，天门牛渚遥相连。六朝盛事竟何在，白云芳草空绵联。黄鸟声酸落花雨，青蒲风送西江船。鸟声缭乱帆影没，劝君莫负杯中物。百岁荣华如转轮，一半光阴已仓卒。宁须杂管弦，不必烦绮罗。紫莼煮豉肥鲈鲙，更听江南贱士歌。尧崩舜立天下治，庙室灵芝最为瑞。岩穴自此无遗民，请把长戈铸农器。功名来时如等闲，四皓去矣谁复还。一朝攘臂揖太子，社稷不动安如山。可笑屈夫子，憔悴长江滨。欲将独醒换众醉，竟葬江鱼愁杀人。古来得失既如此，今朝幸会青云士。功成早晚归桃源，回首尘寰脱双屣。

长沙城西湘水隅，道林古寺松门纡。尝闻秀绝超五岳，果见气象吞重湖。殿前衔花走白鹿，殿里沈烟焚玉炉。何人塑出慈氏众，冠缨动活摇明珠。高僧处处有遗迹，盘石坐禅龙虎俱。唐人妙笔数欧沈，至今板上栖群乌。五言七字又奇绝，此寺此堂天下无。不缘薄宦岂能赏，勇往兼有儿孙扶。贾生前席竟忧死，屈原怀沙终自诛。投身及早卜幽隐，淡泊久乃胜甘腴。云生岳峤月晦影，雨过橘洲猿夜呼。细吟静境足自适，忠愤未合思捐躯。趋玄饱读长者论，养真默合烟萝图。千篇愧比老杜老，一节愿随孤竹孤。况陪使者共游览，二谢弟晜真友于。不知昔日杨常侍，何似今朝蔡大夫。

群山奔来一峰起，千丈芙蓉碧霄倚。嫦娥却月愁推轮，王母呼烟结缯绮。分明有路金阙通，翠滑无尘玉壶洗。老松自作孤凤吟，骇浪时翻三井水。峨嵋绝巅安足论，力不擎天亦徒尔。懊恼茂陵客，白日求攀天。遗坛犹在半芜没，隐约龙驭回瑶鞭。直至唐家六皇帝，梦感异境开重玄。真符预告后五百，佐佑宝历推鸿延。城头建阁旧丞相，窗户再新光禄贤。手携大笔恣吟览，老句气焰摩星躔。当时数赴范公辟，秀骨照坐谁差肩。功名自许出绝域，岁月漫往修途邅。丈夫有命岂嗟戚，投老得地多云泉。霜柑正熟蟹螯美，白蚁旋漉浮金船。伊予困踬坐小邑，怅望珠履参华筵。祝公自此早归隐，幅巾藜杖诗中仙。

平湖万顷浮青玉，嫦娥更揽寒光浴。天高星稀鱼雁沈，风静云消丝管逐。试听郭子今宵歌，对月不饮奈愁何。上尽高山万丈之绝顶，侧身可以攀明河。明河洗君耳，明月照君面。暂来空洞无物逍遥乡，安用声名夸海县。前年从军梅山下，林黑只忧偏弩射。去岁点夫大河北，黄土吹衣无昼夜。劳劳功业安在哉，出林之木风先摧。有言不得见天子，卷舌却出金门来。流光差池鬓垂雪，幸对南山值佳节。更在桓公游处游，自纾悲歌更清越。登高何必须重九，零落黄花污浓酒。岂如桂子散秋香，采露金人举纤手。举纤手，饮未休，月轮忽转西山头。明年此会定南北，沈思使我增离忧。荆榛满眼世路恶，恩忘水覆终难收。田文昔日三千客，去住如今均一丘。噫吁嚱，达亦不足恃，穷亦不足羞。但愿明月照我酒，古来秉烛供遨游。因谁为谢北海若，酩酊不辨马与牛。

凿山构亭邻北郊，志慕贤哲忘喧呶。豁然千里开林梢，地势不得藏嵌坳。三峰重楼排卦爻，二溪聱浪飞怒蛟。渔翁捕鱼船尾敲，稚子锤塼争胜抛。小塘圆沙来雁䴔，茂橘间错黄金包。主人情深漆与胶，美酒旋漉罗珍肴。亦有麟脯脍海鲛，痒背只欠麻姑抓。浮生胡为长系匏，不蹈圣城徒𫍢𫍢。窃甘禄食忧谤嘲，有若夜鼠防饥猫。羡君脱屣心无殽，笑傲自足追由巢。猛饮未彻鸡鸣嘐，新诗下笔论卷抄。余君酒量辞斗筲，醉帽堕地垂鬓髾。万子能禅夸悟泡，我独爱酒流涎交，同趋至乐情何聱。

霜风结海天云冰，夜寒断尽朱丝绳。晓来何处看猛雪，郑令新亭最高绝。倒披貂鼠一登临，飞鸟不飞旱光灭。时吟杜甫苦寒诗，白鹄翅垂眼流血。昆仑关折非吾忧，但愿春泥补地裂。西南香𬬻万寻玉，远思飘然看不足。欲骑鸾鹤飞其颠，身虽未往神明肃。又疑梦向琼池过，王母楼殿高嵯峨。粉图屏风画未竟，隐隐朽笔方森罗。天工好奇人莫识，纵心壮观聊唧唧。酒瓶倒沥万籁沉，客子狂歌主人默。默胡为乎名斯亭，主人意深窥杳冥。不为四时役，不择万象嘉。与时穷通自消息，见我狂歌应笑耶。

洞庭秋高北风起，怒浪排空日光眯。坐见雪山飞从物外来，地轴天关恐将圮。移沙裂石失浦溆，群龙呀牙鲸掉尾。舟人但如鹳鸣垤，咫尺存亡隔千里。嗟哉至柔物，澒洞安可当。大禹没已久，巨浸谁为防。须臾风收浪亦静，嫦娥洗月添寒光。湘妃妙曲鼓未彻，汨罗之魄云徜徉。而今君臣正相乐，法弊一一新更张。监司精明郡县肃，国无忠愤惟循良。洞庭怪变自出没，回首天边归雁行。

六月赤日方炎炎，云不行天龙遁潜。阴阳失职帝怒赫，地下万物遭炮燖。农夫争陂数鬭死，驱沙掷土唯飞廉。湖南本钱二十有四万，岁望何以安黎黔。府官惶惶使台恐，祀坛祷岳惟精严。君驰副车职其事，秘文在板香盈奁。镮刀割牲荐肴酒，夜半奠玉抽灵签。星河收光倏阴晦，雷声群群来山南。斯须密点欲裂瓦，烛光出屋排龙髯。鼪鼯哀啼晓色淡，碧涧久涸银涛添。田田水足稻秀拔，旱暵一洗凉飔兼。芬馨罗列报神贶，文实之论前贤佥。兴云作雨乃谁柄，坐视焦灼悭濡霑。待兹诚祷始感发，威福自任宁无嫌。至理从来莫能诘，异景聊足开吾瞻。孤峰翠滑犀露角，溢溜飞洒琼为帘。烟藏拱木半吞吐，湘水倒影分毫纤。庙门欲出尚回首，正似老笔图霜缣。高吟成章又奇绝，睥睨韩杜君何谦。嗟余适为簿书缚，不尔从往精神欦。蚊蝇休飞夏将尽，清露收拾摧圆蟾。何当结轨更一往，历览舜迹穷高尖。群仙虽有路歧远，志士岂无岩谷淹。收奇拔俊召和气，一国遂除灾眚占。暂时响应未足数，此语非是君仍砭。

头陀楼阁坐青烟，画屏正落南檐前。主人隐几写风物，幅巾莹爽南昌仙。仙翁读书五千卷，道与世背多聱邅。安之不扰静以养，逸我寿老全于天。帘栊疏疏白光透，栏槛寂寂花阴圆。黄鹂弄巧子趁母，白酒酿熟金为船。渊明醉矣客可去，细藤织榻闲欹眠。君不见黄鹤楼，鹦鹉洲，碧云欲合天自晚，芳草无情春亦愁。祢衡白骨瘗何处，曹王旧曲无人收。沈吟往事变华发，不饮何以销吾忧。销忧乎，君且饮，醉来天地真衾枕。

夹淮青城几百尺，城上高亭望无极。南还北去千万艘，人生何苦恋惊涛。百年易得变尘土，后世视今今视古。此间风月最为多，莫辞把酒呈高歌。前朝宫苑荒烟在，乐极悲来亦奈何。

盘盘锺山古城北，夹道青松两行直。浮屠突兀倚云烟，绘事犹存旧刀尺。刀裁尺量不可过，浮生不悟欲如何。凭栏直下视千里，多少丘墟藏绮罗。

君不见彭门之黄楼，楼角突兀凌山丘。云生雾暗失柱础，日升月落当帘钩。黄河西来骇奔流，顷刻十丈平城头。浑涛舂撞怒鲸跃，危堞仅若杯盂浮。斯民嚣嚣坐恐化鱼鳖，刺史当分天子忧。植材筑土夜运昼，神物借力非人谋。河还故道万家喜，匪公何以全吾州。公来相基叠巨石，屋成因以黄名楼。黄楼不独排河流，壮观弹压东诸侯。重檐斜飞掣惊电，密瓦莹静蟠苍虬。乘闲往往宴宾客，酒酣诗兴横霜秋。沉思汉唐视陈迹，逆节怙险终何求。谁令颈血溅砧斧，千载付与山河愁。圣祖神宗仗仁义，中原一洗兵甲休。朝廷尊崇郡县肃，彭门子弟长欢游。长欢游，随五马，但看红袖舞华筵，不愿黄河到楼下。

城头高轩跳千里，数里苍山兼寒水。帆开半落有无间，鸟飞不断丹青里。北斗疏疏河汉晓，蓬莱一登天下小。心随境化形亦忘，谁道霜翎老华表。曹公窥吴教水战，虎貔蹙踏鲸鼍转。野父相传此渡头，鱼网时时得遗箭。当场英气安在哉，千年绝景藏蒿莱。地祗监护待贤者，栏干倚遍倾金罍。目送白云望尧阙，忠功孝名坚一节。明时不作离骚经，玉上青蝇解磨灭。升沈偶然安足嗟，与君高咏思无邪。数声长笛奏何处，微风吹落天之涯。天涯桂树清辉发，万顷波澜冻冰雪。若承紫诏返瀛洲，此地曾忘迁谪忧。

乐全有水一池，有竹千竿。池通两潮信，密竹四时寒。引子黄鹂弄语，探鱼碧鸟忘还。复有佳宾命酌，水晶交错觥船。空中闻玉箫，王母想乘鸾。问君不醉当何适，百岁忧愁今夕欢。嫦娥痴姑理冰盘，绛龙蜡泪痴不干。孰知大海腾波澜，自有人世藏仙源。刘公八十精神全，留子造古风义全。蔡阮名家文学全，王氏世医阴骘全。兀兀浪士天机全，乐全乎，且饮酒，独醒怀沙亦何有。

清风无根长不死，太白高名亦如此。何人谓是王佐才，文简雄词泻秋水。贤孙出守镌长碑，碑成字字生光辉。宠胡妃子已萌乱，翩然凤鸟来非时。出林秀木众欲杀，纳官赎命何其危。画船载酒酌明月，不着渔蓑披锦衣。醉眼天地即衾枕，至今荒冢人疑之。丈夫阖棺事未定，后三百岁方逢知。知太白，文简公。不夸能诗与饮酒，惜其浩气突兀藏心胸。青山老碧洗秋色，姑溪濯绿涵春容。太白不见碑可见，螭盘鼍载传无穷。

东林沈郎真隐居，山环水遶开方壶。何年濯足脱尘网，坐卧七言哦蕊珠。有时隐几佚吾老，万事不到灵台虚。瓮间绿螘春欲活，仙翁夜降青云车。自称山人号回客，为君猛饮留斯须。蚊蝇驱尽烛还灭，清风扫地银蟾铺。梨花蕉叶锺与鼎，倒卷锦浪吞鲸鱼。双瞳湛湛翦秋碧，三山不动乔松孤。歘然踊起拂素壁，笔洒二韵铿琼琚。西邻已富忧不足，东老虽贫乐有余。白酒酿来缘好客，黄金散尽为收书。瓮干吟罢尚携手，寥寥天籁鸣笙竽。渡桥掺袂忽无迹，东方渐白飞群乌。世人寻仙不可得，仙人寓世情何如。桃源归路杳难问，落花流水空踟蹰。后来福祸固已验，生死往复犹坦途。圜庵不坏子传业，玉琴遗韵寒泉俱。以回易吕未可必，回生回生是亦刘方徒。

去年收帆贵池口，闻君高歌撞玉斗。今朝至自大湖南，五溪新事为君谈。一年往返七千里，乡国生还真可喜。君家白醪应已熟，正好齐山泛黄菊。

君家有亭何壮哉，参差碧瓦鸳鸯排。重窗静深门不闯，地布莹甓光如揩。斑斑帘竹轻风簁，日影射午疑琼阶。叠山堕势危相挨，木人围棋或负柴。虎卧洞壑猿攀崖，好鸟上下鸣声喈。真假造物微毫差，玉葩照水绝纤埃。丝篁调音众伎俳，水沈焚烟凝昼霾。夜晦烂蜡非燃{艹黠}，唱酬交错并诙谐，逢逢晓鼓传官街。两入场屋随计偕，未得蓝绶持简槐。吾宁汲汲同井蛙，弃去不顾如敝鞋。沈潜自适江与淮，滔滔动静终无涯。圆天方地安形骸，虽然此乐非吾怀。严慈鬓发霜华皆，嗟今仕禄犹暌乖。行闻投印早归来，亭上致宴罗吴娃。吴娃醉唱敲玉钗，彩衣自舞心宁{忄彖}。心宁{忄彖}，奉亲酒，寿乐之荣世希有。

李白不爱万古侯，但愿一识韩荆州。荆州太守古来好，至今文采传风流。郑公辞赋天下绝，殿前落笔铿琳璆。相如严谨反枯涩，宋玉烂漫邻倡优。卓然风格出天造，冰盘洗露银蟾秋。麻衣脱去未十载，宝犀饰带鱼悬钩。道行言听遇明主，皂盖朱轓宁久留。渚宫风物最潇洒，酒满金罍谁献酬。公尝爱我如李白，恨不即往从公游。醉看舞袖卷明月，夜听长笛临高楼。词源感激泻江海，笔阵顿挫排戈矛。驽骀蹇蹶固已困，勉之尚欲追骅骝。一朝公归坐廊庙，致君事业如伊周。门阑从卫愈严密，是时愿见应无由。行当投印佩长剑，梦魂已附西江舟。

姑孰望东城，长江八十里。思君半夜泛渔舟，明月随人渡寒水。江南美酒君家无，携来相就倾一壶。澄江如冰月如玉，拂拂清风生碧芦。功名无成安足嗟，但令方寸无疵瑕。炼丹辟谷亦琐琐，万物何处非生涯。君不见鸿沟欲将天下裂，失道阴陵遽身灭。玉帐周遭皆楚歌，金甲缤纷摧汉钺。重瞳却传绘塑手，瓦鼓巫歌荐神酒。庙前老木藏训狐，豪气英风亦何有。沈吟往事君勿悲，我曹幸遇尧舜时。田中谷稔牛羊肥，高会难逢易别离，今宵不醉欲安之。

男儿无成羁薄禄，日月相推犹转毂。谁向生前悟此生，西山山人挂冠速。买田筑室临西山，时来石上横琴弹。千古万古治乱事，一曲两曲顿挫松风寒。门前禾熟酝美酒，故人车马留盘桓。荣亦不足贵，辱亦不我干。但愿青山绿水两不变，醉醒自得穷观玩。名落人间非所欲，闭门且喜辞忧患。君不见李太白，朝为酒家仙，暮作金銮客。醉里题诗宫妾扶，自谓遇君今古无。一朝谗言入君耳，夜郎远谪吟魂孤。到死空言竟何补，何如道行及妻子。西山人，孰可比。晴空矫矫孤云飞，欲往攀援无路歧。

弹剑思经纶，悲歌负阳春。逢时不自结明主，空文亦是寻常人。君不见太公辞渭水，谢安起东山。日月再开天地正，龙虎感会风云闲。又不见屈原泽畔吟离骚，渔翁大笑弗𫗦糟。可行则行止则止，胡为憔悴言空劳。夫君之名振朝野，道行谏听逢时者。南州岂足舒君才，天门夜诏星车回。紫皇之真人，造化无嫌猜。往将和气辅舒惨，不令地下万物同寒灰。功成收身彩云里，坐酌千觞浮玉蕊。麻姑王母相经过，醉来共泛瑶池水。乐亦不可尽，名亦不可穷。愿学李贺逢韩公，他日不羞蛇作龙。

我爱张御史，酒船打拍浮。欲邀天下贤，尽向酒中愚。世人虽饮酒，只知酒味不知酒意胡为乎。又闻夜归东海头，抚掌唤月当金壶。须臾虾蟆蚀月黑，公起磨刀代天诛。虾蟆吐月入地走，玉兔还家，桂树不枯。公方醉卧，嫦娥惊呼。且语东方苍青龙，迟迟推出赫日车。自然月光不灭，公饮不彻，是时应笑高阳徒。

神仙之府名鸡笼，千寻翠玉擎寒空。秀色凌风入城郭，半衔晓日金蒙蒙。贤材间出万人杰，行脱麻衣趋紫阙。三朝出入持使权，凛凛声名洒冰雪。往年作镇来金陵，天子临轩宣老成。问公书画几万卷，品秩入奏编瑶琼。延阁往往未尝有，诏札奖与光华生。佥言公归坐廊庙，易节暂刺玄晖城。恳请仙宫遽知止，车盖翩翩还故里，粉娥执乐四时春。窈窕芙蓉新出水，嘈嘈弦管鸾凤鸣，玉卮献酒公解酲。人生快意似公少，家园乃是真蓬瀛。数峰飞来云雾湿，琪树玲珑晓寒入。绿池水照百花明，芳亭小榭佳宾集。有时自赋归来篇，幅巾藜杖诗中仙。秦晋诸子因避世，种柳栽桃安足怜。顾我登门二十载，贵势能忘竟相待。数奇自笑无所成，亦欲浮舟往沧海。沧海云涛人不争，忘机可以超神凝。比公进退殊未足，若问逍遥无鷃鹏。

江潮夜涨北风恶，双橹喜逢溪岸泊。桂阳史君贤故人，借问殷勤吏来数。浮桥倾危暗难渡，静枕不眠听晓角。平明自笑仆乘无，破帽赤髯行踸踔。袖持漫刺前起居，屡叹穷愁手频握。婴儿连死瘦妻卧，病骨尚遭谗喙喙。壮志消尽同寒灰，生事无涯委藜藿。男儿有命何足论，斗酒贳衣评旧学。爱君新篇溢千楮，突兀寒宵见南岳。龙蛇千丈老松杉，霹雳一声挥电雹。岂宜偃蹇处郎曹，固合透迤步台阁。天子聪明继尧舜，庙堂论道皆伊霍。拔茅连茹收时才，尺寸高卑应不错。君驰亨路鹗横秋，我困污泥龟缩壳。

宣城之人张待举，高才未得见明主。强将樽酒娱天真，犹得狂名落寰宇。陶陶复陶陶，意气蛟龙豪。沧溟岂是远，银汉不为高。路逢郭子陵阳津，平生未识如故人。相欢握手辄大笑，共访瑶池寻玉真。天门夜叉识虑恶，为我无钱谨关钥。兴阑却驾彩云归，别入红窗共君酌。醉来兀兀乘扁舟，长溪水碧芙蓉秋。愿逢万丈龙须席，卷取月明归玉楼。

昔谒公家贤侍郎，一见许我能篇章。俸粳兵酒屡持送，时时解榻令登堂。今喜清风传令子，回首亨衢脱双屣。北堂归养太夫人，水陆珍羞称甘旨。深沈大第蟠蛇鳞，儿孙蓝绶何诜诜。有时宴喜列宾客，洞房粉黛桃花春。玉指纤纤拂弦索，轻云凝碧罗衣薄。主人快意妾争妍，松上女萝知有托。君不见景太傅，杀身本为功名误。又不见张舍人，朝为近侍夕为民。古来宠辱亦如此，安用浮云纒此身。爱君进退真得所，不负青春领歌舞。我方两鬓扑黄尘，梦寐江南思旧土。别君去，将拂衣，扁舟若渡历阳月，愿听新歌酩酊归。

懒散翁，何怪奇。形容磊落似元亮，情性孤高如伯夷。灵台莹彻轩辕镜，妍丑默辨毫与厘。生涯只寄一壶酒，万事掉头予弗知。或乘烂醉说儒佛，风云座上腾蛟螭。显晦自任不可测，头角变化将有时。惊人一鸣，冲天一飞。岂能龊龊事小隐，尧舜君臣方有为。懒散勿懒散，石渠金马须翁来。

李居士，存心最慕韩伯休。州城卖药不二价，世人求我我何求。颜如渥丹眼如漆，和气酣酣吐朝日。偶来握手为一言，照尽五脏平生疾。箧中自取三粒丹，瘦骨坐使春阳还。便当投印弃冠带，与君海上巢名山。深锄茯苓酿酒，极饮形骸可长久。乘槎鼓枻入云涛，醉放一丝携六鳌。

李白昔游宣城时，谁为太守贤相宜。掣铃交通唤六博，壮哉意气凌虹霓。北望楼高气象古，遗风余思犹依依。我来正值青春半，杂花烂笑禽争飞。轻烟缭绕淡白日，细风荡漾吹游丝。高楼帘卷邻袖出，百尺栏干横酒旗。银鞍白马不知数，龙筝凤管相追随。杜陵远孙驾别乘，恩威得所名声驰。华堂重构唤宾客，风前共倒黄金卮。我为下客最疏放，辱君许可能文词。死生夤缘释氏说，但觉时换名姓非。寄言太守勿感戚，共对佳人花下迷。莫教流水落花去，空闻暮雨哀猿啼。

秋风吹霜入松柏，虚谷声遥寒刺刺。月华正高星宿稀，独鹤不鸣觜插翼。是时夫子为我吟，逸调雄才世无敌。十年学诗自谓豪，一日逢君有惭色。恍疑醉梦太帝家，宝藏珠楼不知极。蟠桃结实九重春，金银琅玕万林直。须臾收拾到平淡，雨洗高峰增老碧。又如摩诘画思精，一幅霜绡数拳石。鬼神怪变露形状，天地英华发胸臆。我家江南谢朓山，山深流水长潺潺。猕猴摘果趁不去，白云常在衣裳间。断无车马送尘土，独与猿鸟期追攀。一杯有酌醉复醉，万虑不到闲中闲。欲邀君去咏此景，愿窥巨笔追扬班。其余功业未足数，天马安得趋尘寰。

我闻武夷山，迺是神仙府。灵丹插峭壁，异骨留深坞。有时风高月色静，天乐琤淙散天宇。飘飘秀气锺为人，往往声名迈前古。练君头角杰然奇，少年折桂登云梯。陆机才华恨羞涩，相如词调惭支离。青衫一命东城尉，能使斯民歌恺悌。鸾凤肯与鸡鹜争，万里云霄终自致。东城烟水秋茫茫，览古高吟应断肠。白蛇血溅赤龙剑，八千子弟同时亡。而今战处无青草，庙门斜掩狐狸老。群巫请雨摇镮刀，滴沥椒浆荐蘋藻。力拔山兮安在哉，丹青壁画空尘埃。因君吟想不能已，孤雁一声山月颓。

瘦马徐行三百里，扑扑黄尘眼双眯。手携簿法趋使台，惟恐瑕玼烦摘指。蓝衫戚戚走廊庑，与坐抚循颜色喜。琅琅先诵荆州吟，醉来捉住鲸鱼尾。如今无复气凌云，垂首低徊逐泥滓。须臾又忘按察尊，罗列壶觞瞰池水。圆荷翻风碧玉软，幽鹭得鱼团雪起。正当烦暑浩如秋，更听高谈清入髓。君臣会合前世无，朝廷万事图新美。甲花照日御营寒，胡命悬丝朔风里。自嗟虽老力未衰，命未遇知甘摈死。南山射虎竟残年，不得封侯亦徒尔。感君欲引西江波，涸辙行将脱蝼蚁。功名成就须报恩，莫道江南无壮士。

君不见古人悲歌愁杀人，一片花飞减却春。径须沽取就花饮，暂时烂醉陶天真。借令黄金大于斗，岂买人间百年寿。但愿青春永不归，更得沧溟化浓酒。朝酌弗干，暮倾弗竭。东向浮桑采日枝，西入瑶池浴明月。枯桐三尺安足弹，重华去矣薰风寒。夷齐耻食首阳粟，屈子徒佩潇湘兰。噫吁嚱哉贤与愚，同归一死胡为乎。共君极饮且烂醉，指点世路皆虚无。许损之，尔为我满斟，我为尔高吟。相逢莫恨晚，结交贵知心。坐看南山一片雾，忽成千里万里之春阴。

去年来时春未归，枯林扠枒露老枝。今日重来春已去，秀叶茂密藏黄鹂。山家景物新换故，世事尘埃朝复暮。白头迤逦谢轮蹄，青冢绵联老狐兔。令人归兴如浮云，早向江山乐贱贫。不须访道赤松子，但爱鲈鱼并紫莼。

环峰雨过烟岚披，君醉兀兀骑驴归。明朝大字送满箧，乃是醉扫琅琊诗。阳冰篆笔昔未有，铁索礧碨纒蛟螭。禹偁八咏不足数，永叔烂浸镌瑶碑。山光水润洗出大古色，更后敢作知为谁。爱君胆大少且锐，搀剔缺漏笔补之。飘然一别今七载，取读往往生光辉。宁知流落尚为尉，潇湘邂逅令人嚱。又致新章溢编楮，遣仆买酒烹黄鸡。伊予齿发更衰落，固异往昔相逢时。举杯未尽辄醉倒，跟吻虽强难扶持。人生老去百无益，谈新忆故惟伤悲。劝君休吟亦勿饮，橛株拘坐真忘机。死生终始了为一，清风为我炎天吹。

秋水浸天无表里，间帆已过三千里。鹦鹉洲前逢故人，往事新愁还可纪。祖朝熙熙民物好，长忆联车游五老。鸟啼花舞送春归，倏忽官书满三考。从兹南北趋尘劳，往往遭嗤儿女曹。斗筲之禄未能弃，回首空羡严陵高。相逢彼此惊迟暮，笔下琳琅写心素。荷花十顷遶君家，岂是荒榛碍归路。悲歌不觉青衫湿，酒杯未满愁先入。闻说明朝趋玉京，直节如今恐难立。

庙门斜开压江浦，红裳小巫未击鼓。太守焚香令致词，愿驾苍龙作霖雨。三神鼎峙名谓何，子胥范蠡马伏波。图经莫载碑字灭，忠魂血食应不讹。朝廷日夜传新令，辅弼贤良元首圣。阴阳调燮神相之，忍使斯民饥以病。

碧云暮合庐山头，夜蛩声撼乡园愁。忽然一见旧游客，贳酒不惜千金裘。高谈稍听吐胸臆，歘如野烧光难收。虎豹哀嗥走不彻，猎网四面谁能搜。嗟予栗栗畏事者，兀坐视予劳双眸。主人欣欢亟扫室，雁榻旋列横霜秋。两溪倒碧泻明月，松窗左右风飗飗。长篇赠我不可和，和声酸涩令人羞。

葫公家在东园隅，世族蕃衍今仍孤。平生嗜酒少知者，请说懒散提携初。杖头世界迷日月，豁然心地无榛芜。人人未饮公辄醉，坐卧只与樽罍俱。章华开口泄上旨，毛颖秃发非中书。贪官虽得后乃辱，智虑可惜于身疏。岂如葫公泛沧海，不用鼓枻并乘桴。蓬莱顶上受玉液，酣酣至乐忘荣枯。劫火任灭公未醒，不复愿进承明庐。承明侍宴尽金玉，君岂有意来相呼。

长空无云江水净，月出东方挂金镜。我时有酒何处斟，破碎寒光借渔艇。便邀玉兔乞灵药，一粒为医天下病。玉兔既不报，我亦醉不知。舟人解事唤我起，月轮已转西山西。人间万事不可了，且与明月闲相随。

明月不解饮，何事解照琉璃锺。金波荡漾使我惜不彻，一酌万事逃心胸。良时忍自弃，圣代真难逢。生平不知耕与战，唯知猛饮大笑吟清风。竹林七子岂足数，渊明五柳方途穷。一身不为万乘屈，傲矣严陵垂钓翁。明朝官满，归去来兮。但愿月轮不缺，樽酒不空。吾君万岁坐法宫，四海长静无兵戎。

濡须山头祠魏武，炫转红装按神鼓。蘋藻盈筐酒满樽，呼吸风雷激春雨。田畴高下春雨平，操牲饮福罗中庭。吞吴成魏还归晋，血食犹参社鬼灵。

青天无云日华满，小妓楼中吹玉管。卷帘不信夜霜寒，熏兰酌桂肌肤暖。黄州之客最少年，醉来口角倾词源。惊龙掣电绕沧海，沙场阵马成功旋。殿赐新袍织春草，水溢双瞳犀插脑。壮图伫结明主知，带束黄金应未老。宣城忆拜乃翁时，幕中珠履皆雄奇。至今名姓记僧壁，当年已识麒麟儿。嗟予老人日零落，两鬓衰蓬眼生瘼。寸心犹欲慕夷齐，险路无缘攀卫霍。邂逅桐乡逢故人，槐槽泻酿追阳春。形容若画凌烟阁，第一江南寻隐沦。

三峰连延一峰尊，龙山白纻如儿孙。重冈复岭控官道，北望金陵真国门。淙流奔激洒河汉，两溪直接丹湖源。松荒桧老古佛刹，鸡鸣春晚桃花村。石崩废井谢公宅，龟仆断碣长庚坟。斯人白骨已化土，英气往往成烟云。我昔弃官结茅宇，九品青衫安足数。竹筒盛酒骑白牛，醉眠看天与天语。如何蹭蹬随辟书，十年又向风尘趋。只今两鬓满霜雪，功业不成思旧庐。山花解忘忧，山鸟名提壶。四邻未必便弃我，三径荒草还堪锄。乌泥田肥种秫稻，紫莼味美饶嘉鱼。盈缸酿酒邀客饮，林下散发时时梳。谁人絷尔不归去，自问此心无乃愚。

江南富山水，忽忆五松山。梁僧种松夺造物，至今千丈凌云间。上有寒蟾吐魄凝冰雪，下有铜陵碧涧倾潺潺。雷公睥睨不可以挥斧，老鹤飞来势欲止而复还，猿猱侧望何由攀。琉璃殿阁若化出，四天之众说法鸣金镮。我尝脱屣往栖息，六月清风无汗颜。浓阴可爱坐盘石，绿酒酌尽横琴弹。命宫叩征天地变，听之以气往往生羽翰。纷埃不到佛净国，岂识人间行路难。尘劳忽起旧缘想，倒骑匹马来长安。修鳞掉尾业已困，涸辙孰与西江澜。发疏齿缺形将残，畏涂足蹑心胆寒。屈原怀沙贾谊贬，身后忠名何足观。不如宴坐碧山里，笑傲每携云月欢。明朝却欲渡江去，五松岩户无人关。方壶员峤太殊绝，幸有此山容我闲。

忆昔清明出郊去，藏云寺前花正开。蜜蜂衔蕊异香散，时时洒面微风来。溪泉甘滑碧玉色，晴山倒影无纤埃。红粉佳人十七八，踏青唱歌云鬓颓。黄犊行牵载酒瓮，到处便倾三百杯。或逢浓阴藉草坐，口横玉笛吹落梅。傍人问我乐何事，我心无事同婴孩。谁令束带入官府，触网修鳞难再回。清明依旧好时节，朱颜憔悴无由陪。藏云之山亦非远，隔江东望青崔嵬。

客来说刘翁，嵩山跨黄犊。青衣二双鬟，颜色若明玉。手携绿牙笛，随轩奏新曲。倒倾酒榼松下饮，旋开毡帐云中宿。少年富贵老安闲，自道此生无不足。令人慕高标，神魄顿萧爽。何当插两翼，乘风一飞往。永结斯人交，逍遥恣真赏。长哦紫霞篇，洞户琼瑶响。胡为恋青衫，壮节空肮脏。尘埃一哄城郭卑，波澜万顷沧溟广。明朝未作嵩少游，且向江南结鱼网。

逍遥之亭在何许，城角西南小溪浒。水仙粉面浮清波，羽林兵仗森三亩。六月微风拂面寒，不信人间有烦暑。借问逍遥真隐徒，西山看雪倒骑驴。形骸兀兀天壤俱，画手争以丹青模。大言得罪仅免诛，斥参军事来当涂。传云此地旧结庐，百年荆棘遗荒墟。公来相址呼犂锄，双亭化出琼璃铺。栏干鬬角明青朱，四座莹彻纤埃无。兰芬麝裂陈罂盂，珠履珊珊陪后车。东瞻宣诏西浮图，晓光夕景迷蓬壶。爱公心昼如明珠，落成之乐政事余。为公歌，劝公醉。留连亭上能几时，行促星轺还玉陛。

祖朝相国之真孙，轩轩冠盖宜高门。拔身州掾入政府，议论挺特穷根源。颜渊必用孔丘铸，自此声名闻至尊。熙宁神化迈前古，屡诏驰车外循抚。大河之北淮之壖，民起疵癏勇歌舞。枢庭进直腰横金，君臣道合同一心。货泉交汇指诸掌，老吏缩手随规箴。如公之才世希有，突兀千丈辉乔林。徐冠貂蝉坐廊庙，重见成王得周召。泰山镂牒天垂休，却笑鸿蒙首频掉。贱生流落何可言，四十栖迟埋冗员。涸鳞怅望一杯水，安用西江浩渺之波澜。愿公吐和气，稍回岩谷春。养成尺寸木，为公车下轮。他年青史上，报德岂无人。

黄鹤楼南大湖侧，芙蕖深遶谁家宅。云是裕老之宴居，高堂独榜俞俞额。春山抱翠入平檐，夏竹引凉吹广陌。秋江澄月天镜开，冬雪拥林昆阆白。世间万事不挂心，瓮拨香醪欣有客。客来乎，伴我饮，不醉无归醉还寝。问君欲达逍遥乡，信哉天地真衾枕。觉来何物能解酲，试作琵琶打面声。俞俞和气淡四体，安用辟谷求长生。君不见鹦鹉洲前杀祢衡，三赤棁杖当雄兵。才名误身不自觉，恬淡晦迹无人争。南北相望二千里，梦逐高帆逆秋水。为翁持酒听翁歌，衣濯黄尘眼除眯。

忆云居，乃在汇泽西南修川之隅。山盘盘兮，石门屹立磴道绝，飞瀑万丈淙冰壶。云沈沈兮方昼而忽暝，古木交错兮藏鼪鼯。攀崖欲上复自止，投险却忆骑鲸鱼。崖向时复造平野，绝顶乃有百顷之膏腴。群山下瞰若聚米，殿阁枕藉非人区。露华洗出太古月，桂子摇落阴扶疏。清风欲借羽仪展，秽念顿觉秋毫无。老禅底事不度我，红日东上还驱车。如今正似武陵客，放舟已远嗟迷途。青春一往二十二，白雪渐变千茎须。西来忽遇归飞鸟，青纸远寄黄金书。灵茶香味胜粉乳，满箧所赠遇琼琚。玉川七椀吃不得，灌顶未识真醍醐。南暹北讷惜已死，唯师秀出孤峰孤。潜深隐密自得所，岂不悯我栖榛芜。倒影射岩犹入石，异日三椽容野夫。

我所思兮，欧山之巓。白石苍木蔽窥而隔世兮，路通乎兜率之天。层楼复阁，触峙绚烂。往即造兮，云渤兴而澶漫。徙倚恍惚，若夺吾魄兮，聊枚睫以盘桓。徐风生而雾散，卷绡縠于林端。洎天清而日上兮，瀑峻飞而潺湲。畜而为潭，泄而为涧。运之以车兮，盈乎大田。然复度石桥，登重门。睹篆玉之榜，谒金仙之尊。徒众五百，厖眉皓首。形仪静而不杂兮，语言要而不烦。齐兴止以钟鼓兮，善后先而靡难。举正眼而谛瞬兮，了无一法之可观。寂兮乐兮，妙复妙兮，其惟真如之禅。我请弃冠释带以投依兮，师则指乎未契之缘。于是曳屣却步，循磴道而复返兮，岁眇眇而屡残。触网罗以系累兮，方伤羽而戢翰。怅昨游而欲再兮，庶已创而复完。乱曰：畴将归兮，卧龙之室。依人道师，成佛而出。

伊君头戴星文冠，遨游五岳何时还。结茅却在潜山里，闭息自养丹田丹。闻说年龄七十九，发如鸦青亦稀有。生平读尽道藏书，寓兴成诗仅千首。清风生我太古弦，弹罢时倾一壶酒。门前手植数本松，看尔凌云比予寿。高奔日月瞻玉京，阴气炼尽阳气成。行闻北帝呼六丁，紫书下诏鸾凤迎。潜山空留千载名，白云不断溪长清。

青山为主身为客，主人借客青山宅。白云自在千里飞，长松不换三冬碧。藤枯谁与写作龙，龟老何年化为石。落花随水眷深源，鸣雁过江悲晚色。家无妻子心无累，顶冒寒霜踵藏息。月明舞影聊尽欢，一点尘寰不留迹。傥来轩冕真可嗟，朝为公卿暮遭谪。屈原贾谊尔为谁，问君何似青山客。

忆昔重游乐，寻春之宛陵。天机织出万山锦，虹桥倒影银河明。游丝萦空白日暖，好鸟乱响清风生。叠嶂楼中索美酒，坐上客子皆豪英。诸姬合杂奏弦管，一人妙唱为井琼。玉板斜开厚冰裂，鸳鸯索拍秋波横。酒盏贪欢不知数，梦入瑶池逃宿酲。谁知一别万事错，荷衣倒着来江城。青云散尽落青野，长丝掣断无长鲸。乡山好在却归去，当共故人吟此情。

仙翁得仙朝玉皇，当时种杏盈山冈。传闻落英堰流水，每到三月溪泉香。白云霏霏出幽谷，独鹤沉沉唳乔木。寒潭深处睡蟠龙，灵草芳时跃青鹿。丈人何年居此间，诜诜孙子如芝兰。抱才求进十五六，亦有随计乡书还。步兵傲世逸千载，谁道风流至今在。软炊玉粒烹黄鸡，客子虽多竟相待。我爱长吟登好山，到此便欲辞尘寰。可能筑室辄延我，为君炼熟黄金丹。丹成大笑分一粒，坐令绿发回朱颜。浮生百岁不早悟，日月扰扰空循环。

田塍行尽苍山转，溪水滔滔晴曝练。马蹄怯石鞭不行，十步九蹶令人倦。黄昏到寺亟就榻，山僧苦来邀我饭。香粳新炊野菜肥，一饱令人百忧散。篆香欲尽象灯暗，林声敲敲苦霜霰。暂来福地能清虚，何用致身居诤谏。

门横大溪溪净碧，人不捕鱼鱼稳潜。哀猿长啸雾垂地，饥虎一声风动帘。金仙像古苔藓剥，铁磬夜敲规矩严。道师达性傲时辈，不信书生来养恬。

碧霄峰下车轮停，道师未返谁逢迎。山云情着雨正急，春水满田人不耕。饥虎啸风大石裂，倦鸟唤雏深涧鸣。客心欲去且复止，坐饱香饭余何营。

仙翁得仙二千载，沧海变田田变海。浮丘却接番禺西，𨱔迹蒿痕至今在。朱明之门敲不应，荆榛满地谁重兴。史君举意要卜筑，楼观矗云如化城。李白骑鲸下蓬岛，嫦娥洗月来沧溟。相逢且劝百壶酒，蟠桃结实何时成。史君自有神仙骨，往往前身寻旧物。手探树穴求玉环，肩拍洪崖犹仿佛。更提椽笔挥长篇，至理直欲追玄元。行当跨凤返金阙，回首番禺空紫烟。

明皇逸事传十眉，正是唐家零落时。霓裳曲调虽依旧，阿蛮终不似杨妃。画工貌得非无意，欲使流传警来世。翠翘红粉尚争春，隐约香风起仙袂。六龙真驭竟何之，泰陵荒草长孤狸。空将妙笔劝樽酒，醉觉人间万事非。

噫吁嚱，九疑山色何雄奇。坡陁诘曲不足状，九峰万丈排天扉。崭崭俨若九老坐，干颠坤弱能扶持。崖回时复见华尘，原本旋有山经题。白云绵联芳草歇，拱木夭矫狂风吹。上有源源不绝之寒泉，下有沄沄不断之深溪。初疑青铜照碧落，忽见云汉飞虹霓。丹青画出尚如此，而况高步穷岖崎。或云重瞳一来不复返，二妃血泪斑竹枝。惜哉不经孔子辨，后世谁能公是非。尧非幽囚，舜不野死。尧崩民如丧考妣，舜非游仙而幸此。群猪耸耳听童子，游人击之变风雨。见豕负涂圣所恶，仙人护之亦何补。我知神仙术已卑，但爱此山雄而奇。背图南望未能到，高吟尽日长吁嚱。

只闻王公画山水，未识王公沧海图。魏侯矜夸我家有，取出十幅堂中铺。谁知东海群龙力，神妙能以一笔驱。洪涛翻天雪成陇，黑分云雾藏空虚。高低数寸折万丈，势以意会无差铢。却嗟流传数百载，绢素何以当涵濡。王公之心壮莫比，其工欲出造化初。惜哉已死不复得，怅望尽日将何如。魏侯魏侯重藏秘，直恐变化成江湖，我歌不足徒呜呼。

老锺笔法何奇古，三害精灵一图聚。周生自握苍精龙，白额长蛟甘丧沮。危桥跨水压波涛，巨木翻风瞑烟雾。挺然独往知忘躯，敢谓诛邪天地助。三日生还动闾里，千载遗踪存绢素。薄蚀已更人仰之，自古贤豪遗细故。何独今人无此人，已觉丹青有深趣。江南印玺尚如新，国破苍忙画谁付。一图分裂藏三家，离合悠悠岁时度。只今皆属丞相孙，挂向高堂邀客顾。倏然风云驾霹雳，雨来平地银潢注。珍绨收藏卷不彻，直恐变化复入江湖去。

我朝妙画能山水，燕公笔法精无比。燕公山水工平远，一幅霜绡折千里。潇湘洞庭日将晚，云物萧萧初满眼。虞帝之魂招不返，霜树冥冥红叶卷。二妃血泪知几多，竹上遗痕深复浅。渔舟片帆风已满，渔父横眠思犹懒。时时白鹭聚圆沙，亦有行人下前坂。江回岸断数峰青，仿佛灵妃曲可听。却逢深崦见茅屋，只欠桃花如武陵。世间何物人争诧，请说奇书并妙画。一时鉴赏安足论，流转千年愈增价。珍绨一袭藏至珍，卷尾长篇更入神。呜呼粉墨终成尘，唯有文章道德能日新。

高生妙画世所知，君藏两幅尤瑰奇。春回老柳未全绿，和气盎盎微风吹。负暄当案谁氏子，坐以训诂传童儿。麻鞋破穿十指露，纻衫短袖乌巾欹。眼吻开张手捉笔，叱怒底事扬其威。两童分争迭相挽，彼二稚子傍观窥。一童独卧守书卷，性习已见分醇醨。皤然老叟醉兀兀，二孙侧立犹扶持。余皆伶官杂村妓，插笛放鼓陈威仪。三犬奔来吠欲啮，二人惊顾方攒眉。伶家有子少亦黠，两手据鞍驴载之。尊卑向背极精妙，精妙得以意思惟。田翁丰年固取乐，又能教子勤书诗。德泽涵濡赋敛绝，致我鼓腹咸熙熙。画工亦画太平事，谁欲扰之生乱离。高生高生，不独爱尔之妙笔，对此颇思三代时。

京城车马多尘埃，一见妙画心眼开。深山老木秋思静，苦雾郁郁诸峰埋。客骑蹇驴打不动，懊恼似忧寒雨来。崖平路转斗然绝，笔力未断空徘徊。胡为皴剥仅盈尺，𫔎以大箧过琼瑰。师云昔是殿堂壁，治平大水余皆摧。恰如卢仝玉碑子，中路扑折令人哀。玉碑一折乃无用，此画虽缺犹堪裁。君不见，山前路，路长不独忧风雨。前有毒蛇后猛虎，磨牙矫尾藏深坞。圣人皇皇嗟逆旅，画工意思非无补。非无补，谁信之，纷纷门外夸轻肥。

蜻蜓点水蝶扑花，螳螂捕蝉蜂趁衙。营营青蝇争腐糁，趯趯阜螽沿草芽。余生骨朽不复得，雍子笔老谁能加。卷开却掩恐飞去，绨袭爱护行随车。况君才力日清敏，胡不放手为龙蛇。龙蛇逼真看腾跃，出入天地藏烟霞。

上人胸腹包琅玕，醉目睥睨临冰纨。墨池顷刻波澜翻，虬龙尾尾垂云间。摇曳天矫若可攀，霹雳轰斧电火骞。卒章雨雹霏漫漫，澒洞恐惧坤轴掀。白沙纵横仆鼍鼋，屋漏壁折安足言。鸟惊出林避弹丸，斗高复下腾修翰。朽木欲折枯藤攒，逸兴不顾长毫干。客如堵墙争纵观，讵知垩尽吾鼻端。黄金论斗珠走盘，数字不售尤为难。尔尝爱我说玄理，为我落笔动盈纸。张颠怀素嗟已矣，上人之书无与比。

丈人行草天下无，体兼众善精神俱。少年弄翰今悬车，一幅不博千明珠。墨池翻澜化鲸鱼，老木半折倾藤枯。霜天一阵来雁鹜，荒陂数点眠鸥凫。换鹅瘗鹤虽已矣，折钗剑舞成须臾。心通造化乃神速，伯英怀素真其徒。迩来作我醉吟赞，宝藏二妙归江湖。要将垂法数百载，摩挲青玉亲传模。丈人善吟仍善奕，名誉岂止专能书。名誉岂止专能书，皎如浩雪盈冰壶。

李氏三世皆名书，古今笔法谁能如。澄心堂中畜妙纸，敲冰捣楮惟恐粗。当时文物称第一，教𠡠往往亲涵濡。赫然真龙跃中国，僭迹甘就雷霆诛。论功行赏尽金玉，唯有此物多赢余。流传既久乃珍绝，一轴不换千明珠。乐安御史辄寄我，二十五幅无纤污。却疑织女秋夜醉，素段割裂天所须。又如美玉才出璞，莹采射目争阳乌。文章未到一王法，宝纸谩对明窗铺。廷珪煤麝铜雀瓦，气象嵂兀尤相于。坐思厚贶欲为报，累旬安得论锱铢。况君才力似韩愈，尽当返赠诛奸谀。

集仙昔与文忠游，文采声鸣喧九州。鲲鹏未化忽拓翼，地老天荒云海幽。箧中尝秘上赐墨，紫金泥印双脊虬。名题廷珪姓氏李，此物未省何年留。纹如坚犀刮不动，铿铿触砚苍烟浮。蜀笺洒落黑胜漆，欲论所直真难酬。麟儿字法肖家学，珍绨宝匣深藏收。并刀截断辄分我，始信明珠今暗投。嗟予吟笔久已阁，辩舌倒卷刚肠柔。书陈北阙上印绂，志乐南亩亲锄耰。得君赐墨竟安用，捧玩反复增予羞。况君绿发眸子莹，才业自副朝廷求。研磨煤麝染谏草，扶擿世病苍生瘳。名成功遂取上笏，世阀光焰垂千秋。莫如老钝默将死，再拜谢贶长江头。

南山来松节，北山割麝脐。烧烟扫煤和胶漆，篆记岁月形蛟螭。集贤学士久珍玩，云初得自扶桑枝。张翁所作又精绝，磨刮不动犹坚犀。邺台古瓦汲水试，黑云随手生冰池。况君学术老益富，六经秘法穷无遗。明窗静几列毫楮，而与此物真相宜。草玄著就垂万世，忠厚自任陈安危。嗟予吏役久零落，至宝暗赠宁非痴。呜呼大禹已往不复见，一尺浑厚疑玄圭。

歙溪之仙洗山骨，一轮琢出秋潭月。摩挲清润无纤痕，不学寒光有时缺。玉川辄莫忧虾蟆，纵尔觜吻何由啮。阴天着手泉脉生，三伏临之冰炎热。又如明镜当晴窗，对面森森数毛发。端江品格直顽贱，邺台片段多皴裂。中山有客先得之，獬豸峨冠为忠血。窜身南过洞庭湖，覆舟几葬蛟龙穴。君今赠我诚谓何，自愧闲官非补阙。松烟和漆法廷珪，玉兔长毫妙诸葛。敲冰捣楮出乌田，四物收藏岂虚设。乾坤俯仰存赤心，诛贬奸谀佑臣节。独刊五传扶春秋，肯趁时文校工拙。更衰更老心更坚，与砚相将不仓卒。

歙溪古源凿龙尾，一片寒冰莹无比。珍绨藏护知几年，赠我题诗草堂里。骊珠失色悲暗投，再拜置之枯木几。砚兮不似在君家，捧来自有纤纤指。

中秋挐轻舟，西泛采石月。初疑擢碎冰壶冰，又如飞度雪山雪。若非身世出尘寰，底事清光透毫发。袁宏谢尚久磨灭，含情欲就何人说。历阳太守孙公素，竹冒寒霜松屈铁。昔从赤县守仪真，再上天门请符节。紫皇诏长鸡笼仙，惠浃春阳威凛冽。开仓出粟赒民饥，夜户不扃无窃发。咄哉此事安足论，斯人自养班夔卨。且闻兵厨酝浓酒，桂子秋香月中有。请君置我三百杯，我为君吟一千首。垆锤七窍完混沌，能使颓龄遂长久。饥横镆鎁鲙鲸肉，渴引明河倾北斗。凭谁为问陶渊明，胡为种菊仍栽柳。岂如永夜无纤云，江光月色铺黄银。唤取三千珠履客，陶然一饮情无垠。刘项输赢亦安在，笑杀今宵月下之醉人。

残梅零落同寒灰，屏翳忍驱斜雨来。蒙蒙点滴夜连晓，园馆寂寞生青苔。墨云四卷山露碧，日毂照耀天衢开。妖桃映竹烟酩酊，细柳拂水风徘徊。倪公要我共行赏，小亭草草排樽罍。盈筐菊芽青玉软，满盘鲚缕红丝堆。兴来一笑且为乐，春光半被莺啼催。百年已往五十八，借问余生真可咍。平原豪客散烟雾，东山舞妓埋蒿莱。眼前不肯饮五斗，身后安能倾一杯。

连云之观何寥廓，碧瓦危侵天一角。深排柱础贯九江，返挂帘钩吞五岳。风樯北去烟溟溟，雁阵南飞秋漠漠。白衣每从栏下回，金盆正在檐前落。蔡公书榜妙入神，剑戟纵横挫矛槊。主君自是蓬莱仙，分符暂与民同乐。卷舒当为天下霖，一钓能令六鳌跃。滕王庾亮尔何人，回视规模太卑削。我从姑孰飞轻舟，欲陪珠履登斯楼。与公酣歌相献酬，兰亭俗饮安足求。手摇麈尾拂斗牛，为君千载扬风流。

卓荦英才历阳守，年来不得音书久。隔江知我岩户寒，赤泥封送兵厨酒。碧玉壶，黄金斗，雪树云峰作宾友。为君一醉歌阳春，空山霹雳龙蛇走。只愁君返紫皇家，西望连云谩搔首。

历阳张君心好古，冰不为寒蘖非苦。我欲见之波浪阻，安得邻巢接飞羽。百年营营竟埋土，进退趦趄亦何补。今岁秫田收几亩，烂醉高吟余不数。

苍山冻云犹未消，君骑瘦马来飘飘。入门下马与我语，琅琅满室鸣箫韶。一官初得遭猛守，十年困辱朱颜凋。恨无田园即长往，醉卧白日歌唐尧。去干斗粟活妻子，谁念尘滓污琼瑶。相逢太息不能已，解衣贳酒愁魂消。红梅零落雪霜洗，苍雁蹭蹬狐狸𫏋。男儿功名顾有命，太公七十方渔樵。否极泰来如覆手，阔步自此凌烟霄。侧闻丞相开东阁，肯使斯人重折腰。

青风吹天云雾开，仙人骑马天上来。吟出人间见所不可见，常娥织女为之生嫌猜。织女断鹊桥，常娥闭月窟，从兹不放仙人回。一落人间五十有四载，唯将文字倾金罍。李白佯狂古来少，骑鲸鬣鬣飞沿洄。杜甫问讯今何如，应为怪极罹天灾。公乎至宝勿尽吐，吐尽吾恐黄河水决昆仑摧。天穿地漏补不得，女娲之力何可裁。长安酒价不苦贵，风月但惜多尘埃。醒来强更饮百盏，酣酣愚智宁论哉。

与君六年别，愁见云开露明月。樽中有酒虽独倾，万古情怀共谁说。思君弹瑶琴，琴声为君咽。孤鸿高飞不可攀，北风一送何时还。欲问鲤鱼更难得，江头白浪高于山。天书彼此绝，令人肠百结。昨日闻君来，我心如凿龙门开。拂拭囊中白玉璞，请君辨之为磨琢。感君酬价过南山，即见名声摇海岳。烹羊买酒邀吴姬，今朝会合明朝离。莫嗟两鬓白雪满，请看舞袖红云飞。云飞酒阑君遂起，篙子催行趁潮水。君行汲汲过西山，手植松篁春正美。我亦归青山，白云相伴闲。若驾鸾凰赴瑶阙，先到临川与君别。

去年六月梓山里，与子披襟弄泉水。高谈直出尧舜前，长林为我清风起。金船满满倾醇醪，吴娥玉指拈樱桃。君令劝我尽百盏，肝肠但觉翻江涛。醉来骑白鹿，大笑还青山。倏忽岁月往，思君鬓成斑。今朝邂逅芜江头，论心握手忘离忧。暂时会合复言别，安得弹剑从之游。我闻紫微荐君策，男儿事业岂易得。金门慎勿闲经过，为奏天下弊穴如蜂窠。

君心抱太古，不肯屈世人。匹马遍朔方，扬帆出天津。九疑连天洞庭阔，长歌愁杀苍梧神。更将美酒吊楚屈，离骚继作疑前身。两姬不洒望夫泪，一笑岳阳楼上春。丈夫得意且为乐，百年变化随埃尘。如何南还过我别，却言北去朝天阙。上书力诉元兄冤，洗眼看君成一节。劝君事直还收身，速返东南弄白云。功名汲汲竟何益，韩彭取笑武陵人。

浪花卷雪秋风起，开帆日行三百里。问君此去安所之，佐邑南城风俗美。夫君才业真雄奇，四十青衫能养卑。世无孔子礼乐坏，君独勇起勤扶持。书成未遇聊自哂，暂向南城为吏隐。闲入麻源倾酒卮，仙家好景无忙时。瀑绡千丈挂苍壁，玉华万柄摇清池。嫦娥东来渡银汉，面面莹彻皆琉璃。谢公秀句发天籁，颜守老笔蟠蛟螭。高风凛凛尚可揖，鸟声不断哀猿啼。嗟予学道苦不早，壮岁形容已枯槁。闻说名山心即飞，一生愿向山中老。爱君逸兴何由攀，飘如孤鹤遗尘寰。若见麻姑与王远，寄我一粒黄金丹。

白沙岸上相逢时，困倚栏干醉似泥。忽然听君诵新作，酒肉顿觉寒风吹。今朝邂逅芜江涘，大轴蒙贶东城诗。雷惊电掣露怪变，山崩海泻能扶持。令人壮观不知己，倦翼欲接青云飞。逸驾固当出尘滓，胡为一命东南驰。洞庭波澜洗天吼，衡岳葱苍挂南斗。穷幽历险诗魂醒，不倦青衫困趋走。屈原贾谊杜子美，白骨荒丘今在否。款骑瘦马一吊之，满眼斜阳入疏柳。诗成寄我慎勿迟，侧望阳春活残朽。暂时离异何足论，酩酊江楼一樽酒。

徐夫子，能谈经。不学俗儒事章句，白首役役劳骸形。我尝洗耳听其说，寒泉漱玉声珑玲。十年茅塞一朝拔，四体自豫神安宁。交游得君已恨晚，历阳几日同醉醒。新诗百韵忽赠我，满纸落落排明星。使我目睛眩，又若遭雷霆。自愧久灭没，安足烦褒称。李翰林，杜工部，格新句老无今古。我驱弱力谩继之，发词寄兴良辛苦。几欲攀天门，击天鼓，女娲有志终难补。低头帖耳逐驽骀，倒着青衫走尘土。东风吹破江头春，绿杨红杏能笑人。狂来且尽一壶酒，世无贺老谁相亲。君今别我又远适，锦帆千丈迷空碧。飘然去意凌昆仑，自古雄豪少知识。我亦从今不复言，静看澄江浸寒璧。

昨对桃花与君别，共唱离人眼中血。今见桃花君复来，似与东风趁时节。北去南还何日休，书生道路多穷愁。安得巨航满载酒，一帆风过蓬莱洲。

去年遇君陵阳峰，杜鹃声乱桃花红。佳人玉指接玉板，劝我一醉三百锺。醉来骑鲸赴瑶阙，不记当时与君别。溪上扁舟破雪归，楼前芳草还春发。白头太守重相过，开樽大笑呼琼娥。向来十客七已去，唯与杜九闻清歌。歌声绕梁离思苦，听不得终泪如雨。回首茫茫天地中，聚散百年能几许。今朝此地重相逢，秋汉无情江月空。把酒与君须醉倒，已知后会皆衰翁。陵阳乐事那复得，官贱食贫身愈迫。击剑高吟非故乡，何时共作沧浪客。

春风动地吹春去，行人不肯江边住。片帆朝挂暮千里，烟雾苍茫宿何处。夫君少年日，射策明光宫。同时得意三百辈，上林曾醉桃花红。十余年间事超忽，几在青云几白骨。君虽未甚荣，亦足有余乐。存心不负圣与贤，何须画影凌烟阁。浔阳城头北楼壮，邂逅相逢观暝涨。鱼龙奔走势莫分，却忆当年兵火愁杀人。至今战场无绿草，冤魂夜哭寒蟾老。临风沥酒一吊之，而我浮生何足道。聊为君行歌数声，青山截断江流平。晴云相对似能舞，野鸟好语如吹笙。却送闲愁付沧海，身虽离异心无改。若到蓬莱王母家，为攀桃树遥相待。

屈指宛陵客，八九名世贤。我亦驾白鹿，往往登俊筵。昭亭自作老龙鬭，叠嶂不碍明河躔。余霞散绮入高阁，澄江似练拖晴天。黄金买酒不论价，壮心共许青春前。丞相初为部使者，精选邑治君尤先。业闻上书后荐达，玉陛引对亲承宣。付之一节使淮浒，三十二县刑无冤。嗟予末路最流落，哭儿清泪双眸穿。感君不弃半面雅，取之涸辙投深渊。稍回生意渐奋发，遽复舍我摇归船。明朝敕拜四明守，四明山水君所怜。奈何岁旱天下歉，岂容醉卧沧溟边。我疑帝命养头角，乘春霹雳惊蛰眠。白蘋风静湖月满，谩吊贺公怀谪仙。

群鸟栖霜羽毛缩，孤雁冥飞何处宿。芦花糁白天无声，灵妃鼓彻潇湘曲。此时归梦寻故乡，谁道行人鬓长绿。平生所得惟悲歌，时命未遇君如何。满怀策尽献不售，凤凰飘泊无嘉禾。困鳞不借一杯水，异时安用西江波。岳阳高楼挂星斗，楼中子真闻旧友。请舒和气邀阳春，便酿重湖作浓酒。山叶撩乱舞，山鸟纵横啼。古人交道贵终始，乐酣醉倒君莫疑。否极泰来不可测，岂有壮士长栖迟。岂有壮士长栖迟，青云歧路看横飞。

读书曾不学腐儒，腐唇烂舌肠焦枯。又不学一诗一赋轻薄子，屑屑场屋名声沽。西州治邑克肖古令尹，险欲临水投神巫。政成召来御史府，弹駮庸相请赐雷霆诛。奸邪缩手不敢更侮祖宗法，又荐处士博士登石渠。富财治水各称任，乃仗斧钺临湘湖。兴学首教士子弟，作碑后吊屈大夫。明年易节帅瀛莫，铁甲百万秋防胡。公曰承平勿夸武，解藏弓剑寛民租。诗筒交迎两朝使，镌金刻玉论欢愉。深沈不动若山岳，节制似公谁可俱。少年天子圣虑远，却顾南国成荒墟。拜公学士往绥抚，曾未期月富民大姓争来居。秦淮桥倾滞行迈，顷刻指画穷精粗。斩材叠岸役兵校，一物不向民间须。月光激水夜景午，长虹矫矫当通衢。回思昔人政事美，尽求形像堂中图。二十二人最豪杰，森森玉树临冰壶。前题姓名后书赞，文章仿佛窥典谟。昨朝除命下金阙，再备将印严边枢。南民遮道留不得，老幼挽缆相携扶。愿言早入天朝作丞相，调燮水旱苏寰区。功成异日保身退，西江秋风熟鲈鱼。牦尾黄雀更珍绝，白糯酿美倾醍醐。醍醐一饮三百盏，琵琶啄木唤舞姝。舞姝十八如明珠，石榴殷裙蝉翼裾。舞彻轻汗潭香肤，桃花带露燕脂濡。彩衣班班罗凤雏，问公此乐世有无。此乐世有无，何必更访蓬莱山上神仙都。

冰霜冻海海水黑，云雾崩腾大空塞。饥猿哀啼虎噤啸，高鸿折翅鹰敛翮。苦寒大苦吾正愁，二子胡为千里客。自言失意西南归，十斛明珠已空掷。庐山摩天瀑布雄，请把肝肠洗愁寂。

捕寇治狱皆有闻，才力纵横真出群。荐书交上三岁满，玉陛引对瞻吾君。胸中策画烂星斗，笔写纸上虬龙奔。完创补弊有捷理，此时歧路挐青云。云霄问谁作霖雨，愿洗边城血中土。和气油然熟禾黍，天下蒸黎免穷苦。男儿事业当致主，我独沈沟亦无语。离亭愁怀安可数，春风自在花飞舞。船尾插旗轰画鼓，掺袂青山遮别浦。

太行积雪三千尺，浑河连天厚冰塞。天台词人不畏寒，携家直赴并州北。越罗蜀锦置筐箱，狼帽毡裘付妻息。边城虽道无战尘，塞草从来少春色。马上题诗泣鬼神，何时归奏平戎策。我欲为书叩相阍，唤取斯人侍君侧。

老着青衫羞望舶，自笑风船禁不得。拂衣高咏归去来，我有麻源三亩宅。朝餐太阳茹紫芝，时时更作方平客。肯嗟垂槖少黄金，儿孙只用传清白。

去年秋暮送东玉，今岁春残送子仪。人生不老安可得，况复年年伤别离。请说湓江初识面，已知磊落胸中奇。桐乡之会愈相乐，是时解印予言归。公乘扁舟过溪口，殷勤访我论新诗。君章下车始命客，邀公与我同遨嬉。开怀醉倒信莫逆，十年一梦音尘稀。忽闻公来守吾土，余生幸获仁贤依。政成无扰威惠浃，白驹驰隙临瓜期。梨花夺月烂银白，绘盘缕玉江鱼肥。酒倾碧盏盏尝满，曲度晴云云不飞。车轮未许生四角，且愿逆风东北吹。留连更尽一壶酒，无使醒泪沾行衣。十科应诏公第一，出入省寺非公谁。欲陪后会定何许，咄嗟自此分云泥。

长江奔来一山裂，两岸崔嵬耸双阙。石人空老薜萝衣，夜夜孤猿啸寒月。斯亭谁作名峨嵋，颦翠含愁惜离别。浮生后会难再得，况复相看头雪白。停杯执手聊逡巡，画鼓铜钲莫催客。客行西望紫皇家，紫皇真人驾龙车。海若驱鲸上金钓，玉女挟春妆宝花。千官称觞祝天寿，箫韶九成奉肴酒。青霄阔步随鹓鸾，肯向江头恋杨柳。杨柳花飞春日迟，登峨嵋兮送君归。

君作宣城幕下吏，我尝筑室青山址。三四相逢五六年，交情淡若秋江水。水流到海无穷时，吾辈论交无衰期。明主可结亦未晚，谢安四十功非迟。低头感事复太息，汲汲功名亦何益。君不见屈原言直沉湘水，韩信功高亦诛死。穷达无过七十年，事业空存一张纸。不如饮酒临春风，溪水绿净山花红。金丝玉管乱两耳，一醉三百琉璃锺。醉来辞君登海槎，四方上下皆吾家。

萧萧乾叶欲辞柯，晓来更奈严霜何。明知飘泊不得已，请君试听离人歌。生平学尽经济策，宗工大匠亲琢磨。三入长安献不售，困鳞怅望西江波。感君聊借一杯水，六月炎蒸免枯死。高谈雄辩为我倾，古恨今忧对君洗。卖薪给家妻子羞，淮阴胯下未封侯。故人骑龙不相助，子陵自欲追巢由。拔山力尽真可伤，江湖安得重相忘。恩仇必报乃壮士，如今孰是韩张良。玉手纤纤把金盏，更听新声碎瑶板。醉乡酩酊万事休，功名难成岁华晚。噫吁嚱，秋风已老白云飞，乡关咫尺未能归。倚瑟而歌悲帝子，南山遥望泪沾衣。愿君闻此颇矜恻，许借长帆还泽国。他日尧阶荐姓名，投老犹能奉鞭策。

醉乘黄犊穷山河，倏然遂向桃源过。桃源尽处见城郭，万家䜣䜣闻弦歌。主人喜扫溪上榻，爱我鬓发尘埃多。旋呼琼液注玉斝，麟孙出拜能吟哦。使令劝我须醉倒，不知与世为谁何。醒来忽别未十日，敢期佳句传灵波。千年不落一字俗，凛凛秋风吹太阿。大才小用小有补，牛羊茁壮余无他。何时赴诏玉京去，万物待子能调和。

康王洞口无尘埃，青山崭岩水邅回。飞桥百尺渡天险，下听谷响如奔雷。凭栏要识物外物，泬寥寥兮何有哉。但见东阜耸楼阁，碧瓦鳞鳞何崔嵬。虹电披猖雨新歇，金云点缀芙蓉开。斜阳疏光照不入，异景万变谁能裁。仙家遗象已可爱，是时况与禅宗来。瞳人照耀骨森竦，皎如皓月凌寒梅。险句卷起谷帘水，真珠万斛收苍崖。猿不能啼鸟无语，巨石枯木为之摧。达即善用用即妙，斯游何异登蓬莱。回头碌碌利名士，日蠧日朽令人哀。

霜寒水落平沙露，短艇悠悠寻泊处。惊弦旅雁失群飞，贪饵修鳞随网去。世情翻覆可沾巾，三千食客背田文。不须更待年华老，便向东山卧白云。

岁云暮矣多北风，怒嗥万里吹惊鸿。只今我亦在行旅，陟彼庾岭临苍穹。霜寒不复瘴雾黑，酒贱颇得樽罍红。鼓角看看变新律，烛泪璀璀随残冬。一阶寄禄百无补，白发又送年华终。鬼章虽获万国贺，防边未可旌旗空。中原将帅谁第一，愿如卫霍皆成功。庙堂赫赫用耆旧，熟讲仁义安羌戎。我甘海隅食蚌蛤，饱视两邑调租庸。呜呼不独夔子之国杜陵翁，牙齿半落左耳聋。

番禺城北越王台，登临下瞰何壮哉。三城连环铁为瓮，睥睨百世无倾摧。蕃坊翠塔卓椽笔，欲蘸河汉濡烟煤。沧溟忽见飓风作，雪山崩倒随惊雷。有时一碧渟万里，洗濯日月光明开。屯门钲铙杂大鼓，舶船接尾天南回。斛量珠玑若市米，担束犀象如肩柴。越王胡为易驯服，陆生辩与秦仪偕。当时贡物竞何有，汉家宫殿今蒿莱。邦人每逢二月二，熙熙载酒倾城来。元戎广宴命宾客，即时海若收风霾。群心愈喜召和气，百伎尽入呈优俳。乐声珊珊送妙舞，春色盎盎浮樽罍。鬼奴金盘献羊卨，蔷薇缾水倾诸怀。嗟余老钝已茅塞，坐视珠履惭追陪。青蝇何知附骥尾，伯乐底事矜驽骀。番禺虽盛公岂爱，亭亭自是岩廊材。千年故事写长句，指画造化回枯荄。昌黎气焰遂低缩，瓦砾未足当琼瑰。仙姿劝公莫妄想，元鼎久待调盐梅。

菖蒲涧底生九节，流水遂作菖蒲香。安期服之已仙去，漫脱双舄留秦皇。秦皇杀伐自无度，年龄社稷何由长。蓬莱毕竟不可见，十祠千载聊相望。散发追之又无迹，后来诡谲传崔郎。至今正月二十五，城北夹道珠帘张。元戎要宾锤大鼓，老蛮献馔烧肥羊。倾城尽作蒲涧饮，美俗眷恋神仙乡。穿云丝竹度别浦，遶山金翠明残阳。我乘款段到已晚，越台仅得参壶觞。公携大句使我读，冰澌戛齿清琅琅。张侯继作亦精敏，兰茝相倚传芬芳。却寻陈事考僭迹，死佗称帝鋹称王。基山控海恃远崄，大明一出旋消亡。岂如戴主效臣节，白骨虽朽忠名彰。只今神孙太母圣，天下击壤歌时康。佳期不邀墓中鬼，乐民之乐真循良。勒词苍崖告万古，蒲涧之会无淫荒。

石屏台下玉池水，遶岸石屏青齿齿。镌劖初自人力成，一石十牛车不起。辇置应须费万金，园囿森罗供宴喜。苍藓昏埋岁月远，修藤纒络根相倚。刘鋹族氏已无余，此物犹存旧基址。曾经战鼓轰雷霆，屡对春风阅罗绮。老榕交阴不透日，客袂生寒冰雪洗。小桥断处栈梯连，一线崎岖劣容跬。未知深窟藏龙蛇，但见枯荷阁蝼蚁。摩挲题字考前人，名姓班班少奇伟。请公椽笔赋大篇，歌颂永平诛僭拟。光焰须令万丈长，一时行乐何足纪。

鹿入望夷秦欲灭，真剑先流白蛇血。尉佗椎髻尔何为，漫占海隅蛟蜃穴。祝融之符天下归，岂假陆生三寸舌。千金装槖未为多，更上高台拜尧阙。至今人说朝汉台，不知此地藏蒿莱。使君好事一登赏，譬若古镜初磨开。香炉烟生石门晓，三山翠拥浮丘来。风松自作笙箫响，暮霞却卷旌旗回。长空无碍鸟无迹，人事宁须问今昔。琼浆且泛琉璃船，满眼夕阳留不得。登台何似登金门，烂吐文章侍君侧。愿公归作老姚崇，莫学江东穷李白。

白玉笙，咸通十三年琢成。琢成匠人十指秃，进奉明堂声妙曲。当时应赐恩泽家，流传至煜煜好奢。高堂日日听吹笙，不知国内非和平。仁兵万众一旦至，国破苍黄笙堕地。虽然讹缺未苦多，却落人间为宝器。管长纤纤剥笋束，况值吴姬指如玉。不见排星换掩时，自然天韵来相续。昔时祸乱曲，今日太平歌。兴亡不系白玉笙，但看君王政若何。

金熨斗，酌醇酒。熨开万斛之愁肠，赠尔千年之眉寿。酣酣笑脸坐生春，安用逢人嗟白首。

翠碧杯，满酌正是桃花开。一年三百六十日，几人待得春归来。春归来，不饮酒，翠碧之杯尔何有。

金城东，百尺高台临远空。长江浩荡剑门险，欲平吴蜀难为功。谁倾黄金建佛庙，击鼓撞钟夜还晓。香厨供办老僧闲，玉栏花谢游人少。我来独立想英雄，战舰连云气概中。犹有斯台存旧址，可怜铜雀起悲风。

金城北，荒荒野水连云白。岛屿相望一径通，遶堤杨柳迷春色。天下三分血战秋，张辽凿浦暗藏舟。吴蜀虽亡晋已起，山川自结寒烟愁。永平只作寻春处，关门鏁断春归路。画船载酒歌白纻，不忍醒时送春去。

悲阳春，阳春可乐胡为悲。桃花枝上开未足，数片已逐狂风吹。阳春能来不能久，年少看花今白首。击球驰马力已疲，欲傍樽罍先怕酒。佳人如皓月，顾我犹衰蓬。相倚不相似，两心何可同。请折并蒂花，更看鸳鸯鸟。容华与毛羽，相鲜乃为好。挥手谢佳人，浩歌悲阳春。阳春易衰歇，尔貌岂长新。

我乘逸兴浮扁舟，杨花渡江飞满头。河豚初熟鲚鱼烂，借问春光须少留。人间乍听黄金鸟，物外谁怜白雪鸥。但愿沧波化为酒，青山两岸皆糟丘。人生快意天地小，登览何必须瀛洲。渔歌声断自起舞，酩酊更看江月流。

杜鹃啼血春林碧，妾有离愁异今昔。上尽高山第一峰，目乱魂飞化为石。化为石，可奈何，泪悬白露衣薜萝。千古万古望夫恨，一江秋水寒蟾多。汉家天子点征役，良人荷戈归不得。此身未老将何从，不似山头化为石。

江南南山连北山，苍藤翠水水潺潺。水深藤老木拱矣，不知游子何时还。白云孤飞岁华晚，独鹤一声星斗残。两山秀色手可揽，嗟我不得山中闲。

莲根有长丝，不供贫女机。柳梢有飞绵，不暖寒者衣。朝歌悠悠暮歌短，下地沉沉上天远。东生白日还西流，志士长怀万古愁。

朝出青闺里，自汲井华水。井水如磨铜，妾面似芙蓉。照影返自叹，净洗铅华浓。郎骑白马玉关去，令人绣被冷春风。春风欲尽来何迟，蚕蛾散子鸦哺儿。写得短书无寄处，幽恨填膺泪如雨。

缲丝自喜如霜白，输入官家吏嫌黑。手持退印竞传呼，倏见长条染深墨。墨丝归织家人衣，别买输官吏嗔迟。寄言夷狄与三军，汝得丰衣民苦辛。

阴风黑塞云漫漫，虚空昼夜腾波澜。群龙淫怒烦神官，银河源源来未干。日月暗行天岂安，地下万物泥潦沈。角鹰快鹄摧羽翰，小鱼为凤蛙为鸾。君子有忧心盘盘，欲上问天造化端。苍天无路不可干，哀歌空屋声何酸。

霜风刮刮侵人肤，宿云卷卷归江湖。天开碧幕万里铺，飞出东来三足乌。羽毛浑丹光焰敷，地下万物冻以舒。我今踊跃行樵苏，白粳可籴酒可沽。乌为母，吾为雏，致我之暖，令我之𫗦，嗟不能报乌区区。

边兵不觉西人至，麟州仓卒城门闭。城中带甲仅防城，城外生灵任凋毙。元戎底事不防秋，千里郊原战血流。谩说知兵范仆射，未免君王西顾忧。

白云微散月华生，月下白云和月明。白云犹解背人去，明月只知随我行。我行不停月未落，心期白云出寥廓。披云揖月邀嫦娥，愿携素手濯银河。

月下听吟云月歌，歌声寥亮舞婆娑。劝君一酌千万寿，今宵云月情偏多。不知云月谁为主，愁看月落云飞去。愿如明月有圆时，不学白云无定处。

湛湛酒杯绿，酣酣炭炉红。佳人放玉板，拂镜照芙蓉。四海无波澜，吾曹方宴闲。大笑凌白日，高吟动南山。百岁能几何，会少别离多。少年嗟贾谊，壮士忆廉颇。不如醉魂魄，冠巾任倾侧。冥然逍遥乡，杳与尘寰隔。

阴云蔽白日，长风卷惊涛。江上峥嵘百怪嗥，挽君船缆劝君住。且饮百盏之醇醪，吴姬笑脸如樱桃。鲤鱼红丝落霜刀，醉来不识天为高。共君攀天跨鲸鳌，下视万物皆劳劳。

三月金张启仙馆，百种名花此尤罕。昭君晓怯胡地寒，太真昼卧华清暖。梦为庄叟蝴蝶狂，散作襄王云雨短。莫笑空山芝与兰，冷艳不随金剪断。

逸士骑鱼入沧海，石坛遗迹今犹在。桂烟散景夜寥寥，玉露凝华春璀璨。重来旧隐经几年，挈笠携锄姓名改。主人不识何当留，墨洒梁尘烂星彩。

耿夫子，闻悬车。齿清发绀殊未老，璨璨满腹怀明珠。耻随黄雀啄官粟，矫翼直与冥鸿俱。东城之下，言还旧庐。田有秫稻，池有嘉鱼。林有美木，圃有青蔬。笑傲樽俎，俯仰琴书。与其折腰以群辱，孰若洁身而自娱。予将蹴滔天之高浪，跨横海之长鲸。揽午夜之明月，邀逸驾于赤城。酌王母之琼液，献商皓之玉觥。于是挥手景驻，长啸风生。投冠缨于下土，化鳞鬣于北溟也。

琅琊异他山，坡陀晦诸峰。惟有山下水，其源与天通。寻源见楼阁，鸳瓦青重重。宝镜递华灯，空岩散疏钟。薫成香积界，回首非尘笼。阳冰俗篆未足数，禹偁八咏元无功。我来独酌惜已晚，醉倒不见欧阳公。摩挲苍崖读旧记，谁掣玉索纒蛟龙。不忧石泐解磨灭，斯文自与元气同。徘徊落日跨马去，老松为我摇悲风。

马萧萧，车𫐆𫐆，道上行人半相识。识面虽多心友难，沧海可量人莫测。君不见张陈昔日刎颈交，临阵弯弓返相射。又不见坐中耳语程将军，背骂一钱犹不直。噫吁嚱，休休休。猿鸟可为伴，麋鹿可与游。春日晴晖晖，春风思悠悠。春泉滑涓涓，春林碧柔柔。行止任所适，歌啸忘吾忧。逢人辄掩口，语发多为雠。

池水满，宫柳长，胡地沙晴日色黄。自知憔悴容华改，朝来临镜懒梳妆。却寻携手旧游处，拾得落花空断肠。

秋风起，黄叶飞，宫门深鏁日还西。背人一去音书断，塞雁无情亦解归。此恨此愁无处托，暗尘消尽缕金衣。

灵芝宫，乃在沧海之上，白云之中。楼阁缥缈金间碧，玉花露湿香随风。寒光长莹别有月，笙箫间作春冲融。来时不记梦中路，觉后唯闻长乐钟。神仙谁云与世隔，暂游复返精诚通。倏然物化岂真往，举杯仿佛声传空。蓬莱异馆信非妄，罗池庙食今犹丰。仕途机阱了可畏，天地虽广身不容。低催至死寄僧榻，旷达一念超樊笼。挥毫不似人间世，想见光焰如长虹。

庙食圆山忘岁年，自言耽酒未能还。身披羽衣手提药，时时混迹来人间。七言四句又奇绝，固非俗士能追攀。蓬莱却在漳水上，鳌头突起沧波环。长萝秀木鏁春色，石泉自泻秋声潺。伊予来漳四十日，始造秘殿瞻威颜。归鞍未解疾遽作，寒气束缚形骸跧。夜梦青衣捧玉盘，琉璃十颗传灵丹。欣然投齿咀三四，若饮沆瀣生修翰。精神顿觉枕上醒，五鼓未送蟾光残。明朝视事若平昔，僚吏争贺询其端。真仙垂祐必终始，凡骨岂易当珍丸。便思勇决谢尘网，往跨皓鹤参翔鸾。吟诗卖药同至乐，安用包羞拘一官。

落日渡头芳草碧，伤如之何送行客。客行无尽草相随，塞北江南同一色。秋霜野烧年年事，绿芽迸地先春力。芳草多情不变常，行人自去无消息。

我归矣，江之南，一蓑一钓桃花潭。桃花潭水深千丈，金鳞尾尾密如蚕。得鱼辄笑放鱼去，我不贪饵尔何贪。移船就月还一饮，天为方床月为枕。水红芙蓉烂云锦，醉则纵横看花寝。看花寝，如之何，向来忧患付烟波。

君不见，欧阳公，在琅琊。酿泉为酒饮辄醉，自号醉翁乐无涯。醉来落笔驱龙蛇，电雹万里轰雷车。浓阴却扫吐朝日，草木妍媚春争华。斯人往矣道将丧，虽遇绝景谁能夸。又不见卧龙山下一泓水，源接银河甘且美。惜哉无名人不闻，唯有寒云弄清泚。君携天上小团月，来就斯泉烹一啜。不觉两腋习习清风生，便欲飞归紫金阙。挽君且住君少留，人生难得名山游。汲泉涤砚请君发佳唱，铿金戛玉摇商秋。斯泉便与酿泉比，泉价诗名无表里。自愧学诗三十年，缩手袖间惊血指。君如欧阳公，我非苏与梅。但能泉上伴君饮，高咏阁笔无由陪。明年茶熟君应去，愁对苍崖咏佳句。

明公青霄我平地，才不超群怀厚愧。小邦苟禄度残年，侧望车尘掩玼疠。海浪翻云古渡头，感公为我须臾留。请说相逢在何处，上下梅山成昨游。忽得新诗惊老格，飘飘真是金门客。蹇驴已困何由攀，一夜微吟添鬓白。

双峡天开控江水，水自{牛羊}牁来万里。端州正在双峡间，石室嵩台压孤垒。谁倾北斗酌明河，化作七山平地起。修萝高张翠羽盖，锦壁深藏赤凤髓。鸣禽交应杵臼声，驯鹿见人行复止。一洞能容百两车，三溪却接沧溟底。仰瞻圆顶碧玲珑，傍穿小窦阴迤逦。不应融结施镌镵，浪磅乳滴何年始。森然物象难悉名，古图脱落犹堪比。老龟闯首龙缩角，猛虎磨牙鲸卷尾。又如壮士披肺肝，戴主之忠死无已。苍崖题字多唐人，仿佛银钩唯二李。山祇不放云雾开，海神屡汲蟾光洗。欧阳古录遗此碑，我渍香煤传以纸。寂寥相望三百年，乃有高才继瑰玮。滁阳吴公富文采，来拥皇华宣使指。霜威暂霁持谦尊，许接清游携酒醴。长丝千结盘雕梅，簌簌并刀脍頳鲤。寻仙未遇饮正豪，落日岚烟催返轨。明朝大句挥长篇，戛玉锵金轰两耳。有灵持护归羊城，论价欲酬谁可拟。蒋公毛公并诗伯，笔阵酣战秋风里。越台朱明被题遍，鹄奔此洞重新美。沈侯湘寺陪俊游，韩子连山书宴喜。胜概遂令天下知，名齐五岳无由毁。自怜羽翮久零落，只欲卑飞藏棘枳。漫将俚语续公歌，投老那知遇知己。

西江赴海穿双峡，十里寒青半天插。晴空倒影连明河，滔滔不碍鲸鱼呷。绞绡高覆紫微冠，翠簟平铺玉皇榻。中藏石室与嵩台，巨壁棱层老鳞甲。欲飞未去凤逶迤，将蛰还伸龙匼匝。浪摇蓬岛何其危，桂塞广寒无乃狭。大匠不由基构成，洞门大启无人扃。六月来游乃挟纩，酌酒向口疑冰生。三溪诘曲愈难涉，举烛但爱烟溟溟。返似霜缣见山水，画手只许吴生是。有谁文采如昌黎，物物为我从头记。自惭才短空冥搜，俚语未足苍崖留。元戎闻之索大笔，默坐远想书胜游。凭凌风力若捕虎，窘束景象如䌸仇。那知子厚号雅健，不识谢守为风流。桓桓斯人富学海，少陵重生谪仙在。琮琤击玉敲黄金，倚马千言未尝改。高下岂必世俗知，浩气已充天壤内。又如淮阴善将略，不战能令敌先败。暂辞侍从来东南，羊城异日为傅岩。不唯巴笺吟咏足，即看玉牒功名镵。滁阳吴公昔曾赋，落落文华精注措。毛侯亦许送和章，马上横戈写长句。孰云高要陋且遐，三篇入石神鬼嗟。愿挥硬画夺剑戟，下视鸟迹初遗沙。此心虽大虑转小，刻就颇忧龙作蛇。譬之博奕仲尼与，群儿恶用相识哗。端溪石工古称妙，年年琢砚供正衙。刚刀截碑易于砚，龟螭相射生彤霞。岐山石鼓久缺矣，苦县光和真瘦耶。流传万本入中国，谁怜此乐瘴水涯。共探泉石造淡漠，岂忆冠盖追荣华。公思归乎欲致主，四方飘泊予为家。予意无留亦无去，等将幻质随杨花。

叠石棱层万寻碧，老仙自作琉璃宅。翛然一径出人寰，北斗三台无咫尺。大岩杳杳吞沧溟，小窦疏疏吐朝日。芙蓉羃沥乳成花，鳞鬣摧颓龙蜕骨。危弦脆管递仙飇，烂锦轻绡变云物。二李能书玉钮悬，僭鋹未是真王质。人亡国变今几年，唯有文章记崷崒。胜游况遇中郎孙，诗拟杜陵相仿佛。洪河喷作三门流，突骑长驱五千匹。令人惊嗟但缩手，近世雄豪无此笔。不唯险韵难追攀，学道输君先得一。

栏干去天无一尺，帘外三山蘸天碧。樽倾浊酒延故人，拂拂轻寒添暮色。双鹄飞奔迹已陈，满庭细草自涵春。孤城不复有冤气，法座垂衣逢圣神。惟君万里分符去，苍梧之邦舜游处。九疑七泽皆相连，墨海濡毫写长句。又如李白才清新，无数篇章思不群。挺特千松霜后见，孤高一笛陇头闻。我于诗学非无意，黄芦不并琅玕翠。漫甘薄禄养残年，两鬓垂丝成底事。声出还吞泪如雨，同气相求别离苦。老来频寄一行书，江边鱼雁无今古。

金盏莫辞琼液满，宝檠休嫌灯焰短。圆荷翻雨碧云香，小妓近人红玉暖。百年流转能几时，一日相逢须款款。扁舟明发下前滩，此会清吟应亦罕。

劝君归，腰下悬金禄及儿。家有良田秫稻肥，种菜结实栗与梨。江山满目烟云披，长年之乐吾无羁。何须七十乃言归，行将七十能几时，分符持节力已疲。才德及人固无尽，此身抱病欲何为。

不登高，不饮酒，漠漠黄沙翳衰柳。扁舟系缆未敢行，江头白浪蛟龙吼。故园菊花应烂漫，客路无穷但搔首。却忆齐山小杜歌，人世难逢笑开口。

平生看月无今宵，一亭危在山之椒。下瞰扬澜连左蠡，白琉璃地覆鲛绡。欲披锦袍捶鼓过，世无贺老谁相和。屈原憔悴湘水滨，夷齐自守西山饿。且来登高望明月，拂拂霜风濯烦热。身心都在清凉宫，一点无尘光皎洁。与君同游执君手，况逢令节当重九。不忧短发还吹帽，头上有巾先漉酒。饮醇酒，望明月。我归姑孰溪，君赴黄金阙。明年此会知谁健，细看茱茰莫轻别。

六月执热思云泉，五峰参差如绀莲。修松杰柏上参天，老鹤栖唳哀猿悬。嫦娥夜濯清冷渊，岩户晃白飞群仙。胡不往矣逃尘缘，散发赤脚临风前。高轩朱衣君自便，去住彼此遥相怜。

木杯足蹑浮惊湍，却爱五峰如戏鸾。一锡飞来卓出苍玉髓，又有黄金百镒藏蒲团。道人得道每如此，倏来忽往非生死。丛林成就八百年，香厨日供三千指。讷师今亦浮杯徒，问答言词泻秋水。脱去儒冠披坏衣，一生长在名山里。殷勤笑我骑鲸鱼，诗狂酒怪何时已。七言哦罢欲无言，坐看峰头片云起。

水精之仙降人间，身披羽衣目澄澜。或求福祸语必验，手中开阖阴阳关。淮西太守喜宾客，鹤驾却欲乘风还。劝君饮酒莫言术，龙虎收藏归抱一。

邑城东南百余里，穿尽荒山渡重水。林倾路转大壑开，峭壁崔嵬半空倚。上无勾连下无根，镌镵难成画难比。回环岩窦碧玲珑，月华吞吐湖光洗。石鼓昼鸣云雨垂，金鸡夜鬭龙蛇起。成公说法已千年，事载龟趺尚新美。嗟予平生慕佛学，空洞忘机造玄理。暂来福地神愈清，况接高禅挥麈尾。晋颙悟道天下师，云琏声名自予始。精蓝际会付三人，净众如归闻法喜。今朝更结名山游，宝阁珠楼同践履。达了无生无不生，一声猿啸清风里。

桐乡山水天下名，龙眠气势如长城。重冈复岭跨三郡，磐压厚地攒青冥。东南佛寺号投子，寺门洞启原无扃。雪峰三来道方契，凿井百尺穿重冰。至今善利永不泯，辘轳夜转闻寒声。慈济玄谈载金刻，龟趺鳞甲光荧荧。谁忧怪变碎以斧，半落崖下莓苔青。时移岁晚人事塞，高座窃据非真僧。白云徒侣半凋落，泉石往往荒柴荆。我来抉弊眼除眯，颙自寿至人天迎。随车贝叶五千卷，宝藏突兀同时成。张翁好施古亦少，助我福地还中兴。老禅咒龙未三日，泉发石上吁可惊。晨厨千僧用无尽，琅玕引溜何泠泠。城中客少民事简，屡携茗酌来煎烹。叩师玄关问至理，心地拂拭菱花明。妙峰胜会岂殊此，迷即成凡随死生。明朝官满重回首，别师写作龙眠行。

扁舟载月入金陵，金陵尚书倒屣迎。白发愧彼商山皓，青眼欣逢阮步兵。开壶倾酒饮未已，卷纸连书吟不停。愿如贺监怜太白，莫作曹公嗔祢衡。

揽衣登塔窥泬寥，黄金篆牌神所摽。层梯转道二千尺，铃索交响风常飘。天厨晓送阿育供，海月夜领飞仙朝。南溟安在心欲化，九万一举期今朝。我宋真人启阊阖，尧舜之运重昭昭。佛老并儒鼎足盛，理归一善无烦条。净缘胜赏固莫逆，足力强健朋侪要。昌黎首唱城南句，东野继作芬兰椒。诸公笔力鬭颖发，七言纸上铿琨瑶。聚沙叠甓付童子，秀实始自春之苗。凌空得路未足恃，遇险惊魂安可招。龙虎低沈凤鸟散，借此弹压无祲妖。四郊松柏列兵卫，万家弦管均咸韶。广庄黔乌类蠛蠓，岁望已觉元鼎调。晴川疏树历阳近，浮云蔽日长安遥。贯轮巨木彻十地，斜飞八角穿重霄。扶持故国肖父老，综领诸刹如孩髫。循栏作礼共悲仰，绝顶进步谁腾超。迹虽有为志颇壮，报且不尽功何辽。挥毫题识未云毕，城头鲁角声迢迢。兜绵铺舒换尘境，宝灯照耀银为桥。乃知此会世稀有，请君审听长干谣。

虎踞龙盘古名郡，势欲凌波予未信。偶摇双桨下天门，白鹭三山随一瞬。舍舟登岸青溪滨，蒙蒙柳眼初含春。感君携酒唤小妾，要我一饮颓冠巾。开怀猛酌宁辞醉，明朝且入梁朝寺。刀裁赤量非扇迷，兴来欲跨横空使。南风更送琳琅篇，明珠十斛投归船。与君定交增浩然，谁谓此行垂槖还。

去年圩破官不救，阙食逋亡十八九。今年大水如去年，民困适遭何令贤。贤哉何令能治水，枪木编芦多准拟。赏罚公平贫富均，赤脚亲临食亡匕。每趋危垫必身先，往复连宵几百里。浪头作恶工莫施，一拜能令二龙起。白龙先去黑龙随，鳞鬣分明皆见之。须臾浪定埂可御，父老惊嗟咸涕洟。西门投巫安足比，亦胜乘舆济溱洧。活我生灵十万家，惠泽阴功浃神理。天子临轩方用才，时时有诏搜草莱。请歌何令能治水，愿采斯言献天子。

布衣射策趋蓬莱，十年得志联三台。怀仁附义天下悦，忠言屡叩宸聪回。不唯尽赦息钱息，曾均惠泽覃枯骸。先皇晏驾旧臣老，白云黄鹤空徘徊。藩城六见换符节，直道自任宁嫌猜。昭亭扶春入画戟，句溪洗月供吟杯。佳宾三千集珠履，赤子十万登熙台。玄晖比公固不足，我攀太白惭非才。披云拂雾一何晚，泥滑不敢鞭驽骀。明朝迤逦造宾榻，愿逢浩气吹寒灰。玉上青蝇本无有，都人争望公归来。公归来，至尊梦吉天颜开。

昨夕发姑孰，今朝泊敬亭。轻云淡日天地暖，杏花吐萼梅飘零。春光一瞬岂足赏，听公亹亹高谈倾。昔年庭争动丹陛，君臣道合趋升平。岩廊辞位已十载，气度杳杳涵沧溟。公田种秫作新酒，槐槽旋注琉璃瓶。不将歌舞效俗饮，时时一酌差独醒。感公赠我十五斗，酒量安得如刘伶。愿公归去庙堂上，尽使斯民醉醇酿。

先生烧丹骑竹马，情恋萧公碧城下。故物无余只五泉，亦有松风伴潇洒。谁来洗耳复洗心，寥寥千载闻遗音。寺门不掩象灯暗，猿隔数峰时一吟。

杨花塞路春无声，鸣鸠唤妇留春晴。扬鞭朝发浚遒县，卷帘暮宿金斗城。城中主人汉贾谊，妙年射策都群英。峨冠独立御史府，冰霜凛凛清朝廷。忽乘白云渡银海，十年望阙心常倾。只今淮西课异等，沉沉玉帐闲府兵。神机照物辨毫发，提刀四顾新发硎。行闻召节返西掖，至尊开阁思谈经。岂容燕寝自颐养，画戟森卫清香凝。陈公虽解豫章榻，白头重愧非徐生。飘零渔艇荷蓑笠，揣摩旧学荒柴荆。愿公一吐太和气，朽株岩下逢春荣。

一阁横空连野水，久客归来洗双耳。二疏虽解散黄金，家园未必临清泚。坐见纷纷烟雨入，千里潇湘画图湿。鱼鸟相忘蒲荇深，两岸桃花为春泣。锺离辞荣已三品，吴令早休今八十。我亦弃官姑孰闲，邂逅相过手重执。阁前旋解青板船，呼童移櫂选清渊。四人白发笑且饮，岸人疑是商山仙。亦如贺监在东吴，醉下山阴弄镜湖。月色莲香迷近远，且要李白骑鲸鱼。古人今人乐如此，出处无瑕傲生死。君不见功成不退人，重著蓝衫脱金紫。

发如盘鸦面如玉，飘飘罗袖长芬馥。妙年得侍碧虚乡，自道一生心已足。黄莺流语春日长，绿窗绣出金鸳鸯。朝暮祝卿千万寿，不识相思能断肠。

嚼君老句胜牛乳，又如旱稼蒙甘雨。龙眠一别鱼雁稀，几度看云与云语。凤池摇笔赞帝龄，珠玑洒落黄金城。鼻端去垩鬼胆破，霹雳轰车风雨惊。事君以道非难事，不羡昔人囊有智。柏梁屹屹汉庭材，宝鼎颙颙周庙器。我在江湖寄此身，碧芦青荇远黄尘。感君问我尚安否，病树前头万木春。强泛月船追李白，无人爱客似田文。

往岁遭风洞庭浦，悔不携锄从老圃。昨日金城逢故人，万丈虹蜺思一吐。更在芙蓉池上游，桂枝为檝木兰舟。舞妓相将櫂歌去，疑是西施浣纱处。皓腕翩翻雪藕丝，婉若游龙或惊鹜。愿公对客少留连，早晚沙堤问归路。

欲飞太白嫌秋暑，约我留连菊花圃。撷芳持酒听君吟，冰丝轧轧吴蚕吐。只今且挈茗杯游，沧浪同泛采莲舟。君当复入玉堂去，为吾还思采莲处。叶间争看戏鸳鸯，花底谁曾爱鸥鹜。柳州烟岛自迷人，员峤方壶岂无路。

谁为宓妃寻洛浦，且看芙蓉照秋圃。烂漫折随罗袖归，芬香忍对西风吐。官池不属野人游，画鼓喧喧驾鹢舟。宾从欣陪史君去，筵开正在红云处。独携椽笔发清唱，老鹤昂藏映鸡鹜。敢辞倒载委篮舆，绛腊行行夹城路。

一年醉，三百六十日。今朝年尽酒未尽，自顾形骸无得失。浮生七十行六十，猛饮狂歌须汲汲。吾邦倅贰李自明，爱我颓然荷蓑笠。双壶满送琼瑶浆，春风争从四支入。君不见刘项存亡安在哉，暂时龙虎轰风雷。袁盎说行晁错戮，蹑蹝刺客横刀来。又云舜野死，尧幽囚，九疑连延云雾愁。不如饮酒醒复醉，抱瓮负锸渠无仇。沧海化为酒，蓬莱作糟丘。与君携手去，赤脚踏鳌头。

匹马初从瘴岭来，登临喜上郁孤台。郁然而孤插天半，乱山却出晴云堆。双溪倒流玉绡飐，万屋蘸碧长城开。扪参历井岂足数，俯栏引手持斗魁。月空银浪试一酌，坐忧桂树生黄埃。妙娥舞袖回白雪，琵琶十面轰春雷。吟笺分轴造险语，酒令行赏无停杯。哀猿不断片帆没，归鸟自送残阳颓。脱身我作耕钓客，两翁均是岩廊材。共游绝境发佳唱，骊珠射目精光皑。升沈从此遂分手，愿借惠泽苏蒿莱。

俊才落落如君少，养之九年应大妙。满怀骚雅辄见投，圭璧琮璜予所要。劝君且学充其科，殿前笔陈挥长戈。锦标夺取献天子，宠禄及亲荣耀多。

登姑苏，望五湖。范蠡扁舟竟何在，吴王宫殿惟荒墟。民贪吏狡郡多事，煮盐为盗无完肤。使君谁何好平恕，寛则脂韦猛则虎。只今卧治闻黄公，更得高才归幕府。愿令里巷歌召南，风化流行成乐土。昔年引对大明殿，国论轩轩动人主。往持使节临朔方，威霁秋霜爱春雨。玉上青蝇谁强指，鼻端白垩宁伤斧。升沈偶尔非吾嗟，不用东方且为鼠。岂闻绝代无佳人，何必西施妙歌舞。盛倾绿酒鲙肥鲈，承诏还从大梁去。

松荒菊老嵩山秋，翁将归兮邈难留。幅巾短袖骑黄牛，翛然自作山中游。山中游，谁与伴，两姬窈窕吹牙管。千岩万壑鸾凤吟，嫦娥侧耳冰轮款。五音和畅王道成，不是嵇康广陵散。问公此曲谁为之，曲曲新翻公自为。古人今人不到处，能与阴阳四序相推移。我知公心通造物，岂止人间妙音律。天子呼来换旧章，乐成四十有五日。奏之明堂奉祖宗，天地清明和气溢。至尊宠赐腰横金，自谓荣华非本心。再拜辞魏阙，扬鞭归故林。故林在嵩山，白云幽径深。濯我衣上尘，重泻山水音。只应王子晋，跨鹤每相寻。

到乎难哉，碧落之洞天。上有岚壁之瑶局，下有澄溪之碧澜。碧澜之下，寸寸秋色。目窥之而可量，手搴之而莫得。窦容光而练飞，岩渍阴而乳滴。如长人，如巨蛇，如翔龙，如镆铘，如倒植之莲，如已剖之瓜，如触邪之獬豸，如蚀月之虾蟆。或断而卧，或起而立，或欲鬬而抟，或惊顾而呀。若斯石也，吁可怪耶。何诡绝之异观，尝置之于幽遐。到乎难哉，长萝美秀，瘦木竦直。香撄寒而自媚，名概询而鲜识。烟霏霏而引素，云悠悠而奋翼。亟模似其变态，已灭然而无迹。崩澌远响，罄落瑟续。聆之愈深，咏之不足。欲幽栖而忘返，尚徘徊而眷禄。彼宁待乎世人，盖有要于仙躅。到乎难哉，信夫到之难也。匪到之难，知乐此以为难。知乐此矣，能久处之又为难。余故补到难以题篇些。

送子之邑兮，山之峨峨。繄物之可赋兮，曰如之何。虚徐恍耀兮，匪车匪马。匪足匪翼兮，奋于岩阿。薄万象兮周四海，烂五采兮扬天波。倏然悄然以自敛，妥轻素兮萦翠螺。容与兮窈窕，行止兮委蛇。吐兮若英，攒兮若葩。聚若白蚁，散若杨花。爰有灵依兮，遂异于他。对之自然，又不可求。逐之无迹，怆我离忧。上下无穷，变化周流。乱曰：绵延夭矫兮竟何补，赞天工兮濡厚土。舒则有时兮卷则有所，不为神女兮而为君子。

风萧萧兮云蔼蔼，泉淙淙兮石皑皑。禽惊人兮，远飞去以复还。客醉其间兮，殊不知为冠带。发被衣颓以自顾兮，谁为吾仇。山花为我一笑兮，山草为我以忘忧。嗟世人之愚兮，竟营营以何求。求百年之宠荣兮，取万世之奴囚。怵谗舌之甚兮，尚毁孔而谤周。咄何得而何失兮，孰为马而为牛。歌数作兮饮未休，石骇以走兮泉凝而不流。起挽石以道泉兮，尔何我尤。吾将去乎世兮，结尔以长年之游。

遁兮乐欤，吾能为子言之。山高水长兮，遁岁月而忘归。朝采木兮遁而食，暮葺蓑兮遁而衣。云徜徉兮出岫，奋吾心兮与期。日躅躅兮行天，吊吾影兮沉西。委吾形兮自信，岂涂险之诘曲兮能屈伸而骛驰。遁其乐兮，吾能为子重言之。林之深则鸟兽遁而乐，水之深则鱼龙遁而乐，帝者之道备则生民遁而乐。遁将独乐乎哉，吾弗与也。于是作招遁之辞，辞曰：来。马肥驭良兮迟子以归，虎豹啮人兮胡独为宜。朝有好爵兮廪有好禄，遁勿遁兮于斯之时。

休欤归乎，何为而言哉。予七龄而孤兮，托慈育以苟生。捉手以笔兮，口授以经。绪先子之素训兮，夜未央而丁宁。既束发以就学兮，入必问其与游。闻道之进兮，曰使我以忘忧。课蚕而织兮，纫衣以先汝。使弗坠业兮，我劳而汝处。慨薄德之眇末兮，今愈壮而不扬。吾母耄兮，恋故乡。虽得邑而禄兮，曾寤寐之弗遑。与音问之吉兮，孰若朝夕而在傍。谁絷予足兮，眷白云之徜徉。还印绶于有司兮，贤守足以往诉。将俟代而返兮，念岁月之云暮。休欤归乎，春山崺崺，春水弥弥，春蒲濯濯，春鱼尾尾。吾亲在前，吾子在后，饮甘涤洁，以介眉寿。

予将归兮而有言，德眇薄兮言弗见信。孝乎为孝兮友于弟晜，奚为为政兮予之所存。慨日月兮往而不返，吾亲八十兮事之云晚。朝廷清明兮予忠曷施，道弗行于家兮何以教吾民之为哉。呜呼，耕吾土兮足以食，条吾桑兮足以衣。予奉亲兮孰不可乐，予治身兮尤以为宜。蹇何忧兮何思，恬无闷兮无知。休欤归乎，以退为进乎，予发诸诚乎，言谁弗信乎。

士有以处兮，无亩以耕。眷余绪之尚抽兮，慨慈亲以迟荣。徐虚缩瑟以内习兮，予实愧乎先民之心。惚恍恻怆其不得已兮，被命于九江之浔。戴皇天之休兮，廪足以饱。度白日之难兮，谁察予情。汹汹兮北风，怒浪兮滔天。抚慈膝兮出门，泪涟洏兮就船。事将有责兮，死岂予之所畏。盖忠未足以尽报兮，孝未克以自信。惟行止之坎坎兮，适简罪以冀生。度白日之难兮，谁察予情。蛟啮齿兮岸摧，蜃矫首兮渡分。妖鳞怪鬛曾莫识其名兮，怒谺牙以相瞩。数将倾而还复兮，予委命乎上灵。幸生全而就泊兮，夜风止而月吐。旷上下之澄澈兮，适纵观乎琉璃之府。北斗扬光兮，百怪潜伏。岸芷露翠兮，汀兰放芬。起予思之无穷兮，既跼影以自慰，又苦辞以招魂。辞曰：始凶终吉，魂兮归来，奚往而失。

气氛氛兮隘如，魂飏飏兮宁居。慧言在耳兮畴能舍诸，异质沈壤兮委夫顽虚。鸿雁零飞兮若独何趋，兰茞早悴兮天孰与辜。雄嗥雌啼兮巢失佳雏，天地黯黯兮风雨呼呼。旐翩翩兮导衢，夜冥冥兮永殊。樽有醑兮鼎有鱼，享弗享兮日月云徂。

泠泠潺潺，寒泉。泻云间，如弹。醉翁洗心逃区寰，自期猿鹤俱闲。情未阑，日暮向深源。异芳谁与搴，忘还。琼楼玉阙，归去何年。遗风余思，犹有猿吟鹤怨。花落溪边，萧然。莺语林中清圜，空山。春又残，客怀文章仙。度曲响涓涓，泛商回征星斗寒。

昔人思归兮，宅林薮之邃深。阻长堤而临清渠兮，芬翳翳以交阴。有观阁池沼兮，通泉溜而附嵚崟。蹇美羽之翔集兮，嘉鱼乐而浮沉。时则命宴于芳晨兮，连亲戚与佳宾。执乐而侍兮，列秦赵之艳人。管弦奏兮，歌悠扬而绝尘。浆兰桂兮，羞肴珍。左琴右书兮，助为娱而养真。又期于不朽兮，志慠然而陵云。孰能婆娑于九列兮，顾牵羁于繁文。曲有弦而无辞兮，述予怀以自信。歌曰：日毂驰兮老将至，铄外纷兮中系累。归去来兮予之思，放吾形兮聊逍遥以卒岁。

燕云悲兮易水愁，壮士行兮专报仇。车辚辚兮马萧萧，客送发兮酌兰椒。击筑兮喑咽，歌变征兮思以绝。易水愁兮燕云悲，四座伤兮皆素衣。歌复羽兮慷慨，发上指兮泪交挥。又前为歌曰：风萧萧兮易水寒，壮士一去兮不复还。

我思嵩兮，三十六峰之葱苍。云霞卷舒兮，纷五色而烂朝阳。渺群仙之不可见兮，时有鸾鹤双翺翔。穷崖断壑兮，飞泉吼怒舂琳琅。俨修松与美竹兮，碧离离而低昂。考周室之卜世兮，顾八表为中央。天乃宠于吾宋兮，六陵相差而永藏。惟传祚之亿万兮，岂八百以为之长。引伊洛之二水兮，聿通汴而注扬。回黄流于故道兮，灭湍射而汪洋。横星桥于河汉兮，紫阙峙而炜煌。列槐植之行秀兮，历五代而经唐。承太平之雨露兮，幸不遭乎伐戕。为众木之耆艾兮，如羽盖之迭张。慨离彼而适此兮，亦出处之靡常。既寓情于物表兮，独思嵩之未忘。忽有客兮鼓檝，言别我兮灵羊。将度庾岭，沿涛江。涉淮溯汴，入幕乎洛阳。词气有余，顿挫铿锵。诚南士之颖出，然未始离乎炎荒。请陟嵩而远览，循今古而徜徉。矫垂天之翼，灿琼瑶之章。于是被诏音，登玉堂。返视乎罗浮朱明，如弃鱼目而怀夜光也。

追仿佛兮，故国之高丘。与子之相遇兮，听其言而若秋。雍雍而肆兮，严严而收。乐我之心兮，以遨以游。予将娶兮，于南州。莫克从子兮，翻自省以幽幽。川陆兮沉浮，日月兮再周。云子之长逝兮，怆我之深忧。子不可见兮，道将谁求。彼苍者天兮，胡惨胡仇。夺子之速兮，使不位于公侯。虽穷德之特立兮，弗与世以绸缪。嗟坎水之未盈兮，竟何泽以休休。喑予之声兮，血予之眸。犹不足以止兮，灵何在而荐羞。惟永绝兮奈何，怅平昔兮悠悠。

嗟乎孺兴之不幸兮，上有高堂白髪之慈亲。孝不克以自信兮，魂将逝而复返。目冥冥而莫胜兮，顾天命之予短。业修修兮志与道配，寂不少振兮遽沉幽而终蹇。兰未芳兮先凋，月将升兮俄陨。孺人嚣嚣兮，追话言之弗足。梦悠悠兮，魂去来而数蹙。抚稚子兮秋夜长，暗明珰兮摧腕玉。魂何知兮，兴予之哀。体与道化兮，岁月徂而屡周。情纒绵兮，若俱往则已矣。词不足以尽寄兮，托余思于江流。

怀伊人兮，漳水之湄。爰结好之初兮，予方出乎陷阱之羁縻。彼知予之横罹兮，眷茕茕而弗支。氛侵侵而袭人兮，子独赠我以兰芝。芳芬芬而爽吾衷兮，虽厄穷而弗疑。言涓涓而洗吾耳兮，寂尘听而凄其。炊嘉黍而纳吾腹兮，使朝则忘饥。采薜荔为予之服兮，慨前修之可追。脂吾车而秣吾驷兮，造仙的之幽奇。煮甘溜而茗酌兮，珍盘进乎离支。唱则和兮，迭指摘其醇醨。同底于道兮，遵圣渚为之归。聊容与以卒岁兮，曾弗察乎白驹之骛驰。泊中吉而启行兮，觞桂浆以违离。惕南北之缅邈兮，蹇形影之颓衰。歌激扬而再发兮，泪浪浪以沾衣。马悲鸣而仰顾，仆弛负以增欷。行云住而黯惨，去鸟返而低迷。岁聘介而一至兮，孰敢为之后期。幸再往而再复兮，释予心之思也。忽承讣以踯躅兮，行不知其所之也。嗟若人之蕴美兮，天其夺之速也。蹇松柏之枯折兮，恶植则滋以荣也。考大空之役物兮，必善抟而化之也。将为麟为凤兮，对明世而出也。将为兰为荪兮，芬馨香而荐上帝也。将为江为河以济舟也，将为雨为露而泽物也。将复为人兮，英华于士林也。将为仙为神兮，自适于逍遥之境也。呜呼，以甚塞之怀兮，测乎无涯之眹。以有限之情兮，导乎无穷之悲。呜呼，其有知乎，其无知乎？吾其能久乎，吾将从子于重泉之游乎，吾又何词之哀乎。

归乎乐哉，山中之乐兮，其乐无穷。蔼葱苍而杳巑丛兮，眷青瑶之诸峰。琉璃一碧兮，湖波止而溶溶。层楼相望，曲径相通。鱼龙转影于汀澜之际，钟梵答响于烟云之中。鸟嘤日暖兮，花气蒙蒙。搴密叶而成幄兮，风飒飒而吹松。岩谷玲珑，霜木落也。玉宇浮空，冰澌凝也。天高月朗兮，定省乎华严之境。雷奔雨骤兮，作新乎水墨之宫。达僧拟王孙之葬，逸士蹑渊明之踪。方尔祖之得名兮，考其言于庐陵之醉翁。曰嗟世之人兮，曷不归来乎山中。山中之乐不可见，今予其往兮谁逢。后四十年，尔复好吟。远游不返，求我之从。劝尔之归兮，栖老乎山中。尔之材兮甚良，当自适其无庸之庸。违世绝俗，黜明塞聪。山中之乐兮乃可以久，非我与尔兮谁同。

端城之北，径五六里。有石室兮洞开，其上则七山建斗司天之喉舌，其下则渊泉不流渟碧一杯。窥之则肌发冰，酌之则烦心灰。四傍则石乳玲珑，中敞圆盖。窈窈万丈，莫穷其厓。孰纳忠兮，嗟肺肝之已露。孰止戈兮，束兵仗而相挨。俨卫士之行列，肃庭臣之序排。纷披披兮蒂萼，粲枞枞兮条枚。安而不可动者为梁为栋，奔而不可止者为虎为豺。龟闯首兮屏息，虬奋鳞兮抟雷。怪怪奇奇兮，千变万态。愈视愈久兮，惚恍惊猜。何人境之俯近而仙宇之秘异如此者哉。萝卷风兮窈窕，春渍芳兮不回。或命佳客，或寓幽怀。考二李之劲笔，皆一时之遗材。援玉琴以写咏，怅夕阳之易颓。方谢事以言返，眷兹室而徘徊。云愀容兮泱漭，鸟送音兮悲哀。况百年之将尽，邈夫万里奚复来。

逍遥有水一溪，有竹三亩。兰芬菊芳，松老石瘦。堂居其中，亭列左右。菲菲兮春荣，阴阴兮夏茂。孤猿啸兮秋夜长，空桑嗥兮冬雪昼。山之名兮人莫知，公为主兮天所授。其或要佳宾，酌醇酎。清吟得韵兮，非人世之丝篁。属笔成篇兮，发天机之锦绣。方且登高台，挹远岫。俯仰群仙，咨询遐寿。脱轮蹄之萦，服烟霞之秀。于斯时也，一举九万兮，吾不知其为用。嗒焉自丧兮，吾不知其为偶。翛兮窅兮，非无之无。寂兮息兮，非有之有。无何亦何得而名，有窍则窍遽能久。至若听出于垣，观入于牖。此鄙士之常习，又安得与夫逍遥主人而为之友也哉。

望孤云兮山之巅，漭弗雨兮何油然。送孤鸿兮海之涘，高举翼兮游无边。彼君子之如似兮，脱世俗以不返。奚无闷而止兮，又放意以穷年。川有航兮陆有马，园有佳木兮池有芳莲。坐卧兮白日，笑歌兮朱弦。客至止兮，乐我之乐。岂公侯之下兮，曾弗择乎愚贤。仆夫以耕兮，妾女以织。恬弗愧兮，我衣我食。神仙之逍遥兮，固不得以见之。君子之宴息兮，举斯世以谁敌。嗟世人之自徇兮，莫知其求。势得而傲兮，势失而囚。靡后先之思兮，孰进退之由。苟岁月之徙兮，托冠带以包羞。惟勇子之从兮，贫未足以自周。匪妻子之累兮，实吾亲之忧。慨负重兮执热，慕坦跣兮临流。

先生曰采薇山之巅兮，吾非求为之仙。吾无一亩之宅，一丘之田。饥食山之薇，渴饮山之泉。岩为吾居兮，鹿为吾马。吾岂不足兮，翺翔乎山之间。彼世俗之混混兮，嗟苦短之白日。此一身之悠悠兮，聊自乐以穷年。彼尘埃之荏苒兮，此云烟之绵联。谁谓才之大兮，慨匠氏之弗取。吾独幸其弗取兮，森葱苍而自全。粤吾君之为治兮，三王之圣。而吾相之为辅兮，伊周之贤。吾父吾母兮，皆善终以天算。进何忧而退何憾兮，养吾气之浩然。弟子进而赞曰：采薇山之巅兮，其乐也如此。衣曳曳而情飘飘兮，愿执辔而往焉。

漠漠出寒雾，悠悠趋太清。珠楼被重绡，灵花纷素馨。青衣捧绿章，磨丹书姓名。为我横玉笛，一奏雌龙声。

非尘复非烟，氲氲散紫清。乃知泠风御，翛翛恣游行。忽逢黄金阙，云是玉帝京。逍遥侍御者，不假精锐兵。

扶桑并咸池，窅窅殊在下。真阳涵素光，无昼亦无夜。神体当自保，不与物俱化。运龄从此长，尘缘顿消谢。

至道不由学，颓龄安可住。宿命无纤罹，重玄乃遐悟。鲜明女萝裙，致我火澣布。稽首存至诚，欣会如所度。

至音非乐音，玲珑闻自然。殊绝洞房景，亦超郁罗天。灵嫔下鹤驭，问我来何缘。却惊与世隔，一别三千年。

澡心华池液，薰手玉楼香。一披宝神经，众真共来翔。七言咏良遇，至音迭琅琅。珍重卫夫人，行草记瑶章。

太微无烈风，紫台多灵露。逍遥三五客，披衣纵高步。回首笑复歌，游此今几度。却嗟寰中人，枉为死所误。

仙家无四时，瑶草常芬芳。五岳倏来尔，玉鞭驱凤凰。得道迭相度，不闻嫉贤良。所以心无邪，人人自年长。

妙景素无杂，玉界涵虚明。妙声清不淫，洞歌奏金铃。真遇非遐想，忘心乃全生。噫哉百年内，得失安足营。

峨峨金精巾，飘飘清霞裙。手持紫毛节，身乘三素云。驾言欲何适，上朝玉宸君。隐书谢所赐，洞明道之根。

翛然乘一气，来往游太空。闲歌内景章，遂登蕊珠宫。华英不知名，激齿甘液浓。此乐无忧衅，固非侯与公。

投真落人世，倏经四九年。睹纷未尝竞，内顾净且渊。果逢飞行羽，得披紫微仙。携手浮绛波，绛波春渺然。

攀沿日月窟，遂观天地枢。捣金铸豪英，抟糟酝庸愚。校量宿所造，报应无差铢。丁宁与世言，安分勿浪图。

在天不择友，天人皆正一。云汉共翺翔，隐耀无固必。岂同浊世游，自谓胶投漆。毫端利害分，白眼永相失。

款逢九华妃，授我磨镜石。一磨日月朗，万古永不蚀。缄之紫锦囊，匪同赵氏璧。才落猛士手，睨柱曾莫惜。

二景结良匹，曾非尘虑侵。欣欣启皓齿，玉珮扬清音。碧河并绛实，采濯期追寻。言舒意亦散，双好永齐心。

神凝光自生，洞房玄照映。青丝散垂腰，目采流玉镜。共谈上清事，精微寄余咏。乐酣会既分，双驾还霄岭。

清僚真可慕，振衣愿所归。既绝世上缘，吾宁抱愁悲。云韶自相谐，虚听方达微。是将跨灵羽，逸麟复攀追。

窥天见天根，步玄入玄门。素光流一气，默默复浑浑。挥手散余景，至心揖灵尊。从今乃忘言，大道多子孙。

桃花不解饮，向我如情亲。迎风更低昂，狂杀对酒人。桃无十日花，人无百岁身。竟须醒复醉，不负花上春。

江草绿未齐，林花飞已乱。霁景殊可乐，阴云幸飘散。且致百斛酒，醉倒落花畔。

平生最嗜酒，况复就花饮。明月正照人，吴姬安得寝。更起尽余杯，击碎珊瑚枕。

芳华无十日，自劝频举杯。素发易凋落，青春难再来。林间黄鸟啭，日下浮云开。吴歌梁尘飞，越舞白雪回。英雄既长往，珠金安在哉。仅存一丘土，石麟卧蒿莱。谁曾将浊酒，为君倾夜台。

醉去卧兰茞，安用张蜀锦。何必黄金杯，瘿杓亦足饮。物理不可齐，好恶乃天禀。真精既洞达，空无仍谛审。所以陶渊明，北窗自欹枕。起作无弦弹，此音殊妙甚。

雷声散阳气，晴景醉长天。绿从何处来，染我山下泉。汲泉酿醇酒，举杯复颓然。寄谢伯夷辈，饿名安用传。

春日何迟迟，万物涵阳晖。君看源上桃，并蒂花满枝。双双梁间燕，营巢知所归。凌霄附长松，托根亦有依。余生如不饮，无以谢芳菲。

不羞双鬓雪，折花向林间。念此光景速，未能身世闲。满酌金熨斗，遥望谢公山。迹欲扁舟渡，心先高鸟还。今朝不酩酊，何以破愁颜。

几日待春光，春光易衰歇。流年信密移，谁能保肌发。何须秉蜡炬，今夕值明月。但愿海变酒，拍浮长出没。归来归去来，蓬山有仙阙。

海棠微雨湿，枝上残红泣。山鸟啼向人，春光一何急。浊酒注我肠，免使新愁入。却欲买扁舟，渔竿荷蓑笠。

田田时雨足，鞭牛务深耕。选种随土宜，播掷糯与秔。条桑去蠧枝，柔柔待春荣。春事不可缓，春鸟亦已鸣。

麻麦闻熟刈，蚕成缲莫迟。更看田中禾，莨莠时去之。幸此赤日长，农事岂敢违。愿言一岁稔，不受三冬饥。

开塍放余水，经霜谷将实。更黎原上畴，坎麦亦云毕。老叟呼儿童，敲林收橡栗。乃知田家勤，卒岁无闲日。

田事今云休，官输亦已足。刈禾既盈囷，采薪又盈屋。牛羊各蕃衍，御冬多旨蓄。何以介眉寿，瓮中酒新熟。

朝登北山头，千里入平望。本欲寄吾怀，胡为返惆怅。晴云随白日，西去没青嶂。素丝行满头，吾年安可壮。

朝登北山头，悠悠望江水。水流无还期，人老行已矣。劝君把一樽，聊用置悲喜。生无死何有，原终乃知始。

高枝花自舞，低枝花自笑。上有浓露濯，下有清溪照。开落十日间，谁识春工妙。一杯亦颓然，独醒时所诮。

盎盎酒杯绿，披披花萼笑。虽无同心客，幸有白日照。趋时性已拙，悲歌声不妙。素发未能归，猿鸟应相诮。

苍崖长龙孙，头角露已甚。呼丁恣庖割，移榻就浓荫。恍疑羽林枪，罗列在紫禁。余鞭横瘦蛇，密箨若纫纴。亭亭风势匀，节节泉脉沁。藩垣谨藏护，宁使暴客闯。烹调众云美，剪伐吾亦任。绕齿嚼冰澌，毛发寒以澿。闲心本猿鸟，世咏嗟毒鸩。野逸谁所怜，愁思肠胃渗。诗才君独勇，辨舌予久噤。酒行且莫辞，醉胆沧溟浸。况逢尧舜治，面内来左衽。熙熙冠盖游，落落饱食饮。鸾凤自横飞，燕雀蒙广荫。徘徊食笋谣，明发扁舟赁。

予生本无羁，缪为兹县尹。日长公事余，佳客车接轸。入林安所食，烹庖就肥笋。森森苍龙孙，头角遭束窘。金刀仆争割，紫箨手亲陨。草火尤相宜，狼藉亦残忍。聊为一饷乐，得酒辄满引。喧呼棋屡胜，惨淡诗不敏。予腹既便便，从君莞而哂。

源从丹湖来，奔流朝北极。双桥跨长虹，千艘济民食。日华动清晓，岸柳摇行色。文王未出猎，垂竿人莫识。

湖广际长天，永日微风止。菱歌一舟去，雪阵群鸥起。荷香迷近远，秋色莹表里。试问贺季真，何如镜湖水。

山腰存废址，昔是玄晖宅。林藏幽鸟声，月弄野棠白。高贤百年尽，遗事千古积。此兴欲谁论，摩挲问磐石。

高台筑千寻，胜景供远目。云烟护城郭，吴楚接川陆。不知歌舞散，雌凤叫空竹。鬼火照残碑，应有精灵读。

环营凿九井，井深泉不竭。旧甃缺琼瑶，新苔荒岁月。重吟太白题，兴自柏公发。我欲唤常娥，团圆伴澄澈。

一种碧琅玕，攒根绕苍岛。浓阴不透日，密幄得春早。笙随缑氏仙，钓入磻溪好。欲识化龙蛇，唯应雪霜保。

登高望天涯，化石与君别。秋鬓霜露深，春衫薜萝发。旅雁只空飞，悲咽长不绝。行客归去来，芳心可休歇。

长江泻危矶，雷怒安可向。烟云忽藏月，鲸鲵互喷浪。朱衣叱犀火，丹青岂能状。引杯聊醉吟，径卧巨鳌上。

仙人赴金阙，灵墟蹑高路。空见白云飞，想乘黄鹤去。月冷步虚坛，苔深炼丹处。尘寰欲何为，光阴等闲度。

巨灵擘苍山，势分金阙对。月引晓岚交，江翻寒影碎。双凫落人间，千帆出天外。我欲往高吟，凌虚踏烟霭。

碧水碧如淀，染成秋浦愁。长桥通驿道，危堞起朱楼。荡桨谁家女，菱歌自风流。江心雪浪涌，知解渡江不。却羡云中雁，低飞过北州。

此夕宿秋浦，萧萧古岸头。白云和月散，江水晴空流。不及水中鸟，随波上下游。客情须自遣，知命适虚舟。

水晚舟檝止，山寒猿狖稀。虽怜秋浦好，未敢濯征衣。

霜落荻洲晚，水残鱼市衰。唯逢采荷女，素手理轻丝。

莫听猿夜啼，莫看芦花雪。倦客多少愁，离家八九月。

水有锦驼鸟，山多杜宇花。扁舟投夜泊，来自长风沙。

秋水适弥漫，宁分马与牛。酒楼翻擅价，不当白狐裘。

秋浦试北望，参天九峰奇。缘何谪仙客，名作碧莲枝。

万丈水车岭，还如九叠屏。北风来不断，六月亦冰生。

舍檝乘蓝舆，十里穿松林。悲风西北至，千千龙凤吟。史君如杜牡，方有爱山心。

齐山一百洞，咫尺接危梁。雨过频登望，逼人松桧香。

清溪十里岸，芦花八月天。不惜锦袍湿，应须櫂钓船。

秋浦胜姑熟，白鹇无数飞。谪仙如得句，须换一双归。

老谢夺秋景，横卷披云烟。寓目不知远，何须家辋川。

镜潭弄秋月，始知秋兴长。金龟能换酒，客鬓不嫌霜。

半空紫微亭，玩月动经宿。更待雨中来，林林看银竹。

秋浦一何好，名因太白闻。溪山围市井，鼓角下烟云。

采凤何年此地游，高台千古自风流。寒烟淡淡笼城郭，宝器时时出冢丘。舴艋竞归芳草渡，鹭鸶群舞碧芦洲。重华不返箫韶断，落日秦淮添客愁。

高台不见凤凰游，望望青天入海流。舞罢翠娥同去国，战残白骨尚盈丘。风摇落日催行櫂，潮卷新沙换故洲。结绮临春无觅处，年年芳草向人愁。

金陵龙虎国，况与王谢期。挂帆须一往，愿借天风吹。昔解徐孺榻，别来劳梦思。钟峰当北户，浮玉出东池。柳青白下门，鹭栖琼树枝。但对樽中物，何嗟镜里丝。如闻紫泥诏，起公翊明时。霈为天下霖，一洗旱暵悲。请歌甘棠歌，翻作新林诗。

休居尚蒙禄，愿赴兴龙期。况此孱病姿，感公久嘘吹。相望止百里，株坐徒倾思。呼僮刷鹤羽，驾言别清池。往将投新林，新林有高枝。仰听鸾凤音，轧轧如抽丝。穷阴欲雪天，燕雀无声时。接物伸妙理，运心广真悲。如何持一杯，要我百篇诗。

白鹭飞还集，新沙没故洲。山形龙晦角，江气蜃为楼。欲问前朝事，空怀去国忧。钟声万家晓，霜叶半城秋。化值唐虞盛，人逢王谢流。徐生思解榻，兵酝可销愁。

终朝荡双桨，夜泊碧芦洲。重城已在望，闻公晏层楼。华灯灿繁星，浩歌正忘忧。宾朋集珠履，佳节临千秋。愿言刷微羽，一饮清冷流。举目送高凤，箫韶洗民愁。

春岸草回绿，春江日浮金。兰舟忽言发，芥蒂悲我心。蔼蔼松柏友，雍雍鸾凤吟。愿同三岁遥，毋使离别侵。奈何千丈材，亭亭不依林。眷为九重知，移节宣德音。遂令帝王泽，深于太湖深。岂同失群鹤，饮啄怜空岑。谁将劳劳歌，一泻无瑶琴。

峨峨敬亭山，玄晖有佳作。贾公乃后身，风流今与昨。豸冠触奸邪，分符宛陵郭。江湖暂徘徊，烟霄必腾跃。予方卧闲云，时或乘皓鹤。水缩龙蜃归，霜清天宇廓。安能坐陇亩，凄凄眷藜霍。陈蕃有虚榻，黄埃侵断索。能如汲黯直，定许季生诺。往哉不可失，行闻还凤阁。

清溪安在哉，欲弄清溪水。更邀琴高生，携竿会于此。日落翠屏间，鸡鸣桃花里。不见避秦人，谁嗟远游子。

沈吟涧底松，不及尧阶草。不经君王顾，枉被风霜老。弱羽恋一枝，敢思浴天池。闻君有余力，何惜一嘘吹。青云与黄壌，回首隔追随。

贾谊几世孙，闲邪诚所存。一登御史府，直气壮中原。五载三去国，出论皆腾喧。浩养固无害，宣城况名藩。下车究积弊，摘节仍除根。乃迁孔子学，方庭树兰荪。讲解得董生，思单先生恩。轩轩慕高第，各各不窥园。修桥济行迈，掩骼招旅魂。萧萧囹圄空，清风时扫门。寻山出近郭，玉船红浪翻。谁为坐上客，能酬谢公言。自愧翅翎短，谬参鸿与鹓。不有瓦砾贱，那知圭璧尊。矧曰半面雅，岁久情愈敦。三章宠新作，词源何骏奔。几欲效长吉，微吟谢高轩。霜威信凛冽，即之自温温。又如太古镜，磨开苍藓昏。肝胆悉照彻，魑魅安敢论。行闻紫泥诏，沙路驰归辕。岂容隐岩子，留连爱石盆。看君杨天翼，北溟终化鹍。而我随白鸟，丹湖往孤鶱。

迁客昔登览，愁烟颓四隅。身趋夜郎道，恋咸阳阳都。此景古来好，此人今则无。空余秋夜月，素影湛平湖。便欲凌风去，酣歌与君俱。

唐时升老亭，剪棘今重开。南瞻峨嵋阙，北峙凌敲台。新公将家子，为僧亦多才。譬彼独鹤唳，安用群鸡猜。或弹玉轸琴，倾耳濯纤埃。清风不知处，冷冽时时来。吹云云窈窕，吹月月徘徊。幽人许共赏，渴心咀珍梅。了然得真味，尘魔屡崩摧。令侄人豪杰，书名骇奔雷。禅谈屡终夕，茗酌无余杯。还歌太白篇，事往良可哀。古今傥同辙，浩气不寒灰。

颍川贤大夫，虚怀蕴虹霓。虽分铜虎符，合在帝苑栖。邀我登黄山，攀云绝长梯。霜林正摇落，寒鸟鸣惨凄。金牛饮空渚，天镜开峨嵋。尘埋宋武妓，藓剥开元碑。谪仙送客处，魂断白日低。松梢想独鹤，轩昂避群鸡。还思北溟钓，赤脚蹋鲲鲵。时穷壮士耻，思远骚人悲。且举一杯酒，肯分云与泥。坐有北归客，张帆震雷鼙。往献白玉璞，不怜红粉啼。荐章已交达，高名动朝闺。君相必见收，烟霄速横飞。杯停可以起，看君开羽仪。

客从青阳归，为我谈九华。雪潭昨夜宿，衣上有残霞。鸣溜隔深木，白鹇栖翠崖。南游岂是远，乘兴必携家。

昔号九仙子，今名九莲华。差差浮碧海，叶叶散晴霞。积霭迷金寺，飞流溅雪崖。开帘陪岸帻，须觅夏侯家。

扁舟溯南江，群山渐秀发。遥瞻九华峰，点点出天末。迤逦见雄奇，平地犀尖拔。夕阳凝紫烟，仙簪聚鸦髪。又疑碧莲花，倒插黄金阙。想像终未工，灵襟谩超越。矧彼山中人，了与尘事绝。采秀既忘年，道授飞仙说。世间名任高，物外缘皆灭。百忧眷薄禄，我辈志已屑。趋荣羞捷途，就卑老刚节。雅知名山乐，勇往胡未决。此兴待君论，青衫可偕裂。

君颜削寒冰，君心抱坚玉。自甘正谏黜，不受公议辱。请言会面初，遭艰守穷屋。屋临修水阳，蓬门入深竹。伯季止三人，群书聚头读。野夫学孟郊，苦吟中夜哭。公达学伊尹，经济饱胸腹。君乃学扬雄，草玄明倚伏。遂兼孔氏易，极变悟神速。亭亭出林材，濯春千丈绿。我愿从之游，旦暮同饮𫗧。忠规日有益，文彩观郁郁。不肖俄遭谗，逃形入空谷。诸君释服起，为贫苟微禄。君来宣城幕，众谓得杜牧。我适游昭亭，林中骑白鹿。时趋资深堂，遇君亦休沐。饮酣河汉低，谈高鬼神肃。出处二三年，于焉失羁束。一别几何时，离群念幽独。野夫今郎官，佐郡驰朱毂。公达遽不幸，高名收鬼录。君昔居谏省，上方容启沃。忽分江夏符，善教苏弊俗。众饥发仓赈，卖丁与金赎。载歌奇章公，间运始来复。顾我最飘零，尘网自投足。遐趋僻小郡，势若羝羊触。道出贤侯藩，菁莪闻乐育。况当黄鹤楼，晴江春扑扑。美人卷红绡，笛奏梅花曲。龙行水底吟，云在山头宿。酩酊安敢辞，念此龄运促。君名方显显，我困已碌碌。一为涸辙鱼，一作秋空鹄。愁来如江河，篑障不可筑。聊书感怀篇，泪下遂盈掬。

巨舟发长溪，箫鼓奏云汉。史君领宾从，险绝穷壮观。逶迤转沧洲，稍泊大江岸。前登千丈峰，万里瞰弥漫。峨嵋耸双碧，斩斩天堑断。谁驱六龙辔，事逐孤烟散。如闻限南北，谬彼曹公叹。宁知真人兴，遐徼服辉焕。僭王苟余息，窘束若鼠窜。虹蜺渡戈甲，雷雨洗屯难。石根有遗迹，俯首想神算。承平逾百年，针砭决痈{疒丸}。幸兹国老贤，州事无留断。披榛构危亭，突兀出天半。乐成须吾曹，啸咏争璀璨。天空纤霭没，川动日华乱。群鸥或飞舞，缟练遗片段。归艎鲸鬣摆，渔火星点灿。灵犀安用毁，神理幽可赞。翻思袁谢辈，道贵一以贯。遇古名空传，逢今岁非晏。我公神采莹，皎皎白玉瓘。言词珠内掷，肝肾锦绣烂。平生存至诚，许与比象彖。况当仙府间，长谣愈华奂。原原无根涯，天马脱羁绊。顾予亦何人，勇和不知偄。譬彼禽之雏，敛翼自投弹。饮阑记名姓，会稽妙挥翰。滑磨青瑶碑，八法素常按。点画犹生成，霜池聚鸿雁。千载期弗讹，鉴赏永传玩。盛事难再并，月上归兴逭。

忆昔始相遇，谏院吴侯家。君颜清且少，皓雪敷琼花。把酒听高谈，正气横镆铘。倏别二十载，各在天一涯。君去登朝闺，我方浮海槎。进退自殊辙，音尘空雁驾。朅来淮上守，政声被幽遐。填德在风俗，余春散禾麻。斤斤梁栋材，葱苍蛰龙蛇。匠石未回首，电雹无倾斜。而我造宾榻，逢鬓吹尘沙。欢言问往事，念此岁月赊。开馆使休息，投文误矜夸。伯乐虽一顾，惭非真渥漥。功名业已晚，世路今仍差。独既醒不容，混迹良可嗟。清江秀山水，白酒浮月华。深犁熟粳稻，浅钓多鱼虾。长为避俗翁，不落猛虎牙。愿言虽未谐，行矣君及瓜。

明公有盛名，十年怀慕向。昨闻守桂林，清风扫蛮瘴。否来偶迁谪，暂泊宛溪上。斯事公议存，君命讵惆怅。坐扃顾申卯，自忘曾帅将。徯余领儿孙，时时入重嶂。遇胜寄幽怀，览古兴绝唱。况逢谪御史，文章号宗匠。赓酬戛金玉，侧耳听响亮。神交付逍遥，外物随得丧。汉庭忧乏才，贾谊岂终放。未即登金鉴，行须复牙帐。矧公饱经术，义足明霸王。推忠结圣主，大业继贤相。霈成三日霖，一慰天下望。微生实幸会，漫刺诣高{门亢}。尘埃蒙弊裘，何以异罔象。屏诎诚所宜，奖与若为当。逢知信有时，报德亦非妄。且陪昭亭游，昭亭春盎盎。

秋浦明似镜，九华碧参天。秀色动南斗，乃生名世贤。卓越夏夫子，其才文武全。一览无复遗，万卷能口传。奏书黄金阙，坐可安二边。功名初自许，世路多回邅。亭亭出林干，暴为狂风缠。乘槎往沧海，怒涛观大川。还闻上南岳，阔步从飞仙。解衣祝融峰，濯足天池渊。下视白日没，九州渺苍烟。倾罍吊屈贾，汝道吾未然。胡为夺浩气，惨淡趋重泉。冥心想太古，妙理追淳源。白云起归兴，却泛千丈船。少泊姑溪头，春林听杜鹃。谢李迹已往，高风在遗编。浮魂试一招，相望谁后先。伊余亦何人，谬拍洪崖肩。放身逍遥乡，致主知何缘。斯时方泰熙，薰风播朱弦。奇才森大庭，拔茅茹相连。岂闻卞氏璧，指以微瑕捐。愿取魋仓徒，投北首可悬。叹息比不足，浩歌成此篇。

二子跨黄犊，寻春造龙眠。身披五云装，翠发散垂肩。群儿漫相逐，不识南昌仙。我往一长揖，问我聊停鞭。深林藉草坐，对酌临潺湲。琅琅听险语，了了出爱缠。月殿折芳桂，高名金榜悬。掉头不回顾，息迹棦淳源。穷幽采紫芝，长啸呼青猿。使我慕高节，神魄方森然。言归恨不早，白雪羞盈颠。于时业无补，碌碌随冗员。交趾近反逆，蚁聚浮战船。邕廉皆失守，圣主忧南边。上将命逵卨，睿算天所传。虎罴十万众，干戈与云连。倾海洗枭巢，拓境除狼烟。怅怀炎瘴地，何日闻凯旋。北虏恃骄黠，分疆亦逾年。庙谟非不深，遣使皆俊贤。此事竟未果，艰虞甚防川。安得傅介子，万里威名宣。不然随隐沦，渔钓求深渊。出处两龉龃，悲歌写哀弦。二子顾我笑，汝心殊未坚。浩气本完洁，胡为自镵镌。请驾逍遥车，共游方广田。饥餐种成玉，渴饮华池泉。我命永不灭，是身犹蜕蝉。世纷速辞谢，来续清净缘。

乐老出三峡，骑驴访名山。一见五老峰，笑傲遂忘还。萧萧太古松，徙倚青崖间。泉石托生计，云霞会追攀。我宁求世人，世人非我闲。炼气得真惠，神针起疵癏。何时驾皓鹤，定应出尘寰。王母如问仆，为谢今钝顽。

开帆出长淮，泊舟近禅刹。仰瞻窣云塔，俯压神物穴。衍语如悬河，事从古先说。欣闻佛力圣，降魔未尝杀。尔来居几年，戒履皎霜雪。领徒三百人，昼饭天厨说。重重殿阁阴，清爽无六月。固知出世缘，了与俗士别。此生犹孤蓬，惊风畏飘瞥。长林宿鸟尽，而我归路绝。出处既不同，净社无由结。三叹复何言，疏锺云外灭。

禅师古豪英，识之恨已晚。浩气虽自充，灵标固天产。琼枝玉府秀，春波镜湖满。妙趣玄中玄，高谈简复简。痊予万古病，金刀刮昏眼。朗如秋月明，不害浮云生。始知金仙教，六幽同一情。一情亦何有，纷纷逐妍丑。遂令世上人，浮沉嗟白首。我愿卿相知，荐师为国师。一言了万化，尧舜诚无为。逢时扬至道，旷劫开群迷。儒佛实皆圣，胡为相是非。本亡末愈弱，行伪言空持。呜呼可奈何，师也予同归。

十年不变旧，交深情愈淡。世乐贻真羞，去若出阱陷。故林泉石新，悠然在虚鉴。寂寂夜香沉，无心答锺梵。

平生厌羁束，乐为名山游。五峰数千仞，拔地凌斗牛。山光落涧影，倒挂天河流。灵草雾露香，老木阴翳稠。鸟鸣春盎盎，虎啸风飗飗。耳目两以醒，虚襟清气浮。况有希世交，居焉治林丘。玄谈倾醍醐，荡涤方寸愁。出没死生际，日用诚吾由。应嗟世俗士，俯首窥王侯。百年聊汩汩，外物终何求。我将脱冠带，筑室东岩陬。长年丐香饭，师也能容不。

名山多隐者，五峰遇僧安。屹然高世姿，眉目冰雪寒。极谈了无迹，卷舌回惊湍。令我愧道心，龌龊滞小官。不能与斯人，物外振羽翰。惜为山下别，落月在林端。

吾尝奇华佗，肠胃真割剖。神膏既傅之，顷刻活残朽。昔闻今则信，绝技世尝有。堂堂颍川客，察脉极渊薮。挛足四五年，下针使之走。珍丸起病瘠，虫鲙随泄呕。一言傥不合，万金莫可诱。又复能赋诗，往往吐琼玖。卷纸夸速成，语怪若神授。名声动京洛，混迹逐良莠。相逢但长啸，遇饮辄掩口。独醒竟何如，无乃寡俗偶。顾非避世翁，疑是壁中叟。安得斯人术，付之经国手。

高飞不上云，不如栖白蘋。屈身五斗粟，何似种松筠。闻君将挂冠，筑室苕溪滨。况有朱少翁，达论可相亲。欹枕待落月，寻花送余春。市喧不入耳，休羡桃源人。我亦促归计，行当趋后尘。

霅溪皎寒玉，霅山卧苍龙。我方穷眺览，忽与旌阳逢。教告非俗语，泠泠启昏蒙。我旧骑蹇驴，君去跨冥鸿。一别十五载，旷怀渴清风。今闻佩县印，高凤潜衰蓬。谁信五彩烂，卑栖能自容。终当振羽翮，万里沧溟东。

惟昔庐山旧，舜师称老禅。惠也乃上足，解空无比肩。我尝叩其说，活活如涌泉。况复能吟哦，俯视唐皎然。一别二十载，相望修途邅。音信谁谓隔，月华长自圆。嗟予困俗累，久负香火缘。适为幕府客，远泛潇湘船。还过庐山下，庐山安足怜。既无故人语，顽碧徒参天。多谢子规鸟，数声空谷传。准拟趁汝飞，飞落赣水边。

宣城多名山，诗人旧经历。独无平云篇，煞怯作者敌。不然灵祇护，晦此神女色。留与无心人，开轩初占得。群奔万马放，片堕孤鹰击。缕缕蚕茧抽，枞枞羽林直。恍随片月散，又逐岚光滴。缟带裁未成，蛟绡莹无隔。苍龙奋修鳞，皓鹤舒春翼。天墀耸群玉，胡阵望鸣镝。尤怜欲雪时，铁甲万里黑。变化固无穷，想象岂尽识。贤哉谪御史，注目倚寒壁。吟非宋玉赋，心在汉皇席。愁来把樽酒，薄咏继朝夕。迷魂招屈贾，大句压甫白。初屯念经纶，作解须霹雳。终朝去为霖，未信长抱石。卷舒能及时，慰此长太息。诗言我枯疏，返类群儿剧。君探骊颔珠，不惮海神惜。更当俟来唱，研尽廷珪墨。

颍川有佳士，放怀慕清闲。或游公侯门，得诗乃言还。潇洒青松姿，俗驾何由攀。买田数百亩，家住濡须湾。匣有雷张琴，旋拨春醅绿。客来留一醉，听我弹数曲。收身趣已远，爱山心未足。千金建危阁，遥望九华峰。紫光射晚日，点点金芙蓉。南风吹秀色，半落樽罍中。酒味愈冷冽，琴声又玲珑。飘然紫霄想，何日跨冥鸿。

东城耿天骘，读书五千卷。有义或未通，至忘寝与膳。潜心唯丘轲，弟子并时彦。晚从进士起，青衫落铨选。捕贼偶诖误，差池困州县。宁知贾马才，不上明光殿。功名既无成，禄廪岂足恋。归来洁其身，旧学进吾善。构堂剪深竹，江山使对面。秀色览天镜，毛髪莹可见。闲情寄浮云，零落两三片。颓然堕支体，隐几自峨弁。有时明月来，朋簪合清宴。狂为梁甫吟，璀错珠玉串。夫人无妒忌，群妾美目眴。大儿富文学，又随太守荐。百口不忧贫，九品不为贱。内足外亦足，此乐信无倦。轩冕达士寄，形色圣人践。他时采高名，犹冠儒林传。

重华不可见，曾参久为尘。孝道遂零落，为子吟孤云。孤云泊南山，山下藏二亲。孤云自朝夕，坟草几冬春。悠悠我之思，孤云浩无垠。注视讵能揽，倾耳那得闻。音容劳梦想，涕泪濡衣巾。作亭坟之隅，奚止簠簋陈。扬名与行道，勉勉期终身。采彼孤云篇，为子书诸绅。

虎兮弗食子，谁谓虎性恶。一见慈孝人，帖身不敢缚。旧庐当绝巓，今寺据幽壑。人虎皆已非，断碑苍藓剥。

偶登秋水阁，静吟秋水篇。初不辨牛马，河泊方欣然。及见北海若，始惊大小悬。大小不相借，致令夔爱蚿。学者傥悟此，心忘真乃全。白云散林表，苍山落檐前。中有醉道士，兀兀知何年。寒风洒面醒，暖日曝背眠。弹琴不终曲，抚掌望青天。谁来达渠意，勿作虚名传。

深溪彻寒鉴，苍山开翠屏。结庵当此间，观妙题其扃。借问观何妙，伊人养性灵。岂为娱耳目，是将达神明。滞有乃为病，趋无亦何营。外感适变化，中虚藏窅冥。夜深片月散，林鸟三四声。寥寥太古风，吹我襟尝惺。逍遥形骸外，浩荡天地情。未能同子乐，聊用歌强名。

苍山如巨龟，长淮就吞吐。石林含霜明，爻卦俨可数。相传有神物，在昔遭圣禹。絷铁送潭中，作镇亘万古。乾坤未云息，魑魅那得侮。至今崖下潭，不敢设网罟。迩来建佛庙，金碧烂庭户。长廊肖深洞，夜香郁浓雾。一读碑上文，飒尔精神聚。悯旱截臂翁，开山即初祖。借僧百万人，下坛三尺雨。至尊亲赐诗，高名动寰宇。楼阁疑化成，何年运斤斧。洄流涨平沙，舟楫永无阻。尤怜瞻仰地，曾是欹倾所。王者唯好仁，佛力岂无补。我来解征鞍，赫日正卓午。凉风如冰霜，洒我襟上土。仰惭云衲禅，未尝倦行旅。还思治水功，冥寞今何许。

晋道昔纷乱，志士多学仙。乃愿脱尘网，毕身飞绛烟。卓彼抱黄子，遗迹兹山巓。地灵无恶木，杉松碧参天。四时不变春，修修女萝鲜。下有白鹿卧，上有青猿悬。微风五音奏，不假朱丝弦。来者迭宏构，深门秘真筵。余芳考金刻，眇末期羌肩。回念时运泰，岩谷无逃贤。寓游足以乐，携壶谩思玄。黄冠四五辈，达者余所怜。未尝诣州府，白髪犹侵颠。而况尘中人，欲以永岁年。聊书一日事，继之逍遥篇。

云公说法时，诸天雨名花。此事古老传，岂为虚语夸。至今数亩地，长松肖龙蛇。下不生蔓草，上不存栖鸦。夜或散瑞光，烂若赤城霞。沿崖仅可到，狭径宁容车。严严渤海公，好古心无涯。携筇徐步至，极眺频吁嗟。不唯古佛迹，绝景来幽遐。城郭如钩环，井庐杂禾麻。青山断绿野，白水连平沙。翔帆出天镜，叠鼓传掺挝。又复听归橹，大泽鸣雁驾。云烟失浦溆，霜雪摧蒹葭。顾瞻指掌间，千里无毫差。中天二龙飞，此邦恃犬牙。纳士业已缓，何殊井中蛙。神兵半夜集，城裂如剖瓜。唯仁乃无敌，四海同一家。我公乘闲来，式宴宾亦嘉。作亭当旧址，海月浮窗纱。举杯莫辞酒，越女弹琵琶。为我谢云公，亦有三春葩。真法忌拣择，岂校静与哗。酩酊上马归，鬓髪从纱纱。

下马携瘦筇，凌晨极幽赏。腾身孤峰半，纵目浮云上。严严洞天路，霭霭灵气王。古木藏春容，飞流落天幌。断崖倾郁萝，深宫秘真像。坛心彩虹贯，幡脚仙飇飏。老鹤时一鸣，众鸟不敢傍。人寰杳何处，仕路险已忘。高歌乐逍遥，抚掌遗得丧。长生岂无术，静理聊自放。独醒世不容，苟合情辄枉。咄嗟胡乎，兹焉卜长往。

苍崖犹积雪，冻林春未归。石径稍可通，决决泉声迟。薄游欲何适，携筇负阳晖。览胜辄长啸，世事吾何羁。忽到仙人家，楼殿势欲飞。皓鹤向人舞，青猿攀树啼。屏风叠苍玉，深潭莹瑠璃。谁云蛰龙卧，朗咏前人诗。飕飗太古风，会生松桂枝。回首归兴遥，日暮青云低。

盘石琢深齿，贯轮激清陂。运动无昼夜，柄任谁与持。霹雳驾飞雪，盛夏移冬威。功成给众食，势转随圆机。翻思兵家言，千仞俯可窥。又想对明月，大壑投珠玑。睥睨巧匠手，不使差毫厘。牛驴免穿领，僮仆逃胼胝。利用固已博，沉吟岂虚辞。愿将水磨篇，荐之调鼎司。

禀禀齐成业，得之权公碑。逢时初多难，退密安庭闱。深怀经纶策，起佐虎罴师。省郎拜侍御，出赈关中饥。俄登谏诤列，忤旨领一麾。徐迁河南府，法令严张施。宿奸即诛殄，和气回霜威。德宗治勤劳，器公达精微。付之元化柄，庶绩几纯熙。兼职在国史，直笔信不疑。皇皇君臣际，忠孝世所推。宜其源流长，千载尚弗遗。于今见远孙，大雅敦形仪。银章佩县印，白玉涵山辉。丈人与先翁，登科实同时。相逢进余烈，语讫及祖基。家传唐相诰，绨袭常亲携。焚香俾一读，令我增叹嘻。玺文俨如新，是亦权公词。顾郑崔许辈，其名各亲题。邈然想高风，拂拂云雾披。芬芳一何远，阴德未少隳。几经兵火余，定有神物持。不落他人家，后嗣贤可知。请令妙绝手，模将刻瑶琪。传之固无穷，永作来孙规。

君实名卿孙，妙画箧所聚。壁间四幅画，收尽苍洲趣。瘦柏盘大石，雪霜迥不惧。举斧挥栋材，未辨在缣素。离披老竹梢，直裂见枯处。凤凰欲来巢，俯视犹屡顾。壮观殊未已，白日去还暮。愁怀起窗壁，注目乱烟雾。烦君灯烛张，免我颜色沮。乃知顷刻意，直有千载寓。

横披五尺素，中有万叠山。山卜千丈溪，恍疑泻潺潺。西风偃古木，惨淡秋色顽。蓼红菱荇碧，缺岸如破环。小舟半阁沙，茅屋深无关。三牛行啮草，一犊随母还。牧儿掣牛鼻，望家喜生颜。欲知田家乐，此趣何由攀。而况画手妙，意思能余闲。远出物象外，不在粉墨间。临之发孤兴，飘忽辞尘寰。

与君有前期，共为名山乐。十宿太上家，百骸失尘缚。夜半瞻星辰，离离半空阁。香氲结盖网，华灯焕朱琧。金钟击清霜，远响答玄壑。太霞无别境，洞章自酬酢。君虽潜贱贫，志意在寥廓。暂为处群鸡，曾是横空鹤。一别几何时，又见圆蟾落。长须俄及门，金石重然诺。手写黄庭经，寄我辟邪恶。我方闭空屋，隐几效南郭。为君兴一读，玉液泻河洛。何当结长游，相伴趋恬寞。

一别隔千里，梦寐期追寻。闻君宿琅琊，浩气酬云林。雪霁望明月，山光如缕金。天高归鸟尽，海冻诸峰沉。骑鲸人已去，玉溜扬清音。君当继绝唱，老凤霜梧吟。释彼猿鹤怨，解此尘坌襟。驽马鞭不行，空负希骥心。

君家庐山下，我昔庐山游。芜阴偶会合，共忆林泉幽。山脚仙佛居，宝阁连琼楼。客子多所至，未足勤吾求。最爱山北冈，鸟道通岩陬。其初惠远辈，遗芳至今留。嵬峨定心石，欲脱如簪抽。下视千仞溪，半空五云浮。石门扼危磴，天瀑垂还收。微风仙籁奏，灵草香气柔。龙吟万壑响，桂子落三秋。安栖虽未能，历览稍已周。一别几三年，万事何悠悠。日月随转目，霜雪易满头。饥将无稻粮，寒亦乏衣裘。虽非圣贤耻，自起妻儿羞。慨欲携锄犁，为君耕旧丘。经年饱蔬粟，吾道从休休。

春风归未归，白日一何速。偶陪御史骢，逶迤傍林麓。名花结深洞，繁枝缀寒玉。疏青爱老柏，壮节咏孤竹。诸君皆俊贤，笑傲失羁束。何生家最穷，昨日旋籴粟。尚能邀我饮，盘馔逮张烛。今夕宁须辞，酩酊固所欲。醉则骑马归，官长定不辱。酒行姑徐之，聊用讲心曲。

积忧避纷谤，杜门甘贱贫。破屋败风雨，荒蹊绝车轮。幸无尘坌集，静与凫雁邻。吾年半已过，空花眷余春。往来犹康庄，安用烦距䜣。念此良自适，浩歌洗忧屯。

溪头守穷屋，白昼常静卧。唯闻鸟雀喧，岂有车马过。苔沿土阶绿，风尖纸窗破。遗编对古人，千载默相和。

爱此城南静，穷年守茅舍。无能聊自安，有智必趋诈。红蕖笑池面，白鹭时时下。呼儿补疏篱，选吉得天赦。

衡茅颇幽独，物景资所好。修篁清风来，远渚晓烟冒。才短难趋时，囊空不忧盗。静几无纤尘，焚香读真诰。

官闲何所之，倚楼纵远目。田畴耒耜出，高下春雨足。人家有生意，慰我苦幽独。忆昨水沴余，海气荡坤轴。蛟龙坼川原，舟楫造溪谷。禾麻安更论，未能保骨肉。有子杀为食，何以厚风俗。上赖天子圣，诏书勤抚育。虽使发仓廪，饱岁实无畜。郡县徒仓黄，论丁具糟粥。所救无几何，往往委沟渎。今兹气候正，逋民稍来复。楚风重祠庙，才归竞巫祝。此物岂有灵，焉能助丰熟。渺思济时策，慎择良宰牧。金缯斥诛求，教化行比屋。祖宗德泽深，万岁长沐浴。题诗起高兴，飘然跨鸿鹄。

瓮中有浊酒，畦中多美蔬。呼童取大网，更向溪中渔。鱍鱍得鲜鳞，斫脍选肥鲈。君生不能织，我生不能锄。儿孙无白丁，生理已有余。陶然共一醉，隙间驰白驹。倏忽各已死，体化委虫蛆。

鹗飞不在泥，决有青云趣。凤凰不妄出，恐为时所误。桓桓南都贤，幸遭明主顾。垂绅正手板，磊落奏治具。源流出无穷，胸胆豁以露。帝曰卿良哉，予僚汝之父。果见麒麟儿，腾骧蹈前步。擢为东宫允，往漕八州赋。予将观汝能，慎勿惮细故。朅来重湖南，君恩密宣布。拔才惟俊明，逐吏皆狡蠹。朝廷方更化，免役出金助。深沉详施为，委曲善告谕。有司绝诛求，比屋乐农务。贫富一以均，歌颂喧道路。七月新书成，入奏驰骏驭。君来万家春，君去秋色暮。清湘似君心，偏使丑影惧。何时到金阙，显用期必遇。成法无瑕玼，后效有程度。皇皇太上圣，赫赫师尹辅。大业日愈新，虚怀未尝饫。谏垣将峻陟，使节岂还付。却忆仁祖朝，天下复庠序。南都最为盛，万里英材聚。严严高平公，明堂真栋柱。尚书继踵来，两献仲舒疏。君家有大阮，敛缩未腾翥。名声晚乃达，霖雨今仍霪。信哉颜渊氏，必用孔子铸。邦家不乏才，社稷永盘固。伊予亦何人，不异罝中兔。时命适大谬，与物竟多迕。卑栖邵陵幕，窃禄饱婴孺。不才甘委置，朽木费吹嘘。一朝逢知己，拔茅冀连茹。翻思刷羽翰，翩翩厕鸳鹭。不然弃已归，筑室幽闲处。吐纳元和津，万事不挂虑。韩子亦尝云，岂肯居沮洳。

长城截湘江，盘盘据天险。承平逾百年，民富德泽渐。层居出云汉，门户当翠琰。尤爱湘西山，佛寺金碧俨。引泉甃深池，因崖起危广。长松争嵯峨，众木就退敛。远思秦汉间，疑此藏玉检。盘石可径卧，苔髪滑胜簟。方塘才俯窥，引手取莲芡。四绝校重轻，欧沈信已忝。卓然韩杜诗，光焰不可掩。大羹味全醇，美玉灭瑕点。悄若蓬莱峰，夜浪岂忧飐。又如上帝箓，默诵破群魇。惟惊落俗口，一读一遭贬。知音希世逢，谁谓此言谄。穷奇须竟欢，忧来热吾脸。不得陪俊游，自知冗官玷。论情既霄壤，咫尺隔秦陕。不为谢安侈，应慕杨绾俭。赓酬继前唱，岩壁俟镌剡。去为经世霖，慰此楚封歉。离杯空酣酣，离恨犹冉冉。雁鸣洞庭阔，霜雪鬓毛染。行矣无淹留，路转双旌睒。

尝读大易辞，可止戒遇险。麓山俯城郭，盘盘进以渐。重岗如连环，斗起若圭琰。佛宫敞金碧，儒舍陋茅广。修篁万兵肃，老柏壮士俨。独鹤时一鸣，众鸟归翼敛。兰风新麝裂，芰雨真珠飐。虚堂群动寂，冠缨堕枕簟。颓然委支体，清梦竟无魇。引坑酌醇醑，激齿碎圆芡。载歌少陵篇，一重复一掩。桃源归路隔，回首惊俗检。不唯纵逍遥，且喜远邪谄。清湘稚子浴，其乐吾与点。况闻长老言，了悟生理忝。心如碧莲花，忍使红尘梁。又爱御史碑，白玉不可玷。能忘迁谪忧，直笔正褒贬。清旷终何为，名迹漫镌剡。吾君方更化，凡百务节俭。楚封劳贤侯，重地比二陕。施为若霖雨，一饱苍生歉。新法持以归，恋山休荏苒。想当奏御时，和气动舜脸。拜恩明光殿，日射腰金睒。

高鸿方冥飞，万里不回首。况当移杪时，霜露湿星斗。鼓翼无何乡，永避网罗咎。君子重出处，此义安可负。嶷嶷潭府公，清誉比琼玖。节制临八州，时命非不偶。胡为请分务，念念在林薮。切尝听公言，三朝禄食久。四十有五年，数为漕与守。慎事无纤瑕，收身养吾寿。儿孙皆赏延，君恩诚已厚。朝廷新法度，利害喧众口。纷驰使者车，必行无可否。嗟予力已疲，何以为父母。不待老有请，连章至八九。君相惜其才，符竹今仍剖。苏台古名邦，震泽当运气牖。拜恩臣岂邀，客贺但挥手。便道将径归，辞疾上印绶。家园瞰西湖，云月是邻友。翛然一榻外，长物复何有。隐几悟僧禅，颓形若陵阜。不学陶朱公，反为利端诱。不学陶渊明，区区爱琴酒。文王如搜贤，肯弃渭川叟。行己无固必，资深逢左右。重来作霖雨，一洗苍生垢。信哉孟轲氏，和任著伊柳。独善名易灭，兼济垂不朽。噫嘻高鸿篇，在理或可取。

我欲渡湖湘，君乃赴京阙。官期安可常，念此千里别。人生几何时，倏忽变华髪。难成唯功名，易往嗟日月。在贵勿外矜，抱穷岂中热。顾彼四老人，未尝事干谒。一朝扶太子，千载名不灭。安之命与时，为君颇详说。西风吹月华，冷静若冰雪。何处望乡关，乡关此时节。

故人京洛来，共话十年别。朱颜虽未雕，颇有鬓间雪。夫君起文学，今乃官麹糵。虽云屈雄才，犹喜待金阙。朝政今更新，百执勇施设。愿言慎所职，法酿务精洁。上方祭祀余，一饮兹以悦。云霄即横飞，勉勉著勋烈。行将鸳鹭群，何暇笑跛鳖。跛鳖亦自知，中心冷如铁。

我昔发溪口，君来具华筵。烛光射酒色，四座凝春烟。饮阑赠嘉唱，响韵胜弹弦。闻君今解印，念我簿书挛。不及姑溪流，会随千丈船。君才世无双，君名天下传。五十试一州，治术如颍川。上方争政务，下诏稽汉宣。谁能荐此人，惟贤乃知贤。聃聃范文正，道德诸公先。辟君登幕府，师友金石坚。大匠忽云逝，美璞畴敢镌。古来出林秀，多为风雨缠。明主往自结，献书玉墀前。功名期待达，况当未衰年。

长沙多禅翁，受也予所慕。清犹玉潭冰，不着纤垢污。坚如岁寒柏，不入蝼蚁蠹。一听玄谈玄，银潢自天注。源流何其长，涌绝曹溪路。请陈会面初，赤白照窗户。短鞭驱瘦马，一蹶复一步。北趋林下门，解榻欣我遇。圆瓜剖青瑶，激齿寒浆聚。搘筇拈古语，法乐过韶濩。廓然外生死，头角白牛露。师云三百年，儒者莫尔悟。自兹往游数，道合忘细故。倏忽捧边徼，狡穴首招谕。微功有司奏，一命金阙赴。扁舟泊沙尾，行色业已具。惆怅难再留，何以慰心素。日月若驰𫘝，报体孰坚固。愿期圆照中，生生迭相度。回首欲无言，月上潇湘渡。

云收岳麓静，月渡湘水明。独鹤唳空谷，哀笳奏重城。巾屦尘坌远，怀抱冰霜清。云何别彼土，忽作中州行。中州七八载，浪得丹青名。归心故岁发，白鬓新年生。客帆欣所托，何时经洞庭。逸笔写秋色，烟岚吹素屏。殷勤远相寄，万里鸿冥冥。

我有高世想，喜逢高世人。谈诗何所极，元化浩无垠。物象不得晦，丹青亦通神。逃名出京洛，寓迹遗埃尘。锡飞天柱月，杯泛洞庭春。问我别来久，请吟佳句新。便欲结幽社，静栖还本真。陶潜须一醉，宁起远公嗔。

释从白云来，衣上白云湿。借问来何勤，道师碑未立。文言予岂能，孝节尔谁及。却返旧山中，猿啼暮风急。

先生辞太学，得邑治阳羡。仁义稍施设，浇浮遂丕变。讼庭寂无事，案几闲笔砚。青山落樽酒，白鸟聚畦甸。长桥跨空碧，溪光拖晴练。追随斩蛟处，想象昔人见。高吟壮魂魄，老句掣惊电。休焉聊自放，性理还吾善。忽闻新天子，下诏罗俊彦。教由宗族先，六经咨讲辨。先生应诏起，肝胆露万卷。制度惟日新，渐磨岂闻倦。长苗忌速揠，良金务多炼。杳杳青云衢，阔步从兹践。朝登诸王府，暮侍金銮殿。勿兴山水思，固有夔卨愿。寄声阳羡人，棠阴有余恋。

东风不肯住，发尽梅花白。又着柳梢黄，摇摇向行客。客行无时休，何以销客忧。今古一樽酒，酩酊江上楼。黄鹄飞青云，误随秋雁群。网罗千万里，泾渭欲谁分。诗思阳春发，平湖望明月。若遇北归人，芳音无我绝。

群山凌皓雪，修途无点尘。寒梅数枝发，持送北归人。人归向瑶阙，头角屈以伸。十年困尘滓，一旦乘风云。大用多晚年，请看钓渭滨。又如四公子，长揖取名勋。其余琐细辈，为君何足陈。我忝交君印，俯颜愧斯民。疲驽追逸骥，浇漓杂醲醇。物理有屯泰，贤愚固难伦。感君重然诺，西郊待归轮。非君肯卑屈，谁复许相亲。

我爱陶渊明，隐不群异学。今朝识其孙，璨璨真玉璞。森然家风在，辩说倾电雹。江头偶逢我，笑我何龊龊。恨不从君去，高飞同饮啄。顾此翅翎短，岂能超五岳。我止愁复愁，君行乐其乐。

江天九旬雨，江路三尺泥。扶家遂远适，羸马正难骑。传舍野烟中，子规连夜啼。乡园归得到，应已血沾衣。

泠泠皖溪水，悠悠天柱云。云行水光动，水洗云影分。幽人坐卧吟，孤绝迥出群。资彼云水秀，释此尘垢纷。胡为倏言别，扁舟连夜发。往登姑苏台，而望太湖月。却寻史迁迹，但见苍烟灭。览古竟论今，治具校工拙。有才不得施，著书贻后世。何必腰黄金，自享千载贵。鲈鱼秋正熟，云泉味尤美。若逢吴市门，更访长生理。

北风方苦寒，冰霜昼未消。偶倾御史盖，同上丁山椒。空崖白云宿，拱木猕猴跳。碑皴龟腹裂，泉活龙尾摇。枯松起幽籁，中天奏云韶。苔深鸦髪翠，石立壮土翘。荒坟瘗参军，沉魄谁与招。却读乐安词，惨淡窥泬寥。矧复见犹子，危言动清朝。甘心脱豸冠，窜迹投冗寮。公议在后世，美才无吝骄。六经收满腹，辨析皆有条。登山听君语，淙淙碎琼瑶。但惊白日落，归驭不可邀。明发余亦往，安得同渔樵。

闲心乐名山，景象恣吟剽。昭亭西南隅，乱峰最青峭。盘盘得修迳，豁豁渐明眺。一读道旁碑，古兴恣雅要。知有金仙家，即往不俟召。平田转回塘，飞瓦接危峤。东边卧石虎，徐王旧坟兆。但惊深藓晦，不见金碧耀。图形半残缺，冷榻孤灯照。深篁归鸟没，空岩雪风叫。敕书刊翠琰，灵迹获猎烧。寒潭多蛰鳞，佛子忌渔钓。动活各遂性，蕃衍理可校。余晖初月散，幽籁发玄窍。中有无心人，禅禅自相绍。问年逾耳顺，肤色尚如少。翻令念达人，鸿蒙首频掉。时平冠珮繁，往往属不肖。岂如弃以归，林泉自投跳。卓彼蒋夫子，诗辞极精妙。能来同我游，险绝共长啸。终当为君诵，古律变新调。更评江南事，僣迹又足悼。不能降真人，卒用焚祖庙。训狐啼老木，愁烟起荒藋。复有贰卿碑，曾为叅军吊。勇为手势吟，一助玉瓶釂。

晴光散余翳，佳辰值清和。联车不辞远，共登昭亭阿。步夷惬苍石，缘险扪修萝。迥出白云上，俯瞰飞鸟过。凌霄插危观，裂地注明河。微风解兰芷，广陂浴凫鹅。潭潭紫华君，左右森矛戈。雷电在呼吸，玉帛荐牲牺。庙食溢千载，祐民理无讹。崔碑梦恊吉，谢守诗载歌。却憩林下寺，裴颜迹尤多。丹青业已晦，长髯但皤皤。笔画肖家法，燕尾无偏颇。览古发遐想，缘情还独哦。逢时不荣达，憔悴同苫蓑。嗒焉姑自丧，安之如命何。彼美蒋御史，道术追雄轲。眄予委泥涸，有意倾余波。荐士古来重，披剑今则那。书为昭亭篇，昭亭崕可磨。

春归白昼永，庭虚民事退。寻幽何所之，佳宾幸同载。出门十余里，仙者余迹在。非实固难评，洞壑茅可爱。绿萝垂长帘，秘景得藏晦。造深揭苇火，陟险汗渐背。中寛稍可休，仰视覆圆盖。石乳忘岁年，物象千万态。龙泓绀澄碧，溢溜渐飞洒。阴森毛骨寒，志往力殊怠。磨崕记名姓，斯游定难再。人生足离合，世役异屯泰。清风起林杪，萧瑟动天籁。归欤亦何求，盈筐采兰艾。

南出长沙城，西渡潇湘水。谁铺碧鲛绡，迥透黄金底。中分橘直洲，隐若鳌背起。府邑古称雄，地势信少比。苟非仁义图，畴将甲兵洗。晚色烟雾开，人家明镜里。斯须舍舟楫，纵步踏兰芷。遥遥望松门，物象愈奇伟。枝叶既不繁，霜雪讵能毁。传云陶将军，屯营手植此。至今凌云气，犹如大君子。才过清风峡，路转不容跬。尘寰自此隔，佛界朗瞻跂。层梯上重门，绘塑光炜炜。皓鹤去无踪，寒泉但清泚。遂登法华台，平目瞰千里。返惊人世卑，堑壁徒为耳。连甍十万户，罗列在案几。想当韩杜时，荆棘晦遗址。不见湘西篇，惟夸道林美。幸同刘子来，纵视眼不眯。作诗君勿谦，前辈尚可拟。挥笔方争豪，求心翻自鄙。请看梁上题，半是泉中鬼。白髪纒利名，何由外生死。道师深悟禅，软语听亹亹。明驱三乘车，济我岸超彼。台名将谓何，此喻有深理。香色存天然，了不染泥滓。救物运真悲，得法终日喜。

名山寺多占，此寺山尤名。妙云镇弥覆，层层结缦缨。日光昼微开，灿射黄金城。木老枝叶简，水长音韵清。五峰如绀莲，中有楼殿横。是必龙华宫，禅禅悟无生。一灯破群暗，众灯迭相明。纷空素葩坠，悲晚孤猿惊。予方困邅途，寓宿骨已轻。愿言永栖此，读尽宝藏经。顾盼适所适，了绝物外营。马秣仆亦饭，奈何催北征。

游遍湘西山，晚至鹿苑寺。平冈列城郭，长松肖兵卫。入门尤清凉，读碑辨往事。乃知阿育王，曾此藏舍利。浮屠当殿阴，令人竦瞻视。宝网敷金云，倏忽变苍翠。僧云秋杪时，月静甘露坠。大觉去无踪，山祗自灵异。白鹿不我逢，残花在岩际。居者多寿老，安禅信无累。笻衲为生涯，心不坠情伪。源源听法语，陶陶袭和气。簪绅胡为乎，顶踵缚忧愧。愿从彼上人，预闻第一义。烦心沃醍醐，顿悟超十地。聊为鹿苑吟，清梦不成寐。

此洞昔无闻，人迹固稀到。一昨紫微游，刻石记所好。遂令天下知，游者争欲造。我方珮县印，事闲慕高蹈。联镳二三子，并坚松柏操。樽罍薄携持，丁壮却前导。行行逼崕巅，紫翠射襟帽。方疑攀郁萝，又若堆海潦。石门未及窥，忽值山雨暴。风云暗衢路，雷电拆岩峤。苍黄仆夫语，踊跃猿猱叫。黄泥濡衣裳，安得白日照。初游成欢愉，中险触愤懊。佛舍距几何，望望目睛眊。击镫促疲马，十步九欹倒。登堂亟就榻，释子数相劳。寻幽尚龃龉，处世信难料。暂眠稍苏息，起坐复悲啸。宁非山鬼护，不使俗客眺。桓桓翠琰文，愈读愈精妙。名由今日新，迹入万古耀。骐骥步莫追，驽骀志弥劭。犹期六月来，散髪避炎燎。一雨路阻绝，何以为壮少。归欤歌芜词，聊为起同调。

登山得斯亭，佳宾幸过从。取笋苍玉林，置酒黄金锺。愿言寿而康，泰运宁易逢。孔孟陟三事，尧舜乘六龙。民财皆辨析，田壤仍登丰。关关禽声和，剪剪木影浓。濯足就绿水，披衣揽清风。微吟百忧散，达道千古同。诸君况才豪，如罴复如熊。莫辞烂醉归，皓月还生东。

寒日少晶光，山色亦惨惨。瀑泉冻不飞，啼鸟声顿减。传呼绣衣来，僧鼓击坎坎。石坐无毡裀，团团织蒲菼。比为泉石游，固已慕清淡。爱君神采莹，皎若白玉鉴。一登林际亭，毫髪无遗瞰。勇起发孤唱，四坐噤莫阚。君辞如太羮，我语效盐咸。卷旗促降敌，贤将释不斩。虽生已包羞，铅刀竟谁錾。却读道旁碑，往事增新感。功名能几何，回首岁时暂。胡为夺浩气，百忧煎一胆。趋时既迍邅，独往固勇敢。白云无人争，皓月从我揽。开樽直一醉，莫惊别袖掺。明发何所思，龙断坐汲黯。

腊月衣未绵，两股冻成疾。谁复为我扶，平步时时蹶。文章那更论，精魄恐坠失。缘何御史君，相招傍寒日。迤逦造林泉，尘坌为披拂。霓幡云外垂，石虎草间出。深门窥泬漻，拱木递萧瑟。丹青与老碑，遗事知仿佛。僣迹已榛芜，新游论胶漆。主人才何如，骥足千里逸。梅君南昌后，襟韵犹凄溧。刘子亦可奇，彖象久精诘。顾予最空疏，百辨今已吃。谤言来戈矛，自量几不密。终甘首阳饿，岂效操瓢乞。

铿铿南华经，语意妙复妙。高能出苍旻，卑不厌藜藋。阴静偶暂处，影迹两莫吊。息踵真人徒，息喉愚者绍。方同造物言，万变领枢要。既能无怛化，勿凿混沌窍。百家拾其余，所得及遗溺。至音听以气，世或昧此调。不见杏坛讲，犹为渔父诮。君看泰山顶，半夜日先照。惟逢蒋颖叔，沉默造玄窔。落笔逾万言，严密若诰诏。嗟予久聋喑，此道雅未剽。一昨闻君谈，神悟百骸疗。人忘道术游，鱼忘江海跳。昭亭果见期，为子发长啸。

吾爱秋水阁，水影照采椽。莹碧不知极，定与银汉连。荷花十丈开，白藕想如船。双鹤时一鸣，寒霄下回旋。况复对羽客，岂异蓬莱仙。便当沽玉液，猛饮明月前。人生不嗜此，何物能逃年。请君倾醉耳，松风奏薰弦。身世能两忘，安用养浩然。梦觉事已殊，此道谁能全。驰驱冠剑徒，百岁犹倒悬。深深下于地，冥冥高出天。君语达已达，君歌玄复玄。大笑问刘子，细穷秋水源。秋水源可到，更寄琳琅篇。

追维平昔游，十几丧六七。与君虽尚在，踸踔各衰疾。功名无几何，岁月忽已失。伻来辱新诗，欲和久阁笔。文章老愈精，光彩烂星日。市门果神仙，参军真俊逸。又如窥沙漠，铁骑万余匹。一战孰与当，百胜得深术。有过惧不闻，愚恶志所嫉。言归洁其身，天命能自诘。知音我愈寡，深谷讵敢出。相望止一江，高议容接膝。请观商山皓，宁终守蓬荜。众人拉其华，君子俟其实。定当卜邻去，携手藏于密。

黄獐雄领雌，青猿母抱子。一落罝网中，城市就生死。不如图画上，山深石泉美。永无罝网忧，精神自全耳。爱之写横轴，容易披案几。动静适自感，物我忘表里。犹疑跳踯去，毫端讵能止。易生名独擅，斯人嗟往矣。后来称李范，赠君君勿鄙。纵令笔未妙，犹胜负涂豕。

新亭彼谁构，名因翰林揭。惟南极空旷，朗咏佳兴发。倾盖忘形骸，辄莫叹华髪。归帆天外低，渡鸟云端没。中原峥嵘际，天堑限楚越。宁知承平来，但见山花歇。君相方圣贤，胡为念京阙。但穷林泉乐，蹑屐上崷崪。酒量孰先降，樽罍未云竭。欲寻太白坟，草间迷断碣。神交无古今，清风来飘忽。征辔还催人，东峰挂寒月。

鞭驴赴君招，十步九蹶促。相逢即忘劳，深围坐重褥。恍疑出尘寰，气象豁双目。名花散天香，仙露浥柔玉。寄乐方寸间，岂必待华屋。脱屣远市朝，散髪免羁束。更闻诵新作，字字芝兰馥。堆盘樱实红，满斝酦醅渌。幽欢未言归，酒令不须督。平时常卷舌，动静畏险俗。玄谈今尽倾，我难惬君欲。朝闻夕可死，悟矣无迟速。感君倾醍醐，洒我久饥腹。又如旱田禾，沛然甘雨沃。主人意殷懃，呼儿具灯烛。谁家有斯客，贳衣心亦足。明朝得长篇，调险不可续。

五代迭凋丧，江南最偷安。三世弄翰墨，煜札尤可观。禅林榜法喜，妙势如飞鸾。尘埃一藏晦，皴斮脱羽翰。适逢集仙守，好古将模刊。振襟自披拂，涂饰粉与丹。呼僧辨遗像，仿佛存纤纨。作书究本末，风雨生毫端。精神还故物，霹雳惊蛰蟠。幽光亦焕发，令我复长叹。念彼士君子，穷年抱饥寒。不及稽古踪，泯默知遇难。

君马一足病，琐琐阻行迈。况复梅雨天，坐卧不能快。空山无大脔，何以具君嘬。墙根采肥杞，湖漘买鲜鲙。开樽荐浊酒，高论幸忘惫。寸心拔茅塞，两耳抉双聩。文醇潜大和，诗险露幽怪。联吟极物象，君胜我屡败。东野久龙钟，多惭退之拜。奇才必自重，虽黜愈勿懈。卞璧未遇时，在璞岂能坏。鉴赏一日逢，青紫信如芥。君行且迟留，马病愿未差。贳衣亦何辞，庶用接嘉话。

史君尚清净，携客无杯肴。茗酌诵佛经，尘缘顿沉抛。疏云堕檐际，微风泛林梢。吾心已皎皎，我学岂𫍢𫍢。濡毫题名姓，识此逍遥交。

山沉江海阔，月行天中央。游子宿何许，只应归梦长。浮云且莫生，星河助余光。徘徊问孤影，惆怅安可忘。

我思昔人言，处世犹大梦。尘编堆床头，抚事聊一诵。兴衰系时运，贾谊尔何恸。又思东方朔，为鼠知不用。谁怜胯下儿，能领百万众。势去竞诋排，功成乃歌颂。人情岂相远，此理古今共。桓桓耿夫子，策射金榜中。老彼涧底松，未作明堂栋。暂来令句曲，寻仙造深洞。摩挲瑶琪花，借问谁所种。开落既忘年，一奏熏风弄。诗言此归隐，不恋五斗俸。何时定挂冠，我愿为仆从。

终日汩城市，闲心眷犁锄。故登原上亭，解此尘中裾。芬香采薇蕨，驯狎怜麋狙。却愿物理变，四角生我车。

汉室火符熄，群雄起纵横。两京荡为墟，万里无农耕。曹操劫神器，欲窃禅让名。吴蜀耻北面，鼎峙方战争。杀人如鲙鱼，天地厌血腥。至今武昌邑，尚传吴主城。长江吞八极，圆坛窥杳冥。想当禋郊时，志勇扫搀抢。燔柴封玉牒，冠弁罗公卿。登山锡宴喜，日光烂旗旌。宁知后嗣弱，壮业竟无成。空余旧基址，千载未欹倾。常时屡掩卷，每读涕泗盈。而况泊舟檝，披榛自径行。霸图何所见，芳草与云平。晚浪淙石脚，犹疑兵甲声。

有唐三百年，绝出阳冰篆。最怜怡亭序，笔画兼众善。磨崕深云间，人迹到应鲜。亦如大君子，隐晦久而显。裂素印麝煤，字字未讹舛。冰冻垂瓦石，犀尖利刀剸。连环不可解，虬尾勇自卷。谁云模以刻，曾是玉工碾。铭辞志尤宏，云翼待风展。琳琅谐八音，雅重参二典。英豪逢一时，江山供广宴。遗踪逐飞鸟，旧址没榛藓。良朋信稀遇，古兴浩难遣。吾宋垂百年，教化固非浅。人人擅文翰，比唐殊媚软。作诗聊自惊，中道尚可勉。

昔人才行殊，亭名至今在。何年复基构，势压鲸鳌背。中间鄙俗令，元碑遭睚眦。豺狼尔何营，龟螭手亲碎。甚哉憎疾心，曾不校异代。我将掇其余，补刻尚可再。仰瞻天宇寛，俯视江流大。危危一叶舟，故欲万里迈。差池想遗风，云山有殊态。

英才欣会遇，旷怀各无瑕。二李妙分篆，裴铭语尤嘉。盘盘虬奋鳞，灼灼月吐华。天影望不尽，雁行飞屡斜。晴云依晚岫，芳草接平沙。东溟与西塞，吾宁辨渚涯。

双崕屹然起，剔藓认题识。乃知贤令尹，曾同漫叟醉。落景正西尽，长川自东逝。唯此两石门，不开亦不闭。

张公昔爱湖，湖名自公始。寥寥三百年，逢秋愈清泚。移船菱荇香，游鱼数頳尾。回望武昌郭，楼台碧天里。石照泻灵光，湖波皓如洗。此景绝世无，爱之心不已。缅怀昔贤期，林表清风起。终当归结网，来此养衰鄙。

登山不辞险，探景须穷幽。行彻五千仞，回首视九州。人寰莽何处，大野苍烟浮。更酌天池泉，古意空悠悠。

裂嶂飞寒涧，绝壁散明珠。盘石偃中坞，修林阴翳敷。世道纷莫救，逸人此提壶。一酌寄乾坤，回首忘车书。山花谩相笑，山鸟徒相呼。更逢山月来，夜响真笙竽。粹灵淘耳目，幽独宁贤愚。留踪千载间，游子空踟蹰。清风起木末，余凉生坐隅。浩歌歌去来，逸韵凌遥虚。

南风吹炎蒸，岁望固已休。怒涛掀洞庭，信宿留归舟。沙场万马放，大壑群龙投。阴灵孰尔职，曾无与天谋。崩山作深潭，深潭变高丘。上天有号令，岂汝可自由。朝蝇徒咂咂，暮蚊况啾啾。归兴邈以阻，触绪增新愁。安得跨白鹿，山行肆悠悠。谁能守荒浦，泛险终何求。

孤亭压危峰，绝景入平眺。双崕控巢水，禹力万古耀。林倾乾象辟，涛淙地轴掉。茅茨数椽屋，噫哉魏武庙。心殊岐山伯，迹异甘棠召。荒戍传遗灵，血食岂亡诮。吞吴势虽壮，晋起国旋剽。楼船战士去，沧浪尽鱼钓。平时欲何为，览古谩长啸。愁烟起孤壑，白鸟聚残照。谁令五月来，不见万山烧。又复想大雪，下上玉岩峤。重游莫能期，将归且停趬。诗辞捜亦苦，物状竟难肖。终篇写亭壁，翻惭画师妙。

桐乡富山水，此地最深秀。诸峰合屏围，二冈屹龙鬭。谷暖禽语滑，岸束溪声逗。老木如巨贤，森卫备前后。神功金刻存，庙古何年构。衣冠近唐人，名字嗟莫究。悯旱鞭怒蛟，深潭此身仆。明诚动苍天，雷雨洗白昼。至今福斯民，血食固宜厚。予生本屯贱，窃位忧致寇。约身既多缺，何以抚耆旧。况瞻贤达迹，彼美松柏茂。芳醪荐樽爵，馨蔬实笾豆。悠悠神之思，余光破昏愗。归欤歌芜辞，聊用答灵祐。

一鸟忽惊鸣，众鸟高下噪。飘风自南至，汹汹结阴瀑。须臾江涛翻，石裂巨木倒。禾麻安愗论，畦陇漭若扫。苍天本好仁，孰使风伯虣。有叟重咨嗟，吾年行已耄。此风未尝见，神理所诫告。我因谕彼侬，天地广覆焘。噫气亦偶然，何必泥应报。掉头不吾顾，植杖复悲悼。

夜半何所适，请雨之名山。兰陵古仙府，妙迹殊可攀。秘文呼蛰龙，舒雁荐层坛。屏气注诚想，百灵启玄关。绿章封事奏，金阙承恩还。林风生泠泠，涧溜添潺潺。遥峰霭冥雾，倏歘迷区寰。殷雷无猛威，激雨增微澜。宁独濡枯焦，永愿清尘烦。

不雨九十日，火气流郊郛。空山渴虎兕，涸泥困龙鱼。农事固骚屑，令人但长吁。渺思真宰意，反复竟何如。去岁百川溢，园田变江湖。南民遂乏食，十九弃路衢。那闻今秋旱，性命当无余。祀龙稽往法，撃鼓烦群巫。殷殷百里雷，奋自东南隅。阴云随电合，密雨应时须。驰驱苍黄际，惨淡气色苏。登楼注远目，百忧聊涤除。银浪彻平地，玉绳迷太虚。日月洗尘坌，山川改焦枯。法宫朝大舜，冠珮皆鸿儒。况当礼乐新，百灵共持扶。和气自兹肇，风雨安敢逾。欲传千岁音，咏言愧蘼芜。

二年桐乡邑，乘春览荣芳。日日遶花树，与客倾壶觞。况有青涧泉，潺潺穿北墙。容为方广池，白虹卧危梁。谁磨青铜镜，朗照红粉妆。唯恐浮云来，遮我逍遥场。舞娥回皓雪，笛叟鸣凤凰。醉则卧花下，所惜徂春阳。作诗数十篇，素壁挥琳琅。诏书徙幕府，笼鸟无高翔。却治历川狱，幽忧坐空堂。有女杀其母，逆气凌穹苍。郡县失实辞，吏侮争持赃。辟刑固无赦，何以来嘉祥。高垣密阍禁，但觉白日长。茫然思旧游，今成参与商。世网未能脱，乐事安可常。咄嗟勿重陈，昏昏灯烛光。

历阳望姑熟，抚掌衣带隔。却瞻天门山，落日一双碧。不如云中鸟，自在鼓两翼。冠裳漫羁绁，髪绿今已白。功名随浮烟，所得乃禄食。天兵下安南，獠穴须灭迹。腾山吼豺虎，跨海轰霹雳。杀气暗南溟，万古一洗涤。借令伏波在，缩手定叹息。男儿逢此时，弗往荷矛戟。胡为守文法，铢铢较朝夕。终当解官去，大舰挂长席。乘风卷云涛，载月奏玉笛。不作凌烟人，犹为钓鳌客。谁能对乡关，跬步归未得。

念念递迁谢，新新来未停。把镜览素髪，不觉今年生。生世能几何，焰长烛愈短。劝吾杯中物，到手莫辞满。阳春才烂漫，花片已飞舞。纷如晴后雪，半作燕巢土。尧舜竟何在，楚汉空战争。胜负一日事，寂寥千载名。隐几聊自悲，悲竟复长啸。真体元空无，谁与我同调。

隔江望白纻，葱苍压牛渚。却忆跨黄犊，渡桥溪东去。悠悠登此山，直待圆蟾午。汗漫丹湖水，万顷浸天宇。北斗酌不干，光烱反吞吐。诸峰若案几，白云俯可取。览景壮我怀，长谣念前古。传闻桓将军，致酒领歌舞。雄风回秋霜，英声散鼍鼓。宁知千载后，荒榛老狐鼠。男儿及时乐，一饷亦足许。前年翰林公，绝顶构堂庑。我方客沅湘，盛事未能睹。及今佐肥幕，治狱历阳府。注目聊独吟，何时达庭户。

合肥有老桧，得名自何公。何公何代人，名迹了莫穷。高枝偃羽盖，低枝卧苍龙。盘根彻厚地，疏影落寒空。荏苒九天碧，仍为烟雾蒙。相传魏武帝，解甲休铁骢。尝坐此桧下，吞吴未成功。至今晦暝夕，往往扬英风。我公心好古，清标耸千峰。鉴赏挥巨笔，丹青孰为工。璨璨发明玉，琤琤叩丝桐。谈笑走兵役，垣墙密泥封。拂拭枯折干，一助春风融。愿回拔山力，移植明光宫。

跨空起高阁，北望敬亭山。白云无根蒂，舒卷随风还。或堕溪水上，却萦松石间。就之既明灭，了然不可攀。谢公赛雨诗，千秋泻潺潺。李白弄月处，寒光湛清湾。神交自冥合，仿佛眉睫间。使我恋此境，每来终日闲。如何一挥手，失势落尘寰。功业复未就，但惊须鬓斑。沧浪不可濯，执热长汗颜。缅怀大道师，焚香坐玄关。悲心度群苦，振锡鸣金镮。行当禀慈诲，惠照开昏顽。

熠熠阳气动，春事不可御。君家富林园，宴豆乐宾主。况当解官归，精魄还六腑。或乘青板船，纵缆东溪浒。溪光如碧玉，皓月无人取。信哉浴乎沂，点也丘所与。又闻全于天，卓越庄周语。我方治幽狱，归期日日数。读君新诗章，对面若吴楚。

猛风卷长江，惊湍势莫御。虬龙元喷薄，阴怪岂无主。扁舟未能往，何以慰心腑。想君东城居，林花烂溪浒。浊醪初酦醅，豚鲚又新取。论诗予素降，泛爱君独与。一闻韶濩奏，卷舌欲无语。却瞻项籍祠，绘画安足数。怅然歌虞兮，炎汉已得楚。

谁云月无私，那知月有情。我住月亦住，君行月亦行。致此一壶酒，都忘千岁名。胸中各有月，莫遣暗云生。

身滞历阳浦，心倾牛渚云。圣人开六合，于此渡三军。霸气扫无迹，神功千载闻。明朝有归兴，石上洗尘纷。

遥怜牛渚矶，柳带拖春绿。归思无时阑，断弦声自续。更听渔父吟，悠扬写心曲。何日效斯人，烟波洗双足。

江迥偏留月，山空不住云。遥怜李太白，曾忆谢将军。帆影随潮上，樵声隔岸闻。柳花迷客眼，三月雪纷纷。

毂毂复毂毂，怪禽安用啼。杏花已烂漫，月色正相宜。提壶取新酒，酌我金屈卮。行恐风雨来，乱红辞旧枝。尚恨碧城鏁，阻邀白雪姬。耳边无清歌，素饮方自怡。尔何骋鸣声，弹射不肯飞。初亦厌尔聒，既久不复疑。但能怖愚俗，又足惊童儿。天翁造尔躯，无乃私自欺。爪吻异雕鹗，安能司祸机。又不似群乌，凶报吉亦随。白日窜深棘，夜鸣殊不栖。劝尔勿毂毂，凤凰倏来仪。

平昔登凌歊，西望历阳岸。江空芦苇阔，日落烟雾散。倏然别乡国，三载客淮甸。赏心无复有，离渚但纷乱。迩来治冤狱，文字堆几案。置之步城堞，山川却对面。崔嵬浮图出，巨笔插天半。秀色凌丹青，长毫蘸河汉。翻思宋武帝，此地尝壮观。美人厌烦暑，挥衣待霜霰。流芳千岁间，陵谷未云变。碑阴杜牧题，缺玉稍可辨。归魂招不得，旧土常情恋。时作梁甫吟，清风忽吹断。

城东二十里，寺有古石城。过尽绿桑野，还依流水行。水穷山亦合，老木一区平。藓留虎豹迹，岩多猿狖鸣。楼殿横涧阴，像塑铅黄剥。庭中有高花，碧叶抱丹渥。不知何岁年，舂容镇柔濯。山僧亦庞眉，发语颇真朴。却读罗泰碑，始知征战场。赤谷纳箭血，夜鬼嗥冷创。云雾第黯黪，英雄今则亡。谁建大法宇，救援弘津梁。每来即忘还，览古恣吟眺。沿崕采菖蒲，兴发辄长啸。偶随辟书起，末路遂难料。十年未能归，应为山僧诮。

念昔未弱冠，与君昆弟游。各怀经纶业，壮气凌阳秋。知音得袁宰，鉴赏称琳璆。君家天地崩，泣血城南陬。释服就乡举，名姓必见收。数为礼部黜，考命宁怨尤。子山仅五十，感疾遽不瘳。子美如孤鸿，哀鸣大江头。其声最酸楚，闻者皆涕流。有才多困蒙，此理不可求。我初佐星子，老守如素仇。避之拂衣去，寓迹昭亭幽。篇章自此富，写咏穷欢忧。慈母待禄养，复尉湓浦州。随辟宰环峰，碌碌三载周。才归遭酷罚，五体戕戈矛。旦夕期殒灭，余生安敢偷。粗能襄事毕，寒饿妻儿羞。复入湖外幕，万里浮扁舟。几葬江鱼腹，迍邅百端愁。到官未三月，开疆预参谋。招降五万户，给田使锄耰。论功辄第一，谤语达冕旒。得邑敢自诉，断木当沉沟。儿女相继死，泣多昏两眸。脱去殊未能，游鳞已吞钩。春风吹痩颊，黄尘蒙弊裘。才趋合肥府，又鞫历阳囚。荒庭忘岁月，忽见花枝柔。清明动乡思，一水嗟滞留。却忆藏云会，雕盘荐珍羞。高吟凌李杜，猛饮咍阮刘。野寺想如昨，游人今白头。倏忽三十年，老大功名休。日毂不暂止，吾生信如沤。有酒尚可醉，余事皆悠悠。

东冈送终毕，北堂待荣养。短棰跨羸驴，西风吹祖帐。玉盘堆鲙缕，金船倒新酿。劝君当勇去，回首勿凄怆。胸中五千卷，立事须少壮。扬名永不灭，孝节乃可尚。长安集纷华，出处慎所向。肯为声色惑，一婢百金偿。不知粉黛蠧，血气迷凋丧。胡为发斯言，期予以相将。

江上浪如屋，海中浪如山。浪士乘浪舟，兀兀在浪间。浪头几时息，士心殊自闲。死生生死尔，浪歌聊破颜。

开亭面鹿峰，白鹿每经过。忽衔落花去，还来卧青莎。仙者不可见，孤峰但嵯峨。疏篁映秀木，好鸟鸣相和。飞泉洒天窗，六月凉气多。宾朋四五辈，饮酒朱颜酡。璆琳粲明质，芝术芬长哦。皆为廊庙器，偶会林泉阿。磻溪与桐庐，回旋竟如何。却笑晋右军，弄笔怜白鹅。

未能骑黄鹤，高飞出尘寰。且来跨白鹿，隐见苍崕间。谁为鹿峰亭，名闻戴氏园。仙者去已远，卷帘对青山。秀木染深坞，鸣泉挂危栏。春风吹绿鬓，皓月颓朱颜。宾朋合簪履，昆季芬芝兰。黄鹤安足骑，白鹿不须跨。但愿有浊酒，长啸此峰下。醉醒醒复醉，黄金任高价。

陈子勇于退，退无十椽屋。邻家颇好事，借宅并山隩。堂庑稍寛静，垣墙亦新筑。春渠涨朝雨，涓涓漱寒玉。呼童种瓜果，教仆洗松竹。身虽在城郭，志实寓磎谷。诵持方广经，一餐止蔬粟。所喜远膻腥，佛事要清肃。弗学陶长官，持杯媚秋菊。弗学屈大夫，含悲葬鱼腹。唯慕金粟老，不二常具足。若许浪士游，时时跨黄犊。

陈子贫无居，东家借茅屋。达士宁羞贫，四方所居隩。平台荔阴下，天匠资尔筑。青分一畦兰，绿种万竿玉。幸遭文明运，志岂效孤竹。又非远人音，欲以逃空谷。翛然置藤榻，示疾肖金粟。咒饭施诸鬼，夜半风肃肃。嗟予在罗网，未暇亲杞菊。忧愁无端来，刀剑搅胸腹。渺思泛沧浪，期君濯双足。时或临大野，泥耕看健犊。

彼美隐官隐，苍林映深屋。俗驾远庭除，佛像镇堂隩。兰芷稍扶疏，荆榛已锄筑。沉思第一义，修持若砻玉。觉城开迷云，魔军当破竹。接人有余地，拔我出坑谷。斋羞复招要，甘香蒸黍粟。永与膻荤辞，既饱精神肃。石坐衬枯蒲，茶瓯泛新菊。醍醐灌诸顶，饥火灭空腹。昔闻居士饭，一钵万人足。君若乘三车，愿为车下犊。

阴云海上来，飘风亦随至。填空翻猛雨，溢溜迸平地。岂惟滋稼穑，高视扫瘴疠。群山各藏晦，万壑恣吞噬。蚊蝇暂驱除，草木起憔悴。榕枝碧如染，荔子红欲坠。呼儿索杯盘，四体袭凉气。丰年固有兆，此雨信嘉瑞。一人尧舜圣，三公夔卨备。阴阳兹调和，乐饮真吾事。

默坐两股痹，幽行整头簪。无家不成寐，有酒何处斟。山色九秋静，月华中夜深。遥想端居人，焚香哦妙音。

磐石发天巧，新亭君所营。席展瑶琪滑，坐久寒阴生。远瀑曳修幔，他山列苍屏。水田白鹭下，霜树青猿鸣。回首同安县，残阳楼观横。不逢车马来，时爱牛羊经。童仆种刈毕，父老樽罍倾。升平信难遇，欢笑聊舒情。况攻李杜吟，字字无淫声。春来成几章，想有基石铭。

人世无百岁，尘劳枉营营。岂如田园乐，歌啸送余生。况同盘石上，开亭石为屏。卷帘春雨足，洗耳松风鸣。孤鸟望中没，淡烟山际横。时复命儿息，讲道或传经。经罢哦五言，珠玑沧海倾。嗟我无羽翼，往适幽忧情。

食讫雨初霁，相将陟高台。缥缈临诸峰，幔卷浓云开。秀特不可掩，擎天碧崔嵬。漳流欲赴海，澎湃西南来。阴阴荔子木，合抱何年栽。幽鸟转枝语，清风与春回。佛宫四面出，绀碧疑蓬莱。寓隐得斯地，足以摅君怀。方庭有兰芷，近郭无虎豺。万事不挂虑，长年效僧斋。一为孙登啸，而与数子谐。顾我病且老，况复时运乖。儿归半道死，旅棺未葬埋。破甑已弃物，乃非君子侪。从游得无玷，泯默甘摈排。

平生爱东州，土厚人不罄。见公惜已晚，达论耸予听。五驰使者车，中道罹陷阱。开怀无怨尤，得失两以正。归程万余里，翛然一烟艇。乡关今非遥，踊跃理三迳。进则仗忠义，退则乐温凊。高卧固无必，求才尧舜圣。亭亭南涧松，愈老节愈劲。柔柔水中蒲，涵春自严静。百年未阖棺，安之吾有命。

我爱陶渊明，超然遗世想。一奏无弦琴，妙曲寄玄响。翛然听以气，万籁应诸掌。舟车就所便，丘壑信孤往。泉涓木欣欣，酌酒助俯仰。酣醉颓云烟，舒啸逸罗网。斯人孰可见，梦寐期佛彷。兀如南山松，亭亭植千丈。

陶潜真达道，何以避俗翁。萧然守环堵，褐穿瓢屡空。粱肉不妄受，菊杞欣所从。一琴既无弦，妙音默相通。造饮醉则返，赋诗乐何穷。密网悬众鸟，孤云送冥鸿。寂寥千载事，抚卷思冲融。使遇宣尼圣，故应颜子同。

世人孰无累，贵彼方外人。超然云霞趣，迥脱生死轮。周也漳南释，开轩瞰漳滨。山光并水影，二物长清新。尤爱明月夕，苍林变金银。焚香坐轩上，时或要静宾。幸无歌吟喧，得与麋鹿驯。尝茶煮山药，长养菩提因。岂慕富且贵，宁忧贱与贫。我来勿厌数，从尔陶天真。

羁客厌卑湿，登轩喜高明。红日檐下度，白云窗半生。并吞山川秀，映带楼殿平。舟航济吴楚，笑语落蓬瀛。春风时一来，百鸟相和鸣。隔墙酒可沽，千金为君倾。既绝世上趣，雅遂林中情。勿云暮霭合，更望孤蟾升。

有客学清净，喜为林下游。兹轩高且明，驻策同其休。目界既朗彻，心官欣自由。弃禄慕居士，读经亲比丘。云树樵声远，石层春水流。鸟羽莹可数，花光暖争浮。已知隔人寰，日落山更幽。适此悟无生，余事安足求。

方塘水未涨，荷芰新展绿。游子惬轻衣，步与孤云逐。初临寺外桥，已听钟声肃。徐登山后亭，葱苍翳松竹。诸峰却罗列，龙蛇互奔触。红绡卷晴霞，白云落孤鹜。了然身世忘，岂念冠带束。平时谬持节，善地甘厚禄。更穷泉石乐，曾未伸启沃。何以报君恩，尧天漫凝目。

南州三百寺，此寺最辉焕。石开千丈渠，泉飞日华乱。供僧无定员，连床接云汉。经营始十载，物物悉已换。上人固多才，不独悟禅观。其师老黄蘖，简肃众所惮。承音既亲切，妙顶醍醐灌。登门已清凉，定步济彼岸。融融接软语，群疑自消泮。每游即忘还，微风洒尘汗。

仰攀明月轮，俯瞰沧海渊。乾坤惜形胜，此池何其偏。灵溪九龙跃，仙山一峰圆。微红散晴绮，远碧衬瑶烟。幽香发野秀，接语皆老禅。缘何近城郭，了无人世諠。邂逅摄邦守，所乐多林泉。唯忧代者至，不得经残年。老矣宁复来，吟哦强留连。他时考陈迹，不灭斯亭篇。

范君建阳客，读书过万卷。下笔又神速，数预贤能荐。省闼复擅场，声名动海县。一投红莲幕，阻上金銮殿。志气老不衰，苦柏冒霜霰。当涂少知已，薄禄势所恋。君子困下僚，佞士即华选。顾我驽散才，摄守颇优便。公庭可罗雀，云山复对面。坐卧临清风，吟哦挥羽扇。相逢始相乐，瞥去若惊电。君行我幽独，送君聊自喭。

秋风何处来，萧然洗炎瘴。时要二三子，临池倒嘉酿。逢辰既升平，览景又清旷。寂无人世喧，颇觉神魄王。雪鹭集沧洲，金乌没青嶂。悠悠渔笛还，漫漫潮痕涨。黄蜂立莲叶，赪鲤吹萍浪。始信庄生言，观鱼乐濠上。

元丰五年秋，七月十九日。猛风终夜发，拔木坏庐室。须臾海涛翻，倒注九溪溢。湍流崩重城，万户竞仓卒。万牛岂复辨，涯渚恍已失。婴老相携扶，回首但凄栗。忧心漫如焚，救疹竟无术。忆昨摄印初，岁望颇云吉。田畴时雨足，秔糯各秀实。胡为兆阴怪，平地遭潏汨。尤嗟梁栋材，中道摧折毕。日月有常度，金行正萧瑟。畴咨风雨师，残害皆天物。天心本好仁，忍视久不恤。况今大上圣，治具严且密。骑马藏民间，教兵授神笔。四夷还旧疆，百辟奉新律。固宜集和气，祥瑞为时出。缘何漳南民，憔悴抱愁疾。终当呼长鲸，一吸见蓬荜。

忧民登危亭，注视万里外。溟蒙云气浮，势与江海汇。苍山恐低沉，况复问畎浍。禾麻安更论，老稚念颠狈。蛟鼍自出没，牛马失向背。雨师恣侵凌，人理亦可罪。殷殷非雷声，远近屋庐坏。君臣正逢时，上下宜交泰。驱云清白日，朗彻照幽怪。一雨即弥漫，孰谓乾坤大。

暑雨正郁陶，流汗坐深甑。忽闻公素来，清风先满径。高谈别后事，琳琅发吾听。听之复何如，五月冰雪莹。况逢至治朝，日月开二圣。大臣用老成，群辟要方正。如公亦几人，尚未擢谏诤。浮舟每经年，山川寓幽兴。皇皇岁华晚，曳屣漫吟咏。行矣勿徘徊，金门待新命。

老木不知年，苍藤已垂地。高枝生晚阴，低枝散凉气。好鸟时复来，鸣声似弦吹。道人开小轩，幽庭增广庇。庬眉霜雪顶，休焉释尘累。余功又及物，丹砂和灵剂。一粒愈沉疴，求者四方至。应接运真悲，平等均我施。相逢惜已晚，残光念如寄。何当择深山，同师乐禅味。

行手出烟雾，致酒清江台。水浅横沙露，林疏远山来。白鸟一双落，青猿三叫哀。谁展摩诘图，而把渊明杯。妙娥始七岁，弹筝殷晴雷。或如鸾凤吟，唤得阳春回。主人亚父孙，卓荦王佐才。高谈使我听，明珠欲倾怀。爽魄超太虚，月窟无飞埃。一饮不知醉，浩歌忘草莱。迟明系双櫂，回首安在哉。尺水公自养，以待天门开。

自从梅老死，诗言失平淡。我欲回众航，力弱不可缆。栖迟二十年，时时漫孤啖。忽逢陈夫子，两目海水湛。为我聊一吟，粹芳超俗艳。又如赵氏璧，毫髪绝瑕玷。愈多愈精好，璀璀摘骊颔。借令李杜在，决敌未应敢。低头亟趋降，吞声就诛贬。招来君尚谦，且曰吾与点。穷朝把樽酒，金斝红浪飐。胡为眷幕府，半百尚𡒄坎。幽兰没萧艾，明珠混野芡。何当叩相阁，斯人愿收敛。置之翰林中，万丈看光焰。

晚泊凤凰驿，得名知谓何。凤凰不可见，篁竹空婆娑。四傍俱石崖，一迳萦云萝。惨惨阴欲雨，淙淙涧跳波。驿吏指英州，两舍皆平坡。久寒无瘴疠，虚市饶鸡鹅。我行既已远，乐少忧常多。过江红叶舞，度岭黄鹂歌。时序逼衰老，羽翰惊网罗。一夕得佳处，休焉聊独哦。

轮石如车轮，削立万丈壁。湍流走其根，倒影翠雾滴。天公不推去，此意人莫识。虽无载挽功，免有圆转迹。隔江欲登临，赁舟终不得。既乏官长威，人事轻远客。胡为秀绝姿，往往在幽僻。童仆惊日晚，策马苦相逼。哀哉携妻子，未暇往栖息。沉吟复回首，舍旃欲何适。

平明下碧落，晚投清远峡。银潢注地来，翠壁连天插。中含五峰秀，寺载三车法。龙归石有痕，犀跃无遗柙。直钓谁得鱼，危矶待鸥狎。长廊览前题，习之最为甲。物理求其全，用材无乃狭。浑诗亦可取，小雨才一霎。未能臻甫白，源长流不乏。持杯聊酌茗，清风为停箑。超然望日下，岚翠忽颓压。忍涕上孤舟，低头随雁鸭。

朱明洞天门，元戎要客入。谁云蓬莱远，浮丘果相挹。如超顿地禅，曾不假梯级。绿篁隔葱蒨，沆瀣朗呼吸。玉山有嘉禾，凤凰乃来集。桃李尔何知，濯濯红露泣。应嗟尘世人，窗间白驹急。行乐如之何，不乐嗟何及。

番禺五仙人，骑羊各一色。手持六秬穗，翺翺遶城壁。翩然去乘云，诸羊化为石。至今留空祠，异像犹可识。曾闻经猛火，毫髪无痕迹。五仙宁复来，三说颇难测。只忧风雨至，半夜随霹雳。君不见羌庐刘越之洞天，万象森罗无一尺。

焚香瞻五仙，登楼瞰沧海。题轩名双林，却酒饭蔬菜。还趋法性寺，烂漫发幽晦。房公润经处，兰茝遗芳在。老木已千年，成林播佳话。危坛半颓缺，曾传祖师戒。达多与药止，古像各潇洒。归时已残阳，心渊生沆瀣。兰亭世俗饮，尚足传异代。佛境清净缘，浩劫永不坏。聊志一日游，结交向方外。

君为五羊仙，我效退之拜。默契如来禅，安用传画绘。沧海虽云阔，万里有限际。请从造物论，一瞬即破碎。灵龟胡为乎，钻灼烂腹背。生能发幽冤，神理助奇怪。晚投古寺食，荤味不如菜。摩挲庭下碑，百岁苍藓晦。忽逢润经处，房公俨如在。度人要成林，今已播禅话。忽为杀盗淫，佛敕所告戒。种子积无明，应须法雨洒。幸陪莲社缘，彼此吸清瀣。噫嗟絷轩冕，憔悴尘垢态。一朝趋地狱，苦恼孰肯代。莹如摩尼珠，谁使浊水坏。与公志斯游，浩荡形骸外。

驱车何所适，独往观药洲。荒芦喧鸟雀，怪石森龙虬。大亭插层城，玉虹跨深沟。双门控西渚，九星聚中流。其名何壮哉，像貎俨可求。鋹王卷国去，故物惟此留。沧溟霸气灭，落日孤烟浮。空畦已无药，草蔓春柔柔。常年一百五，载酒倾城游。炎炎二圣作，德泽覃海陬。大帅用文儒，静镇十五州。诸公握鸿笔，刬藓挥戈矛。仍要水宫月，一笑挹浮丘。蓬莱自兹往，稳踏金鳌头。

番禺西城偏，九石名九曜。危根插沧浪，古魄镇临眺。何人试巧手，凿此混沌窍。森森毛髪散，伟伟仪形肖。葱苍翠雾湿，玲珑秋月照。痕添海潮上，声酸朔风叫。龙归忧利剑，鳌泣怖长钓。曾非借霹雳，安得离岩峤。菱溪与太湖，所得信未妙。谁将置濠隍，我愿植廊庙。坚贞以类举，邪僻令遁趒。濡毫勒阴崕，卑语君莫诮。

潭潭洞天门，孰出朱明右。突疑云翼张，竦见冰骨痩。飞仙时往来，别有通海窦。此事仅传闻，世人岂能觏。欹檐榛棘合，坏壁青红旧。汲泉炼丹处，颓废无完甃。不逢博物人，妙迹谁复究。黄冠禀使者，乘时力营构。飞阁凌沧波，诛林逐群狖。松萝翠欲滴，兰茝芬可嗅。秋蟾助余魄，蓬岛分小岫。披披宿霭散，泠泠诸籁奏。超然俗虑息，挥手出宇宙。况逢老集仙，气夺天下秀。落笔诚千言，霹雳震白昼。于兹惜分携，作恶须掺袖。

五鼓开画戟，平明出重闉。小桥分野径，吴圃会众宾。番禺二月尾，落花已无春。唯有蔷薇水，衣襟四时薰。短垣乃浮丘，楼观何斩新。我公发幽晦，输金走车轮。蓬莱飞一岛，云外拖晴绅。此景在眉睫，图绘未必匀。从来不弹弋，傍砌鸟雀驯。寄语北海若，停风护松筠。负才诗傲敌，纵酒吞湖漘。酩酊安足辞，不饮终成尘。逍遥一日事，浮脆百年身。何须跨黄鹤，追彼瑶池人。但当听公歌，卖交斥张陈。达道齐生死，笔端真有神。挥洒十八韵，一一无价珍。老彼杜工部，玄哉扬子云。

新江自南来，西与端江汇。寒光入灵羊，一碧浸罗带。屹然鹄奔亭，遗音溢千载。羽仪莫可见，窈窕想姝态。遭戕瘗同坎，襦布久不坏。诉冤如生平，隐显一何怪。雠人阖户戮，化质抟风快。且将忧患辞，浩荡烟霄外。舄飞并剑跃，类与神灵会。物变固难穷，抚事增感慨。周侯昔行部，美绩此尤最。江生引为言，建平平捐罪。宋兴跨唐虞，乾坤正交泰。皇华命俊哲，枉横无纤芥。琳琅斯亭篇，证古欲陈戒。杀人贵灭口，覆族竟自败。奸谀诛既死，潜德发幽晦。坚珉可磨镌，荣光庶长在。

贵池昔分袂，端江复倾盖。屈指十六秋，华髪惊老大。云霄邈功名，荆榛森患害。众人皆欲戮，出门即有碍。咄哉不复道，致酒强高会。苍梧帝魂寂，鹄化遗亭在。翠葆撄玉簪，金鳞跃罗带。风澄岚霭散，櫂击天影碎。往古悉已空，来今竟何待。劳形百年间，投足万里内。秋水正弥漫，醉胆逐澎湃。一丝携六鳌，猛掷沧溟外。

春田岂不美，春园亦可佳。田水流决决，园禽语喈喈。荷笠复携锄，动作颇自谐。邻叟三五辈，击壤欢无涯。禄仕四十年，志运良已乖。许国既无补，陷阱几沈埋。皇恩湛昭洗，印绶蒙优差。内循齿髪衰，愧彼英俊偕。休焉保其终，飞章乞残骸。将归乐复乐，清风扫孤怀。

结庐谢山下，门荒萝迳深。寂无车马迹，而有猿鸟音。高峰落日尽，远壑归云沉。死生一吾趣，长啸亡头簪。勇往复此乐，俛仰安可任。

垂老度庾岭，西江守端州。逾年忝禄食，归思忽惊秋。结庐丹湖边，种术果屡收。挂冠已不早，玄花随两眸。休休保残龄，击壤歌皇猷。有儿集吏选，余事复何求。回首天地恩，瞑目终难酬。

泐潭月公晦，其禅妙诸方。传之晋伯明，独步入豫章。一登上蓝座，日月迥辉光。问法瞻丈室，方广不可量。人人得甘露，灌顶心清凉。又通世俗书，落笔皆文章。众鸟难悉名，卓然唯凤凰。羽仪下云霄，五色在山冈。先帝昔临御，京城开宝坊。明诏求法才，众老争低昂。惟师不妄念，安之如太行。乃知北远师，驾幸不下床。所传信匪讹，千载两相望。篁竹架清风，乔松裛寒霜。回心剃须髪，永愿陪翺翔。

羌庐初在望，复忆柴桑翁。醉来卧磐石，闷默天地通。不入惠远社，自弹无弦桐。悠悠出谷云，漠漠栖林风。傍岩片月白，落磴寒泉洪。此意非眺听，遥知与君同。

徘徊西涧下，听泉濯烦襟。烦襟遂萧爽，妙音非世音。不知岐路绝，贪玩烟萝深。斧斤未尝入，高材自成林。鹤鸣岂有怨，云去本无心。寥寥陵涧寂，古意难追寻。

遥怜李太白，吟望瀑布水。不知三峡流，翠洒虚烟里。雄声雷雨骤，远响松风靡。谁留千丈虹，长在云根倚。遂令车马来，朗瞻楼殿启。明明银色界，浩浩蟾波洗。居中梵天众，闻思悟玄理。长老乃摩诘，取供在弹指。普薰毛孔香，真宝超凡鄙。病夫寄一榻，清泠濯心耳。飘然睡乡去，策杖中夜起。不能跨鲸鱼，挥笔信非美。

旷怀王逸少，宅地如翔鸾。池水至今黑，云是墨未干。施作金仙宫，楼殿排羽翰。银榜留飞乌，玉蜃吐惊湍。耶舍宝塔近，笔插青云端。贝叶五千书，两藏龙鳞蟠。钟磬递虚籁，松杉扶岁寒。护持不变灭，𬬻烟昼漫漫。暂游寄僧榻，翛然心界寛。愧无惊绝草，付与苍崖刊。

元祐丙寅冬，新昌有狂寇。名探其姓岑，厥初善巫咒。南民欣尚鬼，来者争辐辏。经年惑群众，诡术遂潜构。摧城止三阚，作蜂唯撒豆。竹竿变枪旗，锐兵莫吾鬭。此事古未闻，造意无乃陋。蚩蚩彼何知，丁壮拥前后。长驱向城郭，尘土翳白昼。刺史亟闭户，神理默垂祐。城头无百兵，坐待五羊救。贼中众所见，戢戢罗甲胄。须臾薄寒阴，冻立多僵仆。平明若鸟散，贼本未遑究。权帅计仓卒，遣将速诛蹂。贪功恣杀戮，原野民血溜。婴儿与妇女，屠割仅遗脰。传报及南昌，新帅若烟走。入境亟止杀，渠恶用机购。逾旬果获探，腰斩余悉宥。朝廷方好仁，帅略寔能副。台章请褒赏，诏语优以懋。抚绥聊借才，侍从尔来复。身居江湖上，名近日月右。麟儿随飞龙，阴隲资贵富。彼美南山松，落落千丈秀。终为廊庙器，未许连城售。吴毛持漕节，文彩烂锦绣。发为新昌行，洪钟待谁扣。我将磨苍珉，为公悉镵镂。

结庐守亲冢，淡食毕丧制。焚香诵宝经，倾悲拔冥滞。神明扶孝思，肌髪保阳气。支离仅不死，邻里为歔欷。倏然叩予门，殷勤谢铭志。袖携一幅图，离坎备形势。明堂正丘穴，松槚列新翠。身虽离冢旁，披图即流涕。拏舟遽言别，讳曰仲春至。酌水采嘉蔬，藉草具严祭。又言广栽植，薄取岁时利。事死如事生，终焉达斯志。儒者似君稀，况复褐冠类。谁为孝子传，吾诗信无伪。

爱山不离山，君来访山间。山间只欠水，听君语潺潺。滋我山色秀，洗我尘心烦。如何遽言别，鸾骖欲翩翻。试才得佳邑，割鸡鸣刀镮。双亲尚未老，伯氏趋朝班。蓝田玉一双，浮出濡须湾。天作王者瑞，宁独名乡关。自怜困已甚，风流邈难攀。新诗倘可寄，秋雁无空还。

嗟我老已疲，挂冠归旧庐。素乏二顷田，无可把犁锄。穷年小山下，独伴千卷书。作止随古人，襟怀稍欣如。又无樽中酒，能延故人车。感君数相过，气豁眉宇疏。天马出月窟，回薄万里余。其才无不宜，禄仕犹拘拘。忽闻明廷诏，一节驰轻舆。往必陟台省，公言壮皇图。潜心救世弊，肯意为身谟。法密吏愈偷，食众财益虚。末大本渐弱，岂在专防胡。指瑕一二人，此事尤可吁。细碎何足论，纲举网不逾。譬彼脉已病，其身尚膏腴。要当速内究，珍丸应时须。良医望数公，润泽回焦枯。愿如范文正，挺持真丈夫。老死见太平，委弃甘路衢。

秋空若明镜，云物莹可数。临高送远发，况复瞰牛渚。崔嵬水帝宫，半出燃犀浦。桥基插波澜，王气逐龙虎。归艎岂能留，两浆几欲舞。重光瞻舜日，群材入天罟。聃聃马东玉，松柏耐寒暑。五载佐吾邦，大匠善规矩。仁民而爱物，巨细各有补。宴闲集宾朋，风流照樽俎。能诗又敏速，往往造险语。交章久荐达，名声动寰宇。胸中蟠虹蜺，行矣须一吐。伊予百无堪，投老尚好古。垂竿鱼未食，茹蘗口忘苦。唯君最相知，称谓等鲍庾。君归我何适，形影守溪浒。时寄一行书，焦枯望霖雨。

不到泾上邑，倏忽二十载。环山敞楼阁，金碧想未改。长溪拖翠玉，洗月发光彩。秋声咽松杉，夜气馥兰茝。白鸟自成群，黄猿行作队。仙人控鲤去，岩下遗迹在。犹疑深云中，弹琴尚相待。唐儒工翰墨，石壁露璀璨。意有神明怜，尘藓不得浼。地胜来俊哲，宋子今出宰。公余缀吟笔，烂漫排珠琲。又如崆峒兵，百万森甲铠。寄我数十篇，翛然起沉痗。胸中强搜抉，旧学久荒馁。欲追天马踪，蹇蹶竟难逮。抚卷怀昔游，魂魄飞{云奄}叆。何当裂云笺，看君吐江海。

我闻辨才师，解空称第一。病子得摩顶，其疾顿若失。救物运真悲，了心非幻术。声名动寰宇，退身性愈密。峨峨龙井峰，篁竹不透日。终朝无来宾，笻枝自横膝。此道何寥寥，差肩佛摩诘。无生无不生，一以贯禅律。安得两羽翰，归飞参丈室。稽首慕高风，天地相终毕。

仕禄不及养，勇往学金仙。弃家如脱屣，坏衣披稻田。见汝若见母，令我涕泗涟。我方齓龆时，巨狱遭摧颠。汝母挈我往，西江赴临川。爱育比其儿，衣食无颇偏。追随二三载，思亲我言还。是时汝未产，顾今三十年。汝壮我已老，死者归重泉。悠悠记昨梦，幻妄真可怜。汝能逃世累，趣尚固已贤。京华勿久栖，还当择深渊。返穷生死本，勿为言句纒。拭我衣上泪，赠汝金石篇。

炎风吹黄尘，去兴不可止。丈夫固有命，得失致悲喜。何当永相将，锡山酌泉水。

联镳出梅山，倏然二十载。君尝佐天府，我遂泛云海。音书鱼雁绝，梦寐想风采。营车忽来过，笑语珠璀璀。故交悉相忘，而君独不改。天王尧舜资，化柄付良宰。网罗收鸿鹄，台阁茂兰茝。君归必殊显，发策救民痗。形容入凌烟，丹青永无浼。使我观太平，白首甘冻馁。

东池种莲子，西池养肥鱼。盈缸酿美酒，满盘具新蔬。客来径一醉，疑是桃源图。此事未足议，弟兄皆业儒。大弟已登科，高名动乡闾。季弟复连荐，豹变应时须。长兄恬自养，云卧随卷舒。物至我则应，隐德良有余。客有醉吟叟，六月骑蹇驴。避暑寻名山，遂登君子居。饮弄池上月，一宿能清虚。相看不相厌，欲去且踟蹰。

苍崖一万丈，中写白玉泉。飞鸟度不得，而我长攀缘。洗尽心地垢，吟成元化篇。更复有何物，一樽当我前。忽逢姜伯辉，爽量涵水渊。开谈了无迹，所得全于天。便欲脱青衫，泛我江东船。结交要终始，相忘复颓然。径呼妙手画，秋江霜景全。冰轮正卓午，照影无颇偏。谁能骑蹇驴，世路空流连。咄哉可以往，挥手从飞仙。

黑龙蟠黑云，久蛰黄金阙。缘何落人间，数饼若古月。虾蟆不敢蚀，利刀岂能截。温润比方玉，芬香麝脐裂。乃知廷珪名，桓桓久不灭。植夫名世俊，所蓄号奇绝。护以紫锦囊，箧之复扃𫔎。渺思五季乱，江南颇偷逸。三主皆能书，拨镫耸痩骨。一朝归大明，流散余故物。金华座右铭，清凉自题佛。二宝藏予家，时时一披拂。及观植夫墨，清风愈飘忽。异国想尘劳，精灵岂沉没。聊为识古篇，分手各萧瑟。

牧之吟齐天，太白咏秋浦。至今三百年，光焰不埋土。我朝文愈盛，往往出前古。仲容生相门，璨然凤凰羽。作镇薄书闲，盈编金玉吐。牧之何足论，白也真尔汝。一朝解符归，暂泊采江浒。肩舆过蓬荜，高谈辰及午。洗我尘坌听，不觉欢欲舞。又如熟黄粱，连餐释饥苦。昔闻郑国公，片言戢狂虏。庙食配神宗，昭昭仲山甫。今逢族弟贤，家法中规矩。郎省宁淹回，往自结明主。不惟唐萧家，继踵登相府。请驱千里云，时作三日雨。

夜半松柏响，绕岩鸾凤音。披衣送遐盼，明月方庭深。楼殿遍瑶层，宝塔楼中岑。定分付赤刀，世故仍痴淫。六朝遗破冢，四圣崇幽林。香厨饭玉粒，千岁闻于今。况逢大道师，妙传诸佛心。其徒五百人，坐忘静沈沈。宝光泳琉璃，永无尘垢侵。何以明归仰，顿首兴微吟。

忽领外台檄，离家不辞艰。破雪陟远道，侵星出重关。提刀聊四顾，决狱谈笑间。旦经五峰寺，遂发九华山。朗饮云泉秀，妙依松石闲。琳琅如得句，先寄南风还。

太道既如砥，安舆宁险艰。通沟水决决，出林鸟关关。紫诏下天外，黄气生眉间。归当趋玉陛，岂容眷名山。接物齐彼分，存诚肃吾闲。我心如路草，愿君与春还。

我醉不在酒，心常醉于天。出处无固必，四时任陶然。世网谁拘拘，冥鸿自翩翩。隐凡乐吾乐，陶然名此轩。采掇富菊杞，芬香籍兰荃。啼鸟助春喜，相呼语涓涓。好风集清微，时写朱丝弦。秋月莹池上，腊雪堆檐前。客来亦把酒，客去醉还眠。为君发短调，意将千载传。

城南五里近，驱车稍停休。层台临古刹，欣陪清净游。凭高送远目，考古思名流。更读琳琅篇，叙事何其周。尸黎与法云，接迹居岩幽。趣将金仙谐，行匪邪径由。至今手植松，千丈腾龙虬。悟发特异众，妙龄已依刘。天华无根蒂，应讲来飞浮。帝释昔举手，此理谁可侔。迩来表前踪，新亭压鳌头。空渚栖古月，大江浴清秋。旷怀出十地，壮气横九州。三山连天门，水府卧金牛。故国罗绮灭，深宫榛莽留。兴亡千岁间，愁绪如缲抽。惟余北岭云，无心自悠悠。高鸿正飞冥，网罗安得收。公等真丈夫，问学皆渊丘。不应持使旄，归合登瀛洲。桓桓鼎鼐司，落落金马俦。君臣若尧舜，明良互赓酬。胡为慕瞿聃，玄微解而优。愿舒三日霖，慰此旱岁求。乾坤涵润泽，使我醉两眸。咄嗟勿重陈，玉树后庭讴。

春风连作恶，吹雪深尺五。元宵无灯火，闭关与谁语。忽闻营从过，倾盖挹眉宇。相亲如故人，坐久加循抚。蓬茅只数间，余无一丘土。半俸足以饱，未尝诣州府。白云寓远目，清溪照灵腑。趋闲已忘忧，浩歌唯汲古。明公志方壮，富贵何可取。高才孰能当，如罴亦如虎。致君为唐虞，泽民作霖雨。功名垂乾坤，儿孙列簪组。于予一何辽，而能强相与。聊书送行章，欲以明出处。

玄冥夺春令，连旬雪塞屋。嗷嗷何物声，云是饥民哭。来请义仓米，奈何久空腹。寒威如戈矛，命尽须臾速。忆昨去年水，云涛卷平陆。高村既无麦，低田又无谷。民间已乏食，租税仍未足。县令欲逃责，催科峻鞭朴。嗟哉吾邦民，何以保骨肉。昂头诉苍苍，和气待春育。春工本好生，此雪无乃酷。谁家敞园馆，草树变琼玉。美人学回风，欢笑列灯烛。不如万户寒，唯忧五更促。世无采诗官，悲歌寄鸿鹄。

前雪深尺五，后雪深五尺。动地北风恶，连天冻云塞。通逵绝行人，万物同一色。烛龙爪生冰，阳乌觜插翼。牛羊何足论，虎豹饿无食。此雪昔未有，父老均叹息。况当长养时，玄冥翻怒赫。我欲请雷车，夜半轰霹雳。斗杓斡春阳，和气随甲拆。溶为大田水，青发龙头麦。南民少苏醒，白骨免堆积。朝廷方体仁，乾坤应合德。有酒不敢饮，独乐神所责。悲歌闭空屋，写慰同心客。

积学久未遇，忠言今可施。请君略细故，吐出胸中奇。悉救当世弊，自结明主知。不唯振宪纲，进当司鼎彛。用广财已乏，官冗人愈卑。政寛法不举，将偄边无威。家家侈声乐，淳源变浇漓。土木绚金碧，佛仙竞新祠。此乃腹心疾，岂止为疮痍。言者曾未及，虽言多恚私。苟非大奸邪，恶足求瑕玼。举朝无完人，何以禆明时。尝读喜似篇，左右皆宜之。乃知荆山璧，天地终不道。去垩无变容，诚明达神祗。我方卧岩谷，所友鹿与麋。感君营从过，枯木春风吹。又如得黄粱，慰我久苦饥。承诏不敢留，欢言遽暌违。殷勤何以报，报君以芜辞。

我寄江南隐，数为弄水游。读君弄水篇，感慨攀巢由。赤脚踏云雨，投竿玩汀洲。鸥鸟不见猜，飞舞相应酬。谁倾百斛珠，跳踯无复收。一发海客秘，烂副贫家求。李杜缩光焰，王谢惭风流。开卷起予兴，飘欲乘桴浮。如观秋浦图，晚景入两眸。爱之不能舍，饥鱼适吞钩。尝置几案间，出没窥岩幽。一别几何时，岁月已十周。迹滞若匣剑，绣涩不可抽。何当随君车，吟哦与君侔。

怜我酷嗜茗，远分名山泉。兹山固多锡，泉味甘尤偏。幸遇佳客便，十缸附轻船。开缸漱清泠，不待同茗煎。想君民事休，时时造泉边。入碾龙凤碎，浮瓯乳花圆。一啜未能止，七杯夸玉川。两腋生清风，飞逐蓬莱仙。江心与谷帘，较之孰为妍。欲报吾子惠，仍思陆生贤。

官醪不许买，兵酝未尝得。愁杀避俗翁，甘为独醒客。缘何魏夫子，心仁生悯恻。双壶辄分送，涸鳞被甘泽。铛杓再施设，并欲醉君德。百川供长虹，叱咤天地窄。尽从秋水来，大笑问河伯。胡为辨牛马，灔灔浮月魄。

朱夏久不雨，川源条然涨。三潮渺相连，狂风蹴高浪。蛟龙递出没，鱼鳖随浩荡。群山悄低徊，阡陌失背向。嗟嗟圩中田，一埂安可障。去年已大潦，十户九凋丧。幸赖官廪实，嚣嚣命所仰。官廪今已空，农事未敢望。理水竟无术，祈祷俟灵贶。退寸复进尺，潮势颇难量。彼苍罪斯民，杀戮不以杖。令人思禹功，巍巍百王上。

我欲招魏子，小山尝白醪。月华虽未满，已觉秋风高。何物佑樽酌，肥鲈并蟹螯。一饮洗百忧，轩冕稍可逃。此语未及发，辱君先见要。乃知志趣同，盍簪皆俊僚。亦应唤舞娥，红云欲飞飘。不然避谤伤，谈话倾渔樵。期归一酩酊，世事如芭蕉。

读君小山诗，语势欲飞舞。乃知甘与贾，年少心则古。又如东方生，用之必为虎。予方坐空谷，屏息避烦暑。开缄揖清风，不觉生毛羽。携之出人间，瑶池赠王母。

予方寓小山，感君忽相过。风标夺莹玉，气语排悬河。君初佩金印，治蛮真有科。彼侮我即斩，威行济之和。使知朝廷尊，帖帖无愆讹。圣主方求才，四海张网罗。麒麟并凤凰，所获宁为多。如君必见取，为君吟菁莪。

我爱小山石，翩翩鸾凤姿。胡为不飞去，似与幽人期。志泽未及物，收身聊自嬉。不教三径荒，宁歌吾意词。旧交安在哉，岁晏逢子知。殷勤结惠好，琅玕分一枝。

兹山何亭亭，郁有高人姿。朝容白云过，夜与明月期。幽兰翠碧秀，好鸟鸣声嬉。更逢佳客来，惠好留美词。遂令一丘乐，能垂千载知。殷勤谢陈子，蒹葭倚琼枝。

君欲效陶潜，超然异今趣。开斋即吾庐，欣欣同所慕。潜鱼不群游，栖鸟不返顾。无意亦无我，何思复何虑。遂趋羲皇上，日息自休裕。百年能几何，不知岁云暮。终当随白云，悠悠此山去。

闻师飞锡来，七日远荤饮。欣谐清净谈，中夜未能寝。师提宝公刀，为我裁古锦。言归不须忙，溪上冰雪凛。

龆齓已承禄，资赋况超迈。三年莹无玼，一日忻有代。芳洲清风微，夕浦寒烟{雨对}。翩翩莫能留，逡巡远山外。浮生离合际，志士怀耿介。渺思岁月往，俯视天壤隘。人惊甘罗少，帝忆贾生对。竟言若为期，充实光辉大。

出驰使者星，岁月一何久。巨航始北归，华髪已盈首。读书过五车，满腹藏琼玖。行行赴金阙，朝帝见太母。乾坤运元气，斟酌须北斗。愿如范文正，上疏发纩黈。明明纳忠谏，圣作古无有。道行且寄书，慰我穷老叟。

有力乃致远，中道力不任。言归闭空屋，敢复求知音。君来监郡务，猥巷一见临。称褒借阳春，片砾成寸金。觞酌每追随，啸咏舒悰襟。不觉三岁过，启櫂离江南。君怀有玉宝，未尝献于今。于今不往献，千岁惜湮沈。流景良可悲，须雪来侵侵。前途渐就窄，后会安可寻。屋梁见落月，殷忧存我心。犹期泽万物，霈然作商霖。

三年同赏梅，梅花烂晴雪。一日言北归，梅黄雨初歇。谁将金弹丸，缀在绿枝上。结实胜开花，邀君更同赏。食梅齿牙软，衔杯奈离忧。过江桃李熟，回首忆梅不。

伯玉弘农后，轩轩真丈夫。首虽峨武弁，满腹藏诗书。三年监郡兵，一日云解符。考之闾井言，公廉卒如初。未尝害一物，纵舍乃有余。我方卧空屋，袒跣与世疏。感君数相过，晨坐定及晡。新诗并美酒，问遗无时无。老境重可惜，远别复何如。羡君五福全，客官奚拘拘。子孙俱禄仕，京城富园闾。精神趁强健，优游早悬车。祝君可以归，为君吟归欤。

久忆观沧海，喜君语罗浮。浮从会稽来，与罗相献酬。谁欲通两山，铁桥跨山头。笙箫响瑶台，佛仙栖石楼。灵光烛商舶，七星被林幽。飞泉难悉名，异草香气柔。危峰聚白鹿，深坞眠青牛。葛洪安期生，遗踪尚绸缪。攀巅瞰海水，湛碧才一瓯。不见波涛翻，飓风驾龙虬。又云朱明天，飘然落遐陬。方广吞五岳，盘纡临十洲。不得预封禅，自起烟云羞。此理固莫测，胜境输君游。君语洗我耳，我诗莹君眸。罗浮杳何许，为我商声讴。

平昔未识面，已景才业殊。及来公诩家，把酒情忻如。分携八换岁，益闻峻名誉。我方姑熟隐，君解惠国符。鹢舟始云泊，驾言过茅庐。倾谈洗尘听，积忧令我舒。凤窼无凡毛，龙窟多美珠。朝家正清明，往矣涉亨衢。泽民冀姚宋，致主优唐虞。史笔采循吏，非君复谁书。

去日不可追，来日已无多。衰颓复自念，迁谢当奈何。贤达并贱愚，百岁同消磨。不如泳觞酌，徘徊眄庭柯。流翠自成幄，好风时经过。憎爱理兼忘，虚淡神所和。运尽即随尽，葬骨南山陂。

遭时如尧舜，击壤欢且歌。归田尚叨禄，天宠固已多。敢复邀长年，寓景随流波。有酒即觞酌，风日眷清和。俯悲秦晋士，含饥避干戈。

夕阳在窗户，凉气何处来。微风泛庭柯，萧萧历空阶。抱琴一写之，冰霜溅孤怀。但惜对樽酌，而无良友偕。聊将幽独思，滔滔寄长淮。

晚坐庭树下，凉飔经我怀。亦有樽中物，佳人殊未来。佳人隔重城，谁复为之侪。瞻云云行天，步月月满阶。想闻诵声作，崩腾泻江淮。

河桥散灵鹊，曜景逾佳期。池华延舒月，尚可倾一卮。欲以要良宾，秋事言凄其。岁往岂再得，绿发含霜滋。寓意不在饮，营驾君莫辞。

营驾君莫辞，寓饮不在酒。得酒亦可喜，话情庶延久。鹭白不翳尘，山光含美璞。霞绮映池葩，条蝉嘶露渥。时平无横愁，身退兹余裕。弹琴来薫风，高轩良可伫。

立屋聚群经，执经授诸儿。趋善务深畜，言行蹈前规。譬欲种嘉禾，春膏力锄犁。一朝秀而实，刈熟当如坻。遂为道德饱，用济斯民饥。庭木岂不美，凉阴奉遨嬉。池水岂不深，濯热临清漪。作止既可乐，左右皆宜之。瑶琴谁为弹，倚声奏吾诗。

群材欣向荣，志士寂无托。独鸟千里飞，天末孤云泊。越女殊西子，秦声异别鹤。守贞不辞贫，怡怡内常乐。高歌戛金玉，其声震寥廓。

岁华忽已晚，志士将奈何。摧车眷前修，停泽无余波。知命守穷贱，脱屣南山阿。出从麋鹿游，坐与猿鸟歌。采菊复采薇，聊以养天和。

天潢转斜白，庭菊泛团露。纨扇辞玉纤，云幄含幽素。湿萤递疏牖，寒螀鸣外户。南邻发砧响，凉夕敢虚度。不作舞衣裳，为君理缯絮。边碛多苦寒，先秋寄征戍。

轻素裁团扇，投君掌握中。为君却烦暑，动摇挹凉风。一朝霜飚至，罗帏衾被重。辞君且屏迹，弃置随断蓬。物理古如此，用舍安可穷。愿君千万寿，执热还相逢。

眷此庭中竹，罗生横十寻。疏疏挺高节，密密敷清阴。好风每相过，流尘讵能侵。其下无蔓草，其傍远修林。结根自得所，非高亦非深。谁复采笙箫，玉宇思和音。

濯濯水中华，香艳胜蘋藻。英英泥中根，絜素常自保。房实又堪食，无一不为好。乃知金仙经，譬喻肆论讨。游宴集宾僚，赏咏固宜早。一朝霜飚至，茎叶变枯槁。抑亦如佳人，妍媚忽衰老。顾眄岂复怜，弃置不足道。幽怀向君开，芳樽为倾倒。木末谁能搴，愁烟起孤岛。

秋空久不雨，漠漠风卷沙。胡为起高兴，昨夜辞山家。明投金陵郭，府观凌紫霞。公解豫章榻，我停银汉槎。一倾别后言，电雹鸣交加。借公口中春，发我枝上花。又如出地雷，空山走龙蛇。公能结明主，我亦思无邪。但惊歧路别，进退各有涯。浮生能几时，鬓发忽已华。会合岂易得，兵厨酒仍佳。慎勿学谢安，扪涕空戚嗟。

开池得双泉，因泉构华屋。池中种菱荇，池上列花竹。与春蘸新红，遇风摇净绿。轻鸥自飞舞，纤鳞随出缩。操舟往江海，端忧龙蜃触。卷衣入山林，而防虎狼欲。岂如一凭栏，俯仰快心目。朝吟吟有余，暮醉醉不足。双泉长涓涓，比公享天禄。公归民怀公，听我双泉曲。

南方多苦热，北地尤苦寒。徐子掾招宜，七载滨夷蛮。杨李仕并代，毳裘霜雪残。一朝相续归，相看涕汍澜。扪涕唤家僮，草草罗杯盘。念昔共庠序，垂髫竞痴顽。及今过六十，各各嗟衰颜。光阴信如驰，生死无百年。妻儿半凋丧，少喜多忧患。吾方慕陶潜，行歌眷南山。山气日夕佳，吾庐未尝关。猿鸟相与居，丝桐时一弹。三子方急禄，遑遑未能闲。努力佐州县，须防官长难。暂当陪我醉，余事不足言。

未老已先佚，构堂名佚老。与其宠辱惊，何似归未早。渊明乃吾祖，此道能自保。归来无一事，时时为酒恼。纸帐春气融，不寐听春鸟。关关枝上语，报我竹间晓。我醉未能起，尔音一何好。却笑世间人，忘忧种萱草。

连朝雪复雪，吾独拥红炉。樽中亦有酒，不为饥寒驱。目前奚所忧，所忧在村墟。去年旱兼水，二税多逃逋。十家九乏食，往往死路衢。空山嗥虎豹，深渊卧龙鱼。飞鸟各敛翼，康庄断行车。倚门独悲歌，阳气何时舒。

魏台公送我，春风花落尽。寿阳我访公，萧萧朔风紧。且复念残年，鬓发安得鬒。高才久外补，惠爱益不泯。聊歌古柏行，歌罢仰天哂。长淮白鱼肥，冰壶酒堪引。

百年悯秋霜，念念流运歇。一昨辞周行，于今鬓垂雪。幽独谁为扶，寸心徒自折。翻然驾柴车，宾闳重款谒。与公论襟期，及此阳春月。英英栏中花，滋露正妍发。浊浊瓮中醪，浮醅想芬冽。朝廷用直道，郡邑罕所阙。嬿婉我之友，皎若环与玦。良辰不同乐，衰暮空惜别。

妾抬纤纤手，一拂白玉琴。琴声写三叠，寄妾万里心。朱弦断可续，妾心常不足。才惊枫叶丹，又见杨枝绿。望君君未到，妾貌宁长好。云鬓懒重梳，从教似秋草。

鸿雁殊未来，思君一弹琴。泠泠别鹤语，折尽幽兰心。蛛丝漫相续，难系骅骝足。白日无时停，云鬓宁长绿。年华要不老，不若丹青好。对之虽无言，犹胜种萱草。

与子初执手，效彼瑟与琴。子去既不返，谁复知我心。宝刀能切玉，愿断金乌足。留住枝上春，花红叶长绿。懊恼复懊恼，憔悴变妍好。不见庭中兰，埋没随百草。

妾身厌尘埃，专心托君子。感君一面眄，涸辙逢秋水。雍容未经年，结誓同生死。胡为忽言别，短书无一纸。愁思魂梦飞，鹊语不成喜。岁晚君不来，红妆为君洗。

嵯峨姑射山，绰约飞行子。绛唇启皓玉，明眸漾寒水。方平与麻姑，相期永不死。手披黄庭经，金字写青纸。胡为谪人间，离合溢悲喜。妖桃凝露珠，东风任吹洗。

庭下幽花羃寒雾，金鸭冷烟无一缕。从君别妾驾红鸾，望断三山无觅处。平时曲调休重举，长袖空垂不成舞。醒眼牵愁送春去，独立残阳与谁语。

英英玉山禾，乃是凤凰食。凤凰殊未来，禾生亦何益。幽香眷春尽，孤根含露寂。委弃同蒿莱，咄嗟人莫识。

自君之往矣，幽房守岁华。眉头匀翠淡，裙带缕金斜。魂魄空成梦，音书不到家。凭谁度庾岭，和泪寄梅花。

粉黛元知假，丹青岂是真。桃花初过雨，溪水暗流春。眼眼随云断，书书托雁频。渔郎自迷路，狂杀武陵人。

不作巫山雨，螺川久住家。欲知冰未释，须信玉无瑕。对局拈棋子，开窗摘杏花。谁能谙此意，红日又西斜。

雌凤始营巢，妖桃半敷萼。忆昔嫁君时，相逢一何乐。朱颜妾未变，白眼君先恶。君恩不下济，妾意正难托。空床春寂寥，孤灯夜萧索。哀弦时一弹，弹终泪还落。

渡江君别妾，恨不如桃叶。桃叶解随君，渡江不用楫。妾既不得随，渡江楫如飞。自怜妾命薄，江头还独归。一步一回首，碧云凝落晖。空将盈掬泪，和粉洒罗衣。

团扇不遮面，欲君永相见。胡为忽别妾，船逐南风便。君行妾独处，妾复谁为主。正似晚春花，零落随风雨。有情频寄书，莫令书更疏。却羡路傍草，到处逢君车。

妾面如花开，妾心似兰死。花开色易衰，兰死香不已。愿持枯兰心，终焉托君子。君行胡不归，两见秋风起。鸿雁只空来，音书无一纸。夜夜梦见君，朝朝懒梳洗。不忆霜月前，丝桐为君理。千古万古悲，悠扬逐流水。

酣酣桃始花，灼灼粉面笑。粉色射花光，夺尽丹青妙。蓝衫马上郎，风流亦年少。语言虽未通，精诚默相照。敛容缓步复掩门，只见桃花不见人。轻红浅白正含露，欲落半开将送春。凝心驻马日渐晚，隐忍时时下前坂。回头又不见桃花，唯有青山遮醉眼。扬鞭击镫歌团扇，相见不如不相见。逢人寄语问桃花，春残吹洗落谁家。

古云蜀道难，蜀道之难难于上青天。孝子寻亲不辞远，草𫏋负米离番川。西从荆州望夔国，扪萝蹑石穿林巅。峡山愈深人迹绝，但闻悲风泠涧声潺湲。汲溪钻火行复餐，夜宿茅屋衣裳单。回看江南路九千，一见归客吞悲酸。寄声吾母形骸安，慎勿为语皮皴干。涪州城西遇征蛮，城门防盗白昼关。抚膺仰天涕汍澜，见亲之难难于蜀道难。成都渐近心稍寛，踊跃可得瞻耆颜。父昔离家子方孕，子得见父今壮年。胡弗归兮死敢请，慰我慈母心悬悬。三往三返又十载，孝子执辔方言还。番人闻归竞嗟喜，夫妇白首重团圆。诛茅立屋奉甘旨，陈侯篆榜名怡轩。春禽提壶助春饮，彩衣自舞春风前。腰金馔玉非我欲，但愿眉寿双松坚。朝熙熙，暮熙熙，谁将朱丝绳，奏我怡轩诗。

忽忆敬亭山，翠碧千万寻。白云拂地弄晴影，黄猿啸晚清人心。桃花流水三月深，柳絮披烟辞故林。重楼复殿据山脚，像塑制度祠非淫。晋时谢守曾赛雨，至今石上镌遗吟。五言雅重参二典，琅琅一诵铿璆琳。绿潭无底白玉沈，千载何人知此音。李白骑鲸出沧海，回鞭曾宿岧嶤岑。却泛虚舟弄溪月，紫霞之杯倾不歇。醉来更约崔宗之，秋水玄谈清兴发。数公逸驾何当还，怅望英风不可攀。信道相看两不厌，古来只有敬亭山。

物物皆成化，熙熙十九春。寿觞方奏乐，法座忽流尘。遗治前无古，称宗孰有神。烟霄歧路别，百辟共沾巾。

原庙工初毕，神游竟不还。鼎湖龙驭远，湘岸竹枝斑。谥号尊逾圣，陵基别有山。九重春忽暝，四海惨愁颜。

间世君臣会，中天日月圆。裕陵龙始蛰，锺阜鹤随仙。畜德何人绍，成书阖国传。回头尽陈迹，麟石卧孤烟。

公在神明聚，公亡泰华倾。文章千古重，富贵一毫轻。若圣丘非敢，犹龙耳强名。悲风白门路，啼血送铭旌。

生事念死隔，歘如过鸟飞。长空不留迹，清叫竟何之。死者固已矣，生者谩相思。昭亭雪塞山，相遇忘寒饥。解剑贳浊酒，果肴躬自携。扫除长少分，旷荡文章期。赠蒙以大白，自谓无复疑。及将起草茅，谨札还先驰。邀我采石渡，烂醉霜蟹肥。沉吟望夫曲，朗诵天门诗。险绝必使和，凡鱼岂龙追。篇篇被许可，当友不当师。凌晨挂高帆，公行我言归。一别三四秋，音问山中稀。去年集选曹，僮瘦马力羸。访公国东门，问我来何时。青刍与白饭，诸子争赍持。论新复谈故，谓我今逾奇。南还得长篇，万里衔光辉。此德未云报，讣音裂肝脾。桓桓万人英，不遇终愁羁。一官止太学，薄命吁可悲。所嗟吾道丧，斯文竟何为。譬彼卞子玉，弃置污浊泥。凤来无嘉禾，啄肉纷群鸱。彼苍厥有主，此理安无欺。呜呼如之何，酸嘶复酸嘶。

齐山郁愁烟，镜潭坠孤月。佳人去不还，生别成死别。有才曾未施，负冤终莫雪。世情多反复，美玉不如铁。无路攀魂车，隔江寄清血。

五岁养育恩，一朝随埃尘。琅琅读书声，在耳犹如新。哽哽临绝言，唤爷眉屡颦。永痛卑栖邑，医脉非良真。微疾遽夭殇，吾家失麒麟。嗥天天莫知，拊地地不闻。泪迸睛欲枯，肠断鼻愈辛。汝卧长夜台，我孤大梦身。后嗣复谁望，有车已摧轮。佳雏堕危巢，异芳零短春。黄泉无白日，青冢多愁云。哀弦写悲歌，吊汝冥漠魂。

文锋困挫离场屋，武略纵横勤冕旒。国士传家虽有子，将军终老不封侯。抱冰末路垂三纪，埋玉空山第一秋。余派江东藉云荫，载瞻遗像涕交流。

忆昔江头别，悲欢失后期。奸言诬直节，枉狱累明时。白玉原无玷，青天孰可欺。有儿能雪耻，泉壤释余悲。

半道逢豺虎，吞声力已穷。命从冤狱丧，言有谏臣公。玉树埋长夜，金鱼委断蓬。旅魂虽获雪，千载起悲风。

海鹤冰为骨，霜潭月作心。要宾唯饮酒，焚券不论金。相望萦离恨，何嗟得讣音。春回坟草绿，谁伴夜台吟。

二子皆攀桂，一生唯好吟。夜台如得句，泉路孰知音。饮态思颓玉，交情失断金。奠刍何以报，折尽老夫心。

忆昔姑溪上，分携岁月赊。清标冰有骨，静德玉无瑕。不杀居为戒，传经大厥家。西山问仙籍，公合在烟霞。

静乐畴能匹，翛然几杖间。有儿专使节，无念落尘寰。流水归何处，孤云去不还。成仙应蜕骨，谁谓掩泉关。

交游气概如君少，患难扶持及我多。万里相思魂往返，一书报死泪滂沲。文场决策终难必，旅馆捐躯可奈何。犹得有儿传素业，几时归葬旧山坡。

力学窥前古，扶经翊太平。乐成天地格，祧正祖宗明。知命穷犹达，趋玄死亦生。世无班马笔，谁为勒幽铭。

孤进终难达，文章误此生。才趋王府讲，已梦玉楼成。遗箧书千卷，招魂酒一觥。空余淮上月，不到夜台明。

有志吞戎虏，成书达帝庭。长江倾学术，短炬速年龄。玉树埋蒿壤，泉台掩夜扃。功勋何可问，不得上丹青。

信报君仪讣，将如吾道何。交游亡玉树，涕泪泻金波。三子先凋泯，一身纒病疴。人生谁不死，遗恨独君多。

壮子皆先陨，亲丧未启𪴙。病成终不愈，魂散若为安。结义从今泯，遗编忍复看。亭开基石处，云水想漫漫。

吴老归泉后，人间未有君。春深来阳草，月乱采江云。孤啸猿求侣，哀鸣雁失群。姑溪一樽酒，遥酹五峰坟。

忽得凶音泪不收，可怜英气陨荒幽。天垂北斗夜台静，虎啸西风坟树愁。学道未行尝自信，高名虽在复何求。谩携一榼招魂酒，独对修江想献酬。

今日黄塘寺，昔年知白师。悟禅兼悟律，能画亦能诗。旧卷春涵瞑，新坟月掩悲。余生我何有，骑马送衰迟。

自掩斯人骨，西山秀色低。文章惊早悟，寿夭理难齐。绝壑沉寒玉，空江没断霓。儿孙今卖宅，感旧只酸嘶。

荣翁苦于学，腹实五车书。尤明礼乐事，画就百幅图。献之神宗朝，不报还旧庐。白头著青衫，老愤犹欲舒。佐邑曾未赴，瞑目忽已殂。何子稍家富，恬不为利拘。执笔工词章，科第学有余。终遭有司黜，才命诚难俱。今闻亦长往，令我勤悲吁。二家各有子，素业传门闾。登科既同籍，奔丧又同途。李君出世胄，轩轩珮琼琚。计偕冠多士，场屋喧名誉。晚乃乐高隐，卖药荒村墟。愈贫愈自信，纯洁不可污。天胡夺其龄，否极泰则无。斯人皆旧游，想望空踟蹰。顾我虽未死，目眊霜盈须。近酒已先恶，趋时迹尤疏。飞章乞残骸，轻舟下重湖。将投永安泊，访旧相欢娱。那知死生隔，三秀同时枯。欲为招魂篇，悲风涕沾濡。

百年苦役役，一死已休休。惟我方自适，妻子空悲愁。满樽奠美酒，满盘荐珍羞。我终不可起，汝情谩悠悠。送我入蒿里，寂寞无春秋。

形坏影亦灭，有神竟何依。漠漠空木中，岂知经四时。以此为长年，谁人不同归。儿孙汝勿泣，朋旧汝勿悲。岁月易经过，冥默终相期。

生前势有殊，死去分始齐。且将耳目静，安用亲旧啼。鸿雁任南北，日月随东西。陵谷亦已变，道化复何为。

于生动以扰，既死静且潜。黄土假面目，青草为须髯。荣华春风吹，憔悴秋霜霑。回嗟在世人，不识此理兼。

枯骨蝼蚁余，空棺蔓草纒。欲诉既无路，欲窥不见天。休休可奈何，达道乃自然。

彼美四贤老，高风万古寒。去逃秦鼎镬，归识汉衣冠。翼翼羽翰就，堂堂宗社安。商山弊庐在，还入白云端。

久客心尝折，登楼望转迷。风倾蘋叶乱，雨重柳条低。未得趋金马，何当似木鸡。细寻乡国路，愁听暝鸦啼。

北户风欺幌，南桥水拍城。柳长无嫩色，莺老有新声。书帙看慵卷，茶瓯不厌擎。故园何日返，此地独含情。

春晚堪行乐，幽居独闭门。忘形付诗酒，吾道委乾坤。坏壁蜗涎乱，残经鼠迹翻。交游今已绝，孤坐欲何言。

江亭孤坐久，野望眼偏明。映日浮云簿，摇风细柳轻。出墙新笋熟，拍岸晚潮生。遣仆沽春酒，幽欢取次成。

发为烟岚秃，愁因患难添。径荒无过客，笋迸任穿檐。啅雀谁能遣，惊乌不用占。有巾堪漉酒，聊欲效陶潜。

春水碧泱泱，平堤映绿杨。田畴资灌溉，鸥鸟共徜徉。放饵愁空掣，浮杯兴最长。晚风吹细浪，仍送落英香。

客愁偏早起，衰病惬晴明。索酒防春瘴，披衣听鸟声。旧书慵检阅，新客懒逢迎。何日笼樊启，再归溪上耕。

初月未成魄，瘴天云雾低。浦昏船竞入，林密鸟争栖。褊性怜幽独，香醪自挈携。布衾今夜冷，犹得避儿啼。

可惜花飞尽，春归客未归。艰难行路险，老大赏心稀。翰墨谁曾问，渔樵与愿违。江干空驻目，藜杖得相依。

客禁何时释，惊魂梦里归。深忧邻虎穴，那得并鱼矶。草色欣欣茂，萤光个个微。残生苦多难，搔首掩荆扉。

冉冉碧濠边，三株细柳眠。根欹元著水，叶大镇藏烟。不作栋梁用，岂忧斤斧先。春风任飘泊，客意亦留连。

山雨连朝注，溪流没草亭。蛟鼍方汹汹，鸿雁自冥冥。只恐翻河汉，终当见日星。波澜平地作，嗟叹未曾经。

水畔花饶笑，欹枝映小亭。日光烘欲醉，江色冷还醒。浅白浑迷鹭，残红尚衬萍。幽人颇萧索，此地要频经。

西斋吾所构，檐角颇依林。潇洒松篁影，暄和燕雀音。青春那肯住，白发任相侵。稍悟渊明乐，时时抚素琴。

西斋吾所爱，一径绿萝深。终日听新鸟，令人忘故林。地偏无客到，山润有苔侵。祸患须安命，优游不废吟。

兀坐南楼夜，栏干俯列星。村遥喧瓦鼓，塔近震金铃。湿草埋昏瘴，飞虫接小萤。物生皆有理，吾亦委颓龄。

自恨心肝拙，题诗愈不工。痴迷循磨蚁，辛苦打窗虫。妙道知何补，多言自取穷。不如长寂默，块尔白头翁。

溪岸逢春暮，柔条尽意攀。轻鸥翔近渚，好鸟响空山。小艇长欹侧，孤云自往还。远游成底事，白首忆乡关。

要客来何晚，重干漉酒巾。玉琴虚别操，藤榻恐流尘。山暗萧萧雨，花辞短短春。杖藜慵缓步，愁杀独游人。

淡沲城南路，参差柳绊烟。稻秧才一寸，蚕子始三眠。曲折藏花地，暄和载酒天。清江深有兴，只欲解归船。

日没草堂阴，收书复挂琴。闭门人迹绝，危坐客愁深。星汉光铓动，湖山气象沈。嫦娥如借月，蚊蚋莫相侵。

夕阳沈谷口，海水接天南。归鸟自成阵，暝山如半酣。看云贪仰面，移杖忽遗簪。幽独谁相过，人情老始谙。

殊方留滞客，迁馆避喧哗。破榻依寒竹，疏窗对晚花。燕归疑识面，鸟噪默怀家。囊橐无书卷，新愁有五车。

一作闽南客，幽忧忽过春。交游半卿相，踪迹自埃尘。未附垂天翼，空成涸辙鳞。吾庐松菊在，怅望熟溪滨。

广潦生寒夜，幽人独倚楼。渚涯迷海若，灯火想渔舟。雷鼓蛙争响，云天月暗流。未应时序变，初夏反如秋。

旋煮青芹滑，新炊白稻香。僧居同淡泊，旅食幸康强。未拟沉湘水，深防死耒阳。上书终自达，圣世本虞唐。

来时麦未吐，今见秀盈畦。投阱还遭石，登云孰有梯。尔谗徒似锦，吾醉只如泥。行止无劳问，空山杜宇啼。

叠甓基犹在，排空阁已摧。燕愁寻旧栋，蚁蠧傍新苔。月色闲圆缺，风声自去来。废兴何可问，劫火亦成灰。

夜寂松风度，魂清客枕寒。琴声传不尽，诗句写应难。骤雨倾瑶砌，真珠落玉盘。隐居如可访，吾欲跨翔鸾。

四月长汀郭，晴多暑气浓。欲眠难藉草，选荫必依松。绿水遥思濯，青云底处逢。西岩残照尽，挥扇待疏钟。

一径松阴合，重门院落深。客来听鹊喜，春过惜莺吟。风月时经槛，尘埃不到襟。黄庭看在手，白雪任盈簪。

婆娑松与枥，夹径碧蒙蒙。未辨雪霜操，同霑雨露功。低枝翻翠盖，垂叶密樊笼。他日为梁柱，抡材合至公。

岁旦辞江国，炎天客瘴乡。浴陂群鸟白，含雾野梅黄。恨别山随眼，消愁酒满觞。残魂终易断，回首只茫茫。

四天垂翠碧，一水湛星辰。寂寞殊方夜，漂流片叶深。帝乡劳梦想，客路只风尘。钟鼓还催晓，深惭钓渭滨。

竞渡传风俗，旁观亦壮哉。棹争飞鸟疾，标夺彩龙回。江影浑翻锦，歌声远震雷。轻生一饷乐，时序密相催。

腊月花开尽，中春不见花。柳阴空拂地，草色漫平沙。客路心常折，僧窗鬓自华。故乡何处是，瘴海暗天涯。

春雨时时暗，春花眼未经。生涯随过鸟，世态委浮萍。瘴雾何由避，蛮歌不忍听。谁家有醇酎，吾欲醉兼醒。

雨涨西池水，微澜拍画桥。不愁莲芡没，唯恐栋梁漂。扶杖防危步，移床避晚潮。何当风日爽，一舞看纤腰。

积潦连江海，舂撞说剑锋。郡城千丈拆，民食五年凶。雨脚悬麻直，云头泼墨浓。忘机唯白鸟，不解避蛟龙。

自笑姑溪客，还投瘴海边。不才无进路，多病复残年。欲种千竿竹，将求二顷田。人生底事足，且爱酒涓涓。

瘴乡仍久雨，生事念樵渔。江海云归尽，乾坤日上初。短垣张澣服，幽圃理残蔬。佐国知无术，聊欣病体舒。

危步欲何适，城头独杖藜。水归沧海后，云散暮天时。秋色长空淡，笳声迥野悲。泥沙埋熟稻，一穗亦无遗。

野性惟怜酒，无聊遂独醒。风尘双白鬓，天地一青萍。𫛳鸟宁须赋，离骚未是经。回头付陈迹，终欲醉冥冥。

立法新三省，论材只数公。簿书期会正，风俗见闻同。边塞疮痍后，朝廷气概中。不才思献赋，天路恐难通。

宦情聊落甚，况在九溪边。瘴雾易成雨，飓风偏覆船。水残余盗贼，村迥少人烟。欲达中州信，迢迢路六千。

骨相殊屯贱，无官只有阶。半生萍梗过，两鬓雪霜排。去国肠空断，求田心未谐。新交莫相笑，中立一枝柴。

一庵丹荔下，更与画桥邻。不许尘埃到，每期风月亲。好音闻度鸟，斜影辨疏筠。拂拭白藤榻，欹眠稳病身。

雨过添幽事，褰裳步暖沙。竹梢含净雾，藤刺罥轻槎。㶉𫛶双随浪，蜻蜓对觅花。老夫诗思惬，颇觉日沉车。

野寺盘山腹，高秋雨霁天。拂檐云漫漫，穿竹水涓涓。接食怜驯鸟，搘笻慕老禅。经年无客到，门巷叠青钱。

川涨那堪雨，今朝喜晚晴。幽花萦露重，浊水止蛙鸣。圩稻应全刈，村醪可强倾。吾虽无一亩，亦足慰余生。

屏迹已恨晚，疲躯今自由。百年无七十，一日有千忧。觅酒开青眼，凭诗遣白头。莫言宾客少，池上两三鸥。

晓起梳头毕，开窗却卧时。素烟收枕席，红日上藩篱。仰面看书卷，移床近酒池。纷纷万方事，安用老夫知。

病久人情厌，经旬客不来。帘因风力卷，门待月华开。柳上新蝉咽，城头暮角哀。劳生随物化，孰免葬蒿莱。

肃肃秋容净，萧萧门巷深。荆榛元自合，车马少过寻。问婢催蔬熟，呼儿取酒斟。藤床未成寐，野鸟噪归林。

赋分从来薄，明时敢妄干。六年悲对狱，五十速休官。水送云天净，山开洞壑寒。一枝能息影，何暇北溟寛。

三岁悲农事，官仓亦已贫。敕书虽赦狱，恩泽未苏民。南国供输大，中宵涕泗频。一心随草木，无复念沉沦。

暑雨收残候，秋云结薄阴。山光翠兼紫，水影净还深。竹密群鸦入，天空一雁沈。兴来搔白首，衰飒愧儒林。

倚杖孤亭久，无心辨俗讹。暮山青扫淀，秋汉白浮波。岸震归船鼓，村喧刈稻歌。未收西望眼，问罪有干戈。

天外秋风劲，梁间燕羽稀。营巢雏未老，何地汝成归。蜃泽多楼阁，茅堂无阱机。故园春色动，还趁社前飞。

节物惊心事，抟金菊放花。潜鱼防饵钓，高雁避城笳。南浦秋风冷，西江夕照斜。异乡消息断，林外更闻鸦。

清秋送残暑，隔屋忽闻砧。远震星河夜，遥兴关塞心。欲知针缕密，即是泪痕深。他日功成后，逢人寄好音。

独往怜渔艇，群飞爱暮鸥。谁云天地窄，自伴水云游。荇叶青争老，蓼花红半收。江头人事绝，植杖我何忧。

床有牛衣卧，厨供石髓餐。此身知是幻，卒岁不为难。冰合潜蛟冷，云深病鹤寒。青钱无得选，空挂一囊看。

清秋闻笛弄，独立露霑衣。天外云留住，水中龙未归。悠扬声益苦，感激思何微。不似前春听，梅花片片飞。

秋物已潇洒，临高念岁穷。阵收群雁没，峰断片云空。月色山川内，笛声关塞中。西人未柔服，长策在诸公。

秋晚陟浮丘，西临古渡头。钟声沉断岸，桥影散中流。雪让芦花密，云排稻穗稠。乾坤均帝力，草木岂能酬。

水落烟村迥，柴门四五家。晚风回断雁，寒雨侧幽花。世事纷无已，人生自有涯。鲸鳌真可钓，吾兴欲乘槎。

三月闽南国，阴寒变惨凄。市楼添酒价，山雨勒莺啼。田父忧春种，商人怯路泥。何当好风日，稚子浴清溪。

永日门常掩，欣闻五马过。社余巢燕入，花散蜜蜂多。望断千山绿，愁来两鬓皤。肝肠思一濯，须藉酒为河。

酒味年来美，携觞约屡过。交情贫始见，诗思老仍多。许国心常赤，思家发任皤。诵君新得句，秀色揽山河。

沉毅陈夫子，谈兵孰与过。运筹知必胜，善将不论多。汉阵千重黑，胡沙万里皤。如闻洗戈甲，谁为挽天河。

萧萧山寺雨，漠漠暮云寒。不恨麻衣薄，深愁酒盏干。离披花刺眼，容易雪冲冠。要客能相遇，宁辞湿锦鞍。

万里乡园别，一春风雨多。乱蛙声鬭急，归燕舞缘何。石榻昏苔藓，柴门暗薜萝。橛株方自笑，忽枉故人过。

佳客过穷巷，良朋复可要。静缘棋局乱，愁逐酒杯销。花底莺声度，林间雨点飘。晚春频一醉，何必拟松乔。

谗人未投北，君子独相亲。岁月惊春晚，壶觞慰我贫。松声风外急，山色雨中新。一醉无归梦，宁论寂寞滨。

结宇古城边，能诗复悟禅。钵分摩诘饭，池种远公莲。竹飐春烟静，禽歌夜月圆。洁身吾有趣，回首谢尘缘。

国士苟微禄，携家千里行。乡关寒食节，邮舍冷猿声。落日和云尽，离觞与泪倾。衔冤仍送别，何以慰浮生。

高才摅远趣，凿石架危亭。宿鸟依林白，春苗接海青。云光随帚乱，泉响置琴听。况得少陵句，宜镌座右屏。

因山基大石，华榜揭高亭。畦稻翻新绿，山岚浮远青。鸟行云际度，松籁雨余听。安得吴生画，为予传小屏。

建溪春物早，正月有新茶。得自参军掾，分来居士家。辗开黳玉饼，汤溅白云花。一啜清魂魄，醇醪岂足夸。

北苑藏和气，生成绝品茶。岂宜分旅馆，只合在仙家。点处成云蕊，看时变雪花。琳琅得新句，又胜玉川夸。

幽鸟语清晨，窗间宅禁人。只知添白发，不觉度青春。救过须三省，观空止一尘。贤交如未弃，时送浊醪醇。

柳暗青春暮，莺啼静院阴。乡关隔寒食，父子共沾襟。未举鹏天翼，聊为𫛳舍吟。惊魂招不得，时节感人深。

寒食金波泪，他乡此日心。草连天际色，泉断陇头音。先冢三年别，飞埃万里侵。只凭欹枕梦，时到谢山阴。

五马登城堞，平分载酒船。无家寒食客，小雨惜花天。循抚恩何厚，飘零命最邅。闲愁不用遣，一醉暂成仙。

夜雨霪难霁，沟塍复乱蛙。轻寒侵病骨，余响答空阶。杜子嗟沾湿，庄生失渚涯。通宵不成寐，归思泻长淮。

羽毛零落易摧伤，父子同幽瘴疠乡。归梦不成残夜雨，空阶滴滴到愁肠。

元朝别家去，音信隔三春。读易应终卷，端居莫患贫。定交疏燕雀，养节慕松筠。冤狱何时辨，思儿泪满巾。

交态非今薄，人情自古难。敝裘甘我老，雄剑请君弹。魂逐云峰断，心依酒海寛。百年能几许，日月似跳丸。

筑室君先隐，穷途我正难。流莺春谷暖，别鹤玉琴寒。泉响经时听，云光抵暮看。异方空泪眼，何日共幽欢。

衰病仍为客，相依过一春。和篇惊韵险，把酒沃愁频。紫燕巢方稳，黄鹂语尚新。何时公赴召，终欲托车轮。

建溪虽接壤，春末始尝茶。旋汲邻僧水，同烹北苑芽。月圆龙隐鬣，云散乳成花。贡入明光殿，分来王谢家。

寄榻六十日，朝朝上碧城。云光随近远，山色变阴晴。濠静鱼频跃，楼空燕不惊。他时那复到，欲去重含情。

有瘴从今始，斯须雨复晴。草蒸蛇肆毒，榛密𫛳尝鸣。晚食宜防饱，村醪可强倾。何时击归镫，高视叹浮生。

自得庄生乐，观鱼近碧濠。触萍时鼓鬣，防饵不投刀。柳挹春风静，鸥眠夜月高。舍旃吾有适，沧海钓鲸鳌。

昔作幽人宅，今为舞女场。燕惊弦管杂，草避绮罗香。諠静虽殊致，兴衰自有常。遥怜岩桂下，谁拂读书床。

已别城楼景，还登树杪亭。地高邻北斗，山远接南溟。蟾影依云断，樵歌隔浦听。客愁安用遣，此处可忘形。

薄暮杳何适，高高登古亭。地无南国瘴，帘卷半空星。石痩长人立，潭春皓雪停。短才吟不就，终欲付丹青。

暂阻龙山雨，还思凤阁人。凌云曾献赋，薄雾岂藏身。酒酿公田秫，羮调紫豉莼。稍晴应见过，酬唱莫辞频。

雨为华筵止，晴牵饮兴长。管弦随昼永，罗绮散风香。卫仗留春碧，宫衣想赭黄。明年今日事，归捧祝尧觞。

怜我万里别，南荒多瘴埃。身为官事隔，酒托故人开。饮德知难报，论欢默可猜。宗家有毛女，冰洁胜寒梅。

一作城头饮，重论别后诗。倏然云雨至，应有鬼神悲。叙事公偏富，求声我最知。赓酬三百首，余韵付咸池。

谁识子昂孙，新诗霭暮云。体兼诸谢备，名与少陵分。今去知无敌，从来自出群。南山能射虎，只许李将军。

鲜鲤江湖味，香醪日月春。抚循时有赠，饱暖遂忘贫。玉缕空投箸，金波漫入唇。交情今乃见，晚节共松筠。

无物滋禅味，来烹北苑茶。碾成云母粉，香溅碧松花。消渴梅何俗，安神术谩夸。清谈尝数椀，莫笑老卢家。

昔人多嗜酒，今我酷怜茶。软玉裁成饼，轻云散作花。石泉助甘滑，肠胃涤烦邪。却怪少陵客，曾无新句夸。

坐讽汤休句，闽南朱夏时。碧云生海峤，清吹散松枝。救物宁论报，安禅不履危。江东饱芹蕨，肯赴野人期。

郎省辞荣早，楼居鹤发翁。响分南涧水，清占北窗风。紫府云常近，黄尘路不通。何当陪杖屦，有意学冥鸿。

鄞国棠阴在，壶山墓草黄。庆源长不竭，善训永无忘。燕雀春风里，烟云碧瓦傍。命书何日下，潜德发幽光。

不赴郡楼宴，能过野寺门。抚循悲节物，飘泊任乾坤。瘴雾经霜尽，溪潮向晚浑。思猿有佳作，敢为倒清樽。

春雨霪难霁，春山阻俊游。绿迷芳草恨，红湿落花愁。古剑空弹铗，疏帘懒上钩。何当生羽翼，一日似三秋。

身隔空山雨，心同物外游。成篇超俗格，开卷释新愁。鸾凤翔青琐，蛟鼍挂玉钩。重吟垂翼句，春气返如秋。

雨隔陈夫子，僧坊懒独游。闭门谁复过，欲语已含愁。病翼深防弹，惊鳞远避钩。交情君勿替，松柏挺霜秋。

去兴已翩翩，轻包赴海船。雾收山翠湿，月出浪华鲜。鼓动看风力，浮沈信佛缘。何时达锺阜，重省宝公禅。

宿雨洗林扃，开窗晓色清。池深鱼竞跃，花落鸟频惊。结友论三益，营居共一城。风骚真有意，世事久无情。

羁栖海上州，岁晚得师游。句泻碧潭月，篇成清夜秋。云根龙洞鏁，花气蜜房收。此理何人达，营营枉白头。

策杖轻衣惬，凭栏远目明。清江排暮钓，绿野碎春耕。嗜酒今非勇，题诗尚有情。薄游攀俊德，唐相旧家声。

一径穿林麓，幽人借杖扶。西山螺顶秀，南塔笔锋孤。好鸟当花语，轻烟衬草铺。登临情未足，暝色欲吞吴。

亭出林峦表，春归气象明。江晴稚子浴，田暖老夫耕。弱柳禁风力，游丝奈客情。欲归归未得，愁听杜鹃声。

野兴怜诗逸，春酲要酒扶。登临同俊哲，笑傲不羁孤。日落金霞卷，江翻雪浪铺。闽山又寒食，何日到东吴。

亭临天外构，春物望中明。客兴托诗酒，野心怜钓耕。露花如有恨，风柳自含情。何事子规鸟，故为肠断声。

开亭当险绝，疑有百神扶。江静群鸥集，天空一鹗孤。落英红锦碎，狂絮白毡铺。试问江南信，归帆至自吴。

游吴兴不浅，真欲跨冥鸿。岂畏海波险，自明禅性空。柁楼瞻北斗，帆索张东风。我欲江南去，音书却易通。

冬雷知不密，地震复如何。海角晴明少，客心忧虑多。白鸥欺浪舞，黄鸟挟春歌。幸有故人酒，门深掩薜萝。

前岁菖蒲酒，临汀共一樽。回思当触网，犹有未招魂。抱义君偏厚，余生我尚存。都城酬此酌，佳节可重论。

狭径通萧寺，墙开薜荔阴。坐闻松籁奏，归待月华沈。雅有贤人乐，清无俗坌侵。一轩宁久驻，四海望为霖。

短短芰荷叶，深深野水漫。何神能止雨，无术理惊湍。久客怀三径，包羞拘一官。赏心那复数，岁望骨毛寒。

稍止今朝雨，犹埋瘴岭云。乱流安可塞，故老未尝闻。阴怪群难数，阳光晚渐分。仅能存井邑，不复念锄耘。

霪霖霾昼夜，积潦接郊郛。小艇家家有，危椽处处扶。稍晴人共喜，却暖鸟争呼。海若一何暴，几翻天地枢。

已喜收微雨，还愁合暮云。潮痕殊未减，屋拆厌频闻。天地溟蒙内，山川早晚分。吾民方乏食，何以慰耕耘。

猛风来半夜，骇浪却平郛。避地忧桥断，登山借杖扶。马牛真不辨，老稚乱相呼。安得瞻晴景，苍苔绣户枢。

怊怅风兼雨，西桥半夜摧。青龙真变化，白鸟漫惊猜。荡潏无遗迹，登临不再来。道师如好事，重为购良材。

水涨西桥折，重来路已差。檐牙翻骇浪，石脚没平沙。梦想追尘迹，湮沈叹物华。何人能起废，壮观老禅家。

赋笔惊场屋，高才叹陆沈。宦游今日尽，野兴暮年深。黄菊看看秀，青云处处阴。君怀能亢爽，吾意亦侵寻。

彭泽江边邑，萧疏靖节祠。烟昏鹿皮画，草暗菊花篱。咏德今千载，言归彼一时。男儿要出处，此道几人知。

泗水初倾盖，西江再逆舟。策能诛贼灭，心不为身谋。夜永谈无寐，樽空幸少留。迟明还惜别，飞桨下滩头。

会合嗟无酒，留连漫索茶。晚云随落日，归雁集寒沙。自达聊安命，多言任指瑕。吾宗有令弟，恩复出君家。

亭上客送客，江头山映山。白醪须酌尽，彩凤欲飞还。帆转疏林外，烟生远渚间。离愁自堆积，辄莫唱阳关。

凛凛汾阳秀，螺川旧徙居。文名动场屋，孝节冠乡闾。御史论才久，方州躐等除。朝廷终器使，宗庙得璠玙。

江路分韶广，城楼压郡东。妓歌星汉上，客醉水云中。泼墨天涵暝，铺绡月映空。登临逢此景，不复念途穷。

栋宇新成寺，黄金贴翠微。山眉一双碧，江带两条飞。乱石森门戟，晴云作地衣。薫弦谁与奏，松响泻珠玑。

飞盖穿林外，行厨就竹间。酒狂思海泻，歌响遏云还。逸骥方腾跃，疲驽强附攀。磨崖记名姓，长伴水潺潺。

地与浮丘接，花如锦帐铺。杜康倾琥珀，海若献珊瑚。老竹争抽笋，幽禽自引雏。人生行乐尔，富贵亦何须。

二月溟蒙雨，春寒反似秋。玉觥浮浊浪，兰楫拟沧洲。自顾驽骀困，宁攀逸骥游。楚歌弹未彻，归思已难留。

卓荦金闺客，经过慰老夫。能当韩子拜，深愧孟生愚。开卷诗千首，论交酒一壶。春风送和气，连夜入苍梧。

旧交几人在，宁嫌双鬓皤。一生长作客，九死漫悲歌。岁月惊秋速，关山恨别多。君须陟台省，吾欲隐松萝。

六载为南郡，归时雪满颠。一家才度岭，单骑欲朝天。介洁终无玷，精神老尚全。十分愁别酒，魂断鹄亭前。

十载音书绝，扁舟忽见过。有樽倾别酒，无妓唱离歌。海阔春光少，城空瘴雾多。羡君先度岭，猿叫隔云萝。

历览古都会，金陵冠南州。天开锺阜倚，江转玉绳流。异代有兴废，前贤归冢丘。草没乌衣巷，尘埋结绮楼。城空龙虎踞，台罢凤凰游。默想秦淮月，曾悲玉树秋。

彼美祗园枣，珍同玉井船。后期千载熟，今日万珠圆。地润仍依佛，栏深自羃烟。结花虽最晚，藏核莫如坚。鸭脚看何小，鸡头美未全。种来谁共老，服久必成仙。大食移根远，番禺记蒂连。旧名稽药录，新赏著诗编。甜出诸饧上，香居百果前。黑腰虚羡尔，红皱岂为然。柔脆怜金凤，飘零难木绵。讽包丹荔赋，精夺宝刀篇。静夜风回海，清秋月蘸天。彩山要客集，翠颗绕枝骈。邂逅为公寿，婆娑与世延。暮钟催酒散，嘶马引旗旋。今作中州瑞，原从异国传。何当广栽植，欲以慰饥年。

宝塔疑神运，擎天此柱雄。势分吴越半，影插斗牛中。拔地无层限，登霄有路通。三城依作镇，一海自横空。礼佛诸蕃异，焚香与汉同。祝尧齐北极，望舶请南风。瑞气凝仙露，灵光散玉虹。铎音争响亮，春色正冲融。视笔添清逸，凭栏洗困蒙。更当高万丈，吾欲跨冥鸿。

竹马交游早，星轺会遇难。行年均坎坷，抚己共悲酸。凤去锺山暝，龙沉洛水寒。朝廷新日月，风俗旧衣冠。佳郡分符印，修途振羽翰。樽醪千蚁泛，楼瓦万鳞蟠。直节坚逾柏，忠心赤夺丹。才华佥论著，功业鼎铭刊。贱子初投阱，收身即弃官。生涯添鬓雪，岁序走江湍。造膝思陈榻，论诗愧杜坛。鹪鹩信微物，聊假一枝寛。

一见翰林子，怅然怀昨游。尽为泉下鬼，犹有水中沤。屏迹今虽久，惊魂恐未收。残年唯伏枕，几月不登楼。促榻开青眼，论诗慰白头。岭云遮薄暑，江雨湿新秋。蔬饭惭无味，星轺强少留。会难真可惜，老去只添愁。明岁闻官满，高才副帝求。功名随会遇，阀阅畅源流。养大应知损，安卑且尚柔。不孤将有托，吾说肯虚投。

野寺三秋别，缄书一度收。青开今日眼，白尽昔年头。高义嗟难得，劳生苦远游。新亭名六以，真妄复何求。

以幻聊观幻，亭将六以名。隔林风籁息，满地月华清。不动超千劫，随缘度一生。有时拈榔标，划断野泉声。

昨日春归尽，轻衣畏暑侵。落花空眷影，新叶自成阴。书永惟便睡，蝉清稍伴吟。小团宫様茗，分酌莫辞深。

家住逍遥国，门无车马音。十分消睡茗，一寸已灰心。春去花应尽，潮生岸恐沉。径须携饮具，来傍荔支阴。

共出尘埃外，来寻董监家。未能穿草𪨗，且欲驾柴车。谷断双桥险，门荒一径斜。客心聊为洗，石鼎煮新茶。

久悟寻真诀，应为蜕骨仙。寿龄过九十，功行满三千。旧话皆如约，知心信有缘。相思一杯酒，和泪洒云泉。

家住庐山脚，堂开佚老名。清朝知止足，白发慰平生。日月归千载，乾坤付一觥。曾逢金马客，唤作小渊明。

水聚山仍合，营祠构一堂。丹青瞻邃表，簪笏遍诸郎。烟雨和春暝，松篁浥野香。命书连岁下，潜德发幽光。

世泽从今远，音容杳莫期。桃源春去后，华表鹤归时。月惨烟云晦，风生竹树悲。登亭还洒涕，千载景丰碑。

一贼鸣铜鼓，孤城陨使星。形骸糜矢石，忠义贯丹青。皎皎张巡传，新新李子铭。吾诗愧涓滴，何以助南溟。

峻岭隔人世，深云藏宝坊。龙鳞蟠碧瓦，虹影卧雕梁。道济三涂苦，斋余七日香。炎天蚊蚋绝，此地信清凉。

不是少陵客，宁烦谢守过。雨昏穷巷柳，风折小池荷。至论铿琼玉，幽情爱薜萝。朝廷容直道，予亦乐渔蓑。

山路入云际，山深云更深。老龙方晦角，秀木不依林。溪溜冰生面，泉泓月赠心。何须长抱石，天下望成霖。

眸子剪秋水，丹青画不真。谁知上巳日，忽见澣纱人。姑射长留月，桃源别有春。地衣新様锦，罗袜不生尘。

共访青山寺，仍翻白玉船。不忧身坠马，先觉口流涎。水镜初涵月，云峰半倚天。新堂虽未就，诗思已飘然。

为问陈昌国，醇醪几度春。海中消息断，枕上梦魂频。旧恨随流水，新吟待故人。何当骑鹿去，重笑九溪滨。

学行从来着，官临益有规。众人皆信谤，惟我独无疑。万里还趋幕，三年且待时。烟霄歧路在，晚达未为迟。

入幕三年久，还家万里遥。道孤谁汲引，政善众歌谣。北梦君方稳，南魂我未招。官醪不许买，别恨几时销。

江雨今朝霁，柴门爽气高。病余逢七夕，书至得双醪。饮德知无尽，论心敢惮劳。凤团分赐茗，持以报诗豪。

闻道扁舟至，南归得意人。拜官临百里，增禄慰双亲。所养应趋大，能廉不患贫。山家一樽酒，聊为拂京尘。

跬步双龙起，惊嗟莫遁藏。冰鳞摇白影，火鬣纵红光。穴地遗涎在，排云曳尾长。不逢吴手画，想咏独难忘。

何幸一身老，亲逢三世贤。文章吾已尽，阀阅尔能传。归剑光生夜，层楼影插天。课书登善最，汉殿席应前。

出郭湖光满，转山湖影凉。得名因太白，起废自刘郎。石镜三更见，荷花一丈长。客来筹往事，兰草死犹香。

磴道通绝顶，登临怀弊庐。山云数峰断，江树一行疏。旧史名空在，新亭画不如。自迷姑孰钓，深愧汉阳书。

曲巷无人至，幽居觉日长。数声猜旧燕，一缕惜残香。著雨花枝困，欹风柳带忙。梦魂招不得，惟是到君傍。

三载久相依，看看叹别离。可堪江雨隔，空对野梅悲。息迹无人问，因禅与物违。密云新様茗，封送习家池。

一水碧漪漪，更逢烟雨微。草昏千步障，松挂六铢衣。冷翠光争滴，残红湿不飞。自怜诗句拙，空伴史君归。

三伏当炎热，翻如九月天。晨兴重衣袷，夜宿尽防川。船撼江声怒，楼侵雨气纒。白头悲世态，何以度残年。

宿雨消残暑，嘶蝉引素秋。吟悲宋玉赋，醉倚仲宣楼。衣锦平时乐，藏舟战国愁。蜀山斜照尽，归兴尚迟留。

圣世销兵久，楼船不复藏。清澜浮桂檝，红袖荐瑶觞。荇菜风牵碧，荷花雨迸香。孔融真爱士，宁厌祢生狂。

闽国衣冠后，羌庐法性师。江河倾辨说，冰雪净容仪。塔影龙蛇护，松声猿鹤悲。门人忽相过，话旧涕空垂。

六十明朝是，今年此夜除。劳生一樽酒，陈事数行书。腊逐灯缸尽，春回律管初。不愁家信断，安稳藉邻居。

片片冰消后，盈盈月落初。舟轻风势急，水阔雁鸣疏。生事长飘泊，愁怀自卷舒。还凭过江梦，一为省吾庐。

隐几得真乐，此轩深复深。众喧从过耳，一法不关心。雨止溪添涨，风行竹乱阴。谁云非对动，吾欲写瑶琴。

飒飒来何处，空岩虎一声。荡摇神女态，飘忽楚王情。有力畴能御，无根长自生。扫除天际雾，为放日车明。

寒野云阴重，新冬客意忙。道途无处尽，岁月有时长。流落随江海，崩腾避雪霜。还投白莲社，清净万缘忘。

为问徐夫子，归欤乐几何。宦情今日尽，野兴与云多。供佛延亲寿，开樽许客过。终期卜邻去，松下接长哦。

为问徐夫子，身闲心若闲。一樽陶令酒，十顷谢家山。云外冥鸿去，松颠独鹤还。令人起高兴，从此卜追攀。

霰雪满江海，破帆风易吹。从今孤鸟兴，不及共巢时。谗谤宁须辨，神明岂易欺。峡山云木老，莫动故园悲。

薄宦杳何所，令人重别离。暮天归鸟尽，湿橹渡江迟。神女十分色，襄王万古悲。到官无盗贼，览古数题诗。

许子来何谓，还家兴未忘。青山聊自爱，白路不知长。皓雪飘诗句，寒星动剑铓。嗟予倦尘俗，无术接翺翔。

西风吹落叶，片片旅人心。半夜有归兴，明朝雪满簪。浊醪聊惜别，精艺少知音。草店青山外，解鞍孤月沉。

夫君老文学，国士尽知音。往奏相如赋，休怜阮籍吟。一樽江上酒，千里日边心。人问武陵事，桃花春水深。

江水流环合，山形到此孤。突然楼阁耸，疑有鬼神扶。门外桥踪在，沙边王气无。我来何所得，石上采菖蒲。

路绝苍崖险，桥横大壑飞。花残啼鸟去，云重老龙归。剑珮尘埃化，冠缨绘塑非。客来空怅望，魂断夕阳西。

忤俗遭罗网，何缘即挂冠。闭门谁复过，独酌岂成欢。客久添衰疾，春余尚苦寒。幽花虽入眼，不似故园看。

倾盖相逢晚，开樽上小楼。感时心尚壮，欲语涕难收。神主方思治，英才悉应求。邦畿分使节，玉陛迩宸旒。温密亲闻诏，精忠屡献谋。养兵能足食，行县必寛囚。舜日期无尽，尧云遽莫留。鼎湖龙化影，银海雁沈秋。事毕身先贬，名高众所尤。一麾甘去国，千里谩承流。兄弟皆朱绂，双亲未白头。遭谗虽坎坷，安命亦优游。雪意饶冬暖，滩声奈客愁。须君作霖雨，终附济川舟。

新祠重见旧风标，仪凤无声立紫霄。富贵荣华垂四纪，功名事迹冠三朝。月移帘影灯长在，春散庭阴木未乔。何独斯民怀惠爱，帝词天篆刻琨瑶。

文献颀颀学问该，可怜为相遇嫌猜。当年致主陈金镜，后世空祠见铁胎。武水直疑龙卧久，韶山时想鹤归来。我朝继有襄公出，谁道南方乏美材。

春风冉冉送流年，一望云霄一惨然。帝阁辍才闻出使，渔蓑终老不成仙。已甘荆棘填灵府，想见蛟龙走蜀笺。正是水深波浪阔，忽逢高雁寄华篇。

世路飘零久愈羞，诗坛谁许结英游。身留海上三年梦，心寄江南一叶秋。已分羽毛藏枳棘，尽从谗谤起戈矛。真才合比骊珠贵，何事倾怀辄暗投。

海角逢春仔细看，一番莺燕展轻翰。约风柳带金争软，着雨梨花玉鬭寒。陇笛不知何处咽，秦筝着意为谁弹。留郎更赋多情曲，直欲豪华将杜坛。

阮轩要客暮春时，淡荡晴丝日正迟。出屋花光红玛瑙，隔湖山色碧琉璃。老榕垂干侵疏箔，新鸭呼雏过短篱。我欲高吟还阁笔，坐中留蔡总能诗。

海边邂逅禁烟时，选胜携壶不可迟。日射山光如琥珀，水涵天影似琉璃。蝶随柳絮翻罗幕，人并桃花映竹篱。却忆绿槐阴下坐，曾寻宫叶为题诗。

谁怜龃龉老明时，把酒寻春已恨迟。舟漾绿波飞舴艋，烟笼青瓦湿琉璃。狂嗟李白驱鲸海，醉笑陶潜倚菊篱。争似隔林闻一曲，与君重赋杜秋诗。

湖波渺渺浸残春，东郭开筵迥不群。闻结彩舟撑碧落，更携箫鼓度青春。自怜玉海终无敌，却忆琼浆竟未分。珠履难陪空怅望，且凭诗句张吾军。

东陈风义旧传闻，雕鹗鸾凰果逸群。青竹题诗才倚马，画船槌鼓气凌云。赏心自向明时得，乐事应容下客分。敌饮会须翻玉海，背河决胜看齐军。

临漳多士冠南闽，况复高才更出群。笔下文章翻锦绣，坐中谈笑领风云。美名合预青钱选，邪党今从白眼分。闻欲高亭张雅宴，寂寥应悯旧将军。

二月风光着意看，莫思旅食久艰难。林间莺喜绵蛮语，水畔花愁料峭寒。游子牵衣拦道饮，美人携瑟上楼弹。少陵野老谁能继，君有新诗合筑坛。

何处要宾入醉乡，窣云亭榭冠南漳。城随山阜龙蛇转，花覆园林锦绣香。三月风光聊酩酊，百年人世少康强。采薇甘饿箪瓢乐，安用须为画省郎。

柴门永日泪沾巾，事与心违渐失真。家住江南几万里，身留海上巳三春。明时枉作衔冤客，皓首翻为哭子人。多谢泉州贤府主，数将书札问悲辛。

游人随处踏青时，日永天低乐奏迟。水上往还多翠碧，盘中光洁尽琉璃。重山复岭争侵户，浅杏深桃半出篱。正是鲜春堪爱惜，劝君莫作送春诗。

一轩华榜揭高明，檐角昭昭挂日星。鸥鹭翩翻下空渚，云烟时复起中庭。长萝却覆鲛绡帐，远岫争开翡翠屏。香篆半销尘念息，始知天地一浮萍。

蓬荜萧然一亩宫，生涯四壁有清风。乡闾高行终无玷，场屋遗才误至公。书卷五车心尽记，年华八十耳犹聪。满杯雪液聊分酌，别后音尘岂易通。

倾盖论心古亦难，词源向我泻潺潺。番川共惜颜公去，汉室谁憎贾傅还。莫遣尘埃侵鬓发，且张图画对云山。何时樽酒重相遇，魏北江东落照间。

且欲临高遣百忧，故携笻杖立城头。田家隔水犬吠犬，天气新晴鸠唤鸠。靡迤物华春又尽，纷霏尘事老何求。史君闲暇须游乐，莫为愁人罢乐游。

与君交臂每忘忧，用即三公尚黑头。美化流行非乳虎，新诗老重似雎鸠。箧中玑贝方论价，江上田园未足求。信道斵轮真妙手，只惭缧绁玷英游。

黯淡阴晴阁雨天，清明将近见秋千。风高乔木莺初啭，水暖平沙鹭鬭眠。身计只知忧陷阱，年华岂解老神仙。迢迢归路三千里，始信家书直万钱。

福抚开山罢戍兵，我朝仁泽始流行。岚烟蒸湿同梅岭，地脉逶迤接赣城。花木藏春先腊拆，儿童要寿半岩名。如今太守真黄霸，里巷歌谣善治声。

碧瓦参差几万间，重楼复阁更回环。城池影浸水边水，鼓角声传山外山。凿落鬭倾元弛禁，秋千争蹴未容闲。史君得意同民乐，日拥笙歌倒醉颜。

近郭溪山最可游，雨晴天气返如秋。人携羽扇防浓雾，马惜鞯泥涉浅流。竹叶要翻金盏底，梨花偏称玉钗头。卧龙胜事堪图画，迥压闽南七八州。

残春丝雨洗氛埃，一日重城望数回。熟色浅深添草树，轻绡高下覆楼台。溪声远与钟声杂，山影分从电影开。不得画工如立本，史君吟写最多才。

东郊怅望惜春归，颇觉年来万事非。不奈离愁须觅酒，得闻歌响却沾衣。蜜蜂捕蕊穿花去，巢燕寻泥拍水飞。物态风光能几许，老无忧患世人稀。

今朝晴日照柴扉，即看轻云卷翠微。燕子有情归旧栋，柳条牵恨拂征衣。故乡书信何时到，瘴地烟岚此处稀。白酒一杯聊强饮，物情人事恐相违。

盘屈龙蛇未奋身，老禅当日亦知人。来趋莲幕文章客，去作金銮侍从臣。物外论交终不泯，壁间题字尚如新。年年杨柳春先绿，谁复多情与望春。

裂瓦欹椽五六间，地形高下颇依山。黄鹂相应雨初过，绿树成阴春已还。土灶有烟营饭饱，柴门无客任苔斑。却思一钓沧浪去，蘋叶蓼花相伴闲。

三寺参差见刹竿，开元形胜据龙蟠。楼台影落青霄险，钟磬声传碧涧寒。物物有缘香供盛，尘尘无碍法筵寛。欲随大士披华藏，北斗容身不亦难。

屋漏沿窗玉篆斜，索居蒸湿度年华。衔冤欲诉中都狱，抱义难酬漂母家。地隔五湖秋雁绝，草荒三径晓猿嗟。幸君数送琼瑶句，枯枿蒙春亦吐花。

雨鏁柴门一径斜，诗筒时复觇英华。自怜白发非商叟，却对青山忆谢家。卞玉逢知终荐达，隋珠投暗只惊嗟。悲歌半夜弹雄剑，恨血千年变土花。

白日尘寰忧思深，夜登危阁解烦襟。空江云尽月涵璧，绝壑风生松奏琴。佳客不来分坐赏，浊醪谁为此时斟。疏钟辄莫催清晓，吾欲凭栏更一吟。

雨过南山紫翠深，团团仙露洒衣襟。碧云影里寒猿啸，玉涧声中怨鹤吟。期赴前林同茗酌，倦投盘石拣萝阴。凭谁寄语谢康乐，安用披榛故远寻。

平昔朱衣驾两轓，高楼归隐卧云泉。文章未许矜盘谷，水墨无劳画辋川。春日半晴花照地，秋风入夜雁连天。烧丹辟谷非吾事，能远尘寰即是仙。

松径沿溪溪水深，水光澄碧倒松阴。浮杯可酌刘伶酒，坐石仍弹靖节琴。无数轻鸥随出处，几番佳客伴登临。自嗟罗网何时脱，往濯尘缨为一吟。

昔拜先翁汇水滨，存亡回首几经春。凤毛今喜为花县，鹤发谁嗟困客尘。箧有赠篇长取读，心藏遗德尚如新。源源世泽来无尽，桂籍传家已四人。

十亩方塘四岸榕，夕阳初尽月生东。不嫌瘴地无家别，犹喜山房有路通。宁使五尘长我缚，得超三界与师同。迁居却作安居计，病入残年两耳聋。

珠帘高卷倚危栏，望尽方知出世间。江海交流云缥缈，楼台相映月回环。薰成香界浑无地，化作天宫别有山。京口瓜洲竟安在，梦醒却欲泛舟还。

榕树萧萧一径深，门庭秋静紫苔侵。能依幻质循元觉，默运真悲拔众沈。有想愿分香界饭，忘言求出世间心。旃檀谩把炉中𦶟，无尽无边结宝阴。

乘云亲到紫皇家，不是人间旧物华。四座散香春结盖，一墀栽玉晓生花。入盘仙李皆含露，出鼎𫘨金尚带砂。偶对吟笺追昔事，犹疑鸾凤数行斜。

笑上蓬莱第一山，葱苍半落有无间。金云璧月夜何永，玉殿珠楼人鬭闲。五岳已能超险路，九天从此造玄关。回头为问桃源客，底事鸡鸣便欲还。

不得陪公九日行，想提椽笔瞰西城。风流自可追王粲，憔悴犹能忆祢生。万里还家唯有梦，一身投狱岂忘情。何时共掷沧溟钓，醉倚三山欲鲙鲸。

霜雪萧然满鬓须，平生忧患更无如。强倾浊酒消尘事，每见荒榛忆旧居。倦鸟久摧千里翼，故人频枉数行书。城头高阁何时到，多在三春细雨余。

一庵聊寄碧岩阴，忽得新诗慰我心。俊逸自追天马健，崩腾还与海涛深。门前俗子无行迹，物外松风有好音。病起可能携杖屦，共寻明月到溪浔。

寄榻西湖不掩关，残年犹得伴僧闲。身投罗网归无路，目送烟云幸有山。新句忽传文字外，旧游重想笑谈间。故人风义如师少，慰我忧愁两鬓斑。

四壁萧然我亦空，更无归梦到江东。楼台不碍尘尘现，钟鼓相闻法法通。玉麈挥谈真契合，莲华分座夙缘同。回头重浊堪怜悯，妙性如何自瞽聋。

蒙蒙春气扑晴霄，游水登山望泬寥。旧学已荒三岁懒，故乡何处一身遥。沈沟断木思班匠，吹沫纤鳞待晚潮。君有高才当自奋，不应先我问耕樵。

雨余风物一番新，得句惭非画手亲。柳眼含烟如恨客，花心凝露欲啼春。黄鹂出谷方求友，紫燕营巢不避人。独我未沾青帝力，僧窗聊寄幻泡身。

一读诗翁寄我篇，却思乡国醉瑶泉。数声玉树秦淮月，万里春江采石船。轩冕浮沈真外物，冤亲平等委前缘。杜陵子美知何意，更欲吹嘘送上天。

不得公孙一舞看，空嗟尘渍血痕干。铸成星斗生光焰，化作龙蛇会屈盘。金匣藏时天地静，玉池磨处雪霜寒。谁为将相扶明主，此物能令社稷安。

匣剑光铓射斗牛，提携天下洗人仇。英雄心胆老犹在，道路风尘行未休。名重更须完小节，义高何足论闲愁。蒙蒙细雨陵阳市，折取红梅上酒楼。

联车同入得仙山，下瞰重城指掌间。不愤青春添我老，且倾白酒伴君闲。三年共佐闽中郡，一檄谁招海上蛮。闻说天门新奏乐，帝枢佳气紫回环。

春归漳岸扑晴岚，紫燕黄鹂若纵谈。自愧不才甘薄禄，喜逢佳客解羸骖。仙山有路终难继，海品论珍昔未谙。地胜人醇真可乐，梦魂无复忆江南。

东湖北溆水相通，十里荷花半白红。冷艳已能消酷暑，暗香时复散清风。欲眠别浦无鱼艇，且倚疏栏学钓翁。云起仙庭飞晚雨，洒然身世出尘笼。

牲牷报祀入圆山，赫赫神功指顾间。水满大田甘雨足，龙归深涧宿云闲。乐声自和松声奏，玉色遥瞻酒色殷。安得梦魂陪逸驾，更传仙句落人寰。

自挈壶浆款庙门，黄蕉丹荔荐清芬。沈烟未过盘中篆，电影已翻江上云。霈泽不惟滋稼穑，凉飚仍为扫岚氛。圆山信作漳南镇，想恋枇杷玉色醺。

物幻非真只自知，却寻田舍度衰迟。漫为陶令柴桑乐，不学荆轲易水悲。午睡最能消永日，一巢长欲寄深枝。闻君亦有逍遥趣，可濯沧浪共赋诗。

苏州方称白公才，又见宣城谢守来。两处溪山重秀发，一亭风月助徘徊。水光飐滟龙鳞活，岫影参差雁序开。不用红裙唱金缕，只题佳句殷春雷。

谢公遗句惜湮沈，更作新亭一百寻。宿霭拥山眉敛翠，夕阳浮水带横金。黄鹂唤友鸣声软，白鸟窥鱼意思深。看尽物情俱是幻，要须携酒数登临。

承明厌直下天来，聊继昭亭小谢才。珠迸玉盘诗得句，月腾金浪酒盈杯。江城未许民心借，京国颙瞻召节回。试问行年俱乙亥，固应怜我困蒿莱。

重山复水碧相连，胜地欣逢太守贤。欲倒樽罍秋色里，故邀宾客画图边。丹青迥压王摩诘，骚雅仍兼白乐天。莫恋宣城风物美，玉堂提取笔如椽。

声名入洛弟兄传，出拥旌旗老集仙。挹月珠玑光射海，凌秋雕鹗气横天。文章落笔元无敌，器宇藏春岂有边。一见音容聊莞尔，却携樽酒共颓然。金门曾奏相如赋，水阁重吟杜牧篇。强驾蹇驴追逸骥，已知霄壤不相连。

不是集仙来咏竹，更谁能继紫微吟。看随霜雪终吾老，寄语锄犂勿见侵。欲把一竿垂直钓，更须十亩广清阴。萧郎妙笔堪图写，添入蓬莱第几岑。

西庵吟醉忆君同，忽得新诗思愈工。下笔捷才如阵马，接人和气似春风。敬亭姑孰犹为远，庾岭端山更几重。自叹鹪鹩无健翼，追飞不到水晶宫。

闻君深隐凤凰山，池水相通竹石间。一念报亲长不断，六经传子胜空闲。青猿摘果啼兼啸，白鸟穿云去复还。自愧尘埃行老矣，何时载酒伴酡颜。

𩭹𩭹鬓发一衰翁，又泊仓头阻逆风。推去未应如谢令，重来终是愧司农。熙宁父老知谁在，元祐田园喜再丰。置酒高台要我醉，却寻陈迹喜君同。

谁听袁宏夜半吟，一时倾盖便知心。疲驽自信难追骥，秀木从来忌出林。巧匠旁观应缩手，明珠所得已盈衿。岭头孤唱思君和，着月梅花似缕金。

江水成文地最奇，风流太守更能诗。送将腊尽梅花怨，唤得春回燕子知。一饷功勋真梦寐，千年名字付伤悲。盛携樽酒频赓唱，幕下高才似牧之。

句水分携二十年，却临南海望青天。元戎为解陈公榻，下客惭非孺子贤。冷艳一枝梅照眼，清光五斗酒盈船。朝廷近日无新事，只恐西戎尚扰边。

城角危亭面面开，尘侵丞相旧诗牌。凌江欲转鲸鱼活，荔子成阴玉树埋。庾岭乍过无瘴雾，长安不见奈愁怀。且倾浊酒承高论，秋水何由辨渚涯。

斗杓东指斡春回，乐奏升平助殷雷。鱼跃原无溪面冻，雪光散作岭头梅。主人和气均千里，北客归怀寄一杯。色满皇州三殿喜，琼林先放桂花开。

滔滔武溪一何深，鸟飞莫渡兽莫临。山色欲学翠凤舞，笛声自作苍龙吟。樽罍谩借春力暖，鬓发未免霜华侵。形容不上凌烟阁，马革裹尸那可寻。

水转山来曲曲梯，参差楼殿占清辉。龙章凤袭藏天篆，玉索金钩贲祖衣。春去不知庭柏老，月明谁櫂钓船归。曹溪有路人人到，踏断玄关古亦稀。

金镮一卓透曹溪，禅祖心传上上机。流出山腰苍兕吼，涌开池面碧绡飞。应同霖雨能苏旱，莫比沧浪只濯衣。不愿夕阳催我去，要随幽鸟带云归。

邂逅穷荒遇俊才，故将怀抱向君开。功名未得金横带，老大空惊雪满腮。岭北嘉蔬无此笋，江南相识尚逢梅。夜阑莫作思乡梦，且听清歌更一杯。

大庾南来山更佳，每逢古寺留柴车。曹溪衣传葛獠布，月岭树种苹婆花。千年不坏物稀有，一日寓赏心无涯。北人浪说瘴雾恶，行拥貂裘冲雪华。

结客元和六载春，探深碧落迹如新。寸量秋色三千丈，名写岚光十四人。文格迥欺韩愈老，字书尤逼小王真。近来好事谁能及，我续遗音君可嗔。

寺当南北二禺间，合翠全清总见山。一石尚存垂钓处，五羊时载老仙还。金流月影真盘谷，黛涨岚光小剑关。安得鹊桥横绝顶，下临河汉泻潺潺。

平生爱着五云裘，不爱身为万户侯。白石清泉随步到，断霞残月满怀收。故园已恨荒三径，皓首何堪困一州。邂逅逢君沧海上，涸鳞终欲借洪流。

一朝倾盖若忘年，更把新诗物外传。侧望风流还入幕，应怜憔悴未成仙。离樽谩托春风里，短櫂行依瘴海边。十斛明珠君不惜，珊珊投掷满巴笺。

不记西亭醉别时，别来佳句愈瑰奇。心随云影沈天角，梦逐滩声到海湄。满目青山谁共乐，何年黄卷得同披。遥怜严武能为帅，幕下争传杜老诗。

孤城寂寞瘴岚州，虎竹分符强少留。老钝不知今世巧，行藏犹愧古人修。暗天理钓船千丈，纱帽笼头茗一瓯。无奈北归忘未得，非君求友更谁求。

七星山色碧离离，山下空岩世所稀。不独雾深知豹隐，有时水长见龙归。方床莹洁仙人座，文石纵横织女机。旋剔苍苔辨陈迹，李邕词翰亦依稀。

挥金爱士气尤雄，暂拥旌旗碧海东。十八素娥倾皓月，三千佳客倚春风。高才可惜经纶晚，把酒何时笑语同。霜落草枯应射虎，短衣匹马欲随公。

鳞鳞鸳瓦构新堂，意在黔乌惠泽长。岘首去思闻堕泪，召南遗爱有甘棠。水光送月浮珍席，山势和云插画梁。安得才如张相国，为君重赋宅生章。

贺州城西丹甑山，一亭遥插紫云间。龙墀让策名犹在，鹤驭凌风去不还。善政再应来瑞物，胜游安得伴酡颜。元戎词翰镌金玉，千古长如碧涧潺。

去年与子别当涂，彼此形骸若梦余。怅望欲穷千里目，相思不寄一行书。青山归去容身好，白眼从来处世疏。桂水东流须入海，新诗时复委双鱼。

注地银潢两峡开，云林冰净不浮灰。新诗欲与何人论，旧友今从上国来。薄酒谩为仙室饮，归鞍无奈夕阳催。君怀自有骊珠富，合浦休将一颗回。

才如吾子尚区区，羽檄从军万里余。白发可怜归计晚，青衫只似拜恩初。一樽邀客非无酒，千卷随车幸有书。已把穷通推定分，故人达宦任情疏。

穷荒得见故人稀，话旧还惊岁月飞。君有儿孙能力学，我无金谷可言归。灵仙观里黄柑熟，采石江头白蟹肥。北望何时同此乐，暂留行櫂莫相违。

气吐虹蜺发未皤，逢人辄莫叹蹉跎。边隅锋镝从今少，幕下篇章所得多。雨洗山光浮碧玉，春回江色熨青罗。元戎早晚归金阙，荐祢应先著述科。

九日登高可强欢，听歌莫放玉杯干。黄花烂漫宜新酒，白发稀疏落小冠。桂水波光趋海急，峡山岚翠带云寒。故乡万里知何处，更凭朱栏向北看。

忽逢便翼寄新章，不惜明珠满斛量。姑孰万家花映竹，丹湖千顷月和霜。结庐已许陪吟社，衣锦应须返故乡。底事却言归未得，梦魂犹欲泛沧浪。

星湾高会岂能忘，万丈离愁寸寸量。东阁赋梅摅锦绣，南山射虎凛冰霜。功名未得封千户，耕凿何由共一乡。春蕨秋鲈味偏美，时听社鼓醉淋浪。

种柳江边不得归，殁将灵魄寓罗池。名参韩子犹为幸，党入王生最可悲。帘卷瘴云灯断续，门荒秋雨菊离披。旱穰请祷年年事，瓦鼓巫歌奠一卮。

朝闻紫诏下龙楼，夕卷红旌别海陬。六路理财烦侍从，一门传节继风流。诗如老杜犹为达，策似刘蕡稍见收。廊庙乏材终大用，愿均和气及岩幽。

十年相识迹非疏，今日江亭叹别车。牢落名声谗谤后，支离形影瘴氛余。重来仕路谁为援，却返家园欲自如。烟浪一舟无长物，罢官只似到官初。

北风遮莫阻归舟，公有双泉慰客愁。玉斗贮来云尚冻，金蕉倾处蚁争浮。黄花遥想东篱畔，白浪正翻南浦头。醉魄忽成蝴蝶梦，却寻春色到皇州。

北风变冷水归{氵霝}，南浦扁舟未得行。孤雁叫云诗胆碎，怒涛舂岸客魂惊。谁陪高论应悬榻，想有雄词欲鲙鲸。病骨支离难强起，尚蒙樽酒慰余生。

帝庭江国屡相逢，不觉霜毛岁月空。君奏课书双阙下，我携纶钓五湖东。论归学海方无迹，吟到诗坛始有功。一任北风翻地起，且图樽酒暂时同。

乍出锋铓赣石来，仙都忽见五云开。霓幡闪闪排真驭，珠网重重复绛台。照水碧莲犹未变，遶坛红杏亦新栽。刘郎去后谁行乐，壁上龙蛇半紫苔。

碧瓦周遭映佛幢，更穷眼界敞轩窗。山光半拥初生日，天影寛围不尽江。诗思未容秋色乱，酒醺能使客愁降。陶潜肯忆东篱菊，且倚栏干倒一缸。

寺插孤峰压贵池，幽轩占胜敞双扉。阴生广野千山失，影落空江一雁归。安得有缘陪社客，更寻何处息尘机。南来北去无时尽，谁念沧浪可濯衣。

亭压全闽近冢丘，四时营祀想神游。毫添玉兔新成史，德合银潢不尽流。翼翼栋梁横蜃泽，林林松槚冒霜秋。荣名已往余阴隲，定有儿孙万户侯。

隔江为宰便庭帏，归去青霄结主知。租赋寛平民共乐，文书清简吏常饥。始终不变温如玉，离别相怜醉似泥。上国故人应问我，为言耕钓老明时。

十年想见苏夫子，闻说腰金便弃官。云在皖山峰上住，龙归潜水窟中蟠。已无俗坌心休洗，更有春醪盏不干。我亦江南专一壑，忆君相伴把渔竿。

湓浦夜涛声动地，香炉晴影碧连天。楼中不负庾公赏，席上谁为陶令贤。且拥旌旗飞画鹢，行闻台阁选青钱。班春过我旧游处，门巷桃花应寂然。

姑溪不是留君地，雪窦天台更一游。玉浪溅云泉尾活，金盘擎海月华秋。将心与客无痕迹，问疾何人敢对酬。我把钓竿相忆处，蓼花红影上丝头。

幽轩邀客每凭栏，景物萧然世味闲。翠碧湿烟山匼匝，光明随夜月回环。一杯浊酒超尘外，几首新诗寄壁间。不得从容与君语，片帆却欲趁风还。

已喜乘轺归玉阙，尚能骑马过柴门。离魂有底销千丈，残日无多寄一樽。得路看君终直节，闭关唯我守空言。霜风素发频欹帽，泪对桓伊不可扪。

当年寻胜已忘还，乘兴重来倍觉闲。赤脚敬瞻新宝藏，白髯羞对旧青山。禅翁昔授岭头衲，狂客今探树穴环。行把生涯付妻子，幻身长寄一岩间。

有堂归去容身好，天上人间已遍游。远害果能超华左，忘情却欲继雷刘。松台风送晴空雨，荷沼云生画卷秋。浩气本来缘直养，百年等是寄浮沤。

闻说观梅借烛光，今宵为我更开觞。月来枝上冰生艳，风过梢头玉有香。羌笛几声传旧曲，菱花一夜照繁妆。坐中老杜凌何逊，索酒题诗思欲狂。

江月江梅鬭冷光，就梅临月举瑶觞。素娥未许风摇影，青帝宁容蝶采香。迢递一声羌笛怨，轻盈千点玉人妆。出尘标格情多少，东阁曾令杜甫狂。

月压江梅似雪光，史君要我共飞觞。不饶桂树轮中影，独占霜娥鉴里香。信报春来先众卉，恨随人去入残妆。孔融爱客君能似，席上应容处士狂。

江梅千片惜离披，更向风前把一卮。冷艳不辞今日舞，清香还是隔年期。客经易水忘归处，云倚巫山欲散时。安得不吟仍不饮，满头华发拟何为。

谁惜东园玉树空，且携樽酒与君同。盈盈素艳辞寒萼，浥浥余香散晓风。已许冰霜分我莹，尽饶桃杏向人红。能诗自有倪夫子，何必滁阳觅醉翁。

子陵独往已千年，处士重来把一竿。治乱不同非我计，文章聊许后人看。璞中美玉谁雕琢，潭底神龙会屈盘。七世有孙方遇主，风流长在泻惊湍。

谢家山下双溪阁，水远山深夏亦凉。霜练两条初合影，菱花一鉴泻余光。樽罍日日邀宾客，仓廪年年富稻粱。更约诸孙勤问学，桂科将见绿衣郎。

重阳应与客登临，隔水无缘预盍簪。浊瓮拨醅初泛蚁，佳人纤手鬭挼金。南来纵有鸡山赏，北望频兴魏阙心。安得快风吹我去，勇提椽笔伴君吟。

掺别城东秋未深，相思白发已盈簪。远分酒味须颓玉，正是秋香欲散金。润泽生民公有志，浮沈末路我无心。扁舟明发穿南斗，聊学沧浪渔父吟。

直节忠言久不闻，堂堂今见贾生孙。老奸去位朝廷正，圣母怜才德业尊。句水晓光尘不染，敬山秋色玉无痕。北楼把酒频邀客，紫诏传呼下国门。

居巷虽穷愧彼颜，门无车马任苔斑。冰将合沼光容净，鸟不窥鱼意思闲。踪迹疏来唯梦往，音邮漫去得诗还。浮生七十今六十，早晚归飞寻旧山。

侵侵白发改朱颜，不比当年鬓始斑。五斗可怜须苟禄，一岩犹喜早偷闲。黄花篱下千枝秀，紫雁云中几度还。万里未归归便得，昭州何似谢家山。

青城突兀与云连，谁作高亭落日边。六代衣冠归寂寞，一番罗绮自华鲜。低徊斗柄斟秋水，飞舞芦花欲雪天。直上烟霄无尺五，欲要王母对宾筵。

西望长安路几千，此亭更在赏心边。黄芦正耐风霜老，白鹭相将羽翼鲜。城竦鳌身山匝地，舟排笋柱水连天。龙吟一曲斜阳下，况是史君开别筵。

锺山鳞鬣奋晴雷，观里幽轩选胜开。江水北流朝海去，斗杓东转斡春回。已将白雪传龙笛，何用黄金筑隗台。宝塔中天挂刀尺，层层鸳瓦不浮灰。

铨选相逢弱冠前，竹符分得各皤然。开樽且喜君尤健，问舍应输我最先。北上有心思报国，南来无物载归船。冰清世泽源流大，须享人间五福全。

青幢碧盖俨天成，湿翠蒙蒙滴画楹。禅客自陪千岁老，游人时把一樽倾。耻随桃李春风短，夺尽松篁夜气清。安得鬼仙提巨笔，不容左纽独传名。

陵阳峰顶敞栏干，三伏登临冰骨寒。山卷宿云开紫府，水和明月泻金湍。谢公风味君能似，李白篇章我到难。幸有玉船腾酒浪，欲乘醉兴效鹏抟。

东风冉冉送年华，末路浮沈岂足嗟。身着朱衣行直道，手披黄卷悟空花。世尘扰扰原无实，客宦悠悠役有涯。尚喜甘棠遗爱在，画船先许过渔家。

久持使节别尧天，故起朱楼北斗边。势压江淮盘地厚，影分吴楚与云连。一声奏笛龙蛇晓，八法书牌剑戟悬。更借湓城庾家月，芟除桂树照樽前。

闻道连云绝世无，急飞轻櫂看规模。帘钩低挂半轮月，江岸平分千里图。飐飐金船流玉液，森森珠履踏冰壶。高材自是明堂柱，试作斯楼雄楚都。

看君新作海边楼，气象雄兼四五州。把笔共题红粉壁，开樽仍泛玉蟾秋。喜分符竹行千里，莫羡渔蓑退一丘。此别定为生死隔，雪霜霑尽暮年头。

盘龙首尾压西东，宝塔棱层位正中。万古林泉流王气，六朝冠盖入悲风。烟生城郭尘昏尽，月满沙汀雪映空。回首临川埋骨处，后来经纬付诸公。

一别成都扬子云，梦魂飞断每沾巾。金门赋奏龙蛇晓，原庙诗成锦绣春。顾我漫为长醉客，非君谁是广骚人。荣分符竹归无路，盛送佳篇慰病身。

松槚相望孰俊名，高才暂屈浚遒城。公庭寂寂无留讼，四野熙熙有让耕。未作盐梅调鼎鼐，且铿金玉直蓬瀛。病骸尚阻趋东阁，怀抱思君为一倾。

寒烟淡日满沧洲，台榭相通一径幽。志欲吞吴嗟隔水，力能成魏密藏舟。纸窗趁晓开黄卷，蒲叶涵春付白鸥。千载废兴何可问，一樽浊酒更迟留。

岛屿回环水遶堤，碧芦青荇密相依。凌风战舰知何处，落日游人尚未归。细细佛香时入坐，双双沙鸟静忘机。史君自是蓬莱客，倚遍栏干恋翠微。

十七年前载酒过，重来携手喜如何。寿齐八十君方健，思及妻儿我已多。对槛残花犹可赏，隔帘小妓且频歌。人间事了无忧患，头上光阴任掷梭。

悠悠岁月走惊湍，四十三时便弃官。座上得陪诸老醉，樽前须尽一生欢。花含余恨春将去，棋算成功局未残。欲向金城传盛事，新诗聊代画图看。

密竹疏松鬭老苍，惊飞白鸟不成双。楼船飘忽随朝电，佛炬青荧彻夜窗。携酒且来寻岛屿，投竿那用忆湖江。君看雨过铺晴练，得句须令小谢降。

每欲收吴势未任，遶城凿浦迹堪寻。不知战罢楼船散，空见春归荇菜深。一坐清风吹往事，四筵白酒洗烦襟。公提椽笔诗无敌，未必张辽善醉吟。

细柳高松绿映苍，深沉台榭晚生凉。沙边宿鹭昏昏白，草际流萤点点光。投网舟移牵碧荇，采莲人去湿红裳。欲追逸调嗟何及，雨入杯盘归兴忙。

巨镇还须济世才，要宾览古笑谈开。蜀山迥出千螺秀，肥水长萦一带回。犹有金城藏后浦，不唯铜雀起高台。异时争战归何处，秋雁年年去复来。

锦櫂飞飞画舫迎，焚香夹道看双旌。佳宾谈笑民同乐，善政循良鸟不惊。花岛可怜春自舞，柳洲遥觉月微明。史君一饮诗千句，掷地浑如金玉声。

冠带淮西第一州，扬鞭得从史君游。木鱼声断东台晓，水荇香传后浦秋。双脊自磨铜雀瓦，密云时泛建溪瓯。才清思健知无敌，且与衰残作荫庥。

公爱宣城心不休，当年应梦似崔侯。两条溪水横穿市，十里昭山半在州。小杜一时夸俊逸，玄晖千载擅风流。青毡旧物虽勤请，金马新恩定再留。

仙梁飞去有遗坛，融结工夫玉未干。一片碧烟鸾舞破，数枝红蕊鹿衔残。雨经梅涧芝田熟，路入萧家月屋寒。晚景自怜行六十，欲求逐马问黄冠。

蔼蔼端门紫气浓，卷帘兰麝散和风。星环帝座天澄碧，伞映龙颜日透红。宝扇参差移仗里，金鸡绰约下云中。恩覃草木先春力，万岁欢声阖国同。

一番黄纸集群材，南国儒英起草莱。至宝不逢知己鉴，束书重见下天来。壮心肯向明时屈，孤愤须临浊酒开。许有新诗令我听，夜堂还使鬼神哀。

七十人稀九十翁，数椽寒屋历溪东。俯窥声利非吾事，自得逍遥与古同。三叠琴心调夜月，一杯茗酌送春风。趋庭有子明诗礼，善泽源源未可穷。

宅据中洲四望寛，隔江山势舞青鸾。岧嶤更起千寻阁，汗漫平吞万里湍。传业有儿须折桂，开樽留客共弹冠。霜消冰泮春将暖，魏阙遥瞻独倚栏。

倦提椽笔厌承明，帝与兵符帅十城。箫鼓裂云迎五马，山川收雨引双旌。藏舟浦暖鱼频跃，教弩台空雁不惊。入境观风先可喜，秋田高下熟香秔。

曲水浮基竹遶檐，月华初度晚凉添。羽觞滟滟荷敷绿，象箸森森笋迸尖。白眼傲时饶阮籍，素琴调曲慕陶潜。城居乐隐能如此，中散风流友弟兼。

赋似相如不遇知，喜闻乡版荐麟儿。容身安稳书盈箧，与客翺翔酒满卮。夜月影摇杨柳径，秋风香散菊花篱。窦家千载传遗美，一树灵椿桂五枝。

自得刘郎音信通，遂闻增秩喜无穷。江东子弟谁怜我，洛下文章只有公。形影萧条千里外，交游零落百年中。何当老境重相遇，不话风流话苦空。

冰澌合砚漫书空，密雪飘余晓色通。万里云光同浩荡，四边山影隔溟蒙。明明月窟迷惊兔，阵阵桑林叫朔风。不惜金龟将贳酒，欲招南郭苦寒翁。

霏霏皓雪翳长空，南郭缘何有径通。访戴船归清兴逸，姓袁人卧冷光蒙。欲倾樽俎延高盖，忽得篇章迈古风。四十年前除夜乐，如今相对两衰翁。

史君送客陟高台，天宇澄清四望开。一字横空霜雁去，两眉分碧楚江来。庙堂孰是调羮手，郡国犹淹济世才。新酒正香鲈蟹美，篮舆何日许重陪。

阔别天涯每怆然，相思只欲学飞仙。君承交辟专民事，我慕高风谢世缘。南郭不辞三径远，东山长与五云连。会须载酒勤相过，齿发萧条各暮年。

感公招我欲论诗，故岁新年颇后期。冰塞大江舟渡晚，雪迷官道马行迟。深深画戟双开处，浅浅梅花半绽时。北阙除书应已到，愿陪祖帐捧琼卮。

短帽轻衫信马蹄，只愁吟社爽襟期。晓回谷口禽声软，寒束梅梢春思迟。幸挹清标怜野逸，肯将孤愤累明时。听公高论何由尽，应比醍醐灌漏卮。

采石江边寂寞归，寿阳重到信前期。闻韶忘味宁非美，倾盖论交已恨迟。白凤文章元出众，青云歧路合逢时。杏花正怯清明雨，强欲留连更一卮。

珠履缤纷宴寿阳，栏杆横出白云傍。清淮倒影长桥活，古垒无春峡石荒。小艇鬭垂凹鼻钓，佳人犹学晓梅妆。史君笔力今谁敌，丽句须盈古锦囊。

置酒南楼瞰夕阳，逶迤淮影转城傍。画残数幅山川旧，棋散一枰洲渚荒。细柳倚风相并舞，飞梅着地不成妆。坐中佳句谁先就，我欲窥公倒智囊。

新楼与客一凭栏，眼界方惊阿堵寛。峡石倚天开玉垒，清淮浮日洗金丸。少陵才力吟非易，摩诘工夫画亦难。向晚西风吹坐急，欲凭鸿鹄借修翰。

小亭危瞰二峰尖，禹迹千年气象炎。浪溅日华金沸鼎，云收山色镜开奁。持杯选胜吟谁敌，与客忘形德愈谦。浅量为公甘醉倒，扶头准拟病厌厌。

要登画戟发江南，千里春泥倦亦甘。力探禹工观骇浪，却寻佛迹宴圜庵。欲陈旧学羞茅塞，喜听新诗纵酒酣。归去忆公劳梦想，冷猿幽鸟语相参。

洛阳名誉弟兄兼，雾拂青天幸一瞻。善政及瓜民惜去，美材如玉士称淹。风摇湖浪应须避，马溅春泥不用嫌。闻说朝廷图旧德，姓名交奏动宸严。

熙宁治迹俨如新，圣主今朝用旧臣。松冒秋霜方见节，玉经炉炭始知真。具瞻尽喜周公入，论道谁先孟子醇。试作云霖苏旱暵，西疆犹有未来人。

千艘飞橹入淮湾，竹马争迎旧帅还。牛酒未颁诸邑下，旌旗先谒两山间。武侯暂拥元戎节，裴度须归上宰班。精义入神遗像在，载瞻堂庑泪重潸。

养浩深思孟氏醇，一堂窗户更清新。篆香未过日停午，蚁酒初浮莺弄春。枉尺直寻非我欲，仁民爱物任吾真。三年课绩书优最，此地谁来继后尘。

谁知北客与春期，乍见山桃一两枝。却忆洛阳行乐处，卖花天气晚晴时。

渔船归尽晚江空，只有杨花罥细风。多少春愁与春恨，为君都付酒杯中。

楼居且欲趁虚凉，九月江风未变霜。强把一樽开醉眼，长安不见又残阳。

寸心无事自然灰，不是南柯一梦回。水畔小楼无客到，独携笻杖等闲来。

行行杨柳古墙阴，摆尽春风绿转深。俯仰自能无一事，何须投迹向山林。

江云凝雨疾风过，阵马争回万叠波。平地看时真一笑，鹏腾鳌倒欲如何。

为问荷华能白红，东湖遥想鉴湖同。金龟换酒要佳客，归櫂须乘月下风。

不到天门未肯回，重山复岭一时开。仙风桂露争飘洒，襟袖都无世俗埃。

可怜一雨洗焦枯，卷尽浮云日上初。独倚高楼聊写望，骨清神爽欲凌虚。

东湖入望晚波平，蒲叶圆荷各自青。不用更寻徐孺宅，编茅搘竹一碑亭。

洗尽青春初变晴，晓光微散淡烟横。谢家池上无多景，只有黄鹂一两声。

从来生计托鱼𫚥，卖得青钱付酒家。一醉不知波浪险，却垂长钓入芦花。

山头腊雪未全消，山下春泉响石桥。方丈不知深几许，马行时有冷香飘。

平生最爱醉翁诗，游遍琅琊想醉时。一代风流随手尽，谷泉岩鸟不胜悲。

一庵春静绿萝舒，拂拂香风宴坐余。只恐乘云沧海去，未应池水老鲸鱼。

忧来何物可销除，幸与秦毉校局图。白黑势成分胜负，不知柯烂得归无。

门临池水静无风，绿树阴阴小径通。时有秦生来过我，一枰成败漫论功。

龙蟠井底待风雷，谁谓无功洗旱埃。昨夜山前行雨足，收藏头角复归来。

一岁登楼只欲归，得归人事信难知。重来跨马三千里，楼上春风为我悲。

楼外青山似故人，雨余山色静无尘。青山依旧人还老，一片离愁挂晚春。

何处佳人玉笛吹，春风已过落梅时。行云不动残阳下，欢乐悲愁各自知。

欲上层楼足力微，世情尘事老方知。离骚一曲何人会，空使潇湘鬼物悲。

忧患欣逢贤故人，南楼解榻振衣尘。赤壶频送兵厨酒，满酌能回老病春。

朽株难倚暖风吹，一日萌芽亦有时。试上高楼南北望，无私春力少人知。

能辞朝市隐山中，爱种青松听好风。不学许由长洗耳，谬为图谶悦萧公。

睡觉纱厨酒尚醺，老来诗句怯题春。冥搜一夜添华发，不认青铜鉴里人。

旋𣃁墙根数十寻，琅玕移种碧林林。何须待得鸾凰食，且欲炎天布好阴。

龙角犀尖一夜长，为怜刚节不须香。他时截作鲸鳌钓，岂止浓阴覆女墙。

九十日春今日归，丁宁莺蝶莫相疑。明年信到梅梢早，不似人心有改时。

断送春归海水边，淡烟轻吹半晴天。东皇若问人间事，为报君王寿万年。

青春归去岂无情，分付朱明事已成。为向残年问消息，再吹阳律到枯茎。

谁道青春去未回，我疑长在黄金杯。只嫌花片随流水，荡漾无情唤不来。

手携诗卷屡相过，要把青铜垢尽磨。言说从来无实义，更寻佳句欲如何。

世情弹指旋成尘，物外论交只与君。试拣松阴投石坐，一杯分我建溪云。

晚风吹坐忽生凉，旋碾新茶与客尝。我本无心无所证，沉烟何事结圆光。

同异从来势所分，感君怜我屡过门。西风扫尽林间瘴，更欲相要倒一樽。

辞家倏忽已残年，身世今为海上仙。饱食紫莼香味美，不知归路隔三千。

西湖寄榻绝逢迎，唯只云山似有情。底事却忘迁谪恨，江南无此赤鲟羮。

幽栖新卜野僧邻，憔悴谁怜旧史君。幸有松声吹骤雨，可须歌响遏行云。

细路沿崖过女墙，压枝黄橘旋分尝。林间可乐无如此，更问嫦娥借月光。

伴我林间倒一樽，西湖紫翠变黄昏。鸟迁深树鱼依藻，客散樽空亦闭门。

感君飞盖过云林，浊酒沽来取次斟。冠帻欹斜倾醉耳，水声松响洗尘心。

有儿不娶似厐公，香火传家悟性空。父子相扶俱白发，人间能有几人同。

怜我非辜挂网罗，手携笻杖数相过。一杯得伴仙翁醉，谗喙虽长奈我何。

南漳佛子素多闻，颖秀从来更出群。无量宝台师化坐，一盂香饭我求分。

元无一物不须空，寄语文殊任过从。辗转形骸聊示疾，坐分高广颇相容。

僧窗寄榻断来车，一饭供盘只野蔬。疠鬼见侵宁有智，我今皮骨已无余。

营居未就借僧居，贝篆翻寻颇食蔬。独步青苔人散后，旋收红柿鸟分余。

雪竹生芽玉一簪，北人此味岂尝谙。病中得食胜牛乳，行矣阿难师勿惭。

感君风谊我何堪，问遗时时过草庵。今岁未知霜蟹美，一餐还似到江南。

转山楼阁路相通，屡得分经丈室中。六入循元无重浊，三缘故断出樊笼。

下方遥忆上方僧，素月青林隔几层。钟磬声沉香篆熄，只应诗思冷如冰。

邂逅营居得近僧，唯师更住最高层。半瓯香茗浮春雪，一饭寒蔬带晓冰。

十里湖山紫翠秋，师居独占一岩幽。谈经已许分吾坐，更有新诗索献酬。

不服丹砂不养真，老来天与健精神。自怜五十头垂雪，始见人间百岁人。

红浪滔天玉海春，方壶有路可藏真。长鲸一吸桑田变，知是人间几岁人。

君家大阮最能诗，又见麟孙出盛时。笔力纵横驱阵马，成才不患少人知。

自怜破甑已无堪，况复经年卧瘴岩。忽得新诗慰牢落，却疑仙露洒尘衫。

玳瑁裁冠犀作簪，正宜萧散野人心。从今顶戴抛乌帽，一任秋霜两鬓侵。

分送泉州太守茶，团团紫饼社前芽。从今不复忧烦渴，时取甘泉煮雪华。

谢公投老宅锺山，门外江潮去复还。欲买扁舟都载月，一身和影伴公闲。

沟水回环莲子多，小桥时有野禽过。移船更近东陂去，冉冉黄尘奈我何。

堤防兴作几时休，自笑羸骖不少留。身与春风来郑国，心随汴水到扬州。无功便合归耕去，有命宁烦枉道求。白日西沉更回首，问人何处是重楼。

原武城西看杏花，纷纷红雪委黄沙。何如姑熟溪头见，照水蒙烟小谢家。

黄尘蔽日晚风高，两目昏花客思劳。却忆江南渔父乐，河鲀入网采蒌蒿。

圣贤君相继虞唐，问罪戎夷复故疆。不得一军提将印，漫来淤地阅堤防。

白驹驰隙鬓毛斑，簿领纷纷世愈难。安得一军提将印，横行西域斩楼兰。

云溶溶，风习习，桃花露点胭脂湿。青春归尽人未归，原武冈头时独立。

刑场讫事欲分携，犹有残花恋故枝。更遶庭阴行数匝，九人重到定难期。

莆田干荔老杨妃，谁在开元得见之。却忆沉香亭北畔，轻红曾照赭黄衣。

红绡皮皱核丁香，日曝风凝玉露浆。不向海边为逐客，长安无此荔枝尝。

禅定安详元契佛，年华八十尚能诗。何人断臂来求法，庭柏萧萧度岁时。

清风吹坐冷萧萧，更有南溪透海潮。白酒一樽须酩酊，荔枝红映碧芽蕉。

海潮溪鹭绝纤尘，酒浪灯花自在春。醒眼莫嫌长醉客，回头俱是幻泡身。

门无车马绿生苔，今日轩窗为我开。邂逅同为方外客，得携笻杖等闲来。

鬓发𩭹𩭹一幅巾，可将身世等浮云。人间祸患无如我，物外逍遥只有君。

家风清白世相传，自小能吟晚好禅。潇洒一轩无长物，荔枝茶品写遗篇。

云本无心师亦闲，闲身聊卧白云间。白云不灭身长在，时往香台请供还。

安详禅定悟尘劳，放去收来没一毫。门掩白云聊昼卧，世间言说付儿曹。

百年光景逐飞萤，会脱尘劳只有僧。一饭聊为清净乐，福田求报我何能。

审观六入本来空，觉海迷波理亦同。满钵香秔聊共饱，此缘不落有为中。

深深楼殿妙峰攒，竹露松风夏亦寒。莫道西湖近干浅，此中曾有老龙蟠。

患难相亲似子稀，倏然分手重伤悲。官闲肯忆西湖上，淡月寒梅只自知。

邂逅相逢瘴海头，白云黄菊漫迟留。他年江浙能寻我，多在芦花拟钓舟。

生死波中止一沤，离家失子已忘忧。只思北苑春芽熟，安得骑鲸逐俊游。

群山高下漫湖漘，暝霭朝霞物物新。驿道更穿东北去，青铜影里看行人。

东湖水似鉴湖明，红白荷花自在生。只有香风吹客座，更无烦暑到檐楹。

轩窗得地向湖开，要客登临共一杯。白鸟探鱼长不去，清风吹水等闲来。

一轩正在碧湖傍，莲子枯时荇菜香。最爱夜深鸥鹭散，钓船明月似潇湘。

湖外青山案几横，卷帘幽坐少逢迎。一钩香饵看鱼上，万顷金波待月生。

一湖绿水当窗净，百里青山卷箔开。只恐夕阳催客去，不嫌幽鸟趁人来。

一炷沈烟一案书，怜君重葺紫霞居。溪山朝暮能新美，世虑尘缘并扫除。

锄去蒿莱地势平，开轩潇洒瞰东城。湖山变尽朝昏景，只欠青猿一两声。

谁知城郭有山林，选胜营居遣壮心。一片远烟添暮色，数声归鸟变春音。

仙庭射的鬭崔嵬，紫翠飘飘落酒杯。更待春阴须一往，要看雷雨过湖来。

寻春行过古城东，春气先从海角通。池草怯霜拳嫩绿，山桃迎日展新红。

池塘新水碧泱泱，杨柳牵风绿线长。已信形骸随野马，不思功业到岩廊。

一听春声只自悲，山山相应鹧鸪啼。却寻花岛看花处，水上红云数片低。

一杯浊酒览春光，人世纷纷任短长。细草自匀新岁绿，落梅犹散去年香。

云影暮时莺语低，花枝深处蝶魂迷。青楼不远要佳客，锦缆牵船更向西。

草色葱苍遍冢丘，花枝红白倚城头。凭谁唤取王摩诘，画出伤春一段愁。

茸茸绿芷香先吐，点点绯桃萼半敷。却忆江南江水满，一条晴练接天铺。

数行徙倚迎风柳，几树参差照水花。最惜去年梁上燕，会随春色到贫家。

青春又送一年来，不道春霜两鬓催。春浅春深春自老，且将怀抱向春开。

花开游女鬭明妆，马上谁怜白首郎。社叟从今歌击壤，诗人不用叹繁霜。

关关禽语弄轻风，决决田流上下通。行过小桥穿竹坞，山花时见一枝红。

无数幽花覆水香，一条轻素引烟长。客情春恨都谙尽，把笔题诗独遶廊。

新莺求友出林飞，谷谷催耕着处啼。野渡无人芳草碧，前山欲雨暮云低。

斜日会扶岚气暖，好风能送笛声长。倦投芳草人人醉，流出残花涧涧香。

花枝自倚青春笑，客恨须凭浊酒迷。望断夕阳无问处，只今应照故园西。

春事须臾不可留，花枝争上少年头。欲乘舴艋凌波去，何处佳人似莫愁。

花笑莺啼酒可沽，山光水影淡烟敷。垂杨欲碍春归路，更放轻绵匝地铺。

营巢新燕惊垂幕，采蕊娇蜂避落花。着处风光浓似酒，行人何事苦思家。

寻春眷眷惜春回，四序相新一气催。桃李无言贪结子，野棠闲淡为谁开。

盈筐鬭草红裙女，亸袖香球白面郎。归去不嫌清夜冷，李花枝上月凝霜。

一径沿崖踏苍壁，半坞寒云抱泉石。山翁酒熟不出门，残花满地无行迹。

六博成书意在仙，每要佳客造玄天。不由功行浑由彩，一局升沉亦偶然。

知君本是紫霞仙，梦入瑶池泛酒船。功行已成真驭远，却嗟尘世阅遗篇。

平生爱酒养天真，醉眼聊为混俗人。玉斗贮来红浪溢，感君添我海中春。

欲泻琼浆洗我忧，玉壶分送不知休。醉来一觉还乡梦，看尽江南二十州。

飞檐赤白压层丘，见尽漳南一半州。倦步且来消午暑，穿云此去彻鳌头。

榕阴缺处见西山，步遍墙阴落照间。谁信史君无一事，只知终日与僧闲。

暑雨霏微湿翠岚，共投萧寺解尘骖。黄粱初熟鲟羮美，恰称嵇家七不堪。

急手轻调北苑茶，未收云雾乳成花。灵襟习习清风起，归梦遥知不到家。

碧玉枝柯柑橘林，开花结子未成金。何当烂熟经霜露，更约提壶一访寻。

隔涧人家通小桥，家家沽酒可相邀。深沈榕叶遮烦日，浩荡风头驾晚潮。

枝条相轧碧云浓，衬出骊珠落照中。未说甘香消酷热，且看纤手擘轻红。

暑馆风沈睡眼醒，荔枝新熟暗香生。玉纤为剥红绡颗，甘露初凝湿水晶。

纵横才略领千兵，雕鹗群飞战舰轻。海浪掀天须破贼，始知名将是儒生。

黄梅欲落雨霏霏，想过重冈湿战衣。破贼有期先可喜，裂云箫鼓待君归。

枯笻坏衲老清时，万事纷纷久不知。隔屋荷香消午暑，红薇花影在深池。

一轩潇洒静无尘，万柄荷花别是春。莫道南州无北客，壁间犹对洛阳人。

明河初月静涓涓，楼阁帘开鬭管弦。不饮一樽当此夕，我心于巧久无缘。

沉沉石室乱云间，万事都忘只有闲。暂辍玉堂挥翰手，一时吟遍谢家山。

青山重复路逶迤，虽近州城俗客稀。只有史君频得句，时时吟袖带云归。

忘归归去尽强名，山鸟山花任送迎。未信史君长恋此，马头将逐诏书行。

栖函藏轴一轮中，种种难名宝网丛。莫道石盆无大地，只今成就圣王宫。

平生怀抱只君知，想见音容涕泗垂。宅舍已荒儿女散，孤坟秋草自离离。

缥缈朱楼浮绛烟，弥漫碧酒泛金船。琼花满树春长在，知是人间换几年。

琳宫缓步独移时，世事纷纷不复知。且看满庭松上雨，碧瑶幢节覆青丝。

一枰棋散复持杯，却遶长廊步懒回。且看满庭松下月，断金斜玉间苍苔。

风吹云雨霁，入门松桧香。何处有烦暑，心官自清凉。

听君弹别鹤，别鹤怨离索。何以动乾坤，六月秋霜落。

万里行人辞故乡，登高回首更重阳。黄花折尽碧云晓，未听离歌未断肠。

感君随月跨征鞍，来访熙宁旧长官。莫讶髭须浑雪白，哭儿清泪不曾干。

相逢投老愈情深，不独开怀又吐心。更上高台同一醉，十年陈迹漫追寻。

行义都无一点瑕，诗书满腹贮英华。老来方得青衫着，便近庐山五柳家。

戴氏山头一席平，集仙椽笔写台名。长江自与天为镜，不用风云变晦明。

高台千尺俯江干，达观宁论眼界寛。但见青山围远水，不知何处是长安。

古帐萧萧画不真，空祠犹与狄公邻。凭君妙手重图貌，不是寻常行路人。

弃官归去又重来，三十三年几人在。玉虹横截碧云溪，不见腾空见如海。

山南山北屡相逢，年少今成二老翁。不向烟霄共飞舞，且来倾倒玉瓶空。

一轩谁与写清辉，地近城闉却少知。只待中秋深夜看，玉蟾低蘸碧琉璃。

山源久涸旱尘飘，想见潺湲泻石桥。只道海风吹不断，为谁收起玉鲛绡。

半月樽罍为我开，琵琶围座殷晴雷。船头一转如天上，犹有新声入梦来。

昭亭交旧半存亡，只有君家近我乡。终约月明捶鼓过，贺公须爱李生狂。

绰约芙蓉照碧湍，红绡衫薄不胜寒。吹香洗露情多少，只得元戎一饷看。

南来匹马厌红尘，喜见梅花似玉人。都为岭头无腊雪，故教六出占先春。

去岁同班别帝庭，君先度岭我方行。纵横才力知无敌，到未期年政已成。

晖晖寒日溪云开，北客新过庾岭来。闻说凌江风物好，清香先见数枝梅。

行彻凌江到曲江，史君才业世无双。前人俗政应除尽，盛赋新诗倒玉缸。

路绝曹溪孰敢过，主君才辨泻悬河。一时风物应丕变，入眼山川秀气多。

韩愈莫吟泷吏问，梁鸿休赋五噫歌。百年荣辱能多少，且倒芳樽养粹和。

学佛学仙君自悟，多愁多病我难任。兵厨酒熟青梅小，且置玄谈伴醉吟。

落尽梅花君未归，且携樽酒赋新诗。逢人少说瑶台事，得道宁要俗子知。

玉帐元戎金马儒，还同严武在成都。新诗欲得何人和，席上能容杜老无。

南人不识白皑皑，直怪狂风舞乱梅。向道元戎召和气，岭云翻雪入城来。

古羊江口两山阴，野客停挠为一吟。面逆寒风望苍翠，老来唯有爱山心。

石鬭双崖控碧溪，榕阴冉冉与云齐。寺门欲出浑无路，直上青天万丈梯。

楼阁依稀踞凤凰，入门松桧自然香。蟠桃已熟桑田变，应与皇家共久长。

舟遶苍崖转碧津，层层云树画屏新。分明便是桃源路，底事无花不见人。

轧轧孤舟两橹鸣，悠悠山阔白沙平。回瞻苍峡来时路，只得银潢半日行。

双溪流过碧湾湾，两带青罗遶玉环。入海未甘随咸卤，助公吟笔泻潺湲。

白头方得岭南麾，却望长安恨不飞。毒雾腥烟非我乐，未从公辟敢言归。

岚云送雨一番凉，把酒休言忆故乡。荔子鲥鱼相伴熟，画船捶鼓下灵羊。

投老文章遇已知，感公书我到难诗。银钩玉纽徒称妙，大庾岭南无此碑。

英词妙翰两无双，彼有浯溪此北江。下视尘寰真一撮，到无难处为公降。

纷纷岚翠扑征衣，蒲酌离觞对落晖。忆着故园心已醉，更堪临水送人归。

侵侵尘土欲何为，满腹诗书不遇知。归去青山终我老，挂冠全胜拜官时。

泠泠风露菊花时，有客言归便得归。自是不归归便得，灵羊峡口櫂如飞。

迹滞端江心欲飞，要将清泪洒行衣。云间骥尾终难附，梅子黄时公自归。

众人应笑乞归忙，自分生缘不久长。舞櫂呈桡无伴侣，冷云寒水是家乡。

昨日恩书许拂衣，今朝着句咏将归。芦花明月无人占，一笑劳生早息机。

岁晚分符出瘴烟，樗材无用只公怜。此身乞得生前去，却向江南云水边。

芦黄水落秋将暮，鼓翼各寻云外路。为问归飞归底处，我今亦向江南去。

曹将军画少陵诗，林氏家藏相国题。不动精神瞻御座，风云万里入霜蹄。

鱼跃鱼沉都不知，垂竿只要得鱼归。天寒浪急鱼难得，愁入芦花日又西。

飘飘秀色夺仙春，只恐丹青画不真。能为君王罢征戍，甘心玉骨葬边尘。

唐时胡马入长安，下马胡儿倚马鞍。今日升平无此物，樽前聊写画图看。

玉笥深深路更幽，骖鸾不到欲谁尤。公临瓠子方忧决，输我携家踏月游。

桥名玉涧玉淙琤，覆水松阴两岸清。野草已香仙露湿，客从此去问长生。

飘飘飞盖入仙山，楼阁初逢碧霭间。为问蟠桃今熟未，客来一食欲忘还。

云舒云卷晓风凉，千尺松梢鹤唳长。昨夜月宫飘桂子，至今楼殿带天香。

沉沉楼殿五云藏，草木长春水石香。一榻可能容我住，桃源迷路笑渔郎。

平生志愿各怀归，今日江湖乐自知。一艇一蓑明月夜，竿头丝动得鱼时。

草心回暖春风香，柳眼半开春日长。老禅隐几万事毕，春去春归春自忙。

圆如鹄卵压沧洲，一榻欹眼颇自由。春色解回林野绿，如何只白老人头。

寄语人间学道人，无真可学乃为真。施郎昔日投竿处，直下寻纶透海滨。

学道多年未得仙，漫将芝草种瑶田。索纶不起龙吞钓，为问渔翁直几钱。

水鸦山鹊语相传，风阻归航未得前。老桧一株坛石静，道人无事看残年。

来寻遗事问神仙，坐石垂纶不记年。水鸟自来云自去，月和蟾影几回圆。

晴云落日似横金，水鸟松风伴我吟。题壁高人竟何在，犹应施老笑无心。

风日萧萧暑气无，橹声相逐转江湖。西山庐阜青如淀，应有新诗入画图。

西山行彻见羌庐，碧玉棱棱奠一区。南去北来头白尽，不知五老鬓斑无。

三十年前湓浦尉，五千里外解符归。庐山相见应相笑，为借云泉一濯衣。

薄昏洲渚鸥凫静，照网渔家灯火红。尽道龙归井泉浊，明朝愿借一帆风。

秋风入夜透征衣，点点渔灯各自归。投老重来江上泊，庐山如旧故人非。

旋披榛棘寻山径，忽绕松篁入寺门。九日临高无此处，佛香禅味解尘昏。

前年九日别家时，黄菊才开一两枝。今岁重阳归未得，却寻莲社步迟迟。

五峰相向碧参差，插地擎天力不衰。要学世人头亦白，晴烟时起数条丝。

翠霭纷纷蔽一岩，何年人种万株杉。天翁已许虬龙卧，匠石不劳斤斧劖。

禅庭欲别更迟迟，犹恋凉风洒客衣。无力便分青嶂住，满怀空带白云归。

涉溪攀磴兴何长，隔岸人家桃杏香。便是武陵迷路处，只无鸡酒劝渔郎。

道人得道万缘灰，栏下幽花手自栽。终日开轩无客到，清风时引竹声来。

妙妙无心岂有思，一轩幽瞰碧涟漪。篆香销尽月华午，知是高僧定起时。

寻真幽径入深源，一宿清虚寄洞天。归去姑溪度残日，无因重到五峰前。

宝陀岩下种松篁，旧客欣逢煮术汤。忆着东林携手处，十年添得两眉霜。

悠悠江水绿于苔，杨柳迎风眼半开。行客不如沙上雁，每逢春暖即知回。

画手非工本亦佳，四时景物寓天涯。最怜荷折秋容晚，双雁徘徊下软沙。

海棠妍媚露桃红，高卧遥知锦绣中。欲问何时渡江去，看花准拟趁春风。

北山曾赏浪山梅，梅蕊含冰一半开。国老自亡梅自发，送梅人在亦悲哀。

门外青山是我山，手携笻杖只今还。岩花落尽莺啼懒，纸帐孤灯梦亦闲。

渡江乘兴泊江干，草衬残花色未干。惯在钓鱼船上住，一蓑一笠伴春寒。

不假研磨丹与青，只将墨妙夺天成。始知春力无虚实，老竹横穿栋柱生。

长忆金陵数往还，诵公佳句伴公闲。如今不复闻公语，独自西轩卧看山。

一番遇雨碧生烟，移得蓬瀛在枕前。范蠡更闲吾不爱，风波摇兀钓鱼船。

叠径萦迂上小亭，云收天末数峰青。不嫌一鸟横空没，直恐纤埃点画屏。

小亭新得辨山名，云外峰峦画数层。太守引宾谋一醉，甘瓜不用集青蝇。

青布为巾白布裘，逢人不拜肯低柔。一缸浊酒凝春绿，只与云山相献酬。

未到君家兴已阑，浮山十里望青山。梅花正似山阴雪，却櫂孤舟夜半还。

凭栏尽日看山色，欹枕连宵听水声。一点红尘无入处，戴家池馆近清明。

寻山一日遍浮山，却望江南兴欲还。半夜神龙兴骤雨，故留闲客伴僧闲。

云颙辞世几番春，老令霜髯未变尘。重拂旧题悲往事，幻身今幸作闲人。

出门骑马踏黄尘，归路随鞭布黑云。一夜猛风吹大雪，玉华千里压妖氛。

四面岚光似玉光，满城和气贺丰穰。红炉底事不邀客，回雪落梅空断肠。

幅巾藜杖客浮山，便隐深岩避世喧。每见月华何事啸，此身聊欲伴孤猿。

谁开岩户最高峰，更作栏干出半空。只道冥鸿远尘世，我今直下看冥鸿。

西崖瀑布泻云中，移得匡庐一半工。要看玉潭千丈雪，莫教江月照还空。

三人同结静中缘，一到西岩思豁然。何必拥炉倾浊酒，且来攀树听寒泉。

西岩晓起过中方，欲趁春归客思忙。不似野僧忘岁月，手披黄卷满头霜。

不辞耕遍主家田，日暮归时欲饱眠。渡尽惊波莫回首，后来犹苦牧儿鞭。

茫茫陂水暮秋天，乍晚耕犂未得眠。矫首冲波方尽力，牧儿何用更挥鞭。

梅花落尽杏花迟，终日廉纤细雨霏。不倒一樽消客恨，可令醒眼送春归。

东岭杉松手自栽，已成浓荫覆泉台。满头白发行催死，能得生前几度来。

寒食年年一度来，伤心扪涕陟崔嵬。溪云欲雨还催去，更遶营丘百匝回。

篮舆投晓出重城，桃李无言似有情。淡白轻红能几日，可怜吹洗过清明。

双壶分送赤泥封，辟恶须令气吐虹。何用江心铸明镜，清樽照面似青铜。

飘然忽作五峰游，三伏谁知冷似秋。为在深云更深处，手提白羽看泉流。

轻舟幸借东风便，帆挂危樯掣惊电。万群白马度天门，谁道澄江静如练。

菱荇芬香莲子熟，扁舟夜趁湖阴宿。一杯独酌未成歌，渔人解唱遗鞭曲。

欲就沧浪濯烦热，解缆莫愁潮信歇。阴云映日一帆风，信道长江无六月。

月洗晴江秋愈清，扁舟西渡历阳城。渔翁贽见无羔雁，满袖盈襟皆月明。

遏云歌阕酒樽空，离别情怀自古同。卷取西城吟袖月，却飞兰櫂过江东。

一年爱惜傍东篱，今日才开四五枝。折与刘郎休叹老，嫩黄新白恰相宜。

重阳相近雁初飞，谁剪黄金撒翠微。莫学龙山空落帽，杜郎须插满头归。

帆去帆来人不识，岁岁年年望无极。夕阳欲尽洲渚昏，犹见天门一双碧。

赤壶分送陵阳酒，黄菊犹开雨后花。一醉不知身世晚，却临河汉欲乘槎。

宣城重见谢玄晖，只恐斯民不久依。为报圣朝容谏诤，南床虚位待公归。

酴醾洞口作新轩，香莹佳名自此传。要是酿为光禄酒，醉来骑鹤上青天。

素质曾将兰麝熏，开轩有意待游人。请看一架晴空雪，又胜桃源洞里春。

吾家新叠小蓬莱，三尺青天一沼开。更得城南白莲种，花时留待月光来。

城南移得玉华栽，栽向方池两岁开。有酒有花无伴侣，良朋何日远方来。

玉莲移得手亲栽，要看中秋月下开。安得君归相伴饮，君家子弟亦尝来。

不到藏云四十年，寺名重换屋新迁。清泠不变当时味，只有庭心一眼泉。

投老应须结主知，翺翔郎省已多时。南风一送轻舟去，更与何人细论诗。

万事无心只自知，一庵高卧乐明时。池州太守能怜客，美酒分来更赠诗。

再拜孤坟奠浊醪，春风斜日漫蓬蒿。扶持自出轲雄上，光焰宁论万丈高。

大手曾将元鼎调，龙沉鹤去事寥寥。寺楼早晚传钟响，坟草春回雪半消。

平昔偏蒙爱小诗，如今吟就复谁知。箧中不忍开遗卷，矫矫龙蛇彼一时。

梅山曾共听蛮鼙，又看汀洲白鹭飞。一榼琼浆要我醉，不忘交旧似君稀。

小妓三娇舞玳筵，芙蓉照水一枝鲜。层冰赤脚真吾事，笑倚春风愧暮年。

一种琼花内相栽，隔年琲{王累}待春开。谁知暖日留繁雪，更有清香引蝶来。

平云寄隐尽成灰，三十年间一梦回。言说已无形影在，屋梁残月送余哀。

君正忙时我正闲，思君乘兴出青山。倚楼怀抱都倾尽，却驾柴车破雨还。

连日持杯选胜游，今朝兴尽櫂归舟。欲知魂梦思君处，却御清风过北楼。

今岁看书眼觉昏，忆君待酒只销魂。临漳姑孰五千里，怀抱何时得再论。

遥想新轩日日新，清风细细起青蘋。后来诗客谁如我，定有新交胜故人。

晓光初透玉玲珑，迥与真山意思同。苍翠正含烟雾湿，一峰先占太阳红。

林林银竹注潺湲，迸玉跳珠乱壑间。不惜倚栏襟袖湿，为君吟出雨中山。

小山凝望月明间，天与金银作小山。愿得月轮长不去，一山光景付吾闲。

皎皎群峰照画栏，深深岩窦逼人寒。雪中更看玲珑雪，纵有丹青貌亦难。

小盆小石小芭蕉，水面纹生暑气消。明眼客来时一眄，已知吾意在鹪鹩。

山下无尘枕簟凉，绿池水满即潇湘。青蕉况有菖蒲伴，闲淡风标细细香。

出城霜霰侵衣冷，入寺云山掠眼明。幸有青钱沽白酒，得闲行处即闲行。

八十余三老阿师，云山深僻少人知。不嫌野鹤水为伴，庭下闲松借一枝。

三春复作历阳游，倾听高谈洗我忧。已出重城望宾榻，暗天风雨泊孤舟。

入竹细风连阵暖，隔墙幽鸟数声和。病余斗惜春归速，枝上残红应不多。

玉蝶交加翅羽柔，八仙琼萼并含羞。春残应恨无花采，翠碧枝间戏作球。

黄鹂出谷鸣声软，紫燕营巢意思和。欲问江南近消息，落花飞絮向人多。

窗户无风天气阴，屏山围枕鬓云深。秋波不动芙蓉暖，化蝶惊飞君莫寻。

檀口微开皓齿香，眼波浮动脸生光。桃花未落燕脂浅，半飐春风半倚墙。

驿骑东行得素书，便趋宾榻驾柴车。赋诗我未如陶令，养浩君能似子舆。

一枰相对漫怡神，白黑争先局局新。不觉斧柯从此烂，甘心谁是肯输人。

从来心照两相通，信饷瓶盛自在空。谁道锺山远姑熟，北窗时复揖清风。

蓼花红淡苇条黄，故有离人思抑扬。手眼不知相拗否，墨华时寄两三行。

已将形影老江南，不饮情怀稍自谙。安得道人挥玉麈，一宵清语响圜庵。

城角蓬茅三亩居，空堂唯有一床书。感师相遇怜清淡，若比陶潜尚不如。

眉目棱棱有古风，却疑曾作钓鱼翁。一竿明月空抛掷，谁道烟波无处穷。

小径斜分石磴通，萧萧古屋隔杉松。主人无事昼慵起，残雪满庭春未融。

连山接野冷光铺，望望村烟问道涂。不似在家蓬户闭，妻儿欢笑拥红炉。

踏尽琼瑶百里山，欲投城郭暮云间。红炉速置一壶酒，故岁离家新岁还。

淮日晖晖浴暖沙，小桥斜巷两三家。不知春色来多少，是处墙头见杏花。

周遭松桧漫为邻，翠碧婆娑未出群。但愿盘根坚似石，不忧枝干不凌云。

重阴消散日车明，社鼓村歌乐太平。行过柘塘萧寺宿，隔墙犹听卖花声。

花开供蜜叶禁霜，老柏乔松气亦降。未遇李聃谁爱惜，柘塘西院碧油幢。

一盏扶头又半酣，久无归梦到江南。桃花欲发杏花谢，细雨斜风三月三。

少年多难复遭忧，自昔王孙故倦游。愁见清明归未得，小山风雨想天愁。

杂花开遍县城东，不惜提壶细雨中。应是花枝羞老客，故含春恨泣残红。

一庭寒柏寺荒凉，亦有花枝出短墙。善政得闲能唤客，春风相伴倒壶觞。

安得妙画师，画取明月夜。将期月暗时，展向松窗下。

雪洗烧痕尽，春将碧色来。行人莫回首，渡口夕阳催。

春江波自绿，不染木兰舟。只与岸边草，依依添客愁。

田园有余乐，道路有余悲。留君不肯住，君去欲何之。

汉武事远征，征夫与家别。几人衣锦还，多为原上血。

春水满四泽，原田高下耕。熙熙随老农，志匪搴芳英。

夏云多奇峰，高低千万重。巫山何处是，神女竟难逢。

秋月扬明晖，大空碧无滓。鸿鹄正翺翔，燕雀方栖止。

冬岭秀孤松，雪霜任飘泊。悲含太古风，清立九霄鹤。

翼翼粉墙断，修修绿径深。师心不用洗，聊用洗人心。

山光与溪色，一碧泻云中。倚槛久未去，更听松上风。

缥缈孤亭出，深沈一径开。须当踏雨去，且欲看潮来。

春田雨既足，幽岩云自归。归云无觅处，不共鹤争飞。

古刹盘深坞，幽岩傍径开。三冬藏暖气，留客待春回。

溪源深几里，绝壁泻惊湍。欲识下岩处，请君台上看。

一塔倚云根，他山面面新。不须惊崄绝，自有定心人。

石架千层险，泉飞百尺高。能苏旱田谷，何用作波涛。

一壑飞晴瀑，双崖控蛰龙。欲知台上雪，六月是三冬。

别酒莫辞醉，离歌难重论。一枝新绽柳，和雨泣黄昏。

不是烟霄谪，世间无此人。心声与心画，开卷见天真。

一弹弦一绝，思君肠百结。雁过无书来，立尽松间月。

落魄老道士，遥忆谢公山。眠云坐盘石，尽日听潺潺。

偶陪天上人，来访雪中竹。却笑陶渊明，孜孜爱黄菊。

渊渊玉井水，碧净觉春归。不为洗红粉，邀郎濯锦衣。

黄花空烂漫，兵厨不送酒。吾欲挽明河，夜半斟北斗。

驻马惜分手，临风开一觞。君趋紫金阙，我恋白云乡。

明主幸两学，上清储百祥。恭观希世事，归信借余光。

一尺江南信，聊凭健翼飞。吾儿如问我，衰病要儿归。

一病三旬久，脾衰秋气侵。谁怜形影瘦，犹喜月相寻。

白鹭白如银，窥鱼意思驯。此中无弹弋，莫厌往来频。

佳人万里别，一念肠千结。何处望书来，天南雁飞绝。

前溪淡淡日落，后山霭霭云归。桃花不知客恨，一片飞上征衣。

宴启簪缨集，堂开锦绣重。舞娥临短岸，天影衬芙蓉。

众沼皆涵碧，斯池独涌金。宝光中夜见，不是月华深。

春光湖水满，春色柳洲深。莫作风中线，条条系客心。

史君开小径，斜遶碧城隈。只欲通花县，春风几度来。

楼下水连天，楼居即水仙。何须把黄卷，极目尽红莲。

开函测深浅，启闭以时均。欲识白公惠，堂堂勒翠珉。

秦王昔观海，此石系楼船。锦缆已无迹，苍苔昏野烟。

危楼插湖脚，绀碧十三间。待月客无寐，看山僧自闲。

丹青严像貌，藻荇荐杯盘。月掩庙门静，龙蛇惊夜寒。

宝叔存遗塔，影摇湖水光。层层仙露湿，苔藓自生香。

嵯峨插天顶，寒翠洒湖光。吟客摇船子，犹疑漉酒香。

有客学无心，庵云结宝阴。松风深夜起，时作老龙吟。

不作市朝客，甘为渔钓翁。柴门危径断，犹喜一桥通。

小阁临僧坞，容身慕鹤巢。乾坤随俯仰，君相不容交。

竹阁公所爱，延僧酌夜茶。渔歌天外起，何似听琵琶。

尘寰千嶂合，月窟一峰孤。欲识僧归处，飘然入宝珠。

崔嵬辟支塔，舒卷半腰云。知是藏真骨，灵光玉色纷。

岁老枝叶简，春深香气新。可怜湖上桧，曾识井中人。

有道归真主，无心恋旧房。一灯长不灭，分付水云乡。

泉脉应通海，沙痕漾细金。成仙吾未必，一酌洗烦心。

坡顶夜光发，人来雨后寻。山祇原吝宝，君莫起贪心。

陶器为棺椁，中庸孰可名。一丘春草色，两树野松声。

往矣中庸子，亭标夜讲名。我来何所得，襟袖水风清。

人去泉长在，人忙泉自闲。不供鱼鸟饮，只是照青山。

高僧何代僧，葬骨两三层。不遣白云护，游人取次登。

远近皆僧刹，西村八九家。得鱼无卖处，沽酒入芦花。

沿湖九里松，行客忆江东。尽扫炎天热，门深太古风。

两涧飞来处，云深合一桥。更无歧路别，从此入烟霄。

投壶非有术，掣电亦无心。月下与谁语，云来自布阴。

有灵何所隐，深浦老蒹葭。渔父一舟泊，却疑秋汉槎。

方外原无地，空中忽有门。请君从此入，辄莫羡桃源。

翠出诸峰上，湖边正北看。夜深云雾散，独挂斗杓寒。

至宝岂无源，源深人姓钱。直须朝海去，余派保千年。

隔涧白猿子，呼来验是真。一从沧海别，啼啸不知春。

湖上峰争碧，此峰多白云。雪霜难辨色，鸥鹭亦迷群。

民乐袁公惠，为亭古涧边。名标公姓氏，要与万人传。

尔学五古子，缘何绘九师。堂高秋月淡，日用少人知。

梁国衰微后，征君隐逸时。至今风味在，试听野猿悲。

二葛继成仙，犹存炼丹处。有时化鹤来，徘徊不知去。

桥下无悬瀑，桥边多绿苔。跨空才一丈，何处特飞来。

彤霞贯来久，赤石异诸崖。月照夜光发，风生云雾埋。

仙家青壁槛，未见灵花发。我欲提碧壶，来斯挹明月。

小屿春归后，青浦涡渚东。日高鱼鸟散，烟淡一林风。

丹井光长在，空堂貌亦存。邻僧深夜磬，时复与招魂。

启闭何人见，湍流一涧分。仙家无路入，空鏁石楼云。

龙卧苍山下，岂知今古春。不忧雷雨作，头角本非真。

鸟道出云巅，云深春更鲜。游人莫嗟险，一栈与岩连。

潭心有伏龙，急溜和云溅。头角何时成，愿借风雷便。

释子能儒言，迥出惠远上。庵中阅遗编，光焰高万丈。

一坞藏深林，枫叶翻蜀锦。寄语别家人，路遥霜霰凛。

有角翻害身，沉泉避刀剸。故依金地慈，非惮沧溟远。

青帝留行迹，岩前春不归。尽从霜与雪，君看碧依依。

不为太平出，胡为名醴泉。兵戈方满眼，聊以慰凶年。

漫漫西坞漾，青出秀菰蒲。源浅不通海，光寒稍映湖。

幽泉出白沙，流傍野僧家。欲试甘香味，须烹石鼎茶。

颗颗龙睛赤，深深映石门。自怜非荔子，不得荐尧阍。

西溪在湖外，一派濯残阳。游子托渔艇，却愁归路长。

游子一凭栏，遍看湖上山。不须飞潟去，已在画屏间。

神尼凿一塔，杳在碧云端。舍利夜光现，君须正眼观。

逢人寂无语，结草自栖禅。但见岩花笑，厖眉不记年。

幽香来近远，此洞接蟾宫。欲借飞翰去，聊乘桂子风。

谁从天竺国，分得一峰来。占尽湖山秀，最宜烟雨开。

欲息丹中火，须沈井底泉。何如栽杏实，亦解上青天。

根托山中地，香分月里秋。游人莫攀折，风散一岩幽。

人老不重少，桧枯还复荣。何时逢匠石，今日栋梁成。

洞口无凡木，阴森夏亦寒。谁知一泓水，曾有老龙蟠。

晋代胡僧理，开山第一人。欲寻岩下迹，猿鸟送余春。

翻经人已去，谁为立幽亭。一望野云白，半藏山骨青。

亭亭碧莲华，何年化为石。越女莫惊猜，岩猿自相识。

盥手天池水，熏毫海渚香。翻成多少帙，台石尚辉光。

丹成灶犹在，夜气接湖云。仙路何由问，刀圭幸见分。

孤峰出天外，客到亦稽留。不觉月华晚，涧猿啼更愁。

斵石引溪水，杯行自劝人。试听林下鸟，啼血不留春。

客望海中日，窗开物外山。天形垂欲尽，飞鸟不知还。

崒堵藏真骨，东冈气象殊。烟云扫不尽，苔藓一痕无。

应谶游尘世，湖边一草堂。松声半夜雨，花气四时香。

谁来蹑高步，幽径已荒凉。落叶无人扫，哀猿空断肠。

灵石山前路，山深寺更深。不知明月去，空惜白云沉。

欲问庵中事，人驯虎亦驯。杨梅几番熟，谁为惜余春。

岌岌穿南斗，层层瞰下方。揭为湖海镇，半夜挂朝阳。

篁竹无人洗，烟云暗不开。网罗无入处，豺虎莫惊猜。

入夏泉尝溢，光跳万斛珠。世人收得去，此景已应无。

玉像存深洞，烟霞分外多。焚香千骑入，猿鸟不经过。

十刹密相望，林开一坞香。木鱼声渐急，山衲下云房。

未见虎跑迹，窥泉试一吟。遗珠僧不取，密竹助泉深。

深堂待游客，老木竞留春。花发多临水，云开始见人。

陟彼崖上门，门深路还绝。香草递仙风，怪林藏古雪。

一步复一步，月华黏屐齿。不知山径深，疑到蟾宫里。

六月想冰雪，此泉清且深。相如方病渴，植杖故来寻。

阁近山中寺，谁为清隐人。移文招不得，骑马入红尘。

岭下听樵歌，歌声云外过。尽穷斤斧力，不道得樵多。

讲尽华严偈，摄衣辞世尘。泉淙死前语，玉凝塔中身。

吴越江分断，山光还映发。白鸟东飞来，应随渡江月。

红实缀青枝，烂漫照前坞。不及杏繁时，林间有仙虎。

不作笙箫用，开花待凤凰。阴阴一轩里，谁识阮生狂。

真山返如假，叠径入云屏。不借湖光洗，朝朝泼黛青。

桥短故名长，路穿云水乡。游人欲归去，濯足弄残阳。

峻极分南北，见湖仍见江。游人倦登陟，飞鸟自双双。

轩压冰壶上，风生玉宇间。客来清彻骨，不待看湖山。

湖添秋气净，鸟伴夕阳沉。呜咽城笳起，犹忘归去心。

柴门晓初启，晴气堆远峰。不知何处鹤，踏折一枝松。

夜阑窗户闭，黄庭看未终。西岩一声虎，四壁生清风。

自扫松间叶，冰霜一半开。碧桃花未发，亭待漉香醅。

永日琴为伴，前村酒可酤。松阴拣磐石，赤脚踏冰壶。

有酒看云饮，无书寄雁回。数蛩鸣败草，一叶落青苔。

黄昏鸟飞绝，夜半猿啼切。纸帐寒不眠，开门见猛雪。

武陵溪上青云暮，昔人传有桃源路。时见落花随水流，咫尺神仙杳难遇。神仙有无何可量，但爱武陵山水强。松烟竹雾水村暗，鸟啼猿啸花雨香。车轮不来尘坌绝，日月自与乾坤长。闻君取身欲长往，禾熟良田给春酿。陶然一醉万事休，还我天真了无象。生胡为荣死奚戚，为笑纷纷避秦客。一身重要岁何足论，更向渔家寄消息。

寺与人寰隔，西轩更远瞻。云烟生卷箔，星斗半垂檐。山对眉双碧，江空镜一奁。旅魂招不尽，愁向酒中添。

崔嵬山下石，如马亦如人。玉老龙蛇护，庵空岁月新。访僧非旧识，览壁但伤神。更恨无流水，难寻洞里春。

空山坐寥落，疋马邀俊哲。入门肆高谈，清风扫烦热。忆昔治平年，姑熟溪上别。岁时激箭急，倏忽三十月。读书非少锐，欲论先卷舌。归田殊未成，累累逐羁绁。孰谓赵魏老，不能佐滕薛。由来岁大寒，松柏见孤节。朋心久愈至，忠规补残缺。儿童喜父执，饤饾成罗列。壶有玉泉酒，庖有冰浓鳖。野芡剖珠玑，秋瓜咀霜雪。新粳刈且舂，香炊软三淅。放匕聊醉饱，百忧旋磨灭。升平击尧壤，险怪探禹穴。吐气直虹霓，落笔淬金铁。词源河汉翻，俯视堤防决。文章贵天成，追琢讥窜窃。抵掌万古事，高下争螘垤。挹酌华阳水，荡涤尘土咽。吾心了何染，本理忘巧拙。圣贤久不作，情伪愈分别。竹阴卧片石，浩歌声欲阕。山童倏及门，喜音屈高洁。传闻脱世累，天境妙搜抉。疏帘卷危阁，九峰青嵽嵲。吟余琴一弄，铿然响环玦。老鹤不敢鸣，十里飞云绝。次公君素交，嗟予尚契阔。畴能枉篮舆，相期出寥泬。

平生才力信瑰奇，今在穷荒岂易归。正似雪林枝上画，羽翰虽好不能飞。

秋霜春雨不同时，万里今从海外归。已出网罗毛羽在，却寻云迹帖天飞。

七十余岁老朝郎，曾向元祐说文章。如今白首归田后，却与杨姝洗杖疮。

诗中长爱杜池州，说着芜城是胜游。山掩县城当北起，渡冲官道向南流。

碧水苍山照眼青，始知朱邑爱桐城。重来二十三年后，犹有斯民眷眷情。

道边松，大义渡至漳城城东，问谁植之我蔡公。岁久广阴如云浓，甘棠蔽芾安可同。六月行人不知暑，千古万古扬清风。

君恩浩荡似阳春，海外移来住海滨。莫向沙边弄明月，夜深无数采珠人。

白云岩畔旧相逢，往日今朝事不同。夜静水寒鱼不食，一炉香散白莲峰。

觉地相逢一何早，鹘臭布衫今脱了。要识云居一句玄，珍重后园驴吃草。

欲出西方更少留，云泉都占一岩幽。劝僧洗净阁前竹，要看南山十里秋。

苍松夹径二十丈，碧殿藏云五百尊。金钟散响撼星斗，众灯续焰移朝昏。

寺占西山第一峰，与君高步蹑云踪。西风吹尽霜林叶，放出亭亭十丈松。

枯肠得酒芒角出，肝肺槎牙生竹石。森然欲作不可回，写向君家雪色壁。平生好诗仍好画，书墙涴壁长遭骂。不嗔不骂喜有余，世间谁复如君者。一双铜剑秋水光，两首新诗争剑芒。剑在床头诗在手，不知谁作蛟龙吼。

周也漳南释，开轩瞰漳滨。山光并水色，一物长清新。

汀梅之间山万重，南安岩窦何玲珑。青葱屹立敞四壁，巧匠缩手难为工。嗟予俗缚未能往，愿得结草与岩松。遂登彼岸达正觉，月落岩下松生风。

平芜春静水弥天，甚压危城驾广椽。骏马岂能追晚日，将军莫悔玩遗鞭。高才共倚新亭赋，逸翰重寻旧曲镌。千古英雄衹如此，黄花修竹付幽禅。

明月随人渡流水。

欲寻铁索排桥处，只有杨花惨客愁。

我爱临漳郡，地兼山海秀。

神仙之府名鸡笼，千寻翠玉擎寒空。秀色凌风入城郭，半街晓日金蒙蒙。

老鹤唳风□□□。

唯欠子瞻诗。

落日疏云催晚景，残花美酒送闲心。

