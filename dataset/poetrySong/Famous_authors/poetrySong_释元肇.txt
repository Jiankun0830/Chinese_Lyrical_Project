东西两径幽，岁晚得周游。壑雪阴犹在，溪云冻不浮。鸟惊樵斧重，猿挂树枝柔。怕有梅花发，因行到水头。

夹道列苍官，回回水屈盘。一峰天柱杪，九鏁洞云寒。涧草受春绿，山茶落晓丹。霜髯雪眉叟，倚杖听惊湍。

沧海何年涌，秦传虎踞丘。池空剑光冷，坟缺鬼吟愁。石碍楼台侧，烟深草木浮。吴人贪胜槩，春尽亦来游。

出郭初逢寺，长洲茂苑西。塔风喧梵语，石雨暗唐题。日莫山如染，春深草欲迷。门前有流水，旧号越来溪。

高压子城闉，檐牙半入云。人烟极目尽，天语举头闻。齐鲁犹堪望，江淮渺莫分。平生湖海气，独倚到斜曛。

古今兴废事，天地不能齐。水阔连湖外，山多在郭西。登临烟雨后，怅望夕阳低。若问乌栖曲，城头夜夜啼。

峰点浮螺翠，遥波界玉田。云中听鸡犬，路入趁渔船。浓淡霜天晓，青黄橘户烟。寺因明觉住，清响有人传。

水国山为重，僧居占上头。钟声冠别寺，塔杪入他州。岩响寒泉雨，风欺老树秋。定回缘爱月，增起殿前楼。

幽涧泻泠泠，千峰叠障屏。晓云开混沌，远水接沧溟。松影摇禅榻，苔衣上浄瓶。尘中梦不到，争欲买丹青。

西风动古情，更上石头城。一片斜阳外，几番曾力争。天青云破碎，草碧鹭分明。寂寞潮回处，如今亦耦耕。

高立讲经台，浮云四面开。地中遗石子，天上雨华来。塔老香灯冷，夜深神鬼哀。回看六朝事，只有冢成堆。

乌衣园里过，不觉立多时。旧事人能说，春风燕得知。倒垂池上柳，斜插酒边旗。来往城南路，年年长别离。

长江界楚吴，屹立两浮屠。潮觉山高下，云知树有无。狂澜中砥柱，静夜浑仪图。僧应何方供，飘飘踏一芦。

昔闻天祚际，城此镇东州。坏堑寻余镞，荒祠立故侯。荆榛无茂日，禾黍几番秋。江上寒潮水，依然到石头。

寺因先幻有，仙迹本虞君。渡口几点屋，山腰一抹云。长江浮地轴，孤塔焕天文。欲问秦皇事，高崖迥不闻。

此山名最重，常建昔题来。大士讲经处，老龙拏石开。庭前缨络树，池内白莲台。几载惟闻说，何当到一回。

苕霅频年梦，今秋始一过。水霾寒气早，山出晚晴多。巷陌喧菱市，楼台接櫂歌。一般清绝处，城里见渔蓑。

胜地足繁华，灵根最可嘉。人间无别种，后土独开花。玉帐三千客，珠帘十万家。年年到初夏，来此醉流霞。

旧说扬州有，移来此地栽。年年送春后，处处见花开。红药还相似，朱颜换不回。晴窗添水浸，吟愧谢公才。

仙家遗玉种，岁晚发幽芳。露重金杯侧，天寒翠袖长。神犹步洛汜，梦不到高唐。待得春风觉，游蜂空断肠。

凤者世难逢，花开瑞亦同。九苞元有种，五色自成丛。竹实无心食，池光照影中。玉箫吹不彻，飞起向秋风。

解报窗前雨，清声细可听。一身都是胆，数叶共生缾。不作抽书样，休寻本草经。夏虫犹怕苦，莫敢近青青。

烟雨暝朝昏，龙湫雁荡滨。移根来别处，终日伴闲身。劲气冲如发，寒芒凛辟尘。年年看花者，应笑不曾春。

造物真成戏，鳞中亦有殊。黄金凡几尾，碧沼自相濡。众口安能铄，悬腰但可模。多因名色误，不得泳江湖。

南庭多绿竹，移种近西墙。远待三年后，阴成一片凉。月铺金鏁碎，风度玉铿锵。定爱常来坐，中间顿石床。

秋思堪悲处，江城雁到初。先声落羁旅，寒阵过空虚。淅淅黄芦际，茫茫碧水余。愁人在沙漠，可有寄来书。

虚怀似此君，所至爱为邻。寒影过墙绿，清风无俗尘。恐孤栖凤侣，不作钓鱼身。昔有吟人癖，移家更苦辛。

一捻翅如霜，闲飞宫样黄。年年因物化，日日为花忙。风雨惊相失，儿童趁欲狂。寻常见图画，安得遇滕王。

罗网挂虚檐，将身僻罅潜。露含罾眼细，月镂藕丝织。作茧输他巧，飞虫苦被黏。静中观节物，能有几时炎。

茗有花难识，山中采得来。试从枝上看，全胜盏中开。绿叶微如桂，黄心大似梅。晴窗澹相对，能遣睡魔回。

诸将收功日，山东平定时。妙须怀素笔，草出少陵诗。风雨驱驰疾，龙蛇变化宜。何当崖石上，见写次山碑。

细𣃁苍苔地，东西曲带坡。取泥高壅竹，积水旋栽荷。明月自先到，清风应更多。丁宁安略彴，时复小经过。

沙头秋日黄，烟水白茫茫。无处分畦畛，伤时贵秕糠。家鹅随野鹜，农父作渔郎。禹力成千古，孤吟欲断肠。

投宿三十里，过山千万层。天寒犹有菊，寺静更无僧。掘芋充朝供，寻薪点夜灯。望云归未得，惆怅一枝藤。

秋意足凄冷，归心只自怜。乱峰分落照，只雁度遥天。拙学千金帚，浮生上水船。含晖亭畔月，最好别时圆。

风回急有声，欲住更娉婷。顷刻增奇观，依稀得细听。空庭禽啄树，吟屋冻生瓶。多是邻僧爱，柴扉晚不扃。

窗外空无有，清池瞰屋除。去萍嫌碍月，留藻怕惊鱼。夜雨知深浅，晨光透碧虚。时时来顾影，照见白髭疏。

澄彻池光上，嵸巃相对闲。谁将太湖石，叠作小庐山。种树蟠春长，栽花带土悭。当时真隠者，只在篆烟间。

爱竹真成癖，相传子又孙。苍寒云翳翳，碧浄玉温温。月散惊龙化，风喧醒鹤魂。几回清不寐，因雪夜开门。

韶光将敛艳，麦野绿成堆。庵内人如在，庭前柏自栽。炉烟沿石碧，经梵杂风哀。诸子知仁孝，逢春好一来。

来往吴陵路，渔樵是切邻。雨容轻湿晓，水汽暗浮春。野雁情如客，汀鸥黠近人。梅花篷底见，倍觉有精神。

山寺偏宜夏，游尘不染苔。烟光收迥野，江影上层台。竹笋侵崖出，藤花借树开。幽禽如解意，飞去又飞来。

江边成独宿，彻夜听吟蛩。窗月低残影，客衣寒未重。林疏出幽磬，风迥递村舂。细采东篱菊，晓云横瘦筇。

孤云自舒卷，万类各生成。迈世有贫士，长年无俗情。林塘初雨过，山鸟不时鸣。为问沧浪客，何须歌濯缨。

倾盖话平远，阴阴清昼长。沧波没鸥鹭，烟草暗牛羊。楼影欹东岭，钟声出上方。新诗吟不足，就月屡移床。

江皋生远趣，尽日独沈吟。雨洗四郊浄，云分片地阴。黄梅成树落，青稻入村深。农事今如许，犹能一散襟。

麦熟鸟声乐，桑空蚕箔温。阴阴傍山路，曲曲抱溪村。唤雨鸠夫妇，添林竹子孙。牛羊杂樵牧，随月到柴门。

今夜中秋月，相看异楚江。侵阶如有雪，透屋欲无窗。鹊为无枝遶，钟因得句撞。不知风露冷，吟到影成双。

持犯苦相分，陶沈曲糵真。世间皆醉梦，师是独醒人。难合虚开口，长留坐化身。春风过东寺，苔砌落花新。

从前知雪意，祇向夜中来。光逼鸡窗晓，寒催蝶梦回。开门思煮茗，摇树怕伤梅。高处偏多积，因高却易隤。

吴宫旧有名，阅武事非轻。金鼓从天落，戈鍪照雪明。令严云鸟绝，机发鬼神惊。士气贾余勇，归笳奏太平。

乾坤公道在，又见雪来苏。贵贱皆白屋，高低尽坦涂。莫嫌春力浅，犹胜去年无。却忆寻芳者，还成访戴图。

又送春归去，幽居转寂寥。林花皆落尽，鬓雪不曾消。明日无三月，愁吟过一宵。更添檐外雨，点点在芭蕉。

寒食清明节，家家拜扫辰。酒杯难醉土，泪眼不知春。旧冢连新冢，今人叹昔人。路傍无主认，几个石麒麟。

闻道通城破，伤心不可论。隔江三日火，故里几人存。哭透青天裂，冤衔白昼昏。时逢过来者，恐是梦中魂。

一坳寒贮玉，非沼又非渠。捉月弄清浅，把山摇碧虚。久晴应不竭，积雨亦无余。陆羽来题品，他泉定弗如。

主人时孝敬，结屋尉幽灵。山近岚生砌，池清月在庭。鸟行窥施食，鹤立听看经。有客来相过，林扉且莫扃。

露坐黄昏后，城居若在村。天阴萤火亮，秋近草虫喧。老去浑无睡，贫来不闭门。也知疏拙甚，此意与谁论。

年年逢七夕，鹊遶故枝惊。天上谁曾会，人间自动情。巧云还易散，曲月岂长明。大拙无如我，孤吟晓未成。

终岁揜柴荆，雪中乘兴行。水光相莽苍，云意自从横。风压孤舟重，烟消野店明。休寻戴安道，且访谢宣城。

专城不两年，千骑促朝天。星宿明前席，江神护奏篇。梅开堠亭雪，柳绽御楼烟。怅望寒汀晚，芦花一钓船。

倍喜逢乡老，离家岁月长。衣霑新雨露，面带旧风霜。云气侵晴槛，泉声入夜堂。明朝出山去，后会说重阳。

江皋秋意足，倚策送君行。戍鼓声方断，登楼赋已成。野潮漫晓白，乡岫出烟迎。只有津亭柳，摇摇系别情。

泮宫留不得，廊庙叹才难。远送嫌江碍，深思上阁看。菊开秋意足，雁到水天寒。德释关民社，何须问改官。

与君生己酉，年月日时中。除郤吟相似，其它事不同。梦寒春草绿，天阔莫江空。见面知何处，东华踏软红。

吴城多第宅，毋过蕙岩家。不是门如海，都缘刺似麻。风声虚动竹，日影渐移花。清兴浑无奈，归来自煮茶。

保障风寒地，勤劳不问家。年来对松竹，客至话桑麻。灵运池塘草，玄都观里花。打门惊梦起，上苑赐新茶。

诗礼擅英华，源流奕世家。已攀天上桂，不弃道傍麻。乌鹊朝来噪，青灯昨夜花。惭无报琼句，相对只杯茶。

相遇在东州，相分十五秋。挂冠当健日，见子早封侯。城外钟寒寺，山阴雪夜舟。还经钓台过，不愧客星游。

移宅住园中，高怀便不同。生涯虽最少，乐地却无穷。人记为州日，家传处士风。闲来对岩石，坐到夕阳红。

浩浩人如海，吟居独可嘉。远山长入户，万卷是生涯。挂石添名画，分缾插买花。多应市朝客，无暇到君家。

添藁近方开，传从越上来。不曾经道句，真个是仙才。禹庙题新在，兰亭到几回。莫教儿辈觉，瓜戍恐相催。

吴中住岁余，所乐在诗书。有句题幽石，无人识借居。蓬莱最高处，雅颂正关渠。此道能如古，今谁伴直庐。

朝阳有鸣凤，天下喜初闻。去棹轻如叶，闲心淡似云。杯羹留奉母，一饭不忘君。千古濠梁水，流清涤世氛。

门径半交莎，幽居事若何。地偏人到少，云淡自怡多。林杪危凉叶，池容减翠荷。翻思种阳艳，终竟不如禾。

由来行所学，最是得时难。春草书带绿，东风御柳寒。金炉烟喷晓，玉署漏声残。献纳丝纶样，流传盛代看。

江湖三十载，每听说君诗。古寺过逢处，寒城欲莫时。自看霜落后，唯倚竹相知。吟垒惭无律，虚劳为出奇。

周友别多时，湖山翠染衣。宦情如纸薄，诗句逐云飞。一片孤鸿影，三高钓雪矶。只消传此意，知我似君稀。

野性昂如鹤，期君寿合坚。虽然传去世，必定得为仙。华表千年后，崖铭几字全。诗名长不泯，集是石龟编。

新年才两日，又见送行人。画好难投俗，诗工不疗贫。烟深杨柳岸，雨瘦鹭鸶身。且莫东归去，京华易得春。

天姥紫芝岑，仙灵宅下临。幽光千古月，孝德一生心。拱木秋声早，寒泉泪滴深。彼苍知不远，同聘入书林。

知机何太蚤，庵以足为题。动静关天理，纤洪类物齐。鱼游池水满，鸟宿树枝低。来往门前客，黄尘没马蹄。

闻君移住处，相近太平坊。旧日同吟侣，新来认草堂。避喧犹未可，在陋亦何妨。只有西楼月，清光不改常。

淮水入吴深，乘流住到今。石幢寒日影，铁塔夜风吟。举世无知己，惟公识此心。朝来惠新作，三叹有余音。

历阳风土秀，清气在梅山。自古英灵出，垂名天地间。相传司业句，又逐省郎还。岁岁春消息，宁忘问故关。

老子小婆娑，装成安乐窝。不堪人狭隘，足称自吟哦。爱日烘窗煖，承檐听雨多。来春在铃下，思治作民和。

妓者有毛嫱，高沙骂贼狂。一身虽就死，千古不曾亡。嗟尔男儿活，羞它冢树傍。史应收烈传，祀合御睢阳。

长夜何时旦，藏修只任真。惜阴常起早，吹律自生春。处处闻啼鸟，声声若应人。日高云散后，方始正衣巾。

去作黄岗县，风寒护上流。近时登要路，皆用试边头。赤壁应无恙，雪堂还在不。多将民疾苦，归日奏宸旒。

圣代重伦魁，难教佐外台。天文动星象，云气上蓬莱。道士携琴送，吟船载鹤回。中兴紫岩老，今日又重来。

列宿守延平，旌旗过浙迎。地传龙化剑，州傍水为城。劲气民情直，澄波政样清。公庭应事简，所得是诗名。

香城高处住，瀑布挂檐间。莫雨滕王阁，白云秦望山。到家如客寄，直语对人悭。却忆来时路，松门夜不关。

传来家法远，妙在自通方。到处逢僧说，前年离帝乡。腰围怜我瘦，舞袖为谁长。不用悬牌额，兰深路有香。

卖卜不论钱，开囊乞赠篇。先生虽有术，野客不知年。披雪穿吴市，占星落楚天。茫茫寰海内，为觅隠神仙。

买宅船桥住，情深得共论。儿能学吴语，老念出齐门。绿树阴行色，清江涨别痕。邻人相过处，欢乐胜羌村。

幽怀日成趣，与世不相闻。瘦似梅花树，闲如竺岭云。叶间新句法，石上旧苔纹。送我溪桥路，松梢又夕曛。

握手下层翠，秋声动泬寥。叶寒山径响，雨积水程遥。古甸分烟树，孤城带晚潮。怀人在空谷，谊不就旌招。

烟渚落渔篷，行行访隠踪。野禽冲断径，樵子指前峰。云閟安禅石，霜清得句钟。长淮一千里，九日却重逢。

住寺近郊台，禅林扣遍回。门从斋后闭，客自雨中来。静胜方知妙，吟成不敢催。相思渺何许，时展画图开。

世路今方隘，情亲别更难。孤篷和雨宿，十月渡江寒。诗到愁时涩，书来约岁阑。青青狼伍寺，何日共阑干。

江浙参寻遍，仍思故隠山。不知人住处，惟见雁飞还。说法龙来听，长年云闭关。莫将残菜叶，流落在溪间。

俱有萱庭念，相依岁月深。平时行乐地，此夜别离心。晓渡吴云湿，秋生楚岫阴。独怜乌鹊喜，不到我家林。

拄策穷西望，闲云去复生。乱鸦栖落日，孤雁叫寒更。坐久灯生晕，衣单梦不成。遥知今夜月，还向故人明。

两度扣幽扃，知君无俗情。远抛孤屿碧，久住冷泉清。吟骨瘦欲出，行囊贫得轻。天寒犹未返，贪看石头城。

幽趣上林梢，添高一把茅。乾坤常在定，日月自相交。云怕人知处，门开僧不敲。丛台歌舞散，空有燕来巢。

自觉怀人远，闲房独揜扃。去时梅著子，归晚竹添丁。海岸无山碧，天涯有草青。春潮知信候，日日过夷亭。

欲作庐山去，幡然兴已收。故乡一夜梦，明月两中秋。落叶堆寒色，孤帆挂远愁。不知从此后，谁上仲宣楼。

桐庐山下水，彻底照人清。流向西江去，吟高旧日声。洪崖千丈雪，黄鹤一楼晴。知是何时到，随缘不算程。

王君善写真，当世独超伦。才见皆能识，方知妙入神。鸳行传国士，麟阁貌功臣。安有工夫到，寒岩枯木身。

康庐有隠君，久爱北山文。磵底弄清泚，岭头吟白云。月随行处影，猿向定中闻。寄得书来说，怜余在鹭群。

半月金陵路，今朝渡浙河。回头吴岫在，到耳越音多。贺监湖边柳，右军池上鹅。宛然风物在，人事几消磨。

雨宿剡中寺，晓行犹未晴。诸峰云不定，叠磵水争鸣。野店穿心过，村樵当面横。寻思戴安道，千古一谿清。

愿力坚如石，三生凿得开。始知真实相，元不假胚胎。宝阁层层见，香云冉冉回。尽诚皈敬者，莫待下生来。

自登天姥岭，飞雪满千峰。采药难寻径，啼猿不见踪。赤城应改色，白道定相逢。渐觉吾庐近，微闻日暮钟。

绝景隔凡尘，探幽雪未分。飞来双磵瀑，摊作一桥云。圣迹常时现，人间到处闻。煎茶亭上立，花乳自纷纷。

法道日堪嗟，邪师似稻麻。灵山承付嘱，佛陇正传家。曲水慈云石，芗风御苑花。昙猷桥畔别，烟树思无涯。

仙者曾居地，峰峦特异常。泉飘箫乐响，松暗洞门藏。玉井通三岛，琼台接上苍。有时闻鹤下，醮罢月侵廊。

读来诗百首，清绝少如君。碧水有明月，青天无片云。台山才一见，衡岳又相分。此处多回雁，新题到里枌。

台岭碧重重，中高华顶峰。尽头沧海出，半被白云封。屋冷僧抛去，仙来井有踪。绝无猿鸟路，争得世人逢。

岭上罗汉树，魁梧迥不群。死心虽灭火，直气尚凌云。空得浑无物，中能着数君。非同木居士，题号涉功勋。

两程行始到，寺与海波邻。插草炖煌士，传衣庾岭人。话长缘久别，月澹欲侵晨。忆在凌霄日，相同是夙因。

苦思南叔凯，相别已多年。生与慈云近，灯从智者传。怜渠如我癖，忤俗是诗篇。桥畔青松老，期来看瀑泉。

篮舆走白沙，风雪正交加。片石皆成玉，茎茅尽着花。禽危巢欲堕，樵失路应差。归晚堪寻处，清溪一线斜。

信宿到寒岩，灵踪出晓岚。悬崖嵌似凿，著屋巧如龛。石月观心处，霜钟是对谭。遍寻双隠句，风叶已{髟/监}𩭹。

不与众峰同，才容寸步通。跨门岩响屧，县度水行空。僧住知无厌，人来看莫穷。相传幽洞透，寒拾往还中。

神指灵墟地，峰从华顶分。东封时未至，西域教先闻。丈室高皇字，重修笠泽文。幽寻三十里，穿破石桥云。

秀气融台岳，虚玄第玉京。飞霞染丹石，危堞露层城。华雨无时歇，松风夹道鸣。昙猷洗肠处，泉井至今赪。

绝顶高峰上，如何下手栽。崔嵬出云际，菡萏向天开。大寂身千劫，浮图雪一桅。横担楖栗去，曾有几人来。

枝暗花成子，风飘絮作萍。雨侵溪涨白，山脱晚云青。又过仙人渡，还登酌水亭。往来人自老，双鹭立烟汀。

水心铭未立，属望在荆溪。一字如山重，何人落笔题。昌黎悬斗柄，皇甫接天梯。草木无情者，垂垂露泣低。

潋滟一池莲，禅房住半边。北通关市路，西透马塍泉。碧色冷摇日，香风近扑天。远公虽不作，清社有人传。

住山今几年，归兴只飘然。野水无边际，浮云自变迁。螭坳曾侍立，渔火对愁眠。二老成来往，三生定有缘。

真个无营者，方能向此居。花间谁是蝶，池上不知鱼。竹户清阴碎，苔阶翠点疏。东西几片壁，只贴坐忘书。

麦垅桑麻接，行行百里赊。一番飞谷雨，满地落桐花。水曲成三渡，山坳忽数家。归来襟袖上，犹带赤城霞。

云是无心物，悠悠天地间。长年抱幽石，何处觅深山。白日看舒卷，清风任往还。有时随雨去，不似老僧闲。

东洲一片云，凝住石湖滨。群岫堆苍玉，万松生翠鳞。相看碑上字，不死墓中人。曾笔中兴事，伤时在泣麟。

身外即江山，流行坎止间。烟波垂钓直，天地一舟闲。到岸卖鱼去，无钱得酒还。不知尘世换，几度月弯弯。

开园多傍水，种竹近临皋。试问诸君子，何须快剪刀。清风招六逸，碧浪识三高。却笑任公子，持竿欲钓鳌。

张公深隠处，花墅竹间篱。不作明时用，能令薄俗移。高风喧地籁，清节照天池。月下常来往，幽禽野鹿知。

胜处著幽亭，烟林四望平。高山千古意，流水七弦情。偃室犹堪仰，虞风旧有名。丹青难下手，松竹自传声。

先生何庆幸，年老乐安闲。得地无多亩，营堂不数间。种花皆结子，移石便成山。只有双双鹤，相随日往还。

修篁拥翠幢，魁石坐端方。劲节经寒在，新梢入夏长。云从根上起，玉向实中藏。为雨从龙后，清风满菊堂。

高结据空虚，吴中大隠居。碧云生暮景，清气浥楼书。座上通玄客，门前长者车。东隅贯休阁，相望复何如。

日月忙推毂，乾坤著草亭。一波才底定，万化自消停。幽极风敲竹，微闻鹤振翎。白云虽自在，争似远山青。

堂上传风雅，高标一段奇。韵清梅蘸水，生白月来时。有影皆成画，无声总是诗。屋头春信早，催发向南枝。

腊天三四日，曾到锦峰来。世上无知己，松根坐古苔。茶烟凝户晓，风雪打舡回。却忆星辰履，如今安在哉。

平斋大全集，千古播幽芳。骚雅杜陵老，雄深马子长。天能留稷契，世可致虞唐。乐府尤清丽，难回铁石肠。

一室坐春空，寥寥万境容。月移旁砌竹，风借别楼钟。暗处元非滞，明边亦是逢。五更侵早起，清露滴长松。

万紫及千红，枝头一饷空。多因伤夜雨，曾不怨春风。片片随流去，纷纷夕照中。自开还自落，只与去年同。

开门一迳通，花木四时同。阴密松成盖，香多桂作丛。凿池要皓月，移竹种清风。未息尘机者，应难到此中。

今逢重九名，居野见幽清。地静黄花早，天空落叶声。耕人齐上垄，荒日半沈城。除却陶彭泽，同谁话此情。

装折围炉地，方方七尺强。易容元亮膝，难著浄名床。省炭功虽小，烧香味较长。晏然宜袖手，免去暴朝阳。

一双乖角眼，阅世妙无伦。白日常穿市，青云少见人。未尝眠锁店，午后听钟邻。盍向边头看，谁为阁上麟。

绝顶住居安，千峰翠作攒。风吹云影破，天漏月光寒。野水无行路，孤松半倚看。有时吟到晓，清韵激飞湍。

元气淋漓湿，画师今几人。宋英传古色，韦偃是前身。森竦髯如猬，粼皴铁作鳞。蟠根岩壑底，多幸不遭秦。

十尺方围地，一枰云锦衣。禅心不着水，天女暗投机。莫道荣枯异，谁云语默非。荷间休结屋，趣入道山归。

丘石虎西蹲，月明烟水村。扣舷穿蠡口，长啸彻苏门。要得却胡骑，应须梦至尊。苦吟天地窄，万物本同根。

东嘉山水郡，灵运后知名。孤屿云簪笔，清江玉带城。伏波思雁远，春草梦诗成。五马人生贵，二难时共荣。

蒙居养正斋，清景湛灵台。叠石移山至，开池待月来。是谁游象外，求我放心回。庭际风敲竹，分阴满绿苔。

归自金陵后，情疏狎隠沦。身缘忧国瘦，家为著书贫。江海星沈夜，池塘草不春。门生天下是，椽笔付何人。

孤屿秋风寺，三过夫子家。古心坚铁石，软语带烟霞。别岭栖双径，逢人问永嘉。重看送行句，殒泪墨欹斜。

名教非无乐，何缘事上眉。不闲因接物，先老为忧时。两郡垂棠荫，东园长桂枝。用公浑未尽，一世有余悲。

夙昔住山缘，来吴已八年。独怜寒塔影，时到碧岩前。埋玉亡何日，愁云过别天。东风减回首，家学子能传。

合浦归来久，迟敲月下门。今朝隔生死，无处问乾坤。斜日寒天短，愁云远水吞。湖趺溪畔石，空忆系舟痕。

遥辞下石桥，南岳阻招邀。五载未相见，三除不入朝。玉楼催作记，琼阙伴吹箫。叹世无知己，文章竟寂寥。

东阁王孙贵，才名似谪仙。可怜颁郡下，不及盖棺前。家乏千金计，诗应万古传。生来同四柱，岂料哭君先。

昨过杨州日，知君病已侵。殊非折腰具，竟作断弦吟。远信逢秋笛，惊哀彻树禽。有才无命者，从古至于今。

才业魁多士，英声早岁驰。宦涂将晚达，贤路有深知。月借山城白，风飘鼓角悲。用公浑不尽，珠树照清时。

甫里云间谱，知几类计然。本期抛旧宅，岂料见新阡。宦远无年及，门高有子传。乡音何处认，哀泣似淮堧。

静正成家道，贤明训子孙。园林冬出笋，霜露早摧萱。有泪瞻遗像，无言似倚门。伤心夜台月，不照再承恩。

逢师竹涧旁，岁惨下归航。我独疑深隠，僧来说坐亡。草墟曾住寺，尘鏁别营房。渺渺吴中道，无因过上塘。

诸老凋零尽，江湖转忆君。人经十年换，寺革一番焚。庭冷池来月，山空塔裹云。惟应有游衲，时到炷炉薰。

道丧几千载，不复还其淳。强者用诈力，弱者伤夷沦。芒芒大块中，何人得其真。已矣难重陈，吾将谁与邻。

千山万山中，翠薜相交罗。春风来何迟，积雪常峩峩。折木有清响，采薇闻远歌。不因寻石桥，长年无人过。

面对香炉峰，朝昏起云雾。飘飘无定形，忽被风吹去。去去还复留，半挂长松树。悠然会我心，政自有佳趣。

四时多幽禽，日日鸣前林。呼唤烟树重，应答山水深。静中无别响，独听有余音。载歌仍载吟，半晴还半阴。

涧底有清泉，日夜鸣涓涓。风声过树头，月色当窗前。起坐不成寐，白发悲流年。向来称达人，两耳何缘溅。

山中产灵药，四望清蔼蔼。神仙久不逢，世上何人采。桃源路岂遥，蓬莱非隔海。惟有天地根，古今常独在。

兰生在深林，众草相陆沈。微承雨露滋，积受霜雪侵。幽芗时一吹，樵牧空见寻。采采当我前，远此违世心。

红红白白花，万万千千树。开亦不知名，落亦不知数。幽禽来上啼，野鹿衔将去。可望不可攀，四向高无路。

野草纷其类，托根孤高地。谁荣谁瘁之，动摇春风至。凄迷烟雨中，碧满闲庭际。王孙归不归，山深易寒气。

为爱檐前竹，特立万竿玉。萧萧送雨声，沈沈照窗绿。风雪凌压之，可摧不可曲。澹然如幽人，长年在空谷。

猗欤观石桥，境物皆天趣。山高碍鸟飞，瀑响惊龙睡。真流半千尊，只在云中住。验尽世间人，到此煎茶去。昙猷昔何为，苦苦欲相遇。餠峰忽面墙，石上穿双泪。他年许重来，老却青松树。

一昨离天台，事事皆不会。西风信杖藜，吹落齐关外。主人新卜筑，林塘倏苍荟。埤堄隠周遭，市声隔繁碎。出门与入门，朝昏随向背。浮图一两尖，云际忽相对。雁阵拽如绳，鸦唤斜阳队。有僧来扣门，路跨田翁耒。人应笑我疏，我笑人多昧。古今佳遁情，可在此庵内。

不识山人面，今见山人竹。鹅溪半幅间，渭川千亩足。细细穿石泉，猗猗动寒绿。望之意已凉，况当亲{扌监}触。贤哉怀隠居，畴能继高躅。

人生天地间，飘然无根蒂。贵贱寿夭形，总被造物戏。达者常晏如，不作包桑计。如何闲草木，刚受人妩媚。寒松作大夫，枯木号居士。便有徼福人，未免斧斤至。孤高本无心，反以名疣赘。此树亦岁寒，婆娑立苍翠。著子秋累累，何啻五百位。颅圆从谁度，身紫何人赐。问之无人说，法门入不二。乔特不世情，与我却相类。许我折一枝，幽窗浸缶器。辞柯漏已空，森然遂生意。荏苒三暑寒，傲睨万物悴。翻思阴阳家，水木推生利。但存节操坚，莫讶垛根异。雁荡与天台，泉石平生志。木上座脱洒，竹尊者风味。何当笑相逢，同归第一义。

笼中无乐鸟，槛外无乐兽。何尝费饮啄，不忘念翔骤。子今既知此，欲拂事公袖。不将无事眉，闲为鞭笞皱。社瓮虽浊醪，胜醉歌楼酎。妇馌虽糗粝，胜冷书案豆。门前有追胥，皂衣皆我旧。布谷鸣春深，斯言诚可复。

举头见青山，高与天齐平。俯首鉴灵泉，派分天池清。是中十亩园，烂若红霞蒸。夫差昔不国，舞榭歌台倾。风惊柳腰折，雨集蛙部鸣。霭霭墟里烟，纷纷鸡犬声。寂寥千载后，公来畅幽情。手种桃千株，草架屋数楹。厥壤宜芬芳，昭俭易落成。子孙相追随，日夕生遐征。公今云台仙，轻强垂百龄。支筇歌紫芝，倚松诵黄庭。绿阴长蟠实，白莲闯池生。客从何方来，略不通姓名。自云多昔人，食之能飞升。更老上所尊，只恐蒲轮征。公乎笑而已，客言曾不听。归来向人说，洞口云纵横。

蛛螫包祸心，满腹皆素丝。补缀曾无功，贪伤不知疲。谁云禁网密，施设近茅茨。旦暮待游蚋，所得亦已卑。蝎虎夸捷巧，缘壁行跂跂。蛜蝛青蝇辈，苦遭暗中窥。失身在蛛网，竟日秋檐垂。蛛犹惧蝎绐，睥睨不敢为。蛛网既已裂，蝎命不亦危。嗟哉复嗟哉，诚大黠小痴。纷纷事争夺，复何异于斯。我闵为解粘，蝎去何所知。但令嬉饱日，莫忘倒县时。感彼两物情，成此一篇诗。

夫子作春秋，大义明素王。至于游夏辈，一字不敢当。文风下秦汉，诗体更晋唐。世道有隆替，人才随翕张。致君与泽民，夷险公备尝。山川寻谢屐，风月归奚囊。满城风雨朝，采采篱下黄。临风怀美人，在彼天一方。

文字滔滔江汉东，早从伊洛定宗风。中兴之后数人物，北斗以南唯此公。闻道治平犹草奏，向来持论不和戎。匪伊再入修门去，只有孤忠与昔同。

华发萧骚减带围，可胜忧国更伤时。乐天名位微堪酒，灵运池塘不废诗。架上牙签烧烛短，窗间花影转春迟。天教惜取如椽笔，要勒磨崖大字碑。

十年缾钵走天涯，四海声名一永嘉。不趁新霜尝橘柚，了无归梦到蒹葭。江头来往春强半，门外推敲月又斜。换骨夺胎如得妙，愿从勾漏问丹砂。

洛阳声贾自传胪，三十专城总要涂。黄鹤楼中纳云梦，碧油幢下重江都。争夸国士无双杰，堪对琼花独一株。王事只消谈笑了，好吟佳句继欧苏。

天台山压众峰高，极胜穷幽是石桥。在昔一诗留翠壁，至今万壑响青霄。淮南草木皆霑润，塞北烟尘即便销。将相功名古来有，可曾江上问渔樵。

江边春日正迟迟，岸草汀蒲绿涨肥。有户不扃僧懒出，种花无地客来稀。破烟白鸟成双下，度壍昏鸦接翅归。流转自怜乡国异，风光随处不相违。

鱼龙吹浪雪霏霏，更著青山倚落晖。一幅风帆到烟寺，十年尘土愧征衣。渔家蓑笠应堪换，老宿缾盂未可依。回首谢公楼上去，池塘春草昔人非。

五年踏破几芒鞋，山色湖光识再来。鱼鸟散时浮鼓吹，烟云缺处见楼台。白绵飞尽苏公柳，青豆初尝处士梅。小立东风争渡急，句中无地著尘埃。

谁将根底种灵丹，开处凡花比亦难。胜赏莫嫌僧院僻，久长留到子孙看。有时垂泪伤多雨，未肯扶头怯晓寒。自笑色空俱照了，也来随例并阑干。

用舍行藏只自伤，五年留滞在江乡。青松远引来南塔，白发犹欣见北堂。麦浪有时迎燕舞，菜花无赖学鶑黄。骑馿又打津头过，杨柳飞绵出短墙。

三月长安似梦中，回头春事已成空。桑麻暗锁村村雨，蒲稗新翻浦浦风。燕子不知家远近，杜鹃长怨客西东。篱根竹外无人见，犹有残花堕晓红。

静倚晴窗笑此生，出游归隠两无成。故园小作三春梦，倦翼长垂万里情。庭树欲红闻鸟闹，郊原新绿见人耕。湖山旧友如相问，只向梅花说姓名。

上尽崎岖脚力微，毳袍零碎染烟霏。妙高峰顶见日出，千丈岩前看雪飞。寒木著霜山衣锦，清池得月镜交辉。翩然又作东南去，肯落台温第二机。

浮岚空翠湿衣襟，合磵流泉奏玉琴。古殿芗寒起僧定，莫楼烟重咽钟音。随风萤火光明灭，得雨芭蕉语浅深。猛省南来二千里，不应翻作兔投林。

别来萍梗浙东西，得向湖山手重携。风定波间鸥出没，云深天阔雁高低。拟将修竹题归隠，长恐扁舟路欲迷。明日棹歌回首处，苇花蘋叶冷凄凄。

池上凉多生万松，登临怀感兴何穷。催诗不雨云空黑，结社无人莲自红。翡翠得鱼忙蘸水，蜻蜓避燕巧低风。灵龟未解蒙庄意，慇慇时来乱叶中。

墨行儒名固可麾，愧无织锦别梭机。隔林喜听黄鹂语，离岸愁看画鹢飞。松菊未荒三径在，山川都是几人非。只应父老千行泪，立尽斜阳未肯归。

阊阖门西湖水临，深深院落见春心。梨花风弄影来去，燕子日长谈古今。起早每缘朝玉阙，归迟多是宴琼林。肯将吹竹弹丝耳，来听重云钟鼓音。

壮岁无心预祖图，莫年卜筑伴林逋。闲名已在羲皇上，诗句曾将岛可奴。尚想风流悲断柳，更无人共致生刍。自怜淮海飘零客，也向春风听鹧鸪。

蓬莱仙客兴无酬，汗漫来游海上州。明月满山歌踏踏，红尘入市笑休休。钓竿不用空遮日，诗句时能一掉头。醉后抱琴归去也，人间知是几春秋。

扁舟泊晚橹咿哑，飘洒随风整复斜。照夜初疑篷背月，隔溪遥认树头花。村深浦远人迷路，苇折荷倾雁著沙。渔父披蓑归去后，带烟茅屋两三家。

晓烟和露湿秋光，幽鸟声声在翠篁。世事又随明日别，菊花只作去年香。风前落帽人千古，云外惊寒雁一行。脱木萧疏砧杵急，倚筇无语到斜阳。

高皇宏远立规模，建武犹能复壮图。闻道烟尘暗淮海，梦成风雨落江湖。可无归雁传家信，定有非熊出钓徒。目断关河正愁绝，东风吹绿入平芜。

澹薄轻云横素秋，缓行篱落菊香浮。我今已是沟中断，君去还同水上鸥。钟磬僧敲烟际寺，管弦人在夕阳楼。一江风月浑依旧，六代英雄画得不。

四面湖山展画屏，故人相见眼偏青。迎风春鸟语犹滑，过雨山花睡欲醒。出处既分南北海，别离空恨短长亭。明朝又作松江去，几棹烟波月满汀。

直道干时徒尔劳，归来门径长蓬蒿。朱研玉露点周易，灯拨金花读楚骚。时把渔竿钓烟雨，闲同僧饭荐溪芼。儿曹不会个中意，只管区区问绿袍。

不是云林胜市朝，都将名利等鸿毛。床头纸被今年破，林外霜风昨夜高。虚白室无儋石计，清新诗有十分豪。黄花时节明朝是，冷眼相看栗里陶。

莫云岂特看江东，朋旧如今四海中。花落不禁三日雨，颜衰消得几春风。檐前雏竹娟娟粉，阶下樱桃滴滴红。辛苦广骚将底用，弋人何处慕冥鸿。

是中空洞任天游，去住飘然百不忧。黄独有苗师懒瓒，碧云无语继汤休。才名如此分千里，道术相忘混九流。寄得诗来乘月看，满身风露一庭秋。

心远遥知地自偏，杖藜随处有云泉。朝来原上一犂雨，春到淮南二月天。短短菰蒲初弄水，依依杨柳欲摇烟。渊明自是无为者，能使懦夫怀凛然。

菊长新丛春事成，先生归赋见深情。麻衣草座自行乐，明月清风人不争。郡榻莫留青眼旧，客星闲傍紫微明。个中万象浑无碍，门外何妨车马声。

去年民病屡思安，天意为霖不作难。地脉无穷窥井浅，波光不断倚楼宽。梅林时落黄金弹，荷沼新擎碧玉盘。蛙吹莫供闲客耳，一时去和老农欢。

鬭舞争飞住复飘，寒林开尽玉枝条。清缘煮茗开蓬户，冷为寻梅过野桥。髣髴村前出图画，依稀江上见渔樵。墙根屋角且宁耐，留与诗人款寂寥。

一麾长啸静边陲，丹诏飞催上玉墀。送别莫辞行路远，感恩深是到州时。名垂岘首山能重，誓指江流水自知。他日登临见遗爱，太平楼外柳丝丝。

雁塔题名二十年，青衫手板坐无毡。时清朝野诸公荐，句好江湖万口传。杜宇不啼淮树冷，宫鶑未老上林烟。麟台凤阁思灵彻，只在山边与水边。

不见陶懽今四载，欣然复会在通川。行囊觉重添新藁，颜貌如前转少年。到处诸侯争下榻，醉来骑马似乘船。掉头又向何方去，笑指长洲万顷莲。

故庐重到莫春时，物色风光总欠诗。柳絮有情飞满袖，牡丹无语恨空枝。燕归不用深垂幕，笋出应须密护篱。明日篮舆又东去，迢迢烟草绿相随。

满目依然明镜流，无家空折大刀头。人间动是经年别，客里尤深此夜愁。牢落关河还出塞，萧条江国更登楼。不知何处风砧发，添得诗人两鬓秋。

竹杖芒鞋去问津，波生鸭绿草铺茵。雨迷阡陌留连客，风入园林着摸人。寂寞数家收市井，萧条一榻卧埃尘。避人幽鸟浑无语，桃李明朝依旧春。

津头梅白柳青青，却忆春时送别情。纸上有怀难尽写，梦中相见不分明。清台婉画从轻典，紫禁催班识重名。几欲寄君无好句，夕阳秋色满江城。

太守能诗赵倚楼，良宵开宴领清秋。挂檐玉鉴明如洗，划汉银河近欲流。雅兴自来轻庾亮，颂声翕尔变营丘。关河万里须长啸，莫问膏腴在橘洲。

竹边声细夜方阑，开尽南窗独自看。桃杏学梅唯欠瘦，池塘堆絮怪能寒。纤纤尚舞东风力，片片还随晓气干。芳草已滋三径绿，谁知陋巷有袁安。

皓首来迎宴坐师，山灵易地致俱胝。要知弘法回天力，但看精诚裂石时。一径藓苔春寂寞，断崖文字雨淋漓。徘徊想像登云处，风撼松杉万壑悲。

一从神武挂冠缨，便入千峰适性情。已向耆英逃姓字，肯因杨柳作歌行。石田水冷菖蒲节，茅屋云深薜荔荣。白发山僧知此意，时时来听野泉声。

翠丝缜密赤心存，肤腠凌风溜雨皴。直节向时曾遇上，微荄率土莫非臣。轮囷古柏空生蜀，偃蹇寒松枉仕秦。瀑布青山堪带砺，森森同见万年春。

郢手由来善运斤，楚天空阔鹗书频。蛟龙岂是池中物，虮虱聊为地上臣。细雨斜风潜入夜，岸花汀草已知春。君如不负虚前席，治体当言寝积薪。

凌霄峰顶极高寒，中有高人把钓竿。万里江湖未归客，满天风雪独凭阑。医和世遇肱三折，慈氏门开指一弹。管领梅花春有意，免教回首望长安。

橘洲骨冷不容呼，正始遗音扫地无。一代风流今北磵，十年妙语得西湖。人皆去献辽东豕，我亦来观屋上乌。春尽闭门无恙不，杨花飞作雪模糊。

狼伍峰前一御风，十年消息莫相通。山从入望何曾极，水若知愁不向东。芳草天迷云梦泽，垂杨烟暝馆娃宫。闻君已作包桑计，可念余生尚转蓬。

不到松江又一年，且于佳处小留连。千寻彩影虹垂地，万顷清寒玉浸天。塘路罕逢骑马客，人家少似钓鱼船。三高冷眼应相笑，送往迎来亦可怜。

江山高处据胡床，豪气如虹贯野塘。且去已知元亮醉，兴来非是次公狂。满天风雨供吟眺，一幅潇湘不卷藏。听得鸡鸣还待旦，莼羹虽美在他乡。

及时槃乐足幽闲，近自丘园远到关。见彩桃符知岁换，带黄杨柳觉春还。飘飘衣袂风雩转，草草杯行笑语间。高兴磊然降不下，更须相约过西山。

清简何曾五马荣，时艰念虑在生灵。江如谢脁诗中静，山似岳阳楼上青。戢戢鱼头曝冬日，翩翩鸦字出宸庭。三吴父老遥相祝，几向天边望福星。

紫塞将军有重名，雄藩正管翠微亭。西来江水依前碧，北面淮山似旧青。因报平安逢驿使，悬知临照老人星。寄言文选楼中主，莫道汤休语不灵。

仙子飞升岁月闲，游人犹向此跻攀。五峰寺踞葱茏处，孤塔云撑杳霭间。波渺渺边来汉水，望青青际是吴山。风帆沙鸟无今古，潮落潮生自往还。

汉代高人曾钓此，至今山水有清辉。多年祠像真还不，旧日台矶是也非。尚想扁舟成独往，问他明月几时归。双双鸥鹭应相识，飞落前滩更不飞。

不见山楹喜见君，才名端不愧芳尘。青云自古迟佳士，白发如今尚选人。鹦鹉洲边文寂寞，滕王阁上句清新。相逢无语又相别，红叶残阳野水滨。

门径森阴带草堂，修篁摇翠间垂杨。不知梦到三竿日，又拜除音一炷香。池上游鱼觅清影，天边仪凤集朝阳。袖中大有安时策，长乐钟声夜未央。

高台一上一消魂，触目犹多古迹存。谿水流来闻越号，舟人指点是胥门。烟云弄晓青山澹，城郭初晴碧瓦昏。鱼跃鸢飞归至化，当时歌舞不须论。

娇红腻紫炫晴芳，好本传来自洛阳。谱上有方曾换骨，花中无比合称王。道妆宜贮黄金屋，素艳堪居白玉堂。罗幕重重护风日，几家歌管惜春光。

鸳鹭胡为久未归，江东民瘦要公肥。诏翻云露宫鸦湿，帆起秋风画鹢飞。把酒敬亭呼李白，高吟静练压玄晖。不须举手遮西日，花待刘郎对紫微。

朱轮千骑出行秋，览胜须登海涌丘。水与天光远相接，云遮山色半如羞。先贤祠下修时敬，古剑池边记昔游。醉墨淋浪足酬唱，归来鼓角动城头。

台岭岧峣道路长，周遭无数接青苍。溪头枯树如人立，峰顶孤松似伞张。片片开田种阶级，家家垒石作门墙。篮舆摇兀东风里，却忆西州上野航。

八峰聚首最幽奇，驱石拦云贮碧池。倒拥旌幢千影树，平沈星象一枰碁。争鸣已被蛙先觉，归宿多应鹭未知。肝胆到来都照了，何须更待入门时。

一登峰顶思悠然，始觉城临沧海边。水趁半江流缺月，塔将双笔写青天。茫茫帆影随潮远，杳杳钟声带郭圆。可是任蕃来宿后，独留诗句到今传。

复渡钱塘又六年，山川风物只依然。海潮有信看人老，江月无情却自圆。满櫂白蘋催去国，五更朱旆喝朝天。独怜皓首江湖上，不立沙鸥一点烟。

寒漏时闻一两声，夜窗危坐对孤檠。半千里外无家客，十五年前旧月明。世事萧萧黄叶下，交情汩汩白鸥惊。市人应笑疏狂甚，莫怪庞公不入城。

高陵为谷曲池平，亭馆多存旧日名。风月岂关兴废事，江山不尽古今情。浪花飞雪雄新堑，杨柳垂云护细营。欲识扬州奇绝处，庙前琼树尚敷荣。

洛阳园圃久荒烟，秀野佳名向此传。云外移山高出屋，门前远水静兼天。四时争发花无数，五亩中分竹半边。不用笙歌与银烛，夜深渔唱月娟娟。

虽然身世两相违，不以无为碍有为。偶被闲名难免俗，因将黄叶强题诗。一年好是中秋节，万事能如采菊时。自古圣贤观出处，只今谁解帝王师。

六载城尘闹压头，一朝脱屣返林丘。青山不远迎人笑，绿水依前遶郭流。随意野花开欲遍，尽情幽鸟语相留。门前若有敲门客，多谢山阴王子猷。

顾我疏慵事事休，三间茅屋碧溪头。喜添新竹当门碍，踏破苍苔怕客游。菜叶不教随水去，松花应待及时收。有时乘兴登皋望，上水舟冲下水舟。

弟兄相见竟何如，一见尤胜寄百书。况是青春三月莫，相看白首七旬余。劳生衮衮谁休息，世事悠悠我定居。索去自言生处乐，乾坤等是一蘧庐。

黄鹤楼前鹦鹉洲，高持麾节去悠悠。功名自古无双地，人物当今第一流。句里可逢崔颢者，樽前还得祢生不。思君日夜廑西望，欲买浔阳江上舟。

两丸跳掷几升沉，谁识仙源洞府深。月在波间明片玉，舟从水口出横金。夫差醉后无吴舞，范蠡来时有越吟。千古烟波兴废事，白鸥渔叟是知心。

西缈东峨日未沉，洞庭山水更幽深。微茫雪浪疑浮玉，杳霭烟霞似紫金。坛上绿毛遗灶冷，橘中皓首采芝吟。桃花洞口年年发，自是寻人不尽心。

露白风清八月时，晨光初度透熹微。更添来岁一分健，便是浮生七十稀。识得荣枯皆是妄，了知出处未全非。旁人不用相薰祝，自有天香桂子飞。

人世还如客路同，可堪垂老尚飘蓬。旧年两向吴中见，今日相思白下东。乌鹊桥边望明月，凤凰台上咏秋风。满题红叶随流去，惆怅才高命不通。

宝祐丙辰七月前，相公力请得归田。圣朝已致无为治，天下今逢大有年。诸葛终身出师表，留侯底事学神仙。何人得似鸱夷子，万顷烟波一钓舡。

叶堕遥空万景沈，致刍谁不重伤心。仕当钓石归来蚤，闲比香山乐更深。一片新碑难载德，百年故土绝遗音。定从兜率天中去，莫向桃源路上寻。

螭坳立后别明光，岁晚婆娑庆幸堂。鹤怨只能随发白，菊愁竟不上腰黄。西归有地从先垄，北望长江是故乡。枌下解空情已尽，西风吹泪湿斜阳。

考亭真派落姑苏，克己工夫到物初。文好祇教供草檄，命悭聊得坐题舆。循良殄瘁悲民社，儒道凋零泣里闾。素业可传双桂子，家留经训是菑畬。

洽人恩惠在乡闾，石有玙璠水有珠。爱日欲烘阴枳棘，寿星怅望落姑苏。池台旧宅流沧海，丘垅新封近太湖。却忆渡江同到处，寒城渺渺夜啼乌。

人生七十古难过，贤德如公未足多。晚岁伤心非故土，东洲有泪是恩波。青松护垄云成盖，白玉遗箴世不磨。湖海旧游终践约，夕阳来此挂烟蓑。

去秋哭子过蒸山，岂料今年逝不还。自是广文甘独冷，卑从神武乐高闲。枌闾南望无回日，莲土西归觉梦间。同队相看成白首，先将老泪为君潸。

少年飞鹗上秋空，二十四青杨柳风。庭草未霑恩绶绿，种花空作状元红。三更共渡追前事，半世生涯似梦中。燕子归来谈寂寞，旧巢零落布洲东。

万劫高超一念轻，来非住相去何曾。定逢葱岭当年使，谁访洪川旧日僧。舍利未安无缝塔，伽梨空对短檠灯。凌霄多少薰风泪，吹入淮南紫翠层。

人道瓯闽不识寒，北风吹雪夜漫漫。断蓬折苇沧江上，只作淮南旧日看。

湖上新晴人竞游，幽怀无处领清秋。夕阳送尽歌船了，始放钟声出寺楼。

波面盈盈照影红，月寒露重怨房空。鹭鸶目趁鱼行急，惊得残妆散晓风。

苕花蓼穗细明川，荷盖经风半欲眠。隔浦有人歌宛转，日斜不见采莲船。

渺渺烟江春思长，杏花风急燕归忙。衔泥不解如精卫，又只来巢旧屋梁。

沙塞风高纩帛轻，春蚕到死只吞声。寒机未织回文字，夜夜篱边诉月明。

木叶初飞夫去时，家家连夜办征衣。关河只在淮南北，未著寒衣可得归。

故国风烟几换秋，今年看菊御街头。长安市上人无数，只买秋光不买愁。

燕子辞巢始别家，杜鹃啼处在天涯。十分春事都看了，尽是他人园里花。

君推造化最幽玄，白屋曾经定状元。休向深云问消息，春风只在杏花园。

春尽江南二月时，盈盈陌上燕差池。游丝日暖垂千尺，不为行人系别离。

送君重叠上高台，到得亲庭却早来。杨子江头应看取，无情潮水亦西回。

高堂无地寄征衣，淮水西边近解围。想得夜阑更秉烛，天寒木落一僧归。

满目乡心怕著秋，东州见了又西州。明年莫看中秋月，曾是当时照别愁。

消息虽真见若何，愁中日月手中梭。莫言不写平安信，布眼争如望眼多。

庭前杏树手亲栽，曾见空花两度开。闻道蒙蒙烟雨里，乱禽争子落莓苔。

上人年少易抛乡，湖海茫茫道路长。凭内州军莫游尽，雁飞不肯过衡阳。

泽国春深绿暗天，来时已不见君船。十年湖海飘零恨，一夜空山听杜鹃。

磨子峰头日已倾，楞伽塔顶月初生。鸱夷去后烟波冷，怅望吴台与越城。

水影烟光上客衣，楼前燕子自由飞。秋千春去无人管，相伴垂杨舞落晖。

支林烟雨旧池台，麾节将春今几回。湖上梅花方做梦，楼头画角又相催。

出郭门东宿霭披，仙公灵迹尚堪追。空林日日传清响，敝帚年年付与谁。

迟迟送客过前溪，脱木风高日易低。寂寞归来理残菊，野禽啼在竹篱西。

荒冢无人捧土修，夕阳芳草替生愁。路傍知是谁家子，犹把花枝插满头。

谁家吠犬出低篱，桥在村西人未知。白鸟自来还自去，柳阴浓处立多时。

蹇馿骑破野村前，爱惜飞花懒着鞭。到得归来山舍晚，竹篱遥认煮茶烟。

一室虫悲万感生，林梢攧雨湿秋声。诗成后夜无人问，月到云间不肯明。

赤壁西边旧武昌，吴波蜀浪几兴亡。归来黄鹤楼前看，半是寒涛半夕阳。

雨洗云梳晓色迟，空江枫冷一虹垂。渔人偷钓烟波破，鸥鹭沙头睡不知。

天地无情日夜流，树烟浓澹岸沈浮。浪花倏忽千堆雪，白似江南去客头。

世情迁变总由他，冷眼相看只此花。露叶霜枝愁不语，主人明日又天涯。

蹇馿破帽少陵寒，吐出歌辞字字酸。渭水骊山肠断日，诸公肯待醒时看。

焦头烈尾痛成功，麟阁何曾见画工。争似淡烟杨柳岸，四无阑圈自西东。

含晖亭上曾辞我，狼伍峰前又送君。只有月明相记忆，月明争得不逢云。

旧恨新愁海样深，关河鱼雁各飞沈。芭蕉也似知人意，日日窗前吐寸心。

绝无人处有香飘，树底岩根雪未消。千古醒魂招不返，晚风斜日恨萧萧。

今古相传望帝魂，见之再拜感孤臣。天津桥上人初听，肠断江南三月春。

弃世还如弃屣轻，玉箫吹彻月分明。许由不受尧天下，却道风瓢树有声。

闲爱梅花住武林，换人岁月已侵寻。水边竹外相逢瘦，一寸枝头一寸心。

冰雪催诗瘦入肩，几回山后又山前。枝头不见春消息，空倚阑干忆去年。

老柏槎牙自古今，两翁陈迹石泉深。孤山风物皆迁变，只有梅花独姓林。

飞时如雪聚成球，长是随风不自由。便使化为萍去后，烟波无限更飘流。

一幅霜绡染壑烟，茹琼吐雪似年年。上林多少春风面，白首杨郎正草玄。

昭阳殿里醉含情，三十六宫颜色轻。几向春风怜薄命，少陵诗史不书名。

原上萧条寒食雨，江边牢落苦吟身。朝来也伴园林主，分白移红学种春。

客来日日待花开，待得花开客又回。未肯尽情皆吐露，似应留客少徘徊。

一定空山五百年，不须惆怅启颓砖。路傍多少麒麟冢，转眼无人赠纸钱。

使星照福八州城，新岁还依玉座明。直上垂虹高处望，空江一片接天清。

淮云吹过浙西山，只在皇华指顾间。天际悠悠无定向，愿随霖雨不知还。

镜里难逃陌上尘，广陵消息听来真。吴王故苑秋风起，欲采蘋花寄远人。

梅子青黄几烟雨，荷衣零落又秋风。松花满地无人食，粥鼓斋鱼两寺中。

云驶前林雨脚回，炎风赫日马蹄埃。道傍官柳应相笑，十二年中四往来。

柳塘春水涨如醅，掠眼风光燕子回。最苦杏花留不得，夜来雷雨尽惊开。

乍雨新晴媚物华，孤烟落日晚人家。柳摇浅浅深深水，篱露红红白白花。

经旬门巷揜苍苔，不觉春从何处来。想见道人殷七七，万红千紫为渠开。

四壁萧然一室风，只多诗债与诗穷。枯梅尽日临窗舞，时有寒禽动竹丛。

欲向西山学采薇，可怜身瘦得名肥。天边多少能鸣雁，不到衡阳不肯归。

因笑红尘个个忙，故人沦落在殊方。地炉无火灰成字，却傍前轩曝夕阳。

覆榻一床单纸被，挂身三事旧麻衣。吾庐只在深云里，笑折梅花月下归。

寺出平郊开雨云，村藏桃李几家春。尘埃不渡沧洲梦，杨柳溪桥影照人。

共折梅花竹岭西，白云粘袖带诗归。东风著尽青青子，双径峰前落照微。

林木悲嘶带断霞，淡烟楼阁梵王家。明朝岁律从头起，绕遍山茶一树花。

饥寒万卷寄萧疏，越路三千去上书。明主既知尧舜事，故山依旧爱吾庐。

落磵流泉势欲豗，断碑古塔蚀苍苔。雨声一夜卷春去，风撼千山我独来。

落日山光半有无，白鸥渔艇散晴湖。贵妃泉石无人管，寂寞孤僧信杖扶。

星河明灭映篱根，风露开成碧玉温。晓色未开忙敛恨，柔条无力绊天孙。

草色青青没烧瘢，游人未敢踏春寒。梅花吐尽溪头雪，只有沙鸥独自看。

疏烟漠漠走风沙，古木寒芜欲莫鸦。拾穗村童涉溪水，数声渔笛隔芦花。

柴门窄窄对江开，脉脉寒潮入浦回。笑语邻翁倚篱落，夕阳微处竹舆来。

结束才容四五人，绠长尤恐井生浑。浊醪不受殷勤劝，笑把黄花过一村。

天外横河泣露寒，中秋月好傍楼看。高标不及康庐远，难博渊明一笑懽。

疏雨梧桐滴滴秋，凉吹别袂上归舟。釜山青立苍茫外，潮落潮生一点愁。

洞庭波上木兰舟，只解年年载客愁。月到甬东天似水，钓丝全力重金钩。

黄鹤楼前旧月明，吴王台上莫秋声。离情只在斜阳里，断柳荒烟写不成。

禹迹茫茫宇宙宽，等闲移向壁间安。从头指点须开展，莫只东南角上看。

水浄方塘晓镜清，依依冷照玉娉婷。昭君莫怨毛延寿，此意如何画得成。

山客偶来城里住，频年孤负惜芳心。一株杨柳南池上，日日看春到浅深。

沙漠无春雪满天，不知旧岁与新年。如何化得身双翼，飞向南方学杜鹃。

见雁南飞欲寄音，裂衣刳血写乡心。书成刬地添惆怅，又恐无人射上林。

杜君世胄本蝉联，流落南天不记年。买个草堂湖上住，醉吟如在曲江边。

六朝陈迹认应难，只有春风燕子还。陌上花开又花落，看人来往是锺山。

消息传来竟不真，杨花落后更无春。谁知十载游吴梦，却作桑干渡水人。

一片红云拥不开，天津桥上久徘徊。当时未了中兴业，应待君王法驾来。

元帝遗宫在石头，年年长吏祀春秋。几多整顿乾坤手，闲遶回廊看不休。

来往锺山住半腰，骑馿松下莫萧萧。只因墩号分人我，到了经纶恨不消。

桃叶桃根逐水流，冷烟凉月几番秋。篱边强作春风面，满地黄金不替愁。

一笑相逢白下城，秋光满路雨初晴。沧江上与天河接，应是乘槎到玉清。

江山陈迹六朝遗，寂历寒花野水湄。犹有石头城畔月，夜深还照昔人诗。

凭高一望兴何穷，晴雨朝昏景不同。莫向吟边苦怀古，败荷疏柳怯西风。

江上悠悠寄此身，一间茅屋半边云。长年相伴闲怡悦，去住无心不用分。

滑石桥寒玉万寻，到君游日正春深。诗人今拥油幢坐，曾听孤猿月下吟。

雁过天南菊又开，故乡抛了十年来。可怜乱后皆无定，梦过寒江却自回。

君向洞庭看秋色，软琉璃地黄金国。兴来题破晓霜天，七十二峰几点墨。

梅雪初消柳欲金，弄春天气昼沈沈。当时东越西吴事，试上高台为一吟。

三花两蘂开枝上，淡月微云动水边。坐到夜深谁是伴，阳春雪曲和潺湲。

苍苍茫茫烟树昏，静是青山动是云。待得从龙为雨后，一间茅屋与平分。

去岁无辜出帝乡，石头城下水云长。凤凰台上多今古，李白题诗恐断肠。

老树风烟醉，危桥野水寒。玉流飞作线，牵补断云残。

刹景重遮壑，钟声出莫楼。欲寻归寺路，滩畔问渔舟。

缭白认飞流，千峰暗不收。何人拄寒瘦，担雨到溪头。

山远天高下，云深树有无。出关曾万里，惯识晓行图。

许国丹心苦，唐天春日低。蹇馿应借得，吟过瀼溪西。

撚须耸瘦肩，蹇步兀如颠。大尹不冲撞，清狂直上天。

晏岁着脚来东瓯，始觉坤轴东南浮。百川同归无异味，有如天子朝诸侯。何年飞落两巨石，孤撑肮脏分江流。初疑炼失女娲手，又恐鳌脱任公钩。冯夷海若不敢有，涌出精舍中连洲。楼高百尺蜃吐气，塔耸双角龙昂头。蒲牢撞撞鼍坎坎，潮声衮衮风飕飕。妙高峰顶德云住，海门山上焦公留。长淮在望铁瓮近，大浪不洗英雄愁。孰知隶古百粤地，今为礼乐衣冠州。池塘春草年年绿，谢公胜事遗江楼。蓝田无颣蟾驾夜，黄金作颗人家秋。客帆渺茫拂辰极，渔舠散漫同凫鸥。丽天红日记初浴，五云扶上烟氛收。孤臣涕泗如此水，恨不从帝崆峒游。

方壶圆峤神仙经，远不可到虚其名。东嘉自古山水郡，往往俗驾回山灵。了知天地不终惜，雁荡殿出集大成。辋川无人王宰死，五日十日徒劳形。有生莫厌行荦确，四十九折重盘萦。珠玑乱撒龙鬭富，楼殿巧著僧争清。巅崖咫尺分阴晴，幽壑噫欠生雷霆。新诗弹压得二妙，厖眉雪顶交懽迎。煮茶夜坐发深省，古涧旋汲铜花青。老子于此兴不浅，落红千点春无情。

江南见山犹可惜，千里万里行不极。江北见山绝可怜，三峰两峰谩堆积。平生未识蜀道难，赖此为余双眼碧。真人仙去狼不来，突兀与江相怒射。寻诗更上最高峰，莫叹能消几緉屐。水光山色只依然，顾我重来鬓非昔。笑归丘壑横胸臆，别倩东风吹脚力。

我观人生天地间，古今吁嗟行路难。跻攀尺寸不可上，太行蜀道凋朱颜。天台胜绝神仙录，遐方企仰倾心读。跬步之间未暇登，多缘重耳而轻目。胸量汪汪沧海窄，笔端旧有回天力。莫年闲伴赤松游，兴来不负东山屐。华顶万八千丈高，衡南泰北齐堪招。凌风矫首欲飞举，收拾万象穷秋毫。方广云中忽披觌，半千圣者皆相识。妙法轰轰两涧宣，危磴蜒蜒一潭碧。安得妙手李伯时，貌取牛背刘凝之。猗欤樗散岩壑底，与世聿兀略不羁。爱山只愁山可移，独许明月清风知。兴公按图曾作赋，拂庵未到先题诗。

大夫去作栋梁材，无复清阴覆绿苔。惆怅月波亭上望，夜深惟见鹤归来。

不为栽松种茯苓，祇缘山色四时青。老僧只恐移松去，留与青山作画屏。

踏翻地轴与天关，合国人追不再还。去去一身轻似叶，长江千古浪如山。

