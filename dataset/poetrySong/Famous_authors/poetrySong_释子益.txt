我此一门，初无关键。半合半开，东扇西扇。千闻不如一见。

不行喝，不行棒。负命衲僧，不钓自上。

一字不着画，八字没两丿。文彩甚分明，何待重饶舌。

行不到处行一步，说不到处道一句。径山诸公见义勇为，灵隠师伯拔剑相助。

黄梅夜半，鸡足峰前。承虚接响，互相热瞒。

最初句，向上机。瞿昙不会，达磨不知。知不知，雨余千嶂碧，春水一溪肥。

一槌便就，颟颟顸顸。不假一槌，无端无端。忙里工夫闲处觅，闹中消息静中观。

天上月圆，人间月半。明眼衲僧，见似不见。盏子扑落地，楪子成七片。

向上一路，千圣不传。未曾拟议，早隔大千。雪峰辊球，禾山打鼓，仰山插锹，地藏种田。短绠那汲深泉。

去年今日逢冬节，扑头扑面迎霜雪。今年冬节又来临，屋角梅花弄晓晴。笑它鲁史谩书云。

与么寒，何处避。冰棱上，深雪里。有来由，没巴鼻。丹霞烧木佛，院主眉须堕。

信手拈来，万选万中。轻若鸿毛轻，重似丘山重。虽是死蛇，也要活弄。

四九三十六，夜眠如露宿。银海眩生花，玉楼寒起粟。翻笑二祖立雪谩齐腰，活埋一片无瑕玉。

昨日雨，今日晴。桃花开口笑，无处觅灵云。

二千年前，通身是垢。二千年后，满面埃尘。直饶九曲黄河水，洗到馿年也不清。

泼天声价陈睦州，咬人火急瞌睡虎。行不到处行一步，道不到处道一句。德山临济眼{目荅}{嗤口+目}，棒喝交驰无所措。兴化忍俊不禁，随例赫日光中飞白雨，照顾湿却袈裟角。

世事悠悠，不如山丘。卧藤萝下，块石枕头。许由洗耳，巢父饮牛。

名不得，状不得。脱胎换骨方，起死回生诀。信得及底，不消一服，诸病顿除，脱体安乐。何必善财重采药。

一日复一日，眨眼过半夏。兴化老无知，钵盂安柄欛。引得四海参玄人，三三两两聚头商量这个话。阿呵呵，六月卖松风，人间恐无价。

欲明此道，须遇其人。其人既遇，十倍收成。

秋未霜，菊正芳。千朵万朵香吐蕊，三枝两枝金样黄。不作世谛流布，亦非佛法商量。九月九日是重阳。

怪得深夜寒，破晓清霜重。双涧水无声，千峰云欲冻。这里冷湫湫，那边热哄哄。不知那个得便宜，惭愧杨岐老冻脓。

格外提持，斗转星移。智藏不会，海兄不知。尀耐睦州担板汉，教坏临济小厮儿。此意明明说向谁。

见见之时，羯谛羯谛。见非是见，波罗羯谛。见犹离见，波罗僧羯谛。见莫能及，菩提萨婆诃。

天寒地冷，昼短夜长。死灰拨尽，没可商量。昨夜三更月到窗。

作无所作，为无所为。灰头土面，带水拖泥。恁么要见兴化，快须照顾两茎眉。

正法轮，轻拨转。日出中天，云开岳面，如优昙花时一现。

玄沙不出岭，拄杖生根休用剪。保寿不渡河，钵盂无柄不须安。

酷暑炎炎何处避，不在镬汤炉炭里。北窗一枕黑甜余，细听松风杂流水。

一见便见，天回地转。宗通说通，风虎云龙。只如百丈被马祖一喝，因甚三日耳聋。闽蜀同风。

日可冷，月可热，众魔不能坏真说。且作么生是真说，屋头泉溜响无休，砌下寒蛩声更切。

一日复一日，一秋复一秋。从头屈指数，屈指又从头，乌飞兔走几时休。

得路塞路，过桥断桥。不拘两岸，不滞中流。直饶你会得步行骑水牛，我更问你，空手因甚把锄头。

冬前冬后，沙飞石走。时节到来，不容袖手。兴化虽无驱风走电之谋，也要应个时候，一九二九。

十声槌下定纲宗，送去迎来事一同。竖百横千有通变，笊篱无柄舀春风。

般若锋，金刚焰。觌面当机，突出难辨。春风一阵来，落花飞片片。

忆昔玉几时，分赃不合火。今日蓦相逢，依然众恁么。不恁么，睦州担板，云门脚跛。

心如虚空不可量，圣君寿量亦如是。将如是法报皇恩，天上人间更无比。

一夏九十日，半月已过了。有问蜡人冰，鼻孔仍依旧。我手何似佛手。

是句亦刬，非句亦刬。德山焚疏钞，临济烧禅板。堪悲堪笑，一对无孔铁锤，馿年梦见正法眼。

古佛心，即于今。春风浩浩，春雨霖霖，高山流水少知音。

法身充塞太虚空，出没何曾有定踪。独许波旬知此意，半偷欢喜半捶胸。

时节既至，其理自彰。井井秧浮绿，村村麦弄黄。半窗山月白，一枕竹风凉，笑倒山前邓八郎。

进以礼，退以礼。录得语一篇，不在纸衣里。所以智藏被马师涂糊，克宾遭兴化钝置。千古之下，挂人唇齿。恩大难酬，痛入骨髓。检点将来，玄沙道底。

觉性海中，圆无不融。闻时富贵，见后贫穷。穷则变，变则通，草鞋狞似虎，拄杖活如龙。

十五日已前明似镜，十五日已后曲如镰。正当十五日，无人知此意，令我忆南泉。

秋江清，秋月白。登高双眼空，独步乾坤窄。只手未曾举，黄菊已盈握。好彩从来奔龊家，随分一盏茱萸茶。

东司头，粪坑上。臭气薰天，如何近傍。一屙便了底，痛与一锥。的的卓卓底，三十拄杖。有功者赏。

常光现前，壁立万仞。者里一划划断，别有一条捷径。明眼人，因甚落井。

亲从宝山来，收得宝山宝。一片玉无瑕，千峰云脱帽。九莲峰畔无处藏，兜率宫中卒难讨。归来打鼓普请看，盘走珠兮珠走盘。

六阴既穷，群魔自殄。一阳来复，吾道大亨。拄杖竖，十方世界一时竖。拄杖横，十方世界一时横。兵随印转，将逐符行。

未入山时，气冲牛斗。出得山来，衣穿露肘。更言午夜见明星，不知面皮厚多少。

六出花飞，无地卓锥。填沟塞壑，绝毫绝厘。嗄，忽惊卷尽青山去，又喜重携春色归。

至玄至妙，至奥至微。不可以识识，不可以智知。与么会得，咈{口后}啒{口聿}。不与么会，凤林咤之。

拄杖生根劫外春，斩新拈出示诸人。擘开华岳千峰秀，放出黄河一派清。

问处分明答处亲，太平天子太平臣。等闲喝散千峰雪，此土西天一样春。

现成公案，了无迁变。入得门来，一见便见。左顾则狮子嚬呻，右盼则象王回转。灵山一会俨然存，捏聚春风成一片。

九十长期，三分过二。觉海浪平，铁船无底。寒山子水牯牛作么生，切不得道大家在这里。

伏暑未收，金风渐作。弹指声中，门开楼阁。

菊花黄，茱萸香。时节既至，其理自彰。

作家相见，啐啄尤乖。达士相逢，握鞭回首。捡点将来，已落第二。

六载雪山修，几乎没合杀。半夜睹明星，和盲勃睟瞎。

语底默底不是，非语非默亦非。虚庵有一转语，用处绝毫绝厘。

春已过半，百花竞芳。有些佛法，如何商量。千言万语无人会，又逐流鶑过短墙。

有拄杖与拄杖，击木无声。无拄杖夺拄杖，敲空作响。还见芭蕉和尚么，莫妄想。

瞿昙色相紫金容，雨后青山插半空。觌面当机如不荐，桃花依旧笑春风。

定本无门，从何而入。坐断两头，中亦不立。没可把，绝承当，风来一阵芰荷香。

虚空年与寿山同，答处由来在问宗。但见皇风成一片，不知何处是疆封。

世尊不说说，迦叶不闻闻。两个无孔铁锤，打就一合乾坤。

直下是，直下是。赚杀人，疑杀你。上是天，下是地。

律管吹灰，勾芒布令。六国风清，九天云静。

二月十五，瞿昙灭度。文殊顿足普贤悲，外道拊掌波旬舞。甜瓜彻蒂甜，苦瓠连根苦。

识得一，万事毕。佛法飏在它方，世法拈靠一壁。有问奇特因缘，立秋已过五日。

此段光明，辉天鉴地。灵山错话，曹溪错指。雾暗云屯兮历历常明，地陷天崩兮也只如是。赚杀你。

有一则语，久欲拈出。未动舌头，遍界狼藉。且作么生收拾。

腊月二十五，一曲重新举。唱寡兮和稀，韵高兮调古。堪悲堪笑老东山，谩说豆子山前打瓦鼓。

心手相忘，二俱得妙，箭箭中的。未脱窠臼脱窠臼，好手手中呈好手。

多处添些已是讹，少处减些还是诳。几多着眼看机轮，谁知不在机轮上。

狗子佛性无，铁船水上浮。顺风帆未挂，已过洞庭湖。

钝如出匣吹毛剑，快似坚刚百炼锤。直下低头礼三拜，得便宜处落便宜。

出与未出，莲花荷叶。老倒智门，舌头无骨。

尽道赵州勘婆子，不知婆子勘赵州。有意气时添意气，不风流处也风流。

不是风兮不是旛，活人只在笑谈间。面前坦坦平平路，背后重重叠叠山。

抛砖引玉老香严，打着南边动北边。听事不真锺作瓮，至今千古错流传。

拨草瞻风寻剑客，桃花一见便忻然。直饶真到不疑地，放下更参三十年。

地藏栽田博饭，大似饥过心荒。听它三三两两，佛法浩浩商量。杓柄那知有短长。

撼树良久，好手手中呈好手。得用得体，一不成兮二不是。三十拄杖放渠侬，大似贼过后张弓。

捏双拳，衣露肘。谓悟明星，有甚分晓。本为修行利济人，谁知变作不唧{口留}。

杨柳枝头，琉璃瓶里。一滴浑无，千波竞起。步步金莲衬足生，何曾踏着自家底。

赞者舌秃，画者口哑。篮里锦鳞，愈增高价。

俗气不除，病在一默。扁鹊卢医，医你不得。

赤双脚，携只履。自东自西，谁不识你。最难掩是当门齿。

布袋横拖，肚皮捺下。行货有些，没人酬价。拊背觅钱真奉化。

吟诗吟未就，执笔且搜枯。欲写芭蕉上，依前一字无。

往来双磵路，脚下起尘埃。苕帚忙忙扫，何曾扫得来。

家业尽抛离，沿街卖笊篱。胸中无限意，不许老庞知。

者边才补了，又见那边穿。不觉日又夜，争教人少年。

黑豆忙忙数，教休不肯休。幸然明似镜，何用曲如钩。

雨过五峰，云横玉几。日面月面，只这便是。道是佛鉴，舌拄梵天。道非佛鉴，眉毛拖地。更言两对君王，三奉诏旨。看来元是阴平界上雍师波，谁不识你。

怡山顶不露，上有通天窍。事事总不知，虚明肯自照。个样{若/若若}苴川僧，如何描邈得就。庆成讦露人前，早是外扬家丑。不用别举话头，我手何似佛手。

羊肠知几折，行尽水村村。扪壁穿云栈，攀萝过石门。寻踪知虎在，绕塔见师存。他日重来地，松枝拂藓痕。

解唱东山瓦鼓歌，不知节拍有誵讹。要教声响如当日，快向凌霄走一遭。

祥禅为众下山来，七十高僧笑满腮。袖里金锤曾未动，千门万户一时开。

那得工夫过一关，从空放下绝追攀。松风不入是非耳，竹迳肯通人我山。有问对谈惟莫莫，无心袖手只闲闲。忽闻枝上灵禽语，似笑山翁痴复顽。

一处才通处处通，凌霄突兀对青龙。道途不涉最亲句，只在平常日用中。

兴化三门开两边，聚头噇饭不谈禅。天童有问其中事，收割今年胜去年。

佛祖不传希世宝，千人万人觑不破。五峰相见索看时，切忌倾出一栲栳。

集云峰下四藤条，千载谁知恨未销。去去全身担荷得，石龙依旧碧岧嶤。

寂寞相从恰四年，不曾谈著祖师禅。杖藜七十二峰去，点破潇湘水底天。

兴化年来彻骨贫，口生白醭面生尘。不知那个无思算，来饱无心闲道人。

月蓬岩下电，相心不相面。剑关不露锋，向甚处相见。

行脚不遇人，不如屋里坐。那事本现成，何须外边讨。东行西行，蓦忽筑著脚指头。定笑玄沙，错认橘皮唤作火。

山行百折路重重，到顶回头眼界空。但觉衲衣冰样冷，不知身在瑞云峰。

幽林卓锡地，香火续深禅。但见树迷户，不知头顶天。云开青嶂耸，瀑溅雪珠悬。一脉来何处，曹溪万丈渊。

家贫路富鼻辽天，各立门风辱祖先。争似太平无事客，长伸两脚放憨眠。

