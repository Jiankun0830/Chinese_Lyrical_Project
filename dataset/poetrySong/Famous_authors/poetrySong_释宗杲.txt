世出世间希有事，显发须凭过量人。只将补衮调羹手，拨转如来正法轮。

大道只在目前，要且目前难睹。欲识大道真体，不离声色言语。

这个川藞直，自来好打哄。闹处便入头，恶静而喜动。前年今日始归家，今日前年路不差。一回饮水一回噎，一瓣栴檀一碗茶。

水底泥牛嚼生铁，憍梵钵提咬着舌。海神怒把珊瑚鞭，须弥山王痛不彻。

冲开碧落松千尺，截断红尘水一谿。不识本来真面目，将谓人题德峤诗。

今朝八月十有五，顾兔天边谁不睹。若非东土小释迦，放过长沙这老虎。

眼不自见，刀不自割。吃饭济饥，饮水定渴。临济德山特地迷，枉费精神施棒喝。除却棒，拈却喝，孟八郎汉，如何止遏。

文彩未彰，消息已露。文彩既彰，难为盖覆。

不用安排，切莫造作。造作安排，无绳自缚。不安排，不造作，善财弹指登楼阁。秘魔放下手中叉，普化入市摇铃铎。

出队半个月，眼不见鼻孔。失却祖师禅，拾得个骨董。

正朝把笔，万事皆吉。应时纳祜，庆无不宜。若作世谛，流布平地。吃交更在佛法，商量眉须堕落。

买铁得真金，求雨得瑞雪。五峰玉琢成，千树银华结。龙王降吉祥，普贤呈丑拙。三世如来秘密门，今日一时都漏泄。

元宵佳节同欢乐，处处咸然无尽灯。火光烁破胜热面，夜神忽患冷头疼。

转山河大地归自己则易，转自己归山河大地则难。有人道得不难不易句，却来径山手里请捧吃。

二月仲春，久雨不晴。云门一札，德非有邻。

眼空宇宙浑无物，大坐当轩孰敢窥。选佛追官俱已了，同途把手不同归。

一不成只，两不在双。剑号巨阙，珠称夜光。

今朝又是四月一，那事全然没消息。衲僧皮草久不干，且喜日头东畔出。

今朝正是四月八，净饭王宫生悉达。吐水九龙天外来，捧足七莲从地发。点胸点肋独称尊，大口开张自矜伐。都卢往世七旬余，四十九年恣忉怛。赖有云门老跛师，一棒当时要打杀。人人尽道报佛恩，将此深心奉尘刹。

径山无寸土庄田，今夏随宜结众缘。慵论道，懒谈禅，拄杖挑来个个圆。不用息心除妄想。大家吃饭了瞳眠。

稽首能度诸世间，无量殊胜福德聚。金轮统御四天下，普施群生安隐乐。

颠倒想生生死续，颠倒想灭生死绝。生死绝处涅槃空，涅槃空处眼中屑。

德山棒，临济喝，今日为君重拈掇。天何高，地何阔，休向粪扫堆上更添搕掩。换却骨，洗却肠，径山退身三步，许尔诸人商量。红粉易成端正女，无钱难作好儿郎。

月生一，铁轮天子寰中敕。月生二，丰干骑虎入闹市。月生三，蟭螟眼里巨鳌翻。

三转法轮于大千，其轮本来常清净。天人得道此为证，三宝于是现世间。

超然居士设粥，供养一堂龙象。吃了挂起钵盂，好个西来榜样。

去年人看中秋月，今年人看中秋月。今年人是去年人，去年月是今年月。

今朝九月初五，天色半晴半雨。衲僧鼻孔眼睛，切忌和泥合土。惺惺直是惺惺，灵利不妨灵利。等闲问著十人，五双不知落处。

腊月十五天降雪，为瑞为祥无空阙。文殊露出广长舌，普贤大士得一橛。

今朝腊月二十五，诸方尽唱云门曲。径山随例和一声，莫言楚石不当玉。

正月十四十五，双径椎锣打鼓。要识祖意西来，看取村歌社舞。

才方改岁贺新年，今朝又是二月一。入所证处没商量，摩诃般若波罗蜜。

金佛不度𬬻。木佛不度火。泥佛不度水，真佛屋里坐。

毘蓝园里不曾生，双林树下何曾灭。不生不灭见瞿昙，眼中又是重添屑。

身口意清净，是名佛出世。身口意不净，是名佛灭度。

四月二十五，久晴忽尔雨。竺士大仙心，东西密相付。这个犹是时节因缘，未是衲僧门下消息。北山老大虫，咬杀南山虎。

何似生，莫妄想。直饶透出古今，也是猢狲伎俩。

生是死之生，死是生之死。两路坦然平，无彼复无此。既无生死，又无彼此。明明百草头，明明祖师意。

如天普盖，似地普擎。一念相应，一时清净。

法是常法，道是常道。拶破面门，点即不到。

四月十五这公案，七月十五方结绝。即今这里许多人，人人有理难分雪。

拆去东篱，补起西壁。径山门下，全无准的。有店的，谁委悉。僧堂觑破香积厨，鸱吻咬杀佛殿脊。

秋江清浅时，白露和烟岛。良哉观世音，全身入荒草。

处处真，处处真，尘尘尽是本来人。真实说时声不现，正体堂堂没却身。

三个与四个，七个与八个。数目甚分明，无人数得过。既是数目分明，为什么无人数得过。道士着白襕，且非真措大。

一喝分宾主，照用一时行。要会个中意，日午打三更。

新岁击新鼓，普施新法雨。万物尽从新，一一就规矩。普贤大士欣欢，乘时打开门户。放出白象王，遍地无寻处。唯有这个，不属故新。等闲开口，吞却法身。千年桃核里，元是旧时仁。

今朝正月半，有则旧公案。点起数碗灯，打鼓普请看。

投子下绳床，今朝为举扬。驴前马后汉，切忌乱承当。

无边刹境，自他不隔于毫端。十世古今，始终不离于当念。丈夫自有冲天志，休向如来行处行。

驱耕夫之牛，夺饥人之食。趯翻大海水，拳倒须弥卢。生擒虎兕，活捉狞龙，犹未是衲僧本分事。

观音妙智力，能救世间苦。百华开烂熳，觑见没可睹。

大家泼一杓恶水，洗涤如来净边垢。垢尽众生烦恼除，狐狸便作师子吼。

法身报身化身，咄哉魍魉妖精。三眼国中逢著，笑杀无位真人。

棒打石人头，曝曝论实事。不用作禅会，不用作道会。

二尊宿，一人粗似丘山，一人细如米末。虽然粗细不同，称来轻重恰好。径山今日内实告报，汝等诸人切忌钻龟打瓦。

山前一片闲田地，元来记得在。叉手叮咛问祖翁，只为契券不分明。几度卖来还自买，难为牙保人，为怜松竹引清风。

即念离念，觉与非觉。有心无心，若善若恶。搅成一块，将错就错。

摩竭提国犹在半途，少室峰前全无巴鼻。谈玄说妙好肉剜疮，举古明今抛沙撒土。

南泉无过，口能招祸。赵州礼拜，草贼大败。径山不管，结案据款。文殊普贤，且过一边。

百二十日夏，日日无空缺。露柱逞神通，灯笼呈丑拙。彻不彻，却来棒头为汝决。

国清才子贵，家富小儿娇。大家出只手，彼此不相饶。

镇州萝卜从来大，青州布衫斤两明。衲子聚头求的旨，却似蚊虻咬铁钉。

今朝四月初一，衲僧放楖栗。虽然不许默照，须要人人面壁。

芭蕉无耳闻雷开，葵华无眼随日转。释迦老子亦无生，每岁今朝浴一遍。

文殊三处安居，志公不是闲和尚。迦叶欲行正令，未免眼前见鬼。

今朝又是端千节，文殊善财忙不彻。杀人活人药不灵，自添脑后三斤铁。观音妙智力，能救世间苦。是什么，铁蛇钻入土。

马师仲冬严寒，国一孟夏渐热。虽然寒热不同，彼此不失时节。

高在绝顶，富在福严。乐在天堂，苦在地狱。谁知席帽下，元是昔愁容的。

相逢不拈出，举意便知有。巍巍不动尊，脚不离地走。依稀似曲才堪听，又被风吹别调中。

丹霞烧木佛，院主眉须落。乌飞毛坠，鱼行水浊。要识真麒麟，只有一只角。

一年三百六十日，今朝又是从头起。人人有个主人公，水牛衔却老鼠尾。深沙欢，那咤喜。佛殿走出门去，僧堂撞入厨库里。

黄龙此语盖天地，从来缜密不通风。后昆随例承其响，总道猫儿解捉虫。

平常无生句，妙玄无私句，体明无尽句。一镞破三关，他家有本据。

一人只知看雨，一人只知指雨。子细检点将来，大似钉椿摇橹。

今朝二月二十，又是清明寒食。灵云不见桃华，争信曲中有直。是曲耶，是直耶，多虚不如少实。

结夏方得五日，露柱却知端的。勃跳撞入灯笼，普为诸人入室。

如人持尺量虚空，复有随行计其数。虚空边际不可得，吾君寿量亦如是。

今朝五月五，天降沛然雨。艾人与门神，聚头相耳语。雪窦禅师来，一口吞佛祖。

一个驴鸣两个贼，堪与诸方为轨则。正贼草贼不须论，大施门开无壅塞。

已著槽厂，将错就错。骑却圣僧，不妨快乐。龙象蹴蹋，非驴所作。堪笑诸方，妄生穿凿。休穿凿，祥麟只有一只角。

今朝七月五，打鼓普请看。万里无片云，犹欠一大半。

久雨不最，才晴又雨。天道变化，万物得所。云门老汉，不在里许。

皎洁一轮，寒光万里。灵利者叶落知秋，傝{冘辱}者忠言逆耳。休不休，已不已，小释迦有陷虎之机，老大虫却无牙齿。当时一蹋岂造次，蓦然倒地非偶尔。

赵州东院西，密室烂如泥。窦八布衫穿，赤土画簸箕。檐头雨滴滴，鸡向五更啼。

昨朝残腊尽，今日贺新年。虎逐牛方急，东君令已行。瑞雪已铺银世界，大家携手普贤门。

妙喜与师兄，俱是圜悟子。妙喜移住径山，师兄迁来在此。虽与师兄同条生，不与师兄同条死。八两与半斤，青红对碧紫。师兄解唱泥牛吼，师弟宁忘木马嘶。豁开顶上活人眼，{贸阝}山山下是真归。

达磨不来东土，二祖不住西天。人人常光现前，个个壁立万仞。

善法堂前瑞气新，天书来自九重城。唯凭一句无私语，上祝吾皇亿万春。

今朝三月十五，已得如膏之雨。农夫鼓腹歌谣，万象森罗起舞。

佛子住此地，则是佛受用。常在于其中，经行及坐卧。

文远在驴粪中过夏，面赤不如语直。赵州贪他小利，赢得个餬饼。检点将来，也是普州人送贼。鹅王择乳，素非鸭类。

正说知见时，知见即是心。当心即知见，知见即如今。

万里无寸草，出门便是草，各自有公据。有公据，何拘束，清风月下守株人，凉兔渐遥春草绿。

人有心看月，月无心照人。有无成一片，方始得惺惺。

才方八月中秋，又是九月十五。唯有这个不迁，一众耳闻目睹。

一二三四五，五四三二一。返覆数千回，总不出今日。霜风刮地来，法身赤骨{骨历}。

去是住时因，住是去时果。去住与果因，无可无不可。

心同虚空界，示等虚空法。证得虚空时，无是无非法。

今朝又是五月五，大鬼拍手小鬼舞。蓦然撞著桃符神，两手椎胸叫冤苦。艾人云：休叫苦，只有一处堪回互。回互不回互，回而更相涉，不尔依位住。

今朝又是六月半，记得一则旧公案。拄杖子吞却法身，露柱在傍偷眼看。看不看，拈起秦时{车度}轹钻。万别与千差，吾道一以贯。

一百二十日禁足，三十五日在外走。熨斗煎茶铫不同，泥牛解作师子吼。今朝法岁已周圆，拈得鼻孔失却口。以大圆觉为伽蓝，七七依前四十九。

秋江清浅时，白露和烟岛。良哉观世音，春身入荒草。在荒草，不须讨。不识大歌妻，元来是嫂嫂。

门外春将半，山房总不知。可怜拄杖子，暗里自抽枝。

干峰洗面摸著鼻，云门吃饭咬着沙。二人蓦地相逢著，元来却是旧雠家。

扑落非他物，纵横不是尘。山河及大地，全露法王身。

十方法界至人口，法界所有即其舌。只凭此口与舌头，祝吾君寿无间歇。亿万斯年注福源，如海滉漾永不竭。师子窟内产狻猊，鸑鷟定出丹山穴。为瑞为祥遍九垓，草木昆虫尽欢悦。稽首不可思议事，喻若众星拱明月。故今宣畅妙伽陀，第一义中真实说。

一别二十年，蓦地又相见。如百炼精金，始终色不变。请我转法轮，增长菩提愿。直下绝狐疑，便悟本来面。

老胡九年话堕，可惜当时放过。致令默照之徒，鬼窟长年打坐。这一个，那一个，更一个。虽然苦口叮咛，却似树头风过。

一年一度解，一年一度结。只是这个事，何须更多说。不多说，蹋著秤锤硬似铁。

有句无句，如藤倚树。孟八郎汉，便恁么去。机不到，语不副。眼里著得百千万亿须弥山，耳里著得无量无边香水海。机副语语投机，眼里著沙不得，耳里著水不得。

南泉放倒，云门扶起。放倒扶起，有宾有主。明眼衲僧商量，切忌别作道理。

诸法本来绝待，触目且拘碍。只因断臂觅心，便有人求忏罪。无文印子既成，付法传衣厮赖。致令卢老黄梅，坠石腰间舂碓。将谓有法与人，问著却言不会。引得后代儿孙，尽作韩獹逐块。虽欲扶竖宗乘，奈何东倒西傫。子细检点将来，直是令人叵耐。若也尽令而行，一击须教粉碎。有时静坐思量，就中也有可爱。深沙共修罗结亲，金刚与土地指背。

细不通风，大通车马。突出当阳，孰辨真假。虚空有欛柄，无手人能把。跛驴蹋倒摘茶轮，草庵卸下瑠璃瓦。

洞山万里一条铁，浏阳一击百杂碎。云门关字常现前，翠岩眉毛在不在。

法法本来法，无法无非法。何于一法中，有法有不法。

或是或非人不识，逆行顺行天莫测。隔山人唱鹧鸪词，错认胡笳十八拍。

荆棘林中善卷舒，更于骊颔探神珠。南山鳖鼻活拈得，乘兴犹来捋虎须。

休夸棒下无生忍，拨置当阳掣电机。未屙已前蓦提得，一击自然亡所知。

多时不说禅，口边生白醭。大众苦相煎，便登曲隶录木。匪论五家宗，不引传灯录。才开两片皮，业因招薄福。释迦干屎橛，达磨老臭秃。一人曲说直，一人直说曲。口里水漉漉，似恁出家儿，定灭瞿昙族。腊月三十朝，大笑却成哭。

香严透语渗漏，被语言缚杀。石霜透情渗漏，被情识使杀。曹山透见渗漏，被用闻觉知惑杀。

这僧有头无尾，明招有尾无头。若人道得头尾圆全句，云门与尔拄杖子。

三十年来弄马骑，今朝却被驴儿攧。就地拾得丽水金，拈起却是新罗铁。报诸人，别不别。夜来雪压云门，冻得乌龟成鳖。

今夜唤明朝作来年，明朝唤今夜作去岁。即称来年今夜合来，既号去岁明朝合去。来年今夜不见来，去岁明朝定不去。既不来，又不去，业识茫茫无本据。大圆镜里绝纤尘，个中岂著闲家具。是则是，别又别，烁迦晃破秋天月。庞公不昧本来身，大似飞龙成跛鳖。尔诸人，瞥不瞥，灵利汉须看时节。五九尽处又逢春，衲僧脑后三斤铁。

夜来兔子赶大虫，天明走入无何有。月下珊瑚长数枝，万象森罗齐稽首。拄杖子，不唧{口留}，渠侬却善分妍丑。李公烂醉绝倒时，元是张公吃村酒。报诸人，急回首，切忌痴狂外边走。

俊鹞不打篱边兔，猛虎终不食伏肉。毛头星现北斗前，把断天关幷地轴。

福城东有大长者，居福城东海屿上。于不思议尘劫中，承事供养无数佛。善哉长者世希有，如优昙华时一现。发启广大真实心，创无佛处阿兰若。若昔智人建梵刹，折草插地即成就。此心坚固等须弥，或赞或毁不摇动。魔王军众数甚多，睹兹殊胜自摧伏。长者视身如浮云，变灭须臾不长久。当生佛国时节来，撒手便行不回顾。有子遵义起其家，志愿身心俱及第。仁者则寿语不诬，当知今亦未尝死。我来居是阿兰若，不见长者生遗恨。故说此偈聊发扬，同住如来寂灭海。

以字不成八字非，烁迦罗眼不能窥。一毛头上重拈出，忿怒那咤失却威。

心空及第无阶级，直下忘怀罪性空。一念廓然三际断，千差万别尽圆通。

针锋头上透天关，着意忘怀两不堪。直下早逾千万劫，即今成佛未同参。

普贤身相无有二，八万四千毛孔刹。一一毛孔一如来，一一如来一塔庙。舍利坚固金刚身，虚空可坏此不朽。女子陈氏报劬劳，一一塔庙一瞻礼。满足八万四千拜，尽诸毛孔无有有遗。所获功德不可量，正与普贤行愿等。用严数父及慈母，遍及法界诸有情。永离苦海证菩提，悉得心空超彼岸。

插一枝草建梵刹，破妄想尘出经卷。饶益广大诸有情，成就无边希有事。

昨日梦说禅，如今禅说梦。梦时梦如今说底，说时说昨日梦底。昨日合眼梦，如今开眼梦。诸人总在梦中听，云门复说梦中梦。驴唇先生开中笑，阿修罗王打勃跳。海神失却夜明珠，擘破弥卢穿七窍。三人上座请谈禅，平地无风浪拍天。禅禅，不用思量卜度，非干文字语言。仰之弥高，钻之弥坚。岩头刬之则曰是句非句，临济用之则曰三要三玄。禅禅，吞却栗棘蓬，透发金刚圆。梦里明明有六趣，觉后空空无大千。

衲僧相见莫疑猜，布袋结头今日开。露柱著衫南岳去，灯笼脱帽上天台。只有云门木上座，终年无去亦无来。有时独靠古屏畔，觑破门前下马台。

举一不得举二，放过一着落在第二。遇贵则贱，遇贱则贵。筑著磕著，没处回避。南岳天台去路通，君向西兮我向东，风从虎兮云从龙。拈起簸箕别处舂，熨斗煎茶铫不同。

真生无可生，真灭无可灭。寂灭忽现前，虾蟆吞却月。

今早又风起，闹处莫插觜。触著阎罗王，带累阴司鬼。

俱札普，日轮午。李将军，射石虎。虽然透过那边，枉发千钧之弩。

无路是赵州，老将足机筹。关南幷塞北，当下一时收。

庭前柏树子，今日重新举。打破赵州关，特地寻言语。

聊闻举着便承当，好肉无端已剜疮。着眼机轮上头看，方知两两不成双。

彻骨彻髓道一句，三要三玄绝遮护。竺干四七例皆迷，震旦二三浑未悟。我说是言非正邪，当机觌面休回互。殷勤为报云台公，俊鹰不打篱边兔。

即心即佛莫妄求，非心非佛休别讨。红炉焰上雪华飞，一点清凉除热恼。

行不到处说不难，说不到处行不难。行说难到不难到，拈却门前大案山。

这僧问赵州，赵州答赵州。得人一马，还人一牛。人平不语，水平不流。受恩深处宜先退，得意浓时便好休。

冤有头，债有主。偶因失脚倒地，至今怨入骨髓。

妄心颠倒造诸业，回趣真乘即忏摩。真妄两头俱透脱，海南东畔是新罗。

不落与不昧，半明兼半晦。不昧与不落，两头空索索。五百生前个野狐，而今冷地谩追呼。座中既有江南客，休向樽前唱鹧鸪。

生也不道，死也不道。公案两重，一状领到。露刃吹毛，截断纲要。脱却鹘臭衫，拈了炙腊脂帽，大坐当轩气浩浩。

丹霞烧却木佛，翠微供养罗汉。一人左手抬，一人右手按。宾主既历然，吾道一以贯。师子独游行，岂复求侣伴。团𪢮擘不开，打鼓普请看。虽不直分文，倾国不肯换。

一二三四五，虚空阙处补。五四三二一，当门书大吉。好手挥斤去鼻泥，衲僧机妙安能识。蓦然识，百草头边露消息。

念七念七，全无消息。背看分明，正观难识。

白的的，清寥寥。水不能濡，火不能烧。

千灵万圣，万圣千灵。莫顺人情，吉凶上卦。

大根大器大丈夫，不越一念了大事。三世诸佛立下风，此人堪作如来使。

清净慈门刹尘数，共生如来一妙相。一一诸相莫不然，是故见者无厌足。

举头忽睹明星现，因兹眼病见空华。今日还渠旧光彩，碧眸炯炯照尘沙。

夷门昔日呈家丑，拈出无边栗棘蓬。今日瓯峰孤顶上，幸然无事又相逢。

差之毫厘，失之千里。孟春犹寒，终而复始。释迦老子是系驴橛，一大藏教是破故纸。如我按指，海印发光。汝暂举心，尘劳先起。

百杂碎，没缝罅。明眼衲僧，盲聋喑哑。金刚水际藏身，非非想天走马。

利刃有蜜不须舐，蛊毒之家水莫尝。不舐不尝俱不犯，端然衣锦自还乡。

老汉才生便着忙，周行七步似颠狂。赚他无限痴男女，开眼堂堂入镬汤。

拈起一枝华，风流出当家。若言付心法，天下事如麻。

两处牢关击不通，纤尘不动自乖宗。忽然业镜使杂碎，黄面矍昙失却踪。

金鳌一掣沧溟竭，徒自悠悠泛小舟。今日烟波无可钓，不须新月更为钩。

觅心无处更何安，嚼啐通红铁一团。从使眼开张意气，争如不受老胡谩。

出得出不得，是定非正定。罔明与文殊，丧却穷性命。

见得分明识得亲，举来犹自涉涂程。直饶不犯毫芒者，也是拈{饣追}舐指人。

马驹喝丧家风，四海从兹信息通。烈火焰中捞得月，巍巍独坐大雄峰。

哑子得梦与谁说，起来相寻眼麻弥。已向人前输肺腑，从教他自觅便宜。

若将此语定纲宗，孤负明招独眼龙。笑里忽分泥水路，方知千里共同风。

第七烟菟没尾巴，食牛之气已堪夸。丛林悱悱争唇吻，几个行人得到家。

倒腹倾肠说向君，不知何物尚沈吟。而今便好猛提取，付与世间无事人。

雨散云收后，崔嵬数十峰。倚栏频顾望，回首与谁同。

身上着衣方免寒，口边说食终不饱。大唐国里老婆禅，今日为君注破了。

入门便喝，全无巴鼻。引得儿孙，弄粥饭气。

昧却当阳个一著，牵来拽去互施呈。不知除却王维手，更有何人画得成。

五月五日午时书，赤口毒舌尽消除。更饶急急如律令，不须门上画蜘蛛。

脑后见腮村僧，大开眼了作梦。虽然趁得老鼠，一棒打破油瓮。

一人眼似鼓槌，一人头如木杓。两个老不识羞，至今无处安著。

劝君不用苦劳神，唤作平常转不亲。冷淡全然没滋味，一回举起一回新。

使得十二时辰，呼来却教且去。倚官挟势欺人，茫茫无本可据。

深浅聊将拄杖探，忽然平地起波澜。倾湫倒岳惊天地，到海方知彻底干。

好一殿功德，总是过去佛。百福相严身，不使栴檀刻。日日香烟夜夜灯，看来当甚干萝葡。

禾黎不阳艳，竞栽桃李春。翻令力耕者，半作卖华人。

天下禅和说勘破，争知赵州已话堕。引得儿孙不丈夫，人人点过冷地卧。

度体裁衣，量水打碓。毫髪差，且居门外。

𫗋𫗋风松，萧萧雨桧。师子咬人，韩獹逐瑰。

赵州有密语，文远不覆藏。演出大藏教，功德实难量。

一正一邪，一倒一起。文选赵州，靴里动指。

文远修行不落空，时时瞻礼紫金容。赵州拄杖虽然短，脑后圆光又一重。

有问狗佛性，赵州答曰无。言下灭胡族，犹为不丈夫。

九十七种妙相，顾陆笔端难状。赵州眼目精明，觑见心肝五藏。

青州七斤衫，尽力提不起。打破赵州关，总是自家底。

参见南泉王老师，镇州萝卜更无私。拈来塞断是非口，雪曲阳春非楚词。

有佛处不得住，生铁称锤被虫蛀。无佛处急走过，撞著嵩山破灶堕。三十里外莫错举，两个石人相耳语。恁么则不去也，此语已行遍天下。摘杨华，摘杨华，唵嚤呢哒哩吽{口发}咤。

涂路波咤数十州，传言送语当风流。不知脚下泥生刺，蹋著锥人脚指头。

直饶钉得遮一缝，点检将来非好手。可怜两个禅翁，却向俗人说家丑。

凿坏十方常住地，三钱使尽露尸骸。罗山古佛虽灵验，未免将身一处埋。

出门握手话分携，古路迢迢去莫追。却笑波心遗剑者，区区空记刻舟时。

一{扌过}涂毒闻皆丧，身在其总不知。八十翁翁入场屋，真诚不是小儿嬉。

钟声披起郁多罗，碧眼胡儿不奈何。一箭双雕随手落，拈来元是栅中鹅。

入门便棒，郎当不少。依而行之，胡麻厮缴。

不落不昧，石头土块。蓦路相逢，银山粉碎。拍手呵呵笑一场，明州有个憨布袋。

俊哉一跃透重渊，霹雳追之去不还。却笑龙门烧尾者，依前点额在波澜。

南泉打破闲家具，浩浩诸方作话看。今日为君重举过，明明历历不颟顸。

背触非遮护，明明直举扬。吹毛虽不动，遍地是刀枪。

瑞岩宸风，唤主人公。昨夜南山，虎咬大虫。

镆铘在握，天魔胆落。明眼衲僧，休便卜度。

丹山生鸑鷟，师子彦狻猊。棒下摩酰眼，徒夸第一机。

对众全提摩竭令，岂是闲开两片皮。喝下瞎驴成队走，梦中推倒五须弥。

暗中携手上高山，及至天明各自行。无限中涂未归客，明明开眼堕深坑。

阳焰何曾能止渴，画饼几时充得饥。劝君不用栽荆棘，后代儿孙惹着衣。

眼中无翳休挑刮，镜上无尘不用磨。信脚出门行大路，横担拄杖唱山歌。

好个话端，阿谁解举。举得十分，未敢相许。

全死中全活，全活中全死。一个讶郎当，一个福建子。

境话会来虽未是，却问如今作么生。清凉元本鼻头直，夹山依旧两眉横。

睦州担板，那容眨眼。阔狭短长，不须增减。

一气转一大藏教，顿渐偏圆权与实。无边妙义炳然彰，元来一字也不识。

以平报不平，王法本无亲。临济虽明眼，也是黄龙精。

先师会里呈真处，临济堂前吃菜时。连此三回露拴索，咄这缘台盘乞儿。

夜半明星当午现，愚夫犹待晓鸡鸣。可怜自屎不知臭，又欲重新拈似人。

提起须弥第一槌，电光石火太迟迟。象王行处狐踪绝，师子咆哮百兽危。

和尚不赴堂，庄主谢临屈。一字入公门，九牛撤不出。

祖父田园都卖了，四边界至不曾留。奈何犹有中心树，恼乱春风卒未休。

新妇骑驴阿家牵，步步相随不着鞭。归到画堂人不识，从今懒更出门前。

猛焰不容蚊蚋泊，大海那能宿死尸。任是三头幷六臂，望风无不竖降旗。

云门干屎橛，全超法报化。无事出山游，百钱杖头挂。

巍巍一座大弥卢，荷负非干气力粗。纵使不随言语会，却来当面受涂糊。

问佛如何是，宗师即便酬。称锤将锯解，言外度迷流。

古庙里头回避得，纸钱堆畔暗嗟吁。闲神野鬼皆惊怕，只为渠侬识梵书。

望州乌石与僧堂，业识茫茫不可当。提起衲僧拄杖子，五湖四海沸如汤。

痴人面前休说梦，生铁团上须寻缝。明明说与却佯聋，只管外边闲打哄。

移身不移步，移步不移身。走却金师子，捉得玉麒麟。

总道见桃华悟道，此语不知还是无。茫茫宇宙人无数，那个男儿是丈夫。

打破鬼门关，日轮正当午。一箭中红心，大地无寸土。

言无展事，语不投机。承言者丧，滞句者迷。逢人不得错举。

夺得骊珠即便回，小根魔子尽疑猜。拈来抛向洪波里，撒手大家空去来。

忽尔出门先见路，才方洗脚便登船。神仙秘诀真堪惜，父子虽亲不可传。

有礼有乐，有唱有酬。人平不语，水平不流。

瞎驴一跳众皆惊，正法那堪付与人。三要三玄俱丧尽，堂堂摆手出重城。

扯破云门一柄扇，拗折干峰一条棒。二三千处管弦楼，四五百条华柳巷。

见色明心事已差，闻声悟道更交加。观音妙智慈悲力，荆棘林生优钵化。

剔开金殿锁，撞动玉楼钟。泣露千般草，吟风一样松。

天地同根伸一问，未曾抬步已亡家。无阴阳处华重发，玉本无瑕却有瑕。

玄沙三种病人话，透出云门六不收。莫待是非来入耳，从前知己返为雠。

夫子不识字，达磨不会禅。玄沙无此语，切莫妄流传。

赤肉团边用得亲，主宾有理各难伸。两个驼子相逢著，世上如今无直人。

有时笑兮有时哭，悲喜交幷暗催促。此理如何举同人，断弦须得鸾胶续。

金刚圈，栗棘蓬。玄沙三种病，石巩一张弓。直截为君说，新罗在海东。

杨岐一头驴，只有三只脚。潘阆倒骑归，攧杀黄幡绰。

老青原，没缝罅。问佛法，酬米价。差毫厘，成话欛。无面目，得人怕。

后园驴吃草，一老一不老。蓦地撞出来。鬬凑得恰好。

小鱼吞大鱼，直路太萦纡。古帆休更问，处处得逢渠。

五逆闻雷，曾参颜回。一粒豆子，爆出冷灰。

口是祸门，电激雷奔。娑竭出海，震动乾坤。

日日日日，时时时时。违时失候，个老古锥。

直出直入，当面不识。更拟如何，着甚死急。

杀人须是杀人汉，当下一刀成两段。头臂虽亏剑刃锋，何似秦时{车度}轹钻。

十字街头，现成行货。拟欲商量，漆桶蹉过。

兔角龟毛眼里栽，铁山当面势崔嵬。东西南北无门入，旷劫无明当下灰。

云门鉴咦，少有人知。咄，无孔铁锤。

一口吸尽西江水，甲乙丙丁庚戊己。咄咄咄，啰啰哩。

燕坐道场经十劫，一一从头俱漏泄。世间多少守株人，掉棒拟打天边月。

独坐许谁知，青山对落晖。华须连夜发，莫待晓风吹。

荷叶团团团似镜，菱角尖尖尖似锥。风吹柳絮毛球走，雨打梨花蛱蝶飞。

春至自开华，秋来还落叶。黄面老瞿昙，休摇三寸舌。

壁上安灯盏，堂前置酒台。闷来打三盏，何处得愁来。

陕府铁牛白癞，嘉州大像耳聩。两个病痛一般，咄哉漆桶不快。

华阴山前百尺井，中有寒泉彻骨冷。谁家女子来照影，不照其余照斜领。

掌内摩尼曾不顾，谁能护惜娘生袴。浮杯不会老婆禅，直至如今遭点污。

电光石火尚犹迟，猗死禅和那得知。转面回头拟寻讨，夕阳已过绿梢西。

眼光烁破四天下，婆子拳头没缝罅。当机觌面事如何，猛虎脊梁谁解跨。

三世诸佛不知有，老老大在外边走。眼皮盖尽五须弥，大洋海里翻筋斗。狸奴白牯却知有，瀑布不溜青山走。堪笑无端王老师，错认簸箕作熨斗。

一堆红焰亘晴空，不问金𨱎铁锡铜。入里尽教成水去，那容蚊蚋泊其中。

崎崎岖岖平坦坦，平坦坦处甚崎岖。蓦地跛驴能蹴蹋，抹过追风天马驹。

云门举起竹篦，开口知君话堕。上方香积不餐，甘伏食人涕唾。

云门举起竹篦，禅和切忌针锥。鸾凤不栖荆棘，{感鸟}{感鸟}偏守空池。

云门举起竹篦，通身带水拕泥。奉报参玄上士，撒手悬崖勿迟。

云门举起竹篦，拟议知君乱统。直饶救得眼睛，当下失却鼻孔。

云门举起竹篦，露出心肝五臓。可怜猗死禅和，犹自魂飞胆丧。

豁开顶门眼，照彻大千界。既作法中王，于法得自在。

大根大器大力量，荷担大事不寻常。一毛头上通消息，遍界明明不覆藏。

生灭不灭，如水中月。不可揽触，妙在甄别。

常住不住，是真实义。一幅丹青，辉天鉴地。

圆觉空明，胡来汉现。一点灵光，万化千变。

随物现处，廓清寰宇。不动神情，气吞项羽。

稽首十力大导师，三界独尊无比况。示现成佛转法轮，广演无边契经海。众生心想念念殊，所转法轮亦差别。法轮功德不可量，尽思竭力无能测。有大经卷在一尘，量等三千大千界。世有聪慧明达人，具足天眼悉知见。破尘出经作佛事，不作实与非实想。又以无边法界空，纳在佛身一毛孔。须弥铁围及大海，一一包容无迫隘。一毛既尔余悉然，导师方便亦如是。念念普遍诸毛孔，念念克证金刚慧。念念成就佛菩提，念念满足普贤愿。而不生於戏论心，亦不住于深境界。如梦如幻如水月，如优昙华出世间。如是常转大经卷，了无能转所转者。三世诸佛诸菩萨，声闻独觉及天人。地狱修罗鬼畜等，一一皆承此经力。我今复与诸佛子，各生殊胜难遇心。还摄此经一归尘，安住毘卢法宝藏。

近来学佛人，少见不颠倒。唯务资谈柄，弃大而就小。昧却直截事，外边打之遶。毕竟那一著，何曾得分晓。独有庄居士，真实没虚矫。断除烦恼根，烈火烧干草。心地既安然，魔境岂能扰。任尔闹浩浩，我常静悄悄。末后示真归，如脱破布袄。加趺入禅定，皓月临清沼。透过生死关，击碎无价宝。刚正大丈夫，一了一切了。

骨肉都还父母了，不知那个是那咤。一毛头上翻身转，一一毛头浑不差。

言前荐得已天涯，句后承当路转赊。一击铁关如粉碎，水天空阔雁行斜。

若能转物，即同如来。咄哉瞿昙，诳諕痴呆。物无自性，我亦非有。转者为谁，徒劳心手。知无自性，复是何物。瞥起情尘，扪空揣骨。此庵无作，住者何人。具顶门眼，试辨疏亲。

妙高堂，随所至。榜未悬，落第二。似猛焰，藏蚊蚋。拟承当，生妄计。德云师，安有作。在别峰，亦宽廓。住佛地，何所旋转。我作铭，任图度。

伟哉广大寂灭心，譬如虚空不分别。拟心求净即染污，况复比伦诸佛土。又如梦中所见物，所见虽有不可取。如是通达无有疑，净心心义炳然现。是义现矣难测量，超诸色相离言说。过去未来现在世，佛及菩萨与声闻。一切含识有情类，平等于义如实了。善哉奇特过量人，只以此阁演是义。演已便息随所缘，亦与梦中无差别。我以父母所生口，说此无上妙伽陀。庄严广大寂灭心，为诸来者作饶益。

勇猛精进过量人，号曰芗林大居士。住无变易真实处，而常顺行诸佛法。不作世间颠倒业，成办出世胜方便。而能于此方便中，幻出难思诸境界。复于难思境界中，而现种种殊胜事。华林宝树咸放光，接影连辉相鉴彻。光色清净如金刚，世间无有能坏者。又如无热宝池，四面分流入于海。是海广大无边际，不出居士一毛孔。于一毛孔放光明，八万四千同时发。不劳居士转舌相，只以此光宣妙法。是法即是此光明，不离是光说此法。大海毛孔亦复尔，此是芗林无热义。是义如空不可量，一一包罗世间相。我今以此无义语，略为居士出只手。佛子来登无热轩，众宝妙沙开户牖。

此庵非小亦非大，堪笑石头空捏怪。不知法界即此庵，彊谓此庵含法界。而今欲识住庵人，万象之中独露身。妙喜为写此庵榜，要与太虚为近邻。

不于三界现身意，棹举何如愦愦时。寄语轩中燕坐者，好看新月下前谿。

人言至乐在此谷，孰信乐为谷所移。以乐均施不乐者，方名真乐丈夫儿。

非湛非摇此法源，当机莫厌假名存。直须过量英灵汉，方入无边广大门。万境交罗元不二，六窗昼夜未尝昏。翻思庞老事无别，掷剑挥空岂有痕。

尘无自性，揽真成立。拟和其光，同亦俱失。外既匪宽，内亦不窒。是义非虚，亦复非实。庵中主人，如玉处石。作如是观，千载一息。

万物备于我，我观卒未休。智者返观我，纵横得自由。

善住庵中人，从来无所住。只这无住心，便是安身处。

紫岩分惠建谿茗，妙喜答以青州衫。得人一牛还一马，前三三与后三三。

毛锥子上通消息，争似亡言绝见知。后夜一轮空界月，清光千里共依依。

上苑玉池方解冻，人间杨柳又垂春。山堂尽日焚香坐，长忆毘耶多口人。

一毛头上无边刹，决定识情难测量。直下不生邪险见，壶中日月自然长。

总别同异，成坏行布。圆融无碍，尘人众刹。非宽刹入，众尘非隘。居士笔端，宣畅果海。因源自在，我今说偈。赞扬同证，一真法界。

长乐沙坑郑了然，不依本分要参禅。自言已到无参处，哥罗管尔米疆年。

说不到处著一句，风前截断千差路。超佛越祖只如今，壁立万仞无回互。

一棒打破生死窟，当时凡圣绝行踪。返笑赵州心不歇，老来犹自走西东。

夺却衲僧拄杖，当下便无伎俩。喝下铁眼忽开，直据千峰顶上。

面门竖亚摩酰眼，肘后斜悬夺命符。瞎却眼，解却符，赵州东壁挂葫芦。

龟毛拈得笑咍咍，一击万重关锁开。庆快平生在今日，孰云千里赚吾来。

万仞崖头解放身，起来依旧却惺惺。饥餐渴饮浑无事，那论昔人非昔人。

一口吞尽三世佛，正是吾家客作儿。争似璞禅无用处，一毛头上便忘机。

言前超佛祖，日轮正当午。豁开三要关，一击涂毒鼓。既发上头机，莫问千钧弩。放去绝遮拦，捏聚非回互。咄哉老瞿昙，住住住住住。

未点先行不唧溜，不拨自转已出丑。那堪更鼓两片皮，岂止凿空开户牖。火中木马空嘶鸣，水底泥牛谩哮吼。用禅用禅听我言，拶到悬崖须放手。

直出直入，直行直坐。直禅上人，直须恁么。本自圆成，不立功课。饥来吃饭，寒来向火。不在瞿昙，非干达磨。拟心思量，返遭殃祸。我说是言，已招口过。明眼人前，一场话堕。请事斯语，无忘骨锉。

覆为锺，仰为鼎。自是法轮家风，妙喜争取驰骋。思禅人，固相请。援毫临纸忽猛省，一声直透须弥顶。

桶底脱时大地阔，命根断处碧潭清。好将一点红炉雪，散作人间照夜灯。

真人十八界元空，三十一人同姓吕。分散游山各占山，三十一又同处。

坐断金轮第一峰，千妖百怪自潜踪。年来又得真消息，说道杨岐正脉通。

人言棒头出孝子，我道怜儿不觉丑。长芦长老恁么来，妙喜空费一张口。从教四海妄流传，野干能作师子吼。孰云无物赠伊行，喝下铁围山倒走。

正觉山前折却本，三七日内心头闷。却来鹿苑讨便宜，好与拽翻椎一顿。

居士何曾病，是病因问有。两眼对两眼，世医咸拱手。

过去正法明，现前观自在。眼观诸音声，耳听众妙色。二义俱寂灭，谁受此说者。是说亦寂灭，谁为此说者。能观及所观，能听洎所听。返观观听者，是亦无所有。大哉观世音，快说如是法。是法不思议，听者亦希有。我今以一毛，遍量法界空。作此如幻言，赞是真实要。

世间种种音声相，众以耳听非目睹。唯此大士眼能观，瞑目谛观为佛事。于眼境界无所取，耳鼻舌身意亦然。善哉心洞十方空，六根互显如是义。眼色耳声鼻嗅香，身触意思无差别。当以此观如是观，取此为实成妄想。若离妄想取实法，展转惑乱失本心。本心既失随颠倒，不见大士妙色身。无眼耳鼻舌身意，互显这义亦寂灭。亦无在土妙色身，亦无种种音声相。佛子能作如是观，永离世间生死苦。

冷坐毘耶城，百病一时发。不得文殊来，几乎无合杀。

默坐半百春，无喜亦无瞋。东西行七步，抖擞旧精神。

来时已没当门齿，去时唯有一只履。葱岭那边逢宋云，十分彰露丑举止。

天上无弥勒，地下无弥勒。拍版与门槌，毕竟是何物。

担柴卖火村里汉，舌本澜翻不奈何。自道来时元没口，却能平地起风波。

以一毛端智，遍量法界空。智空无自性，空智在其中。

男女不婚嫁，随缘卖笊篱。这般滋味子，岂与外人知。

庭柏无根，虚空有骨。十分鲁钝，似辽天鹘。热至乘凉，寒烧榾柮。夫是之谓，赵州古佛。

蓦口一桡玄路绝，药山之道始流传。离钩三寸无消息，觉海方乘般若船。

称锤上捏出汁，枯骨里敲出髓。全无些子蕴藉，一味卖弄口嘴。更说什么三要三玄，四种料拣。大似青天白日，十字街头，见神见鬼。咄。

开雪峰口，出睦州气。袖手俨然，眈眈虎视。我说是言，有语无义。石火电光，咄哉钝滞。伽梨勃窣知是谁，有人续得末后句，许尔亲见渠侬。

三千威仪都不修，八万细行浑不顾。只因闹市等个人，被人唤作破落户。兜率内院久抛离，纵归迷却来时路。稽首弥勒世尊，得恁宽肠大肚。

肩担一条吉撩棒，棒头挂双破木履。尽力撮却布袋口，不知里许有甚底。落落魄魄闹市行，藞藞苴苴没羞耻。龙华会上若逢渠，定与椎落当门齿。

金华圣者谁识，撞著猪头便吃。虽然无爱无憎，其奈有损有益。使得破落僧徒，也道逆行顺行天莫测。若无末后一著，至今有口难分析。

赠以之中语，咸云秘密言。谁知此老子，非妙亦非玄。直截不藏覆，当机火里莲。谁人明此意，端坐自擎拳。

旋陀罗尼三昧，语默元无罣碍。揽衣着屐走街，刚被时人笑怪。问伊住止何处，向道我侬弗会。进前拟议思量，咄哉漆桶不快。

异类中行，拕犁拽耙。栗棘金圈，是何言话。

少处更减，多处又添。达磨不会，却反西天。

饥餐渴饮，闲坐困眠。赤手杀人，血溅梵天。

赤骨力地，有{龠虎}无袴。敢与海神，争先鬬富。

说大脱空，荷担佛祖。七八圆全，不成三五。村歌社舞可怜生，引得儿孙弄泥土。

被底礼寅朝，去住随风扫。名呼章相公，侮嫚圆照老。不托和尚，两拳打翻。回头妖僧，一句骂倒。只看这几著子，不必问他禅道。个是金毛师子儿，狐狸野干徒叫噪。

嵌嵌枯枯，磊磊落落。喑呜叱咤，万人气索。宴坐胡床，倾湫倒岳。秉杀活剑，解生死缚。不堕尘缘，宁居寂寞。豁开济北，三要三玄。提持关西，末后一著。慧日之影沈姑谿，泥牛触折祥麟角。

头如杓，面如楪。口无舌，说无竭。是而非，同而别。种空华，抽暗楔。死木蛇，活如蝎。击涂毒，脑门裂。是阿谁，甘露灭。

凛凛孤风世所稀，碧眸炯炯电光辉。贫儿示与衣中宝，富者教伊赤体归。毒手惯曾烹佛祖，洪𬬻常用大钳锤。小根魔子还知否，此是吾家真白眉。

道大德备之词，赞师之真。此处无金二两，俗人酤酒三升。超佛越祖之谈，赞师之禅。削圆方竹杖，鞔却紫茸毡。无可论，无可说，正是守着系驴橛。那堪更言七坐道场三奉诏旨，大似郑州出曹门，且喜没交涉。降此之外，毕竟如何。江南两浙，春寒秋热。寄语诸方，不要饶舌。

风雷为舌，虚空为口。应群生机，作师子吼。眼光烁破四天下，惊起法身藏北斗。个是杨岐嫡孙，喝下须弥倒走。

这老汉无置锥之地而不贫，有无价之宝而不富。睹众善而不欣，遇诸恶而不怖。一著当阳全提，要且秋毫不露。有时石火里藏身，却向电影中回互。塞却临济三玄门，截断岩头末后句。

示无作相，击涂毒鼓。行无缘恶，诛佛诛祖。如是见得普融，妙喜未敢相许。直下来也，如龙似虎。一槌打破太虚空，至今一缺无人补。

厚重如山，严冷似铁。破毘卢印，坐衲僧舌。派出灵源，源清流彻。指曜灵寒，呼顾兔热。谓此是长灵眼中重著屑，谓此非长灵知君犹未瞥。是耶非耶，俱为剩说。真耶妄耶，水中捉月。而今要见这老人，剔起眉毛须辨别。嘉州大像吃一槌，陕府铁牛流出血。

惯说五家宗派禅，不将玄妙与人传。晚年一处真奇特，食罢长伸两脚眠。

天姿出格萧洒，胸次过人惺惺。临济顶中髓，杨岐眼里睛。棒头明杀活，喝下显疏亲。孤鸾无伴侣，师子不同群。锺山佛鉴这嫡子，双径山僧之法兄。

赞叹竹庵也是妙喜，骂詈竹庵也是妙喜，赞之骂之各有所以。赞之者为渠具衲僧正眼，骂之者为渠浸在醋瓮里。或曰如竹庵之为宗师也，不可赞不可骂。精金美玉自有定价，赞之骂之徒增话欛。妙喜闻之笑而不答，但拊掌叩齿三下，从教渠赞龟打瓦。

烹佛烹祖大𬬻韝，锻凡锻圣恶钳锤。起曹洞于已坠之际，针膏肓于必死之时。善说法要，罔涉离微。不起于座，而变荆棘林为梵释龙天之宫而无作无为。神澄定灵，雪顶庞眉。良工幻出兮，不许僧繇知。虚堂张挂兮，梁宝公犹迷。个是天童老古锥，妙喜知音更有谁。

触处无碍，得大自在。达磨脊梁，释迦脑盖。夫是之谓普明老人，敢与诸尘作对者也。

这汉没量罪过，不合引惹措大。被渠笑里藏刀，杀却吾祖达磨。不知有底冤雠，一向兴灾作祸，杲上座诺，惺惺著，莫教话堕。

这个村和尚，少人能近傍。黑漆粗竹篦，佛来也一棒。没秋毫人情，有万千无状。慈悲时观音菩萨之所不如，瞋恚时阿修罗王亦难比况。世上可憎可恶者是这般底阿师，如何，也有人画渠供食。

参得圜悟禅，担起睦州版。透过祖师关，瞎却顶门眼。肚里黑漫漫，这中平坦坦。性气得人憎，发时浑不管。巩县茶瓶吃一槌，击碎饶州白瓷碗。

赋性暴，举止傲，说甚禅，谈甚道。有个没意智呆郎，随例妄想颠倒。蔡郎中还见么，若也当面讳却，便是监主自盗。

手里指东画西，口中胡说乱道。一生惯打葛藤，天真不属做造。有个蔡正卿，时时来着到。水流湿，火就燥，马面团𪢮随人所好。

咄哉无知，半憨半痴。黑豆换人眼睛，十分爱讨便宜。一朝死入地狱，定堕镬汤泥犁。佛也救尔不得，任尔凤林咤之。

云门妙喜真，云台居士画。利钝不相资，展向虚堂挂。妙利中钝，钝得颟顸。云台钝中利，利得脱酒。如今利钝都挂壁，师子翻身绝踪迹。踪迹无，便涂糊，一时分付诸大夫。唵摩尼达里悉利苏卢。

渭汝是善人耶，嫉恶之太甚。谓汝是恶人耶，好贤而乐善。而于善恶两涂之间了无遗恨。咦，好个自是汉，高谈无畔岸，成佛作祖且缓缓。这一则公案，分付赵通判。

湛不摇处，正好着力。欲识吾真，出阴界入。一毛端头，师子返掷。赤肉团上，万仞壁立。冲密湛然知不知，铁牛生得玉猫儿。

我赞我真，孰能委悉。火风暖动，地水坚湿。俱属现量，拟心则失。就而明之，是妄非实。背而捐之，土木瓦石。吾说是言，如箭射的。离此别求，幻惑无识。

庞老曾升马祖堂，西江吸尽更无双。而今妙喜朱居士，觌面分明不覆藏。

谓汝太惺惺，时复放淈{氵盾}。谓汝太褊急，间或又容物。既作人天师，开口便轻忽。庄严贤劫中，且无如此佛。寄语闻子清，莫信这个贼。

这尊慈，无摸索。忽地喜，忽地恶。喜也，和气如春百华开萼，怒也，雷电风云一时俱作。似恁么做处，若非阿修罗王，即是金仙大觉。唐道人，紧收却。逢人不用展开，卷来送在壁角。

渠本宣州人，生缘在宁国。前不尊释迦，后不敬弥勒。家贫无饭噇，出家去投佛。行脚走诸方，江南遍江北。才参临济禅，便作白拈贼。眼里有瞳人，肚中无点墨。还如跛阿师，说得行不得。

汝求吾之赞，复赞吾之真。大海绝涓滴，须弥无一尘。以讦为直而非直，以察为明而非明。象王回旋，师子嚬呻。性不可会，瞥喜瞥瞋。与佛祖为冤敌，与魔外为亲姻。自是其是，而人不汝是。自神其神，而人不汝神。如此为人善知识，少吃酸醋三五升。

一条白棒，佛祖俱打。超宗禅人，大胆不怕。画我来乞赞，鬼门上帖卦。三十年后此话大行，任一切人钻龟打瓦。

萧萧洒洒，有取有舍。藞藞苴苴，无真无假。客来须看，贼来须打。一条竹篦，天上天下。背触当锋，任人酬价。咄哉村僧，少说大话。龟年收取挂高堂，从他赞叹从他骂。

身心一如，身外无余。咄这瞎驴，付与鼎需。

蕴闻闻自性，自性离闻蕴。吾真亦复然，迥超千圣顶。

宣传吾真，吾为宣说。眨上眉毛，大巧若拙。

两耳卓朔口门窄，两眼皮薄鼻露窍。一生舌本谩澜翻，何曾唱得胡家调。

一千七百痴衲子，围遶这个无明叟。细腻浑没一星儿，粗糙却有七八斗。未尝寂寂入禅定，终日波波廊下走。为人巴鼻亦好笑，更不容人谩开口。盲枷瞎棒当慈悲，是与不是劈脊娄。如斯主法作宗师，枉续牟尼子孙后。本禅千万莫学伊，学伊和尔不唧溜。

这无状，世间稀。住佛屋，著佛衣。噇佛饭，说佛非。多忿怒，少慈悲。画得似差毫牦，宝禅者应自知。

瞋恚痴未除，心意识颠倒。谈禅信口开，舌头胡乱扫。其施汝者不名福田，供养汝者堕三恶道。个是云门村僧，即非杜撰长老。

临济烧黄檗禅版，香严哭沩山拄杖。云门村叟效颦，颦也作这般伎俩。咄。传来铁钵盛猫饭，磨衲袈裟入墨盆。祖翁活计那坏了，不知将底付儿孙。

这汉一生空倔彊，偏向人前放软顽。涅槃路上栽荆棘，解脱门前紧著关。不别法身三种病，岂识楞严义八还。谩把少林在孔笛，等闲吹过汩罗湾。

虚空里揣出骨，闪电中作窼窟。有问妙喜家风，此外更无别物。

藞苴全似川僧，萧洒浑如浙客。偏向情未生时，拈出报慈一隔。尊性不定，莫可窥测。见小时嫌蟭螟眼太宽，见大时谓太虚空忒窄。似这般底阿师，如何受人天供养，好与劈腮一掴。

这村僧，无明大。少柔和，多褊隘。爱骂人，舌头快。受佛荫，破佛戒。不精进，常懈怠。谤般若，弥天罪。入地狱，永不悔。闻者憎，见者怪。撹丛林，尤叵耐。虚销信施三十年，异世出头偿夙债。就中只有一处长，解道鸡屿洋无盖。

佛祖有密语，有说即不密。密禅画吾真，密意已漏泄。如析栴檀香，片片体非别。密意在其中，密亦如是说。

咄这担版汉，从来无所知。曾经一顿饱，忘却累年饥。动便触人讳，拍盲不识时。平生没活计，赤手讨便宜。

真兮妄兮两孤，作对待兮偏枯。水凌虚而风静兮月非无，即妄即真兮毒药与醍醐。到此谁人识得渠。

不曾动着舌头，葛藤已遍天下。等闲一击虚空，随手便成缝罅。法宏貌得吾真，仿佛镇州普化。我今写赞上头，要作丛林佳话。

有德必有光，其光无间隔。名实要相称，非青黄赤白。参彻佛祖顶{宁页}禅，不是等闲相诳吓。我所参得底只要涅槃堂里用，且不听杜撰禅师三千八百画。吾为作证明，他年将作轨格。

吾于闽有大因缘，夜梦昼思无间然。他日定归洋屿去，楞伽室内作终焉。

慧空抓着吾痒处，吾尝札著伊痛处。痛处痒，痒处痛，不与千圣同途，岂与衲僧共用。莫言扫帚竹里无钱筒，蒿枝丛林无梁栋。虽然家丑不可外扬，也要诸方眼目定动。而今各自不得已，一任画出这般不唧溜底老冻{鼻|鸟/瓜}。但将悬向壁角落头，使来者瞻之仰之。昼夜六时烧兜楼婆毕力迦沈水栴檀之香，作七代祖翁之供。

画得百千本，都卢祇这是。师玿好承当，杨岐第七世。

咄哉灭胡种，面目真可恶。过桥便拆桥，得路便塞路。虽欲彊柔和，毕竟触人怒。万事类如此，谁敢相亲附。乞儿囊本空，常夸敌国富。闻说阎罗王，未免生怕怖。休更放大言，嫌佛不肯做。

邹搜敛似天烝枣，轻轻触着便烦恼。身着如来三事衣，口中谤佛法僧宝。从来纤芥不与人，一毫不就他人讨。蓦然合眼入黄泉，定须聒噪阎罗老。

上无片瓦盖头，下无卓锥之地。赤骨{骨历}个浑身，与人争甚闲气。些子无明不奈何，说甚祖师西来意。

铁蛇在握，毒气烁烁。拟议不来，劈口便著。

生也只恁么，死也只恁么。有偈与无偈，是什么热大。

普提宿将坐重围，劫外时闻木马嘶。寸刃不施魔胆碎，望风先已竖降旗。

开人眼，闭人眼。一手推，一手挽。不是三要三玄，亦作四种料拣。毕竟是个什么，云峰辊球，睦州担板。

一刀截断生死路，摩酰正眼顶门开。无边业障俱锁殒，寒山拾得在天台。

女流中有大丈夫，示现其身化其类。以戒定慧解脱法，摄彼贪欲瞋恚痴。虽处于中作佛事，如风行空无所依。过去未来及现在，尘沙诸佛及菩萨。异口同音发是言，善哉奇特世希有。心源清净无忧喜，不作无喜无忧想。逢场作戏随世缘，而于世缘无所著。六月火云烧碧空，雷声忽震三千界。销除热恼获清凉，是彼丈夫诞时节。我说此偈助光明，普施法界诸女人。

佛之一字尚不喜，有何生死可相关。当机觌面难回互，说甚楞严义八还。

无诸比丘名近悦，为母王氏请普说。妙喜便登曲收录床，忉忉怛怛恣饶舌。从来法本离言诠，不假思量与分别。说甚地狱及天堂，四圣六凡俱泯绝。纵有魔王欲作难，金刚宝剑当头截。王氏养子要参禅，只这一念永不灭。弹指顿明诸法门，释迦弥勒齐超越。还如涂毒鼓当轩，一击闻之皆脑裂。无边烦恼悉蠲除，夙业旧殃汤沃雪。末后一句为重宣，凝然万里一条铁。

荒田无人耕，耕著有人争。无风荷叶动，决定有鱼行。

青毡本是吾家物，今日重还旧日僧。珍重圣恩何以报，万年松上一枝藤。

恶念既不生，善念常相续。诸波罗密门，一切自具足。

觉空空，觉空空。觉觉觉空，空空亦空。欲识无穷好消息，都卢只在此轩中。

盖天盖地那一著，无今无古绝承当。谩将分付密禅者，一任诸方乱度量。

瞎驴灭却正法眼，临济宗风始大张。可怜裨贩如来者，尽将盖覆错商量。

无上大涅槃，圆明常寂照。凡愚谓之死，外道执为断。诸求一乘入，目以为无作。尽属情所计，六十二见本。妄立虚假名，何为真实义。唯有过量人，通达无取舍。以知五蕴法，及以蕴中我。外现众色像，一一音声相。平等如梦幻，不起凡圣见。不作涅槃解，二边三际断。常应诸根用，而不起用想。分别一切法，不起分别想。劫火烧海底，风鼓山相击。真常寂灭乐，涅槃相如是。吾今彊言说，令汝舍邪见。汝勿随言解，许汝知少分。

只欠{囗九}地一下尔，若得{囗九}地一下了。儒即释，释即儒。僧即俗，俗即僧。凡即圣，圣即凡。我即尔，尔即我。天即地，地即天。波即水，水即波。酥酪醍醐搅成一味，瓶盘钗钏镕成一金。

莫恋净洁处，净处使人困。莫恋快活卜，快活使人狂。如水之任器，随方圆短长。放下不放下，更请细思量。三界与万法，匪归何有乡。若只便恁么，此事大乖张。为报许居士，家亲作祸殃。豁开千圣眼，不须频祷禳。

即此形骸，便是其人。一灵皮袋，皮袋一灵。

廓圆通门，续云门派。燕坐胡床，虎视百怪。佩毘卢印，摧伏魔外。一句当阳，电光非快。不动道场，而入三昧。赞之毁之，俱遭白癞。

三千威仪都不修，八万细行全不顾。只因闹市里等人，被人唤作破落户。兜率内院久抛离，纵归忘却来时路。稽首弥勒世尊，得与么宽肠大肚。

担柴卖火村里汉，舌本澜翻不奈何。自道来时元没口，却能平地起风波。

即心即佛莫妄求，非心非佛休别讨。红炉焰上雪花飞，一点清凉除热恼。

蓦口一桡玄路绝，药山之道始流传。离钩三寸无消息，觉海说乘般若船。

俱胝一指头，吃饭饱方休。腰缠十万贯，骑鹤下扬州。

何必不必，绵绵密密，觌面当机。有人续得末后句，许你亲见二尊宿。

梵语唐言，打成一块。咄哉俗人，得此三昧。

通身一具金锁骨，堪与人天为规则。要识临济小厮儿，便是当年白拈贼。

柏子拈来香满庐，蒲团静里结跏呋。三年过眼千千卷，此际分明一字无。

