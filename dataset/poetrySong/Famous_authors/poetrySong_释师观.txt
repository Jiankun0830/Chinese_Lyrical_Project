佛语心为宗，无门为法门。个里全身入，别是一乾坤。

坐断要津，全提正令。佛祖到来，也须乞命。

大庾岭头提不起，同庵亲手付将来。等闲搭在肩头上，凡圣齐教眼豁开。

法法不隠藏，今古露堂堂。更进这一步，明明为举扬。

动弦别曲，叶落知秋。风生大野，水向东流。

圣因古兰若，湖边绝潇洒。知他几百年，已属斯人也。

日可冷，月可热，众魔不能坏真说。

结夏又十日，个事作么生。无风荷叶动，决定有鱼行。

日日是好日，时时是好时。只为分明极，翻令所得迟。

真正举扬，法堂前草深一丈。有如是作略，有如是榜样。个是阿谁，广度和尚。

断人性命，不劳余刃。四海一家，风恬浪静。

此世不移动，彼世不改变。惟一坚密身，一切尘中现。

今朝十月一，开炉是此日。赵州宾主话，圣因为拈出。

去去实不去，来来实不来。去来如梦幻，虚空绝点埃。

五日上堂，朝朝入室。三八念诵，丛林规式。美食不中饱人吃。

本无迷悟人，只要今日了。了了了了了，面南看北斗。

我有一转语，历劫常如此。迥绝无人处，聚头相共举。

天得一以清，地得一以宁。君王得一天下治，衲僧得一眼横鼻直。皇恩佛恩，一时报毕。

满眼觑不见，满耳听不闻。空劫已前事，分明举似君。

十方诸国土，无刹不现身。举头天外看，谁是个中人。

目顾四方，指天指地。独弄单提，无是不是。普请恶水蓦头浇，不忘灵山亲受记。

解语非干舌，能言不是声。刹刹尘尘尔，何处著浑身。

丛林法社共成褫，雪老当年用此机。颈上手巾腰下杓，至今千古有风规。

咄这尊慈，口甜心苦。带累我侬，破家荡户。者僧话堕处，直下明明举。一炷栴檀充宇宙，谁道黄金如粪土。

腊八是今朝，如来成道日。夜半见明星，从此生荆棘。荆棘生人间，天上错流传。

年去年来年年事，日来日往日日新。木人抚掌呵呵笑，一段风光画不成。见便见，莫沈吟。楼上已吹新岁角，堂前犹点旧年灯。

年穷岁尽，有何言，东村王老夜烧钱。野鬼闲神俱屏迹，无依无欲是金仙。

此众无枝叶，唯有诸贞实。我法妙难思，五千人退席。

蓦然平地一声雷，惊得蟭螟眼豁开。是圣是凡俱不立，何妨随处舞三台。

一二三四五，五四三二一。无量妙义门，皆从此经出。

赵州无佛性，丰干太饶舌。南泉一枝草，云门干屎橛。

光阴何太疾，如白驹过隙。惟有衲僧家，日日是好日。

去年梅，今年柳，馨香颜色常依旧。不属阴阳别是春，灵根本是吾家有。

弥勒真弥勒，分身千百亿。时时示时人，时人俱不识。

目顾四方，法中之王。将何报德，一杓香汤。

唇上碧斑宾豹博，舌头当的帝都丁。鸳鸯群出从君看，不把金针度与人。

暑退凉生，风高露冷。叶落归根，藏头露影。赵州吃茶，云门胡餠。如何是道，明眼落井。

惺惺寂寂是，寂寂惺惺非。弃却甜桃树，沿山摘醋梨。如是句中能会得，从教人竞觅玄微。

六月炎炎如火聚，就中自有清凉处。犀牛扇子谩相随，头角峥嵘谁敢觑。

时不待人，月不破五。那一著子，未敢相许。

蓦直蓦直，青天白日。勘破了也，一文不直。

开池不待月，池成月自来。寒山逢拾得，拊掌笑咍咍。

如来结制日，诸缘俱顿息。九十日长期，衲僧口挂壁。咄，正是黑牛卧死水。

薰风自南来，殿阁生微凉。要知端的意，拄杖为敷扬。

上元佳节是今日，匝地普天星斗出。好向机先着眼看，莫教蹉过然灯佛。

伎俩有尽，我默无穷。达磨不识，眼瞎耳聋。

开眼见明，合眼见暗。开眼合眼，知而故犯。一毫头上现乾坤，堪笑云门咦顾鉴。

南泉水牯自天然，随分些些任变迁。长啸一声天地窄，了无佛法与人传。

秋风冷，秋桂香。秋露白，秋叶黄。秋蛩吟，声短长。此时景，有余光。便恁么去，正好吃棒。须知远烟浪，刖有好商量。

今朝七月一，解夏半月日。摩挲拄杖子，笠头勤拂拭。狗子无佛性，一文也不直。

时节若至，其理自彰。一番新雨过，禾稻弄微黄。

云门有一曲，腊月二十五。拍拍是令，全身里许。阿呵呵，万像森罗齐作舞。

梵志翻著袜，是人皆道错。宁可刺你眼，不可瘾我脚。莫莫，醍醐上味，翻成毒药。

收麦才了插秧来，终日忙忙安在哉。直下更无回避所，优钵罗花当处开。

前念是凡，后念是圣。脱体无依，因邪打正。须弥顶上击金钟，七佛如来合掌听。

万里无寸草，衲僧何处讨。蘸雪吃冬瓜，谁知滋味好。

挝动禾山鼓，吹起少林笛。当机觌面提，觌面当机疾。咄，一任风吹日炙。

晷运推移，日南长至。自古自今，同天同地。灵山一会尚俨然，雷音堂中谈不二。

孤云野鹤，何天不飞。这一句子，同道方知。

碍处非墙壁，通处没虚空。双关俱透彻，别是一家风。

葛公住此山，此山湛如蓝。只今何处去，犹自口喃喃。

月已破五，年又过半。拄杖拈来，如何判断。百年三万六千日，也是秦时{车度}轹钻。

此世不移动，彼世不改变。当处发生，随处灭尽。阿呵呵，见不见，秋风一阵来，落叶两三片。

问讯烧香，闲行静坐。与么分明，是个什么。

一日不作，一日不食。木平搬土，石霜泥壁。洪山断足，仰山作息。澄翠门下，朝朝入室。如上所供，并皆诣实。

腊尽春至，头头显示。雪里梅花，馨香扑鼻。认著依前还不是。

一九与二九，相逢不出手。因甚不出手，免见扬家丑。

山奇水秀洞中天，与么分明知几年。左右逢源无限意，几人于此彻根源。

法法本来法，无法无非法。这个是乌回拄杖子，那个是本来法。

昨日入院，今朝设粥。斋罢吃茶，参前澡浴。个是灵山亲付嘱。

朝朝相似，日日一般。年穷岁尽，尽底掀翻。依旧孟春犹寒。

人笑鹁鸠拙，鹁鸠自不拙。两茎柴子上，一生打得彻。打刀须是并州铁。

今朝四月一，结夏又在即。若是到家人，日日是好日。

鹤立松梢月，鱼行水底天。风光都买尽，不费一文钱。须知此语无穷日，只恐沧溟有尽年。

今日十，昨日九。日来日往，阿谁知有。未了之人听一言，只这而今谁动口。

来时无踪，去时无迹。七十五年，青天霹雳。

指天指地，无处回避。瞿昙瞿昙，讨甚巴鼻。

青天霹雳，何处寻觅。一人传虚，万人传实。

以此为津梁，赤体露堂堂。风光都买尽，当处是家乡。

青出于蓝，而青于蓝。坐筹帷幄，锻圣镕凡。

伶利道人何处去，至今寻觅杳无踪。有时冷地思量著，不觉全身在碧峰。

张打油，李打油，不打浑身只打头。今朝有酒今朝醉，明日愁来明日愁。

傀儡棚头，全火祗候。明眼人前，一场漏逗。

赵州唤作火，全身入荒草。我今不是渠，渠今正是我。

出乎尔者返乎尔，个里那容说道理。蹈雪沽来酒倍香，就船买得鱼偏美。

乾坤独立，从者里入。风吹不着，雨打不湿。

报慈一隔，描邈不得。大用现前，不存轨则。

腊月火烧山，毫发不相瞒。佛手遮不得，人心似等闲。

虚空迸裂，当处超越。堪笑云门，多这一橛。

见成活许莫周遮，椎下分疏事转差。若是咬人狮子子，何须牙上更安牙。

不是风兮不是幡，入泥入水与人看。莫把是非来辨我，浮生穿凿不相干。

佛法王法，更无两样。直下一刀，未为谛当。

唇上碧斑宾豹博，舌头当的帝都丁。频呼小玉元无事，只要檀郎认得声。

一即三，三即一，者一个，赞不及。天人群生类，皆承此恩力。

老老大大，岩中宴坐。帝释雨花，见个什么。

通身是，遍身是，观世音，无尽意。愿以此功德，普及于一切。

手提金锡，银山铁壁。对朕者谁，还云不识。透过玄关，青天白日。

独坐大雄峰，宗通说亦通。咄者老漆桶，不落有无中。

一棒一条痕，一掴一掌血。杀人能活人，不传之妙诀。

一喝当阳，寸丝不挂。挠括丛林，至今话欛。

三到投子，九上洞山。鳌山成道，已是自瞒。阿呵呵，惹得虚名走世间。

或处禅林，或居树下。或在僧房，或白衣舍。法惠写出如是观，单明张拙秀才话。

禅不参，道不学，个样村僧唱喏也。错错，一段风光无处著。

者村叟，能杰斗，踞胡床，一不守。临机拶着火星飞，惊起须弥颠倒走。

佛祖权衡，人天眼目。瞻之仰之，鼎分三足。休言六耳不同谋，断弦须是鸾胶续。

古佛行藏识者稀，为人一著太孤危。蓦然撞着白拈贼，倒腹倾肠付与伊。

森森松竹耸中峰，八面玲珑眼界空。尽向石根寻马迹，谁人亲见道林翁。

敲空作响人皆听，听听之时非是声。海藏龙宫留不住，却来个里现全身。

要得联芳继祖灯，直须发愤效卢能。三更月下传衣钵，惊动黄梅七百僧。

卷起帘来见天下，千古丛林作话欛。承天今日再堤撕，一段风光无缝罅。

威音那畔绝安排，个里何曾有去来。如是住而无所住，摩酰眼向顶门开。

唯凭者个荐严妻，借路经过般若池。撒手那边无避处，大洋海里火星飞。

威风凛凛实难栖，正是灵山受记时。老倒月林无别说，非心非佛总非非。

年来老倒觉痴顽，振作丛林岂等闲。珍重贤侯休更问，且容懒散卧云间。

龙潭吹灭纸烛，真个人天眼目。举似庞公点头，祖祖灯灯相续。

曹源一滴水，散作人间瑞。茫茫宇宙中，几个知惭愧。

山童山童，叉手当胸。高低普应，常在其中。

惺惺石上坐频呼，绝后依前又再苏。自古自今无变异，直教觑着眼睛枯。

月上女曾与么去，我今亦依如是住。明明今古不曾藏，一点灵光常独露。

以手策起眉毛，千圣从来不识。一会灵山俨然，说甚今朝昨日。

不属内外与中间，才落思惟入魔境。大丈夫儿不自欺，翻身坐断毗卢顶。

红日杲杲，切忌寻讨。拈得便用，无非是宝。郑州梨，青州枣，大抵还他出处好。

汉既不管，秦亦不收。人平不语，水平不流。

弟应兄呼画不成，谁人肯向里头行。自从家破人亡后，直至如今事转生。

用处天然别，更不落思惟。山河并大地，全露法王机。

全提正令，高低普应。三应三呼，谛听谛听。

自从胡乱后，更不少盐醤。开口便见胆，岂在语言上。

百丈卷席，马祖升堂。作么作么，验尽当行。

分明与么无无无，释迦弥勒是他奴。茫茫宇宙人无数，几个男儿是丈夫。

不落不昧，东倒西擂。铁壁银山，一时粉碎。不昧不落，且无造作。诚哉是言，不从人学。

突出难辨辨得出，师子翻身师子窟。哮吼一声天地空，惊起须弥高突兀。

未审魂灵往那方，无栖泊处露堂堂。水向石边流出冷，风从花里过来香。

如何是佛，更莫别求。相随来也，四大部洲。

叉手进前，寂子不会。杀人活人，好个三昧。这般阿师，丛林殃害。白云尽处是青山，行人更在青山外。

大唐国里无禅师，独弄单提见也无。茫茫宇宙人无数，几个男儿是丈夫。

真佛屋里坐，开口成话堕。幸自可怜生，教我说什么。

如何是佛殿里底，世出世间难可比。万国同歌河海清，稽首拜手元是你。

吃粥了也洗钵盂，已是分明说向渠。有时冷地思量著，点铁成金举世无。

拈得便用，胡麻厮缴。冷地看来，知恩者少。

一著高一著，一步阔一步。五百年间生，指出这条路。这条路，十圣三贤皆罔措。

非男女相末山主，今古堂堂常独露。常独露兮见也么，清声藉藉播寰宇。

香严上树，住住住住。拟问如何，葛藤露布。

前三三与后三三，不可承当不可参。更问清凉多少众，月移松影落寒潭。

堕落眉须不得塔，三文使尽见分疏。无端大岭重饶舌，数丈龟毛举世无。

日里看山好，好在什么处。要见老云门，不落第二句。

一字入公门，九牛拔不出。咄这野狐精，鼻孔都打失。

要个无禅底国师，才涉毫芒便取诛。堪笑这僧垂手处，道无便见有偏枯。

来说是非者，便是是非人。诚哉是言也，弄物不知名。

牛过窗棂，错为安名。大唐国里，不见一人。

馿放三千，马放八百。透过重关，未为英杰。

海神知贵不知价，留与人间光照夜。碧眼胡僧笑点头，谁知用处无缝罅。

