寰中天子𠡠，塞外将军令。佛祖出头，也须乞命。今日合作么生，将逐符行。

披牯牛皮，辊瞎馿队。带水拖泥，东倒西{犭屯}。黄梅七百无人会。

元正启祚，万物咸新。山形拄丈子，只么黑鳞皴，时来也解笑翻身。倒腹倾肠为君说，唱歌须是帝乡人。

忌口自然诸病减，多情未免有时劳。贫居动便成违顺，只得清闲一味高。

连城之璧本无瑕，何事生来便撒沙。跛脚阿师知落处，好冤家有恶冤家。

金乌飞，玉兔走。目前事，看不透。十日前，五日后，谁敢咳嗽。

无背面，有孔窍，转相亲，转料掉。凤台平，石城小。日下孤灯，果然失照。

竺土大仙心，东西密相付。谨白参玄人，光阴莫虚度。

与么则易，不与么则难。不与么则易，与么则难。金乌飞上玉栏干，眨上眉毛子细看。

上刀山，攀剑树。双暗双明，裂开捻聚。倒跨杨岐三脚馿，踢断岩头末后句。谁是其人，目前荐取。

一即三，三即一。剩则不足，少则有余。相续得去底，道将一句来。七十三，八十四。

一叶落，天下秋，布袋今朝又解头。古路不曾生寸草，慈明何事过汾州。

夜寒错认定盘星，金屑霏霏翳眼睛。教坏平人至今日，惺惺刬地不惺惺。

频频唤汝不归家，贪向门前撮土沙。每到年年三月里，满城开尽牡丹花。

九旬禁足，三月护生。护生须杀，禁足须行。云收天迥，雨过山青。出门句里入门句，鼻直眼横眉亦横。

一夏三个月，已过两个月。子细好生观，只余一个月。说与林下人，莫空度岁月。

一九二九，百拙千丑。昨日今朝，地迥天寥。少林门下客，立处雪齐腰，千载令人恨不消。

打圆相，女人拜。老杨岐，偏捏怪，依稀兔子吃牛奶。今日熏香瀹盏茶，岂是贫人思旧债。

一夜春风浩浩，拂尽千花百草。十二危楼一倚栏，珊瑚枝头日杲杲。

拄杖子，无规绳，有准则。长不得，短不得，恰好亦不得。

得也与么，未得也与么。寒灰烧杀人，冷地不可卧。丹霞烧木佛，因甚院主眉须堕。

六阴剥，一阳复。寒谷交肩，春容可掬。少室山高难措足，断弦须是鸾胶续。

闹中静悄悄，静中闹浩浩。侧耳听不闻，举步行不到。没誵讹，勿寻讨。鸦作鸦鸣，鹊作鹊噪。

至人无己，言犹在耳。万法作本根，天地相终始。一占帝与九龄梦，三听山呼万岁声。

九年面壁，有理难伸。三日耳聋，无辞可措。堪悲堪笑，自昔自今。尽道以心传心，一向将错就错。年代深远，疑案难稽。既然呷汁罪同，合与一状领过。

月不破五，岁不满百。窄处放教宽，宽处捻教窄。如冲天之俊鹞，如当路之白额。敢有近傍者么，骼。

九十日安居，二千年圣制。念念三世十方，步步十方三世。何如闹市里保寿面目全露，肉案头盘山自心密契。使府近有指挥，不许攀条援例。

六月火边坐，有眼无耳朵。铁蛇钻不入，铁牛冲不破。

散夏余五日，那事稳也未。争似长汀子，低头打觉睡。不管你金乌东升，玉兔西坠。生死到来，甚处回避。低声低声，墙壁有耳。

古人底，今人底。道著道不着，一场没巴鼻。象王回旋，师子游戏，洎合扶不起。

去年今年，八月九月。一树两树，丹桂离披。三枝四枝，黄花漏泄。于斯见面不相逢，于斯相逢复相别。老丰干心未歇，骑个无齿大虫，只管见人饶舌。阿呵呵，南北东西，一团生铁。

瓯峰布铁连阵，我曾长袖拂开。瓯峰掷金刚圈，我曾铁鞭击碎。没仇雠处起仇雠，无怨对中作怨对。今日何以报之，报之以此为最。

以大圆觉，为我伽蓝。过去诸佛罪不重科，见在菩萨理无曲断。未来学人，咄，切忌草里辊。

去年七月十五，去去留之不住。今年七月十五，住住推之不去。去也师子翻身，住也象王回顾。

混不得，类不齐，六爻宛转见重离。夜深下视千山白，不是其中人不知。

我有一言，彻根彻源。举之不全，听之不圆。拟问如何，苍天苍天。

我有一语，通今贯古。全主全宾，全规全矩。直下承当，未敢相许。

我有一机，对面提持。石火莫及，电光罔追。

我有一要，千差齐照。未曾拈花，不劳微笑。拟问如何，云横海峤。

我有一句，非默非语。日用见成，一时分付，依前罔措。

跛跛挈挈，列列{舟定}{舟定}。跛跛挈挈处，匙挑不上。列列{舟定}{舟定}时，炎天散雪。十有二年，来住此地，杨岐家风，未曾漏泄。今漏泄，秤锤元是一团铁。

烹金之炉，铸人之模，浄名一默。国师三呼，你诸人又向什么处摸索。

青山白云，红尘闹市，见成公案，理当即行。为什么不知有，公验分明。

山遥海阔古兰若，月白风清老比丘。万象森罗总宾客，相逢莫不小低头。

出得尘来又入尘，休论便重复便轻。试看门外清溪水，动静由来一样清。

一番风雨送寒来，底事开炉炉未开。寄语参玄诸上士，冷湫湫处且相隈。

厨库对僧堂，三门朝佛殿。南来与北来，一见一切见。

昼见日，夜见星，妙高山色青又青。便与么去，不惟打失鼻孔，亦乃失却眼睛。且过在于何，黄河从源浊。

瓯阜山头，龙蛇阵上，将头不猛，累及三军。自此江西湖南，便与么去，吴山蜀水，纷纷纭纭。重城夜月，青山白云，一度思君复恨君。

赤心报国丈夫儿，进退存亡己自知。盖世英雄宁畏死，一时忠勇更无谁。冶城夜月将军墓，蒋岳春云武帝祠。从此龙光山下寺，龟哥也著载丰碑。

三月二十五，芳春余几许。一道平常心，颠言及倒语。谩道举手摘杨花，那知漫空飞柳絮。趁流光，猛提取。吃粥了也，洗钵盂去。

不见一法在门外，平地无端自活埋。若是金毛师子子，急须移步入门来。

禅禅万万千，眉插鬓，耳垂肩。千花影里，百草头颠。或时虚空里钉橛，或时旱地上生莲，引得寒山子笑掀天。吟得新诗一两联，足成三百篇。

青山为家，白云作户。稳密田园，鸦飞不度。鼓腹台前一转头，不觉四月二十五。

长安甚闹，我国晏然。古人一期酬对，不妨奇特。未有出身之路，唤什么作我国。纵遇锋刀常坦坦，假饶毒药也闲闲。

一句如铁橛子，少室秤提不起，曹溪摇撼不动。有伎俩者一任左扶右持，无伎俩者不妨全体受用。巴蓬集壁，去天一尺。

鳞皴拄杖子，非长亦非短。东行西行处十分着力，归家稳坐时一味不管。着力处是我同流，不管时吾之道伴。且道伴同流是一是二，见成公案。

龙蟠虎踞，今古嶷然。楚水秦淮，滔滔无间。

玉转珠回着眼看，有相干处没相干。只将此个以为主，一剑倚天星斗寒。

进一步，退一步，镢头镢底无回互。以一机，夺一机，没便宜处讨便宜。插锹叉手田中事，是即担泉带月归。

蜀山楚水，江北江南。步步稳密，念念相谙。前三三后三三，眨上眉毛早不堪。

凛凛孤风藏不得，倒骑角虎出山来。大唐国里人无数，糓酒糓糟唤不回。唤得回，笑容未动，牙爪先开。

笑密庵巧，喜松源拙，扫临济喝，折德山棒。自谓不蹑前修，又道抛三放两。自谓无法与人，又道开口不在舌头上。

偃蹇苍髯十万本，参差翠玉数千竿。风敲月户三秋冷，雨打茅堂六月寒。

德山一棒，临济一喝。家贫难办素，事忙不及草。三千里外见誵讹，未免虾跳不出斗。

结夏解夏，灵山旧制。鹅以瓶拘，鱼以网系。风雷变化在今时，霄汉振飞何更拟。

罗笼得住，以此却不住。呼唤不回，以此却又回。且誵讹在什么处，恼乱春风卒未休。

晓披北山云，暮宿北山雨。来为北山人，须辨北山主。

是不是，非不非。交肩过，携手归。南泉不出方丈，为什么在庄吃油糍。今兮昔兮同一时，知音知后更谁知。

檐头滴滴，分明历历。好片祖师心，无端已狼籍。

道远乎哉，触事而真。圣远乎哉，体之即神。百丈遭喝，三日耳聋。水潦被踏，起来大笑。何似一指头禅，一生受用不尽。

锺阜龙盘，石城虎踞。牛首横前，方山傍住。正传阁上一观，不觉双眉陡聚，秦淮一带西流去。

庐陵米价没高低，直下承当已是迟。多少牙人并贩子，却来升合较毫厘。

七佛已前只与么，七佛之后亦复然。片云生晚谷，孤鹤下辽天。

没誵讹处最誵讹，美玉无瑕贵切磋。几度浑仑提不起，鼠肝虫臂总由他。

十一十二，无处回避。十四十五，充塞寰宇。者边那边，或去或住。一箭上红心，黄金如粪土。

风磨湛湛真空体，雨洗如如法界身。大地山河并万象，今朝与佛共生辰。

说时默，默时说。处处投机，门门合辙，正是虚空里钉橛。

大厦非一木可支，巨舟须众手可济。众手既集亦复同心，南北东西无往不利。

久晴不雨则旱，旱固可忧。久雨不晴则涝，涝亦可忧。不旱不涝，尤为可忧。不曾下得春时种，空向田头望有秋。

犀牛扇子破多时，全暗全明。问著元来总不知，最为亲切。无限清风与头角，成群作队。尽同云雨去难追，鼻绳在我手里。

四月十五，云龙风虎。扫荡欃枪，肃清寰宇。五月十五，松峦竹坞。明月作龛，白云闭户。即今六月十五，毒蛇横古路。

山前田地谁为主，喜见灵苗战晚风。将谓年年求岁稔，由来岁岁愿年丰。

三种病二种光即不问，且如何是法身。不识庐山真面目，只缘身在此山中。

密密绵绵细著工，从来此室不通风。庭前三尺齐腰雪，身在霭然和气中。

于食等者，于法亦等。于法等者，于食亦等。法食双运，平等普熏。

风前敲落珊瑚枝，白玉鞭头直下垂。要识香林家住处，水晶宫殿草离离。

我佛入深山，六载冷相守。中夜一举头，南辰对北斗。于此眼皮穿，一场成漏逗。普观大地人，此事皆具有。至今二千年，公案宛如旧。不见赵州曾有言，修行变作不唧衔。

直上觑，直下觑。七佛已前，闲家泼具。少室铁牛，黄梅石女。

百丈下堂句，云门顾鉴咦。进前叉手立，端的许谁知。

法身向上法身边，会得咸通无后先。一个矬来一个跛，担为一担更无偏。

平怀常实事同风，正在昏昏梦寐中。扶起脊梁重猛省，莫教蹉过五更锺。

一句子，有时坐断乾坤笼罩今古，有时风高月冷海晏河清，有时变化晦明兴云致雨。今日总抛向面前，切不得世谛流布。

凭栏拭目旧山川，叠叠峰峦带晓烟。不是梦中论梦事，今朝正是普通年。

白发垂垂一叶身，今年贫似去年贫。住山不与山为主，水石烟云也笑人。

与么也在我，不与么也在我。明眼汉担拄杖遶天下横行，为什么透这些子不得。

二千年前，灵山付嘱品。二千年后，吴地流通分。

把手同归者，琅琅笑语新。移身藏北斗，举步入南辰。少室残冬雪，武林三月春。辘轳千万偈，顽石两眉伸。

知之而行，见之而止，对面白云千万里。言中定旨，语外明宗，一重一重复一重。斯门寂寂无关锁，清坐不知谁与同。

未出胞胎事已蹉，出胞胎后转誵讹。韶阳拄杖头边眼，供佛烧香不在多。

天高地迥，海阔山遥。秋风袭衣，拄杖{孛}跳。

初三十一，上上大吉。中九下七，有口挂壁。双林傅大士儒履道冠，蒋山梁宝公剪刀曲尺，笑倒生公台畔石。

有句无句，如藤倚树。树倒藤枯，毒蛇横路。咄咄咄，缩头去。

诸佛机，祖师意。百草头，双眉底。不可得而一，不可得而二。赵州关即且置，云门曲作么生。一堂风冷淡，千古意分明。

座已升，衣已披，法作么生说。但得雪消去，自然春到来。

五九四十五，太阳开门户。一点微云何处来，散作人间三日雨。晓来忽推窗，所见非常处。白玉作楼台，烂银为国土。盐官王老师，欢喜无着处。拈起须弥槌，击动虚空鼓。清音闻远近，雅韵贯今古。法眼和一通，听之犹莽卤。古人有言兮，千年田，八百主。

最初机，末后句。有准绳，没规矩。岂可错承当，岂可错分付。

初五初十，铁蛇钻不入。有也莫将去，无也莫将来。南岳自南岳，天台自天台，那更峨嵋对五台。

药山休去，直得三十二相八十种好，一时现前。然虽如是，也好与一杓。

虎丘家风，内空外空。十分富贵，十分贫穷。有时扬声止响，有时诈哑佯聋，犹是平常小脱空。

青山门外白云飞，杨柳溪边引客归。莫怪坐来频劝酒，自从别后见君稀。

敕书来自九重天，宝墨琳琅色尚鲜。移取岩间枯树子，和根植向鹫峰巅。

外息诸缘，心行无路。入得无门之门，犹较昔日三步。灵踪不在猿啼处。

髻中珠，只者是。如优昙花，时一现尔。坐断意根，方能侧耳。

心同虚空界，示等虚空法。证得虚空时，无是无非法。

一人跨三脚馿，一人骑三角虎。三家村里交肩，万仞崖头移步。

簇簇上来，却之不回。簇簇下去，留之不住。于斯立片时，瞬目不扬眉。

巴陵三转语，南源女人拜。人贫智短，马瘦毛长，灵鹫峰头一炷香。

渠侬家住白云乡，南北东西路渺茫。几度欲归归未得，忽闻岩桂送幽香。

眼中物，物中眼。雪峰辊三个毯，睦州担一片板。

未见此老人已前，上是天下是地。既见此老人之后，山是山水是水。一别五十年，恩怨通身是。没量大人，抬脚不起，累了儿兮累了孙，恼乱春风何日已。

大仙心，休莽卤。三十三，错分付。细推穷在何处，只知昨日雨今日晴，而不知今日晴昨日雨。灵云陌上桃花飞，翻忆玄沙未彻语。

常在途中久不归，可怜庭户草离离。青山门外忽相见，问著刚然道不知。

此君面目甚分明，曲曲斜斜是几茎。但得一回亲见后，不随风雨听虚声。

作么生，是什么。狮子当门，猛虎据坐。千人万人，一个半个。石火电光中，掣断黄金锁，拟议依然还蹉过。

山苍苍，水茫茫。直下是，非相当。整三玄戈甲，淬三要锋铓。举意非他物，回眸即故乡。好将马祖旧游地，题作渝州选佛场。

云门一曲，腊月二十五。惊起陕府铁牛，撞倒石霜角虎。时节既相当，因缘难莽卤。

人人有一坐具地，占断犹来自祖翁。四界打量量不尽，及时耕种待秋风。

峭峻门庭，平白道路。担板睦州，面壁鲁祖。不问南来北来，东去西去，须信长年不出户。

春山青，春水绿，独立危亭看不足。李花白，桃花红，一色同中又不同。知音惟有寒山子，拊掌歌笑临春风。

闰二月十有五，灵山有语今分付。心洞十方，通今贯古。途路未归人，朝朝复暮暮。不醉桃花村，定入杏花坞。何如相唤复相呼，飞来峰下吃茶去。

修行作佛人无数，捏目无非是乱花。十劫坐来还懡{忄罗}，不图打草要惊蛇。

一非一，二非二。仰面不见天，低头不见地。一即一，二即二。仰面见青天，低头亦见地。

与么来者，过者边立。不与么来者，过者边立。与么不与么，花须连夜发，莫待晓风吹。

我有一语，在在处处。提起分开，放下捏聚。两手持来，一手分付。江西曾有言，以此个为主。

八月初一，好个消息。积雨报初晴，新凉生八极。禾稻满田畴，催人早收拾。一颗颗，一粒粒。宜爱惜，莫教遍地成狼籍。直待去年今年，官租私租，一时还毕。不妨一饱忘百饥，鼓腹讴歌度残日。

一月相抛不出门，几经花县几烟村。桑麻影里炊香早，松竹阴中笑语温。幽磬朝离迎白日，疏锺晚泊送黄昏。卷旗收阵归来也，谁是知恩与报恩。

十月十有五，败叶堆云，寒风推户。明窗下，东司头。东行西行，总是提持处。参玄人，须记取。古人有言兮，百岁光阴切莫虚度。

空手把锄头，步行骑水牛。人从桥上过，桥流水不流，动地清风来未休。咄，下座佛殿，别听因由。

月五日亦五，那堪时正午。采药药最灵，问疾疾即愈。

贤明宰辅圣明君，好语山中喜得闻。愿饮淳风餐至化，五香敬作一炉焚。

清浄慈门刹尘数，共生如来一妙相。以大愿力出世间，示梵王身宣正法。三十六旬有六日，惟有此日最吉祥。稽首殷勤一瓣香，万岁千秋为寿考。

宸奎飞下九重天，凤舞鸾翔墨色鲜。水石山云最佳处，殷勤一炷玉炉烟。

尊临四海圣明君，步步毗卢顶上行。自己法身只者是，巍然千古振佳声。

参禅须是铁汉，着手心头便判。直趣无上菩提，一切是非莫管。

涅槃心，差别智。一非一，二非二。自古诸上贤，曾未达斯理。直饶恁么会得，也是乌龟行陆地。

然灯之前，六六三十六。然灯之后，九九八十一。数目甚分明，因甚数不出。数得出，弄到弥勒下生，依旧杳无消息。

溪山送别出门日，云水相迎得路时。七佛轨仪持钵去，满船载得月明归。

五髻峰头望海东，烟重重又水重重。同人相见论心事，又得西来一信通。

灵山一别二千年，圣世重逢岂偶然。细掬清泉揩老眼，豁开云雾见青天。

云漫漫，水漫漫。往来一致，高下同观。炊无米饭，饱不来入甚易。吃粥了也，洗钵盂去还难。难难，冬不寒，腊后看。

室内孤灯只自知，入流须辨截流机。辽天一镞三关外，玉兔金乌不敢飞。

一竿丝线两金鱼，不犯清波意自殊。斜拽蓑衣遮盖后，空余明月满江湖。

恁么说话，大似肥处添，瘦处减。殊不知东山老人，惯得其便。

昭昭心目色尘里，晃晃色尘心目间。直下裂开犹是钝，那堪随步万重山。

善法堂前探浅深，寒涛平地涌千寻。探竿靠壁出门去，也是贫儿拾得金。

不是风兮不是幡，堂堂摆手出重关。可怜守待鸡鸣者，犹在昏昏醉梦间。

宾中主，主中宾。在窟狮子，互换嚬呻，相识如今能几人。

头上漫漫，脚下漫漫。拄定即易，瞥转还难。金刚宝剑逼人寒，不堕机锋句外看。

嗟叹声中偃仰时，三千世界草离离。若教老汉明斯旨，鼻孔从来向下垂。

朝西天，暮东土。玩水游山，徐行款步。是则不动道场，不是亦在里许。谁为证明，石霜角虎。

天寒人寒，影草探竿。总在里许，振鬣摆尾，水面依然平似砥。

杨岐谈笑之中，换了白云心肝五脏。而白云愤闷之际，抉了杨岐鼻孔眼睛。若在今时亦未可，祸不入谨家之门。

问处赤心片片，答处不负来机。今有问灵隠，如何是实际理地。天长地久，海晏河清，恁么则事同一家。自天祐之，吉无不利。

京师出大黄，浑仑不覆藏。朝生金凤子，平地快翺翔。

北山高处望乡关，一度登临一解颜。目力穷边无限意，应难写向画图间。

父母非亲亲是谁，双眸烱烱带双眉。含元殿上不相识，正是岷峨相见时。

我有明珠一颗，久被尘劳关锁。而今尘尽光生，照破青山万朵。

佛法遍在一切处，一切处求不可求。鼓腹台前成现句，牧童也解倒骑牛。

北磵磵边才缓步，石溪溪畔又移身。俊哉龙凤亲生子，何必南阳令斩新。

急水上旗翻五色，飞流中球辊百花。相逢相笑勿相笑，人途在中未到家。

没弦琴三弄五弄，无孔笛一声两声。明月浮空天似水，长安归梦恰三更。

白{亻幺刀}丛中第一尊，硬将明越作台温。将头撞破虚空后，又把金针锁细痕。

平林风静坞云轻，一掬寒泉荐客情。会与此山重有约，何妨一日一经行。

万里江山图画开，锦帆归去记重来。好于仿佛烟云里，添个翩翩驲使催。

父翁伯季忠清节，凛凛同班立圣朝。次第到孙孙又子，老僧屈指日非遥。

单提一字赵州无，三尺吹毛也不如。万别千差齐斩断，白云不敢犯清虚。

五月寒云湿不飞，临辞无语思依依。此心不许江山隔，时听除音来竹扉。

明知为学日有益，不知为道又如何。但觉家贫身渐老，聪明不及旧时多。

有佛处不得住，铁鞭击碎珊瑚树。无佛处急走过，澄潭不许苍龙卧。三千里外莫错举，剔起眉毛眼卓坚。与么则不去也，百城烟水难图画。摘杨花，摘杨花，未容眨眼早忘家。赵州舌本悬千日，石火电光追莫及。纸灯吹灭便知归，落在吾家第二机。翻身倒握乌藤去，千圣罗笼不肯住。何时砥柱障颓波，大扇真风满寰宇。

错向南来犹自可，归乡一错更难追。果然到底错将去，三十六江流向西。

水落曾知杓柄长，家风从此转凄凉。有时浪起无风处，冷看截流人自忙。

衲僧命脉顶门眼，点着无端头角生。犹幸家园田地稳，得深耕处且深耕。

谢郎无月夜撑船，不觉平沈偃水边。随手一篙盘得转，浑家洗脚上床眠。

磨砖大士眼觑眯，归去高声唤醒伊。好个打车消息子，无端错付马驹儿。

面门角眼倒生筋，今佛谁为第一身。此去炷香三拜起，防他左语子扇人。

平常不露锋铓句，凛凛风霜威自全。脚未跨门先照顾，那知已丧髑髅前。

望州乌石未相见，南岳天台几对谈。引得庐山曾失笑，至今满面是羞惭。

不见德云闲古锥，淡烟寒日水涟漪。风行雷动他山上，也好低头问讯伊。

自怜一点不揩磨，开眼还同合眼过。莫道浑家全淈{氵盾}，瞒他些子看如何。

咫尺曹源有路通，游鱼何事自迷踪。有声为到不平处，一点尘泥断不容。

是是金鳞犹滞水，非非狮子又翻身。蜀山佳处是非外，佛法凭谁作主人。

皎洁清光艳艳寒，几回捞摝犯波澜。凭谁说与寒山子，莫把吾心一样看。

澹泊虚闲未动爻，有何单拆与重交。太平时代合如是，卦子逢人莫乱抛。

踏不着处一搭子，烂如生铁硬如泥。金陵寻遍无寻处，定在鄮峰东岭西。

老倒杨岐没脑门，行藏驵侩许谁论。碧云深处问端的，他是他家九世孙。

露迥迥地趁不去，时复深村荒草行。一色皮毛都换了，荷担须是者众生。

天地为炉烹不破，不通风处却通风。自从透得归来后，方见一重还一重。

南方展转扣西来，口欲谈而擘不开。乙马三寅领将去，溪边婆子笑咍咍。

云锁苔封势崄巇，也曾敲击费轮槌。只缘入作不得处，忘却心行路绝时。

百城烟水夜光寒，巾子峰头曾细观。转得身来天已晓，目前赢得黑漫漫。

虎锡高腾上虎岩，虎岩老虎气耽耽。袖藏济北爷儿手，不捋其须心不甘。

隠密全真处，浑仑未剖时。从来只与么，不用讨瑕疵。

大地犹如一粒粟，而今此语付何人。时时撮向掌中看，吴蜀江山一样新。

昼漫漫地夜漫漫，高下峰峦总一般。身在洞然明白里，勿于明白里头看。

者汉本来无面目，几年向外空驰逐。蓦然忆着便归来，六六依前三十六。

行海无风戒月孤，新开鹿苑旧规模。一千七百传灯上，样子分明见也无。

坚顽岂是铸成底，雨洗风磨只自如。勿谓全然不照烛，山精破胆已无余。

寒涕垂颐懒不收，肯将佛法挂心头。针筒线袋也拈却，古毳从教烂坏休。

八十四人善知识，亮公把手不同归。知君家住西江上，休听滩声说是非。

住在何方号阿谁，默然不答笑熙怡。知君不是北来者，下载清风合自知。

三年共住不相识，眉目横分鼻修直。狭路逢渠何所之，欲上凌霄峰顶立。凌霄一峰插天高，余峰起伏皆儿曹。我曾眺目察秋毫，三千刹海空劳劳。峰顶老人八十二，湛湛双眸映秋水。戏笑怒骂謦欬声，总是吾家第一义。老人问汝来何从，进前叉手宜当胸。更看武步生清风，何愁老人无笑容。

拈花微笑争端起，面壁安心闹铺开。数到老卢明上座，使人心识一时灰。

夜来归梦遶乡关，沧海何曾碍往还。有问大唐天子国，为言睹史在人间。

甜似黄连微带涩，苦如甘草略含辛。一回点过一回别，只恐难瞒无舌人。

乌云屯了白云屯，云敛棱层四面分。平实崄巇都坐断，且无花雨落纷纷。

去到双林见旧游，眉弯新月眼横秋。寒暄未举宜先问，因甚桥流水不流。

本体温如又莹如，拟心雕琢费工夫。自家宝藏只这是，切莫揩磨染污渠。

海南一片旧田园，松竹迎风幸可怜。拂拭藤枝倚床畔，堤防人问祖师禅。

径山收得江西信，藏在山中五百年。转送相模贤太守，不烦点破任天然。

霞服云冠游上苑，芒鞋竹杖过幽扉。故山青草累累冢，羞见先生化鹤归。

矮窗岑寂中，一字一点血。血尽笔秃时，止止不须说。

收拾残花贴故枝，游蜂舞蝶谩纷飞。莫教嗅着无香处，懡{忄罗}还从旧路归。

顶门些子娘生发，刬了还生卒未休。斜把金刀勾得着，一毫头是一毫头。

吾宗一德山，天下同仰企。寥寥数百年，清风来未已。汝名今与同，初非犯其讳。人前一呼唤，不觉耸众耳。易以艮为山，辞以艮为止。宜将止易山，只移一画子。吾当尊前贤，不得不如此。

家有良医病转多，无栖泊处最誵讹。水如蓝也花如锦，依旧檐声滴旧窠。

妙喜胸中流出底，重华天子手亲书。大千俱坏此不坏，别板刊行亦听渠。

支干念二金钉子，变态无穷无尽时。尽大地人都钉定，先生知后更谁知。

机轮瞥转已多时，苦涩分明只自知。辘辘放身随浪辊，傍观赢得眼如眉。

不惜浑仑次第佥，把将来语太无厌。而今一片落谁手，管取甜时彻蒂甜。

髑髅沥尽眼头宽，炯炯圆明一颗寒。莫怪年来昏怛甚，钟声却被鼓声瞒。

少室门庭冷似冰，可师曾此一沉吟。夜阑各自知寒冷，莫待齐腰三尺深。

石头一路平如掌，步步风波险处行。渡马渡馿都莫问，等闲夺得祖师名。

长江一苇浪花开，合国咸知不再来。千古凭栏一惆怅，岂知脚下滑如苔。

老蚌虚含素月胎，庭前花雨自成堆。吾将倒转风雷舌，未必缤纷动地来。

柳陌花衢烂熳游，不知日月去如流。抬眸忽见家山在，双手难遮满面羞。

道无修证，入山何为。法无去来，出山何之。黄金屋宅草离离，天上人间说向谁。

六载入山缘底事，复缘底事出山来。毒心毒行人难见，但见春风笑脸开。

觉天无云，性海无风。玉轮蘸影，金浪翻空。非惟观世音，我亦游其中。

春禽昼啼，秋虫夜吟。有耳皆闻，何独观音。如是而知，如是而觉。面目现前，超诸余学。

燕语鶑吟，鸦鸣鹊噪。声有差殊，闻无颠倒。闻性既寂，声尘亦空。一点悲心，在处圆通。

六用如如体不分，耳能观色眼能声。而今老大宜安分，眼自观兮耳自听。

轮数珠，泛莲舟。觉天云静，性海风休。以悲为心，救众生苦。以慈为眼，观众生忧。众生何忧，忧忘内修。众生何苦，苦于外求。故现宰官身，所说宰官法。不出乎尽忠孝，守名节，保禄位，教子孙，勿坠于箕裘。夫如是普门一十九类，楞严三十二应，熙怡微笑，唯唯点头。公堂日永篆烟浮，誓与慈容同去留。

左提鱼篮，右搴衣袂。浩浩尘中，一声活底。倾国倾城眼豁开，早已白云千万里。

镜里精神，风前调度。手执莲经，换人肠肚。锦鳞吞钓上钩来，黄金骨已腾空去。

草离离，发垂垂。神出鬼没，佛眼难窥。能坐毗耶之舌，而不能出女子之定。能行法王之令，而不能免迦叶之疑。五台山势峭巍巍，返掷还他狮子儿。

狮子吼，无畏说。空处挨，紧处捻。彼上人，缩却舌。不二门，都败阙。五髻童真七佛师，却证乌龟成白鳖。

呵二乘，弹十地。以强词，夺正理。问疾人，根到底。语与默，都不是。金粟如来居士身，尽大地人扶不起。

儱侗十围腹，婆娑三尺躯。折拄杖搅无边香水海，破布囊贮百亿须弥卢。等个人{口悉}哩{口悉}哩，觅文钱苏噜苏噜。天上无，地下无，四明山色开画图。

放布袋而立，携布袋而去。他日下生来，别道一转语。补处之尊，弄真像假。抛却内宫，来使奉化。回观时髑髅眼睛沥未尽，紧靠处布袋骨董放不下。放得下，未必遭人强描画。

倚杖而立，示真般若。手中册子，云何抄写。长老若不放下，疑杀后生尊者。

常宴坐，常危立。一片虚凝，万境空寂。岩前花雨已狼籍。

只解踞虎头，不解收虎尾。你若讦露人，人也讦露你。出没虎声中，卷舒牛迹上。半是小儿嬉，半是大人相。

执爨灰满头，扫地尘扑面。岩下细思量，一场不着便。

道兮无贫，德兮有邻。五峰双磵，谁主谁宾。相靠而睡也，象王回顾。相呼而笑也，狮子嚬呻。噫，不省这个意，修行徒苦辛。

双磵底，五峰前。块石上，磨松烟。多无一两字，少有三百篇，明明此意落谁边。

微风吹，岩松鸣。听愈好，吟愈清。浑仑一句子，文彩甚分明，笔下如何写得成。

左手执卷，右手指示。觌露不覆藏，几人知此意。回首台山锁寒翠。

对面抚掌，两镜相照。双磵与五峰，冷地齐失笑。唤作普贤还料掉。

面壁而坐，见成行货。立雪求之，还同蹉过。须知罪犯弥天大。

来泛一杯千顷浪，去携只履万重云。自言传法传何法，故我思君亦恨君。

万浪千波一苇横，翩翩只影可怜生。老萧若会截流句，杨子江头放你行。

竺干正眼，震旦心宗。一点水墨，两处成龙。至今匝地生清风。

诸缘息时，伎俩尽矣。了了常知，不是不是。莫被胡僧谩着你。

无言说中，广说信心。洞然明白，非去来今。风病因兹转更深。

古佛无心，知之者谁。双峰点首，石女攒眉。错付黄梅个小儿。

能与么去，能与么回。青松郁密，白发摧颓。岭南消息几时来。

字则不识，宗说俱通。如风吹水，如日行空。破荡箕裘是此翁。

鹰窠大士，示现无方。生于宋代，老于齐梁。杖头刀尺，隠显全彰。巍巍堂堂，炜炜煌煌。至今坐断独龙冈。

菩提有树镜无尘，玉兔怀胎入紫宸。七百僧龙第一座，信衣推与负舂人。

大庾岭头提不起，本来面目尚埃尘。南枝不放春消息，也是茫茫漏网人。

荷泽元来不姓高，岭头一网竟难逃。尔曹若不论知解，知解无因到尔曹。

出岭超方，九上三到。一槌便成，未是性燥。诵过水偈，闻色空义。搅炒肝肠，睡不成睡。棒头领旨，句下明宗。夜半鳌山，如鹤抛笼。象骨岩高，中有鳖鼻。千五百人，中伤者几。三球并辊，大用全提。石火莫及，电光罔追。大地撮来，如粟米粒。今昔行人，看之不出。望州乌石，日炙风吹。万福曾郎，眼戴双眉。

者风僧，甚举止。木铎一摇，声在人耳。邈吾真处点着便行，咬生菜时触着便讳。明头暗头拶着便转，今日昨日扶着便醉。或于道吾手里倒送枪头，或于临济面前满倾恶水。如斯伎俩，果能成褫人，建立黄蘗宗旨者耶。况其掣狂掣颠，有头无尾，是皆不逃大仰之谶盘山之记。末后若不向东门南门西门北门觅个走路，定不免新妇子老婆禅小厮儿抚掌笑你。

邈得先师真，鼻孔不相似。大悲院里归，馿鸣较些子。

师荒村古庙兮，人绀宇莲宫。师纸钱堆里兮，人璎珞聚中。师捞{丷/八}摝蚬兮，人打凤罗龙。师鳣鲜枯槁兮，人玉食雍容。师与人隠显各异兮，卷舒一同。为华严之弟兮，不入华严保社。为洞山之子兮，不绍洞山门风。欲遁其迹迹愈著，欲晦其名名愈崇。夫能谨初护末，不沿他酒台盘兮，人莫知师之所知。师独乐其乐，乐亦无穷。果如是兮，安有今日。持短尺以量虚空，磨淡墨以邈虚空者哉。

古庙炉灰冷，长江烟水寒。再三捞摝得，难上酒台盘。

湖水湖山面面奇，烟云风月总新诗。悠然句意不及处，也解将牛作马骑。

肩耸湖山瘦，眼明湖水秋。往来谁是伴，白鹭与黄牛。

谿桥馿子失脚处，百尺竿头进步时。顶踵一时俱换了，依前只是郁阇梨。

骑馿过溪桥，一踏桥梁折。桥边万朵山，拊掌笑不歇。

褰裳登九重，走笔书十三。两头俱不住，临去又图南。

飞锡五天云冉冉，泛杯南海浪悠悠。一毫头上轻收拾，不是冤家不聚头。

前溪渌涨雨初晴，浮笠波心掌样平。伎俩由来只如此，放教急急奔前程。

檐前负日暖烘烘，败坏重加补缀工。尽大地人穷性命，都卢札在一针锋。

数黑豆子老和尚，石上松根得意时。自怜末后一句子，只许天边明月知。

机语相符句合头，离钩三寸已吞钩。孤舟短棹都抛却，直得朱泾水逆流。

心与虚空讲未终，一呼回首一开容。勿言去后无消息，云外西山翠扫空。

一双破草鞋，无跟又无耳。袈裟包不得，拄杖挑不起。只知赤脚下桐城，不免桐城人笑你。

尽道家贫卖笊篱，泼天富贵许谁知。风前敛手一转语，未必丹霞识得伊。

大机之用谁担荷，断际孤风不可追。济北少年曾未委，风光太子已先知。

折脚禅床接断薪，犹堪伛坐揖高宾。明知裂土熏天富，难鬭他家彻骨贫。

法地安然不动移，振身而立亦相宜。勿于起坐经行外，别讨大唐天子师。

一点悲心擘不开，镬汤衮处笑盈腮。希奇之事朕深信，是与君王说法来。

搜索乾坤宇宙间，中原之宝秘形山。若非呈似老兴化，往往人将作等闲。

千株松下谒癯仙，冷淡烟霞别是天。授与刀圭元不识，却来携手水云边。

持来面目已全彰，出就呈机验当行。千释迦文万弥勒，都卢摄入一身光。

去国迢迢路八千，归心日夕九重天。当机不领到家句，且向途中快着鞭。

搅海狞龙头角露，出林老虎爪牙张。至今六合风云里，浩浩来登选佛场。

觌露风猷第二机，电光石火较迟迟。丹霞去后无消息，又见牢关把定时。

收拾山云海月情，团栾鼻直眼眉横。龟毛拂子兔角杖，敲得虚空嚗嚗声。

明暗双双机夺机，阿爷手里觅便宜。果然老底能轻信，输却日轮当午时。

老子先行行不到，郎君末后太过生。倚天衡岳最深处，雨过寒光泼眼明。

辊绣球，打瓦鼓。半巴音，半鲁语。心胆倾，面目露。不可描，不可塑。故天下称之曰东山演祖。

师之出处，师之面颜。云横楚甸，雨过淮山。阅其语录，见其作用。玉转珠回，云兴泉涌。寂岩之道，莫能形容。我今赞之，持尺量空。

调古风高，神清气逸。闻一唯升素王之堂，见微笑入空王之室。恢恢绰绰兮以一而贯万，寂寂寥寥兮会万而归一。此岂非八十三，住龙床角边。南山之浄慈，佛照之真子，北磵老贼者耶。

破蛰之雷，指南之龟。斫圆玉斧，刮膜金篦。噫，非师而谁。

这慈尊，曾自赞。煮不熟，烧不烂。有软顽，没思算。秤须弥重四两，量虚空阔丈半。更有白{亻幺刀}不是处，付与无闻，从公理断。

寒浦先零之姿，古岩后凋之操。雪满颠一味寒酸，云半肩十分枯槁。任缘去住也，随处有余。信手拈来也，用时恰好。虽云理绝思惟，其柰事关怀抱。倚天长剑用还磨，分付明岩彻长老。

万里晴空，一声霹雳。尽大地人，掩耳不及。浩浩清风生八极。

三岩日暖经行地，双径风清宴坐时。昔不少年今不老，如何描邈使人知。

虚空寥寥，吾之体也。万象纭纭，吾之用也。青山白云，吾之宾朋也。山色溪声，吾之言论也。作是说者，画师之所不能幻也。夫画师所不能幻者，吾亦不知吾之为谁也。故强名之，曰石谿老冻畐也。

寒浦先零之姿，古岩后凋之操。雪满颠一味寒酸，云拥肩十分枯槁。任缘而住也，触处有余。随机而应也，无适不可。家法森严，钳锤糙暴。承当者谁，如溱长老。

色见声求，二俱不是。离声色外，转没巴鼻。石火光中，掣电影里。要见石谿，且莫瞌睡。

水中之月，镜里之形。一顶春雪，半肩秋云。观而无观曰正观，闻而无闻曰真闻。画工作汝汝即我，居士识吾吾非君。是兮非兮分不分，赞之毁之徒云云。

父前行，子后随。不肖孙，愚且痴。三昧门，各自知。入深村，草离离。风前翻忆老杨岐。

清空片云，古潭万象。飘然何来，湛然何往。识则不识，知而无知。铁壁银山，挨开者谁。

佛祖亲传真命脉，橘洲笔底发渊源。郁乎光焰十万丈，只贵知音一印传。

年来佛法带誵讹，十卜干千不较多。寄语东林略抬手，看伊眼脑是如何。

我有一方田，于中息万缘。生涯虽寂尔，日用不徒然。知足长年乐，无求在处禅。西邻知此意，松竹销寒烟。

参玄曾未造玄微，肯学新丰十不归。归举清凉答佛话，教娘知有祖师机。

拖云从龙去又回，无心却似有心来。只因怕失老僧约，永日岩房拨不开。

自家汗气不曾觉，口未曾开人已知。熏出苏州二石佛，一人掩鼻一攒眉。

英标拔俗一千丈，壁立孤危不可攀。南北东西徒斫额，谁知步步在其间。

火冷灰寒老病身，一灯深夜伴孤贫。忍将滴滴思乡泪，说与溪头问疾人。

天地同根归一指，先生三四已为多。等闲竖起拳头处，数量如何数得他。

生在如来家，须学如来行。诸念入正念，有诤归无诤。

少林佛国不再见，台山大会堪凭□。彼何人哉我何人，眨起眉毛宜猛省。

有十不归今且归，不愿再见今再见。古今大道常坦然，各自当门通一线。

不到庐山不是僧，斯言斯语亦何曾。珙今兴尽还归去，五老依前倚碧层。

依师参扣到无参，只么呼三应亦三。话到不相辜负处，泸南元是旧泸南。

居从岩洞友熊罴，养在侯门送石溪。要识将军成物意，往来莫作听猿啼。

卷起何如放下时，微风轻撼碧云垂。夜深动地蚊雷吼，病枕安然总不知。

一微尘里三千界，半刹那间八万春。如是往来如是住，不知谁主又谁宾。

剃除绀发搭伽梨，经卷轮珠常自随。欲扣玄关参自己，好看实际访俱胝。

桂岩桂子久飘香，时节催开选佛场。莫作末山施半杓，使人特地唤娘娘。

来日台山大会斋，隔身句子绝安排。如今已落无闻手，双放双收机莫偕。

勿游鱼鲁刁刀市，莫逐千干十卜人。他日有缘重会面，金毛狮子要嚬呻。

细探道德五千字，字字君家说底书。要识玄之又玄旨，淡然清对了无余。

年来个事带誵讹，十卜千干不较多。狭路相逢略抬手，看伊眼脑是如何。

辣辣辛辛一味禅，惯常岂在杓头边。一千五百善知识，未出门时话已圆。

戴起还同放下时，好观实际访俱胝。至今五百年来下，一段风光付与谁。

处尘劳界住深禅，几度悲心碎复圆。得失是非都放下，头头皆我旧山川。

庭前荒草正萋萋，却忆丹霞刬去时。莲社峰高相见了，回来却把圣僧骑。

大悲心上流出底，呼为切脚若为评。不知切脚什么字，写不成兮呼不成。依依稀稀如半月，髣髣髴髴若三星。分付老昭诸善士，生生世世寿康宁。

末山一境不露顶，直下全超五障身。佛国无边皆自己，台山大会付何人。苾𫇴草碧枝枝秀，菡萏花红叶叶新。外祖深恩只者是，一庵和气暖于春。

患累资生无有涯，选官选佛学丹霞。须知发刬殿前草，不碍萱开堂北花。万法从心心是正，一心逐物物皆邪。夜窗寂寂青松下，究彻根源始到家。

三春去向那边去，九夏来从屋力来。一喝两头俱坐断，人天眼目与谁开。乌飞兔走，地转天回，时有清风匝九垓。寒山子满头灰，引得丰干笑满腮。

善恶不思，名为顶句。内外绝依，名为得住。时时寂寂惺惺，时时退步荐取。如是三十年，觅之总无处。觅无处，赢得双眉时陡聚。

日永风清，雷奔电卷。无位真人，略通一线。急须着眼看仙人，莫看仙人手中扇。

百年将底作津梁，直指心田是道场。八万四千安乐法，只于此处（指胸）可承当。

没便宜处讨便宜，无位真人小厮儿。如是去来如是住，无时不是在家时。

弃却金轮尊贵人，要来平地讨艰辛。如斯面目尘埃甚，更说优昙别是春。

披草衣，执具书。面不洗，头不梳。是文殊，非文殊。拟议台山路转迂。

愿海散香风，花披菡萏红。锦鳞方上钓，金锁已腾空。

日高花影重，风暖鸟声碎。在在圆通门，门门观自在。宝陀峰顶较些些，片月分辉照沧海。

一叶莲舟泛渺弥，诵观音也戴阿弥。希奇妙相毫端上，五浊众生知未知。

顶戴阿弥，不假花冠之累累。肩披藕丝，不必璎珞之垂垂。孤然不倚，俨然若思。我于一十九类三十二应身中次第观之，而无如是抱膝安闲大自在之风规。

矬而肥，肥而痴。肩驼背负，或徐或驰。回头处，微笑时，此意明明说向谁。

跨水行人语不符，绝江足踏一茎芦。此时独自栖栖去，今日人将入画图。

高厚同源，万殊一体。卓尔何来，湛然非止。览蜀天云，挹龙渊水。际会如斯，孰穷所以。正知知之，不出乎是。

兄难兄，弟难弟。马祖真，只这是。撼动西江十八滩，水面无风波自起。

各呈见解，互逞机锋。石火莫及，电光罔通。抛下拄杖而立，不同草草。拈起拄杖便行，亦岂匆匆。者里著得只眼，许你亲见庞公。

昨日与今日，同中却不同。狞龙搅沧海，俊鹘摩青空。宗眼明如日，机轮疾似风。丹霞回首处，遍界觅无踪。

第一句，言不及。见利忘锥，何得何失。拈起放下，翘足而立。文殊维摩，枪箭交击。果不可当，一掌推出。纵是舜若多神，额头也须汗出。

普济把定，被庞公痛处一锥。直得左转右侧，前依后随。笊篱提起处，相呼作舞时。若言依样画猫儿，定把黄金铸子期。

识得子丑寅卯句，应须继绍此门风。如王仗剑当堂坐，佛魔俱拂一时空。

宗门中令嗣，合眼坐禅处。平地打球子，急须着眼觑。两挑挑得上，三筑筑不住。筑得住依前，辊向球门去。

野火炎炎何处起，紫烟红焰便烧人。须知坐卧经行里，见得无殊用得亲。

前溪绿涨雨初晴，浮笠波心掌样平。伎俩由来祇如此，放教急急奔前程。

也大奇，也大奇，卷舒出没看全机。若非鉴物张华眼，未免随人说是非。

圣量凡情浄尽时，转身无路事还非。屋檐下过粟畬里，马腹馿胎一道归。

自家冷暖自家知，祖意西来更问谁。全体承当全体是，须弥顶上戴须弥。

不坏身正是，正是不坏身。适来曲多少，扭得鼻头辛。

巨岳何曾乏寸土，演若迷头狂未回。参寻喜有得力句，突晓途中眼未开。

最好韶山境，烟笼翠色轻。欲描描未就，猿鸟一声声。

镜清湖心抛一饵，锦鳞跃浪上钩来。几乎掣断竿头线，引得傍观下钓台。

国师样子太慈悲，入草何如出草时。射透九重圣箭子，依前特地隔天涯。

奇特老尊宿，大无惭愧人。盘陀石上藕，喜见一番新。

浑仑拈起好风规，石火明明已较迟。不落金峰窠窟里，会须赤手讨便宜。

是身土木无知汉，忍痛声中一皱眉。好是南山射石虎，纵饶没羽亦徒为。

龙起沧海，虎出林端。直下来也，急着眼看。

