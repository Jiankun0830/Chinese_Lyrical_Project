父子不传，百无一有。狭路相逢，推门落臼。

礼拜即是，不礼即是。黄面瞿昙，在我脚底。

山围仙垅，水遶佳城。言中有响，句下分明。

一著高一著，一步阔一步。拨转上头关，乾坤全体露。

昔年曾向山中去，千手大悲拦不住。今朝又向山中来，优昙华向半天开。

茅庵草舍住山深，无奈檀那错访寻。了却先师未了底，恶声从此满丛林。

树凋叶落，体露金风。更问如何，眼瞎耳聋。

静中消息闹中观，闹中消息静中看。静闹掀翻行正令，倚天长剑逼人寒。

闹市门头，有一句子。摆手出漳江，全身在里许。

稽首老瞿昙，担头入闹蓝。炷香三拜了，天上与人间。

灵从何来，圣从何起。五通六通，不是不是。今日天宁，如何指示，齐之以礼。

闹市红尘，入廛垂手。才涉思惟，劈脊便搂。

夫子眼睛，瞿昙巴鼻。不是四六文章，亦非仁义礼智，普请大家齐侧耳。

平沈大地，高出虚空。释迦弥勒，齐立下风。

眼如鼻孔口如槌，业识忙忙唤不回。南浦西山耕未遍，披毛戴角又重来。

灵山话月，曹溪指月，寒山比月。从上佛祖，纳尽败阙。

地黑天昏见得亲，肯随光影弄精魂。老僧拳下死中活，佛与众生一口吞。

休分廛市与山间，静闹闲忙着眼看。静闹二途俱泯绝，如珠辘辘走金盘。

一镞破三关，坐断江西路。佛祖到头俱罔措，至竟全凭这一步。

殿里底是什么，千百化身无处讨。礼拜烧香，不勘自破。

状元笔下鼓风雷，未放游鳞久曝腮。激起砚池些子水，洗光幕阜翠崔嵬。

遇缘即宗云从龙，随处作主风从虎，大地撮来无寸土。倒岳倾湫，兴云致雨。

释迦顶{宁页}一机，达磨单传一著。崇恩不惜眉毛，只作一句道却。

今朝十月念五，黄龙有一转语。分明更不囊藏，直截当阳为举。{囗力}，甜瓜彻蒂甜，苦瓠连根苦。

湘南潭北影团团，面面檐楹风雨寒。突出虚空无缝罅，从教千古与人看。

五日一番，赴个程限。有道可谈，有法可演。不顾碎身如微尘，只要瞎却众生眼。

日月循环成底事，衲僧切忌眼麻迷。直饶透彻威音外，也落侬家第二机。急荐取，莫迟疑。坐看东君行正令，大鹏一举到天池。

独弄单提向上机，机前荐得早迟疑。相逢觌面凭谁委，父子虽亲各不知。

格外一机，万灵莫测。向上一著，千眼难窥。青山白云父，白云青山儿。春风二三月，桃李自成蹊，笑杀灵云道不疑。

掀翻大地，打破虚空。口吞佛祖，凌蔑宗风。莫笑黄龙无伎俩，熨斗煎茶铫不同。

参禅莫滞静工夫，闹处相逢在半途。静闹两关俱不涉，赵州东壁挂葫芦。

目前无法，意在目前。目前荐得，正好吃拳。

天下法窟丛林，四月初一结制。无门逐恶随邪，要效死心旧例，普请诸人脑门着地。

兜率未离尘满面，王宫才降垢通身。儿孙纵有沧浪水，洗到馿年也不清。

侬家没兴眼无筋，错中南方蛊毒深。一掬肝肠俱裂破，年年此日痛伤心。

瞿昙遗下葛藤窠，翻覆看来脱处多。不是儿孙重检点，古今争得绝誵讹。

参禅要真实，直造无疑地。闻非未必非，说是未必是。黄龙设三关，曹洞列五位。坐断主人公，且不落第二。

循规守短，无绳自缚。纵横无碍，外道魔军。存心澄寂，默照邪禅。恣意忘缘，解脱深坑。惺惺不昧，带锁担枷。思善思恶，地狱天堂。佛见法见，二铁围山。念起即觉，弄精魂汉。兀然习定，鬼家活计。进则迷理，退则乖宗。不进不退，有气死人。

烈焰亘天，洪涛辊底。眨上眉毛，剑去久矣。

春山叠乱青，春水漾虚碧。春光漏泄尽，谁识春消息。多年枯木再抽枝，撼动春风生八极。

拨转玄关，一弹指顷。看看平地起风云，门近洪崖千尺井。

死心室内，移身移步。日日香灯，朝朝话堕。稽首齐安王，铁蛇横大道。

春山叠乱青，春水漾虚碧。寥寥天地间，满眼皆相识。

三月清明节禁烟，桃华带雨倍鲜妍。皆言当日灵云悟，笑破禅和口半边。

今朝三月初十，击鼓禅徒毕集。欲知时节因缘，雨落阶头便湿。会即各自归堂，不会何劳久立。

翠岩绝崄巇，元不涉阶梯。去来无窒碍，彼此更何疑。珍重洪源湖海众，个中不隔一毫厘。

无门为法门，三关何用立。熟处既难忘，又从这里入。

灵山一会，泥团土块。问讯烧香，和赃捉败。

热喝粗拳，佛来也打。临济德山，一时擒下。

不是护身符，亦非断贯索。直饶鼻孔辽天，也被这个穿却。无门老汉还免得么，却请维那下个注脚。

赞叹无门，也是这个。骂詈无门，也是这个。文彩未彰谁辨得，却烦首座通消息。

不动脚头，青云独步。个是寻常行履处，须知更有通霄路。

掣断绳头欲自由，那知定业未容休。再偿拽杷拖犁债，鼓得西江水逆流。

八两还他是半斤，陈年桃核旧时仁。大家出手共提掇，行看丛林气象新。

黄龙结制没规绳，超过诸方半月程。莫怪七颠并八倒，大家日午打三更。

薰风自南来，殿阁生微凉。百年浑似醉，三万六千场。休拟议，莫思量。锦鳞一跃化龙去，无限痴人戽夜塘。

归来一月余日，内外人事已毕。恣意饱饭噇眠，说甚金圈栗棘。分明告报诸禅，直下便须委悉。更若拟议踌躇，照顾脑门霹雳。

六月炎炎如火聚，寂然不动于中住。炎炎火聚却清凉，清凉却是炎炎处。等闲坐断两头关，撞墙撞壁通霄路。

石跟常有千年润，海眼曾无一日干。天下苍生待霖雨，不知龙向此间蟠。霹雳一声头角露，倾湫倒岳鼓波澜。

图列千山开画嶂，带围一水遶蓬瀛。脚头未举已先入，不用门前弹指声。

动弦别曲，叶落知秋。禾山打鼓，雪峰辊球。睦州担板，投子提油。赵州狗子，沩山牯牛。青原垂足，俱胝指头。一队破落户，各自逞风流。

布袋头开今日始，满目江山秋色里。蓦然踏断草鞋跟，元来却是自家底。

信脚行去绝埃尘，信手拈来用得亲。信口道出惊天地，信心悟入独超群。

阴极阳生，日添一线。独有山僧拄杖子，不属阴阳迁变。

昨日去年去，今朝今岁来。去年去不去，今岁来不来。

现种种形，说种种法。形法皆非，假名菩萨。更于诸相觅圆通，当人正眼俱戳瞎。

咄这干屎橛，生来太妖孽。堪笑老云门，一棒打不杀。

衲僧今日路头通，拄杖生云兴已浓。要探江湖深与浅，前途更有妙高峰。

开炉半月，火种全无。冷灰豆爆，惊动江湖。

燕国当年植福田，身如水月印三千。渠无生死归何处，春早梅华放晓烟。

是圣是凡，过这边立。拟议不来，青天霹雳。

摧邪显正，一印印定。尽大地人，谛听谛听。

遇家里人，说家里事。一句无私，龙翔凤翥。

诸方浩浩，举古明今。送人上树，不是好心。

铜沙锣里满盛油，故国山河在眼头。试向凤凰台上望，长江无日不东流。

老来无日不思闲，深隠西湖第一山。无奈退庵贤制置，远移公帖入松关。

天阴性地昏，日出心光耀。拄杖笑呵呵，禅床也{孛}跳。管甚岁余闰，一任月大小。淈{氵盾}几春秋，用处非常峭。可怜五十三知识，未曾梦见顶门窍。

灵山大法王，末运希所遇。声名遍天下，乾坤恣独步。草鞋挂龙床，三宣浑不顾。凌灭曹源生，训徒参活句。宗门个样师，熟不生恋慕。天庭重降敕黄来，凌霄峰顶施甘露。

威镇戎夷，扫清魔孽。群灵归敬，忠心如铁。破蔡灭金，守黄剿贼。雪百年二帝难雪之耻，成中兴四将未成之业。

三教圣人，同归一理。理长则行，理短则止。虚空无心，墙壁有耳。不涉言诠，单提直指。口缝才开，不是不是。

山前麦熟已如云，觌面当机为指陈。蓦地一番梅雨过，青山洗出画图新。

元正启祚，万物咸新。衲僧拄杖黑{粦皮}皴，不属阴阳别是春。

出洞昂头角，回山露尾巴。恩承饶舌力，累我受波查。

针芥相投，体用俱全。衲僧门下，十万八千。

名高不用镌顽石，路上行人口是碑。大宋正传天子令，直教诸国竖降旗。

普贤行愿等三千，正是清明首夏天。要见大人真境界，月明常照御楼前。

烂柴头，火一团。急着眼，莫颟顸，星在秤兮不在盘。

黄龙结制不寻常，只用阎罗断命方。生铁一团红咽下，死中再活获清凉。

欲把生蛇化活龙，先将毒药灌喉咙。常教满腹如针刺，抛向洪波大浪中。

干屎橛兮麻三斤，当阳拈出少知音。时人不识自家佛，却向丹青画处寻。

生怕云门打杀伊，韬光晦迹许多时。而今再出头来也，天上人间更有谁。

足蹈双莲洒杨柳，面目端严世希有。梵音妙音海潮音，祇这而今谁动口。

机轮才转，作者犹迷。顶{宁页}一著，独弄单提。自从蹈得这些子，便向风波险处施。

现种种形，说种种法。形法皆非，假名菩萨。更于诸相觅圆通，当人正眼俱戳瞎。

手轮摩尼珠，身坐盘陀石。普请大地人，念彼观音力。

脚下茎芦，到岸也未。随流入流，浮逼逼地。

贼身未露罪全彰，搅得西干沸似汤。项上铁枷无计脱，却来东土强摊赃。

三拜起来依位立，普天匝地黑漫漫。可怜只臂空轮却，千古令人作笑端。

弥天罪犯无门忏，红烂通身世莫医。已是四棱俱塌地，尽教后代乱针锥。

坚辞凤阙紫泥诏，玷辱宗风个古锥。坐断双峰无寸草，爱松留得碍人枝。

再出头来满面尘，那堪鼓舌与摇唇。松枯石烂凭谁委，累及痴呆蹈碓人。

菩提无树镜非台，臭口分明鬼擘开。幸是卖柴无事獠，刚然惹得一身灾。

一生讨头不见，二生骨露皮穿。三生造成地狱，全身活陷黄泉。七十二峰俱坐断，口吞佛祖在机先。

忙忙业识老丰干，鼓舌摇唇总自瞒。纵踞虎头取虎尾，衲僧门下管窥斑。

杖头络索闲家具，应谶三朝经几秋。生向鹰窠来处异，面皮擘破十三头。{囗力}，因渠达磨枝条布，恼乱春风卒未休。

伟哉大法师，逢难转坚牢。不因登绝顶，争见白云高。

既是伏爪藏牙，不用三头六臂。只图梦里惺惺，任疑大虫瞌睡。

资福从来不识羞，橘皮熟炙逞风流。倚筇懒赴贤侯命，又却骑牛更觅牛。

百尺竿头话最亲，一交桥断绝纤尘。死中得活珠离蚌，甘作馿前马后人。

冷时急用之物，趁暖著些针线。忽然腊月到来，免致脚忙手乱。

始见些儿光影，要了末后一段。若是无门拳头，不打这般钝汉。

对御讲经，无本可据。案上一挥，谁知落处。知落处，拍板与门槌，总是闲家具。

毗耶病虎实难亲，触著渠侬便丧身。非但文殊遭毒口，吞尽灵山一会人。

平欺马祖，下视诸方。生涯荡却，今古无双。不与万法为侣，一口吸尽西江。

露刃单提，行杀活令。斩贪嗔痴，群魔乞命。夫是之谓，纯阳真人。激浊扬清，摧邪显正。

室女生儿真祸胎，丛林孰不起疑猜。转身术子能灵验，再出头来满面埃。

皇恩颁自九重城，雨露才霑草木荣。佛祖门庭增瑞气，四海欢呼万岁声。忠心护国成勋业，君父开臣佛眼睛。寿山福海恩难报，永日寥寥贺太平。

不是鸡足流传，亦非黄梅分付。九重天上降来，千载臣僧一遇。中兴佛祖宗风，群魔悉皆惊怖。祝延圣寿无疆，志愿皇图永固。

曹源正派喜流传，涓滴浑无浪拍天。任是大悲千手眼，探渠深浅待馿年。

大地春回是诞辰，松篁难改四时青。寿星不老福无尽，常在中天伴月明。

着鞭占得地头宽，高节心空立处端。多向渭川烟外望，这边风月少人看。

身份水月遍三千，月落何曾离得天。此是夫人行履处，摩耶相对共谈禅。

未曾移定时，前脚让后脚。只这一步子，谁人蹈得着。

当途偃蹇卧霜枝，仿佛黄龙出洞时。不是渠侬夸劲节，看他来者放头低。

云根架就笑谈中，凡圣如今一路通。个个脚跟亲蹈著，人人足下起清风。不似天台滑石，半巇半崄。胜如赵州略彴，度马度馿。虽然欲行千里，要知一步为初。从兹不用频题柱，来往都乘驷马车。

圆陀陀，光烁烁。明眼人，蹈不着。蹈得着，更买草鞋去行脚。

静处乾坤窄，闲居日月忙。虚空即妙体，独露法中王。

青天白日一声雷，大地群生眼豁开。万象森罗齐稽首，须弥{孛}跳舞三台。

洞寇都卢十八头，千妖百怪逞风流。人间天上称尊汉，总被无门一握收。

十二呆郎欲决疑，瞿昙嚼饭喂婴儿。若教知有衲僧事，终不人前鼓口皮。

须弥为骨露纤躯，头角峥嵘塞太虚。大地耕翻无寸土，牧童鞭索岂能拘。

不经南陌与西阡，犁杷年来怕上肩。弃却栏中肥嫩草，绿杨堤畔饱风烟。

祖翁田地没凭据，争许时人取次量。但见寥寥成一片，不知何处是封疆。

巍然一座黑金城，缝罅全无及户扃。堪笑英雄难进步，圣凡到此绝途程。

函盖乾坤气量周，铜睛铁眼一齐取。几多利脑尖锋者，到此如何敢出头。

剪断万丝头，工夫已成片。针札不入处，为渠通一线。

锋铓未露鬼神号，能刬群牛顶{宁页}毛。四海聱头俱按下，岂容存着一纤毫。

四海英灵俱夺下，铜头铁额总兜来。莫怪无门施毒手，揭翻脑盖顶门开。

才得当阳一线通，全彰大用显家风。直饶鼻孔辽天汉，未免从头被罩笼。

乱草窠中，打成一片。坐卧寂然，真机顿现。

轮回根本，莫着相好。铁脊梁汉，因他放倒。

验尽脚跟长与短，个中宽窄已先知。自从蹈著这些子，左右逢原显大机。

点着些儿，妙不可述。才开臭口，验得骨出。

开黑暗门，通向上窍。内外障除，神光独耀。

不是甘草大黄，亦非苦参半夏。莫教一滴沾唇，直得通身汗下。

洋铜汁羹，热铁丸饭。滴粒才沾，通身腐烂。

宽著肚皮急叉手，镬汤里面翻筋斗。浑身糜烂转馨香，那个禅和不开口。

英雄盖世上将军，洞寇闻风丧胆魂。寸刃不施机莫测，看渠谈笑定乾坤。

灵山付嘱人，示现威棱身。在欲而无欲，居尘不染尘。等闲伸出擎天手，拨转如来正法轮。

居士身，比丘相。跷跷踦踦，牢牢攘攘。蓦然觌面相逢，直是无门可向。一拳一喝，双收双放。无庵居士眼无筋，识得这般村和尚。

湘水之清，昆玉之洁。和气如春，忠心如铁。储风月之精，禀松篁之节。真廊庙楷模，行佛祖途辙。裴李苏黄总不如，柱石明堂渠迥别。

身为皇族，名著南宫。孔孟屋里，做模打样。释老室内，谈玄说空。似个般伎俩，半钱不直，又说甚道理三教俱通。从前学解掀翻尽，却于无处立宗风。天龙更为重饶舌，熨斗煎茶铫不同。

为人手段十分粗，拳下搜寻一个无。咄这村僧难凑泊，释迦弥勒是他奴。

谩说降龙伏虎，徒夸对御谈禅。莫怪无门担板，佛来也吃粗拳。

咄这村僧，百拙千丑。用处颟顸，举止磔斗。秉恶毒钳锤，碎情尘窠臼。佛祖饮气吞声，魔外望风拱手。有时汉语胡言，总当谈玄说妙。有时把拍板门槌，唱云门曲合胡笳调。有时指圆觉场作牛栏，有时唤普光殿为马厩。如斯孟浪为人，钝置月林之后。

用迷子诀，飞红炉雪。一喝当锋，崖崩石裂。化生蛇作活龙，点黄金为生铁。去缚解粘，抽钉拔楔。更将佛祖不传机，此界他方俱漏泄。

个样村僧，也甚奇怪。身如椰子，胆似天大。蟒蛇窟里安禅，猛虎穴中札寨。无端于微尘国里，转大法轮，击大法鼓。却向刀山剑树上，成等正觉，弄者一解。

形如枯木倚岩隈，不拟天庭降蛰雷。忽遇东君行正令，昙华独显一枝开。

龙床角畔，建古招提。一滴浑无，嗣曹源正派。寸丝不挂，付夜半伽梨。成家喜见破家儿。

头发鬔松，耳轮卓朔。踞坐当轩，权衡在握。任你德山临济棒喝交驰，到他面前一点用不着。

法身无相，徒更形容。本来面目，逼塞虚空。浩荡十方能变化，行看九万自抟风。

虚空不生，虚空不灭。证得虚空，虚空不别。

书偈毕跏趺而逝都知王太尉随即敷。

大道无门，千差有路。透得此关，乾坤独步。

狗子佛性，全提正令。才涉有无，丧身失命。

不落不昧，两采一赛。不昧不落，千错万错。

俱胝钝置老天龙，利刃单提勘小童。巨灵抬手无多子，分破华山千万重。

痴人面前，不可说梦。胡子无须，惺惺添懵。

香严真杜撰，恶毒无尽限。哑却衲僧口，通身迸鬼眼。

拈起花来，尾巴已露。迦叶破颜，人天罔措。

只为分明极，翻令所得迟。早知灯是火，饭熟已多时。

机轮转处，达者犹迷。四维上下，南北东西。

了身何似了心休，了得心兮身不愁。若也身心俱了了，神仙何必更封侯。

贫似范丹，气如项羽。活计虽无，敢与鬭富。

眼流星，机掣电。杀人刀，活人剑。

学道之人不识真，只为从前认识神。无量劫来生死本，痴人唤作本来人。

识得最初句，便会末后句。末后与最初，不是者一句。

赵州若在，倒行此令。夺却刀子，南泉乞命。

狮子教儿迷子诀，拟前跳踯早翻身。无端再叙当头著，前箭犹轻后箭深。

会则事同一家，不会万别千差。不会事同一家，会则万别千差。

铁枷无孔要人担，累及儿孙不等闲。欲得撑门并拄户，更须赤脚上刀山。

突出麻三斤，言亲意更亲。来说是非者，便是是非人。

春有百花秋有月，夏有凉风冬有雪。若无闲事挂心头，便是人间好时节。

抬脚踏翻香水海，低头俯视四禅天。一个浑身无处著，请续一句。

闪电光，击石火。眨得眼，已蹉过。

问处何如答处亲，几人于此眼生筋。兄呼弟应扬家丑，不属阴阳别是春。

描不成兮画不就，赞不及兮休生受。本来面目没处藏，世界坏时渠不朽。

不露风骨句，未语先分付。进步口喃喃，知君大罔措。

白日青天，梦中说梦。捏怪捏怪，诳謼一众。

卷起明明彻太空，太空犹未合吾宗。争似从空都放下，绵绵密密不通风。

叮咛损君德，无言真有功。任从沧海变，终不为君通。

闻名不如见面，见面不如闻名。虽然救得鼻孔，争奈瞎却眼睛。

风幡心动，一状领过。只知开口，不觉话堕。

青天白日，切忌寻觅。更问如何，抱赃叫屈。

问既一般，答亦相似。饭里有砂，泥中有刺。

剑刃上行，冰棱上走。不涉阶梯，悬崖撒手。

路逢剑客须呈，不遇诗人莫献。逢人且说三分，未可全施一片。

天晴日头出，雨下地上湿。尽情都说了，只恐信不及。

云月是同，溪山各异。万福万福，是一是二。

路逢达道人，不将语默对。拦腮劈面拳，直下会便会。

言无展事，语不投机。承言者丧，滞句者迷。

过去堕坑堑，回来却被坏。者些尾巴子，直是甚奇怪。

急流垂钓，贪饵者著。口缝才开，性命丧却。

飏下笊篱并木杓，当阳一突绝周遮。百丈重关拦不住，脚尖趯出佛如麻。

西来直指，事因嘱起。挠聒丛林，元来是你。

出得出不得，渠侬得自由。神头并鬼面，败阙当风流。

拈起竹篦，行杀活令。背触交驰，佛祖乞命。

诸方深与浅，都在掌握中。撑天并拄地，随处振宗风。

他弓莫挽，他马莫骑。他非莫辨，他事莫知。

瞎却顶门眼，错认定盘星。拼身能舍命，一盲引众盲。

一念普观无量劫，无量劫事即如今。如今觑破个一念，觑破如今觑底人。

未举步时先已到，未动舌时先说了。直饶着着在机先，更须知有向上窍。

我手何似佛手，摸得枕头背后。不觉大笑呵呵，元来通身是手。

我脚何似馿脚，未举步时踏着。一任四海横行，倒跨杨岐三脚。

人人有个生缘，各各透彻机先。那咤析骨还父，五祖岂藉爷缘。

佛手馿脚生缘，非佛非道非禅。莫怪无门关险，结尽衲子深冤。

心即是佛佛即心，心佛元同亘古今。觉悟古今心是佛，不须向外别追寻。

百八摩尼颗颗圆，辽天鼻孔一齐穿。恒河砂数佛菩萨，每日呼来跳一圈。

