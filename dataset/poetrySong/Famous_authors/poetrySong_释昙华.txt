大道只在目前，要且目前难睹。欲识大道真体，不离声色言语。

九年面壁，坏却东土儿孙。只履西归，钝置黄面老子。

黄蘗老婆，大愚饶舌。佛法无多子，正眼瞎馿灭。妙严突出拄杖，三人证龟成鳖。拄杖子，善甄别。硬却脊梁，莫教漏泄。观音菩萨将钱买胡餠，放下却是一块生铁。

大丈夫，须猛烈。打破从前伎俩，直下斩钉截铁。拈却佛祖机，拔却系馿橛。岂不见睦州为人太亲切，拶得云门脚折。后来儿孙不辨端倪，却向推门处辨别。若也恁么参禅，馿年未得休歇。妙严不惜眉毛，与你当头拈出。南赡部洲人，常在北郁单越。

簸箕有唇，米跳不出，天下衲僧赤{骨乞}{骨历}。更须拨转上头关，十方世界黑似漆。

百草头上，罢却干戈。万仞峰前，纵横游戏。暗嗟鲁祖面壁，一味祇贪瞌睡。翻笑睦州见僧，与我提一桶水。

九九九，释迦老子不知有。翻转面皮，伸出毛手，握金刚锤碎窠臼。突出无位真人，一一面南看北斗。

千溪水冷，万壑云寒。无位真人干屎橛，金刚宝剑破牢关。多年历日最灵验，百尺竿头子细看。瞎却眼，哑却口，无孔铁锤成队走。

云门露，猛如虎。达磨师，不是祖。岂不见盐官老须弥为槌，虚空为鼓。又不见禾山老解打鼓。休莽卤，甜瓜彻蒂甜，苦瓠连根苦。

少室峰前，漆桶话堕。曹溪路上，赚杀阇梨。

德章老瞎秃，从来没滋味。拈得口，失却鼻。三更二点唱巴歌，无端惊起梵王睡。

虚空为鼓，须弥为槌。要打便打，莫问是谁。

始从鹿野苑，终至跋提河。用尽自己心，笑破他人口。

文殊据虎头，山僧取虎尾。中间诸菩萨，随列生欢喜。

蜻蜓许是好蜻蜓，飞来飞去不曾停。被我捉来摘却两边翼，恰似一枚大铁钉。

药山道头，云岩知尾。虽然头尾相称，要且不知羞耻。

天清地宁，时康道泰。摩酰正眼洞明，肘后灵符光彩。

现成公案，百匝千重。峻如崄崖，平如镜面。执之失度，必入邪路。放之自然，体无去住。

雪子落纷纷，乌盆变白盆。忽然日头出，依旧是乌盆。

若作一句商量，吃粥吃饭阿谁不会。不作一句商量，屎坑里虫子笑杀阇梨。

跛脚云门言打杀，达之居士示全身。当阳出格无多子，报佛深恩只两人。

去时冒雨连宵去，回来带水又拖泥。自怪一生无定力，寻常多被业风吹。

心自本来心，本心非有法。有法有本心，非心非本法。

五月五日端午节，好事当阳难掩塞。归宗突出拄杖头，闲神野鬼俱消灭。俱消灭，砌下寒泉忽倒流，岭上白云不敢白。

弥勒真弥勒，分身千百亿。时时示时人，时人俱不识。

佛祖正印，衲僧藞苴。有眼如盲，有口如哑。更问如何，可知礼也。

苦苦，苦中苦，乐中苦，谁道黄金如粪土。象骨老师曾辊球，秘魔扠下捉老鼠。

大道无方所，从容寰海间。几思归隠处，安乐在庐山。

黄面老人干屎橛，参随一火烂泥团。心肝肠胃皆条直，蔬饭茶花照胆寒。佛法虽然未梦见，神通却许入云端。应须痛念归宗寺，时复持盂下翠峦。

识得橙子，周匝有余。识得橙子，天地悬殊。若向周匝有余处会，理上偏枯。若向天地悬殊处会，事上偏枯。

金锡罢游留靠壁，草鞋干晒待秋风。且那长夏深思省，看是平生有底功。真实行藏宜保惜，虚头伎俩疾销镕。老僧岂是多饶舌，要与诸人气味同。

古来为法老尊宿，荷众曾无有倦时。况是年来衰落甚，动为多与行相违。应须痛念平生事，着意披襟善护持。颗粒果能无渗漏，少林初不隔毫厘。

西天四七，唐土二三。尽向者里钉桩摇橹，新东林为你诸人解缆放船。未说超宗异目，若得齐眉共瞩。亦可明窗下安排，未免栏腮掴出。

心佛及众生，笑而还复喜。笑喜本无根，缁素诚有旨。千古万古人，几个识道理。道理深，何处寻。海枯终见底，人死不知心。

云门不负者僧来问，未免落在陷阱中。是你诸人若向者里会得，许你高步毗卢顶。

一呼善来，须发自落。积累既多，无处安著。普请大众，把火烧却。

元正启祚，更无回互。万物咸新，截铁斩钉。应时纳祜，跳出窠臼。孟春犹寒，言端语端。知事头首，各各希有。云堂大众，雍容郑重。

世人住处我不住，世人行处我不行。不是与人难共住，大都缁素要分明。

思是闻之本，闻是思之用。青原白家三盏酒，吃了犹道未沾唇。

道远乎哉，触事而真，善因招恶果。圣远乎哉，体之即神，刻粪作旃檀。

赵州吃茶，我也怕他。若非债主，便是冤家。倚墙靠壁成群队，不知谁解辨龙蛇。

天上无双日，阎浮一至尊。万年松不老，圣寿等乾坤。

去年无此雪，今年有此雪。人皆怨此雪，不见元宵灯与月。莫怨雪，自是时人无辨别。堪辨别，一片清光倚寥泬。

一茎两茎斜，其意毒如蛇。三茎四茎曲，无疑入地狱。言下若知非，心空及第归。堪笑蒋山老，无端入荒草。

一二三四五，五四三二一。从头点检来，笑杀维摩诘。带累李胡子，喷水髭须湿。洒浄已周圆，次念波罗蜜。蒋山恁么道，千古谁人识。识不识，何处觅，堪与丛林为轨则。

泥多佛大，水长船高。直饶说得道理分明，也须亲到一遭。

千说万说，不如亲见。把手共行，略通一线。打破漆桶，何曾见面。阿耨多罗三藐三菩提，也是灵验。蒋山恁么做颂，馿年也未梦见。

金佛不度炉，木佛不度火。泥佛不度水，真佛屋里坐。万牛挽不回，千个与万个。好事积如山，祇缘轻放过。不放过今日，锺山甘话堕。

师子吼，无畏说，百兽闻之皆脑裂。香象奔波失却威，龙天寂听生欣悦。

千年田，八百主。甜瓜彻蒂甜，苦瓠连根苦。君不见禾山解打鼓，又不见采菊东篱下，千山万山叠叠高门户。又不见光孝僧堂六七间，日日普请搬泥土。又不见临济主中宾宾中主，二三四七面相睹。报禅流莫莽卤闻，普请欢喜搀先去。去去实不去，途中好善为。来来实不来，路上莫亏危。又不见主中主，个个衲僧气如虎。

去年十一月，笑别下锺阜。今年九月中，行见朝天路。去住既无心，动静非取与。平生安乐法，此意同谁语。四明昔尝到，诸刹皆可数。山川气象雄，麟凤栖迟处。今思昔日游，岁月二纪许。岂谓临晚景，侯伯重相顾。开缄读来书，丁宁见毫楮。姑苏二千石，眼高照天宇。我昔昧平生，今见开心腑。欣然乐与行，方鸣集众鼓。先师未了底，今日应须去。

禅禅，更不相煎。坐底自坐，眠底自眠。大家安乐，无法可传。禅禅，曹洞五位，临济三玄。大年三十夜，脚踏地，头顶天。禅禅，不直半文钱。海枯终见底，人死脚皮穿。

四月初八佛生日，天下丛林皆浴佛。佛身充满太虚空，何处更有虚空觅。见前僧俗等金躯，长短方圆皆显赫。放光动地二六时，从本至今无间隔。今有檀越女弟子，刘氏同男王承直。旷大劫来植善根，所行真实如菩萨。当知功德福无涯，回向癸未诞生日。唯愿岁君向此诚，诸天星曜同昭格。资持刘氏从此去，寿同赵州百二十。更祈不尽大功勋，保男察判官崇极。子子孙孙福禄昌，无量福田咸并集。此月十四往临安，龙天当护为般挈。三江九堰聪明神，稽首归依助英杰。全家既达九重城，母子忻懽仰天力。

一棒一条痕，一掴一手血。临济老瞎馿，至今犹未瞥。须弥顶上浪拍天，大洋海水无一滴。伟哉本色人，顶门亚三只。辨龙蛇百草头，擒虎兕一毫力。穿大地人鼻孔，坐断衲僧摇舌。

五月五日端午节，天童为汝开真诀。驱释迦，逐弥勒。佛病祖病毛病顿清凉，魍魉邪神俱殄灭。相从唯喜本色人，非我同流谁与别。拄杖子，非列挈。公心一字更无说，千古万古休饶舌。

青萝夤缘直上寒松之顶，白云澹泞出没太虚之中。狗子尾巴书梵字，野狐窟宅梵王宫。

草木无端拈出来，更加注脚放痴呆。西天此土谁知己，夜半优昙火里开。

金色头陀忽破颜，看来也是管窥斑。当时若得回头早，免见儿孙堕黑山。

出得出不得，满面是埃尘。愁人莫向愁人说，说向愁人愁杀人。

凿开荒径造浮图，往复商量价不孤。无限落华随水去，夕阳春色满江湖。

急水滩头下钓时，锦鳞红尾尚迟疑。蓦然跳出洪波里，攫雾拏云宇宙低。

大海波涛涌，千江水逆流。龙王宫殿里，不见一人游。

背众吃油糍，对人夸好手。潦倒不识羞，抵死扬家丑。

故园春色在枝头，恼乱春风卒未休。无事晚来江上望，三三两两钓鱼舟。

丹霞寒烧木佛，院主因祸得福。可怜杜撰巡官，祇管胡卜乱卜。

苦瓠连根苦，甜瓜彻蒂甜。两般滋味恶，中后入黄泉。

稽首金容癞狗师，一生快活没人知。平田浅草翻身处，合水和泥换步时。垂手未施三寸刃，破关先下顶门槌。寥寥万古谁堪对，唯有嘉禾跛脚儿。

喝下忽雷惊，声前休领略。当锋啮镞时，蹉过第一著。不在壁立处，岂向平地泊。野水白连天，秋空飞一鹗。

临济秃，无眼目，讨便宜兮不知足。高悬羊头卖狗肉，秤头斤两惜如玉。胸中更有一般毒，天下无人敢轻触。

人谓是弥勒，且喜没交涉。拖个破布袋，到处纳败阙。祇有一味长，子细为君说。是什么，干屎橛。

家在归宗寺后山，洞中春色异人间。祇因亲受灵山记，长与归宗把要关。

人天之师，佛祖榜样。顶{宁页}一著，匙挑不上。俾临济价增十倍，起圆悟更无伎俩。小侄如此赞扬，老胡决定有望。三十年后脱空话行，也是一番性懆起谤。

老汉从来无禅，一味心中含毒。此毒时复现前，浑家大小不穆。异口同音咒诅，至今活陷地狱。一名临济正宗，一名丛林瞎秃。

正法眼藏，瞎馿边灭。父行子随，了无途辙。老禅已是错针锥，添得应庵乱饶舌。

佛祖生冤家，人天不喜见。忒杀聱头，却通一线。劈胸拳下破牢关，大用机轮辘辘转。

十分画得相似，祇有一处誵讹。佛祖检点不出，从教平地干戈。

人言公死，我言公在。在在在何处，清风动天籁。

庞居士悟心于马驹言下，裴相国得大用于黄蘗棒头。虽相去数百年间，其金声玉振联环不断。彼时有此二大老光明烜赫，此时有宗古先生仁义礼信。根于心而能以此心确然履践，佛祖大解脱门诚不让耳。白云山月未足为齐，寒桧青松堪同大节。

烟林风姿，山岳气宇。坐看春回，行无伴侣。不图成佛，岂欲作祖。一句掀翻，万机罔措。更提柱杖，击涂毒鼓。立禅持归，分付乌巨。

天台南，石桥北，观音寺里有弥勒。顶门瞎却摩酰眼，肘后风雷轰霹雳。

左捺膝，右握拳。槌瞎正法眼，打破葛藤禅。奋迅西河爪距，踢出杨岐金圈。祇凭个一著，今古有人传。

形枯岂是持斋叟，貌古还非入定僧。马又不成馿不是，当头一著得人憎。

法中之魔，僧中之贼。盗佛祖宝刀，断衲僧命脉。贫穷者示之无价宝珠，富贵者令之破家散宅。不是平地上干戈，且非孤峻处标格。

者汉初无罪过，祇是头匾眼大。虽然肚里醒醒，开口便先话堕。如斯出世为人，恰似大虫看水磨。

竖拂拄拂，全机出没。一喝耳聋三日，丛林至今狼藉。屈屈，且道是马祖屈，百丈屈，归宗屈。宗一侍者，但恁么拈出。

鲁祖偏工面壁，秘魔动便擎杈。唯有归宗长老，一味撒土撒沙。三个上牢漆桶，不知那个堪夸。诸方检点得出，也是勾贼破家。

波涛千尺冷飕飕，谁向沧溟泛逆流。唯有渠侬谙水脉，卷舒出没任遨游。

九年面壁成迂曲，三顿亲承愈见赊。并荡那伽大机手，不知谁可继生涯。

拭眼堂前，临济正令。且行一半，拈佛祖病。

江上青山千万叠，水边茅屋两三间。朝来无限扁舟过，何似渠侬把钓竿。

茅屋紫霄下，良田石镜边。此生随分过，不用买山钱。这般恶比丘，何人敢近傍。恣焚三毒火，力起无根谤。破除少室窠巢，并荡衲僧见障。闻者见者攒眉，应是无人瞻仰。

身心一如，身外无余。不愿成佛，亦非凡夫。甘作上牢漆桶，无心计较锱铢。万古银山铁壁，更没者也之乎。是则活埋老僧，不是则打杀昙慧。暗透两重牢关，烈焰不藏蚊蚋。

元是黄梅村里僧，生来自笑百无能。一瓶一钵随缘住，孰谓而今继祖灯。

枯松下，盘陀上，独坐大方，横按拄杖。谓是应庵，无恁相状。谓非应庵，谁肯归向。分付祖道，试自定当。

大海波涛阔，千峰气象雄。当头俱坐断，直下展家风。一喝分宾主，三玄辨正宗。其余都莫问，今古有盲聋。

江上青山叠叠来，屋头松竹手亲栽。柴门尽日无人到，时见窗前云作堆。

凌行婆，莲道者。一个患聋，一个患哑。聋者善听，哑者能话。堪笑堪悲，可知礼也。

吴门吉彬老，寿年可及百。骨目清且癯，施为有标格。行步快如风，谈笑气不乏。穷之无他术，一味好佛法。每亲善知识，言下究生杀。家有二侄女，贞姿迥超拔。自幼不茹荤，晨昏常燕默。从容定中起，痛念十使结。显尘劫大愿，运针发五色。幻普贤妙身，应现四菩萨。等十方虚空，皎若揭日月。大哉白象王，群狐悉弥灭。当知妙殊胜，岂在别处设。若从自己求，犹如病作热。如是名正观，不尔是邪说。

此山已是胜天台，峰顶寥寥正眼开。无限水云难凑泊，却容扫地相公来。

荷锄居士隠云庄，竹屋茅堂瞰小江。祇这逍遥是知己，人间天上更无双。

清源居士顶门著，从本已来自寥廓。更透吾家向上关，活鱍鱍地难收捉。风尘草动鉴来端，临机八面初无作。才起分毫取与心，即被邪师笼罩却。

此行安忍泛轻舟，无奈官差不自由。痛望老人修浄业，莫教容易度春秋。

西溪缚屋称幽居，坐对松窗与世疏。到眼青山千万叠，此生安乐更无如。

虚空正体没边涯，藏六如何盖覆伊。要听少林无孔笛，从来多是逆风吹。

道韵如山重，冰怀有纪纲。一拳成活业，千古更无双。松竹森森老，云山叠叠长。洛阳无限意，对此一炉香。

少室门庭冷似灰，长年不见一人来。汝今若解知惭愧，那取工夫到一回。

同是崇宁癸未生，公为官长我为僧。大家履践通天路，共踏毗卢顶上行。

此行不惮三千里，况是江天欲雪时。问道身心如不昧，梅阳老子已先知。

野店小桥外，黄昏欲雪时。一声谁侧耳，千古唤愚痴。

九层塔耸青霄外，七佛灵踪在上方。山冷云寒当午夜，唯闻仙乐散天香。

穷心何必在三椽，直透归宗一味禅。翻忆当年曾卷起，无端又展与人眠。

百草头边千圣眼，一毫端上万重关。更无佛法并玄妙，堪与知音共往还。

大智荒凉久，中兴六上人。机前施远略，句下要通津。事理无兼带，偏圆有主宾。风云今际会，弹指一番新。

山前马厩普光殿，门外牛栏正觉场。五十三人同日葬，善财走得脚生疮。

造化付谁手，君来聊解颜。欲游天上路，先破鬼门关。祸福行藏内，高低方寸间。毫芒差错处，过犯重如山。

了身不若了心休，了得心时身不愁。若也身心俱了了，神仙何必更封侯。

学佛从来境界多，不能降伏便成魔。降魔能用无心法，六贼倾城尽倒戈。

太清之云，镜中之尘。从无住本，廓应如春。妙玄不动，示现无垠。三世普入，孰妄孰真。现成公案，岂费精神。当头一著，坐断要津。

三十三州七十僧，馿腮马颔得人憎。诸方若具罗笼手，今日无因到浄明。

我行重到清凉地，小室轩窗分外明。不是山家占春色，大都物理自舒情。

处世从教眼似眉，自然心地绝支离。翻身更透龙门浪，头角峥嵘宇宙低。

少室岩前路不遥，毫芒才拟便迢迢。西湖湖上晚来看，小艇轻风落画桡。

西川五十四军州，几个男儿会点头。透得剑门关子过，不风流处也风流。

夜宿西山居士家，围炉相对话生涯。从来无一丝头许，自是劳生眼里花。

轩昂气宇要争先，及早乘时痛着鞭。翻转江皋千顷浪，灵苗从此秀桑田。

极目澄澄水照空，白蘋红蓼战西风。三千里外深深意，铁券谁将累祖翁。

子是慈明家畔人，直须超卓要惊群。腾身快入洪波里，始见曹源正脉分。

浊港江头送别时，碧云秋水淡依依。莫嫌老拙疏慵甚，它日重来扣竹扉。

南询初不失程途，收得金刚脑后珠。两手持来亲献我，光明烱烱破昏衢。

八年伏枕今安乐，安乐常思病苦时。苦乐本来真实义，要须猛省力扶持。

大彻投机句，当阳廓顶门。相从今四载，征诘洞无痕。虽未付钵袋，气宇吞乾坤。却把正法眼，唤作破沙盆。此行将省觐，切忌便垛根。吾有末后著，待归要汝遵。

东湖莞岭及归宗，烨烨腾辉炉鞴中。铁眼铜睛烹不破，衲僧巴鼻好流通。

五百力士揭石义，万仞崖头撒手行。十方世界一团铁，虚空背上白毛生。

黄檗堂前行正令，天童今日验疏亲。老来拄杖思分付，未见当年吃棒人。

居士倒地，灵照扶起。乞儿伎俩，讨甚巴鼻。

