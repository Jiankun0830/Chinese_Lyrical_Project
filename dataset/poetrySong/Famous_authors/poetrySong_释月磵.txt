东邻西舍，隔壁深冤。真语实语咒诅语，分明为我重宣。

随师三年，咳嗽相似。山僧随这老汉六年，相识还同不相识。

一切众生，本曾不迷。悟之一字，甚处得来。堪笑老瞿昙，镜上又添埃。

生铁网，布丝网，弄尽乞儿泼伎俩。天下衲僧皆乞命，至今杀气填穹壤。我幸当时不入头，今日思量也好骂伊一上。休休，他是蓬莱山里人，只消饶蓬莱香供养。

迷不自迷，对悟立迷。悟不自悟，因迷说悟。悟乃迷之体，迷乃悟之用。青天白日，切忌说梦。

天无门，地无户，山僧有个通霄路。一步两步，三四五步。

八十种好，三十二相。丑恶容止，喂狗不噇。正好烧香供养。

即心即佛，狐狸恋窟。非心非佛，当机放出辽天鹘。马大师等闲向虚空里抛个题目，经今五七百年，更无一人描写得着。

记得鹅峰相聚日，嗔拳热喝当慈悲。而今含恨重相见，只得开颜陪笑，欢喜接伊。何为如此，为怕粗心捋虎须。

古佛心，无背面。泥团土块，砖头瓦片。是汝诸人，每日于土木场中，何止行一遍两遍，三四五遍。因甚足踏不着，眼觑不见。令人长忆谢玄晖，解道澄江浄如练。

六阴剥尽，鄱阳湖尽底干枯。一阳复生，𧏖州门暗通一线。长一线，一线长，个事分明不覆藏。有般汉闻与么告报，便道一生二，二生三，三生万物。如斯领会，笑倒街头石敢当。

见见之时，见非是见。只如灵云见桃花，毕竟是见非见。玉兔挨开碧海门，金乌啄破琉璃殿。

布袋头，今日结。上三星，下半月。观着重添眼中屑。没理会，易分别。若要通身冷汗流，嚼碎通红块生铁。

诸佛的旨，诸祖玄机，分明觌面为提持。是汝诸人，因甚觑着眼如眉。易填巨壑，难满漏卮。

佛祖格外机，衲僧向上著。着眼觑不是，举步踏不着。拟之即差，不拟尤错。是汝诸人，九十日如鹰在韝，如鱼在箔，有甚快乐。山僧今日出手，为诸人解拈去缚。

横十尺，竖十尺。潦倒毱多尊者，三千里外斫额。

结虚空，捏定如生铁。解圣凡，普请出阴界。西天此土，南岳天台，总不出师僧陈年破草鞋。

圆陀陀，明历历。堪笑老瞿昙，六年犹不识。蓦忽眼皮绽，喜欢三七日。直得东湖尽力赞叹，也赞叹不及。毕竟赞叹个什么，乞儿拾得锡。

塞云点点阵云高，黑面将军衣白袍。夺得贼枪并贼马，凯歌归去醉春醪。

无端尽把泼众私，摊向人前谁点痴。对面不能掀倒去，满天风雨谩凄其。

若人生百岁，不善诸佛机。未若生一日，而得决了知。

岁在子，月在子，一阳生在子。惟有衲僧家，佛不知有释迦老子，祖不知有达磨老子。又谁管你天翻地覆，阴消阳长一著子。

骤雨涨溪高数尺，失却捣衣平正石。明朝水落石依然，老夫一夜空相忆。

威音未生已前，有此清凉大木。根蟠无阴阳地上，影藏叫不响山谷。枝枝叶叶，婆婆娑娑，荫覆天下人。仿佛当年黄蘗会中，吃蒿枝底尊宿。

定乾坤句，雷厉风飞。提佛祖令，厓崩石裂。法主大宝，自然而至。

九十日内，山河大地一布袋。九十日外，是圣是凡无罣碍。朝南岳，暮天台。饭钱即且置，还我草鞋钱来。

击鼓升堂，分明指示。冬至月尾，卖牛买被。

天地红炉郁且蒸，万岳清撼寒涛声。六月卖无价，奈此松风清。拊阑一笑大江横。

天边有月生云际，木人石人眼卓竖。瞥转玄机那边睹，三个孩儿抱花鼓。

是亦刬，非亦刬，尽法无民。山僧今日，曲为指陈，幽州江口石人蹲。

从他节序又迎新，衲被蒙头总不闻。清晓偶然台上立，几多人错认观云。

旷大劫来明历历，缘何此夜眼方开。六年痴坐无折合，谩诳众生出岫来。

美如西子离金阙，娇似杨妃下玉楼。十二金钗颠倒插，不风流处也风流。

有准的，没窠臼。有时觑捕全无，无时觑捕还有。取不得，舍不得，饶州城里一分钞，买柄芭花帚。

鸟鸣芳树，蛙闹葑池。最亲最切，总为提持。不如三更枝上，一声声是杜鹃啼。

西江十八滩声，太白峰头同一眼听。东海泼天涛澜，集云峰顶同一耳观。眼耳俱忘，观听皆灭。三十年后重新举，舜若多神惊吐舌。

一年将尽是今宵，自觉丛林未寂寥。莫莫堂前香蔼蔼，十分春色上梅稍。

昔日玲珑岩顶上，无端日午现妖星。黑光照耀四天下，眩惑蠢动并含灵。人人尽指为太白，山僧亲识破，元却是长庚。诸人只今要见么，此去明州十万程。

等闲拈起一茎草，贵如泥土贱如金。活能死兮死能活，那个师僧病最深。

云开万里乾坤阔，玉漏声沈夜未央。一片灵明轻发现，满天满地撒寒光。

两堂首座，一人拈出照乘之珠，一人拈出连城之璧。临济寻常喝似雷奔，者里下得一喝，何止价增十倍。

一机不露，万机寝削。今日当阳，提者一著。荆山之玉轻抵鹊。

如佛见佛，佛无异见。如法说法，法无异说。只如鸦鸣鹊噪，鶑啼燕语，是有异说，是无异说。

子得其用，父得其体。互呈丑恶，挂人唇齿。至今茶树上，叶叶哭春雨。

世尊拈花，南泉指花，灵云桃花，智门莲花，总是空花，添得衲僧眼中花。诸人若要发明心花，直须铁树开花。

世尊有密语，今古无人举。等闲举得最分明，夜来滴滴檐头雨。诸人睡着不曾知，付与村农自歌舞。

道在屎溺，道在稊稗，道在瓦砾。荡荡一条官驿路，何须特地栽荆棘。

赵州禅在口皮边，云门禅若九转透瓶丹，总是欺胡瞒汉。道难即易，道易即难，金乌一吸沧溟干。

天下名山到因脚，六州之铁难铸错。而今老大却惺惺，倒握茶瓢当木杓。

憨弥勒，胡达磨。蓦札相逢，围炉打坐。或说当来下生，或说开花结果。者匙火箸笑呵呵，总是认橘皮作火。

难难，虚空捏聚不成团。易易，无手牧童穿穴鼻。也不难也不易，断头{舟句}子加篙枻。

识得一，万事毕，毕竟一作么生识。不用天涯海角寻，日用当机明历历。诸人若更迟疑，分明为汝指出。

道无蹊径，饶州东出永平门。法无定相，木岁又除壬午历。冥运潜舒，玄机尚戢。过去已过去，未来犹未来。直得天凝地闭，雪老冰枯，蛰户未开，龙无龙句。正当此时，诸人性命，落在甚处。一声鸣爆竹，天地悉皆春。

赵州下牒求鸽，直得四棱踏地。这僧蔗咬甜头，不觉随他圈缋。

行亦禅，坐亦禅，语默动静体安然。

腊月火烧山，将军度铁关。阵云千里远，独奏凯歌还。

蛟不识剑剑下死，虎不识阱阱中死。从上诸老，各设机关，甚于剑阱。汝等诸人，闻如不闻，见如不见，方有少分相应。

新年头佛法，镜清道有，智门道无。行尽江南江北路，家家门首钉桃符。

渔舟一个两个款乃歌声，杨柳三株四株低垂金线。佛祖玄机，十分成现。鲁公亭上来来往往，多少衲僧阿谁亲见。见沙禽已在浮洲岸。

佛病祖病，正在膏肓。文殊是药采将来都用不着，杜顺灸猪左膊上亦错商量。东湖水点菖蒲茶，个是单传海上方。

有纵迹，没缝罅。善财七日寻觅不得，赵州五年分疏不下。汝等诸人，那边经冬，者边过夏。因甚问著，如聋似哑。水银无假。

天台山万叠，信手轻拨转。六种皆震动，玲珑人人面。

周家有国圣明朝，甘蔗无端产异苗。后代儿孙非五逆，百千鸩毒一瓢浇。

太白峰顶云，太湖波心月。黑夜散清光，炎洲飞皓雪。不是古佛玄机，亦非诸祖妙诀。别别，万像森罗惊吐舌。

真正法要，玄极秘密。言语道断，心行处灭。

东村王老夜烧钱，掇转须弥作案山。途路纷纷未归客，抬眸错认白云间。

八十樵翁无赖查，芭鞋踏破乱山霞。那知一迹不到处，别有葛洪仙处家。

大庾岭头，高安滩头。下尽手脚，结尽冤雠。个事何曾得彻头，祸在源头。

大道平平无壅塞，无端特地设深坑。衲僧若具丈夫志，解向机先掉臂行。

正觉山中夜气清，瞿昙特地不惺惺。却将旷劫无明种，认作浮云缺处星。

黄蘗山头三顿棒，集云峰下四藤条。行不着，用得乔。堪笑大禅佛，小厮儿，错将一滴，认作全潮。

击梧桐，惊老凤。戽九渊，缚狞龙。同不同，别有灵犀一点通。

寂历梁峰岁月深，春风浩荡入枯林。要开万世无穷业，只在坚持一寸心。

瞿昙错认者星儿，动地惊天谁阿谁。奉劝诸人今夜里，只消熟睡到鸡啼。

雪后园林春正浓，玉容公子玉花骢。雕弓闲试黄金弹，打落天边一个鸿。

江山处处东风软，桃李纷纷春意酣。是灭度耶不灭度，当机识取老瞿昙。

普请摘茶，仰山撼树。则川提篮，捡点将来落二三。入草一回亲见得，枝枝叶叶是瞿昙。

云门向广寒宫里呈月，圆悟向龙王宫里呈珠。荐福虽臂长袖短，亦有一个道处。

铁面将军骑铁马，喑呜杀气暗乾坤。纵饶勇锐如韩百，千里应须破胆魂。

昨日雨，今日雨。渔父讴歌，老农欢舞。堪笑蒲许林中，邓师伯把不定，却向豆子山前打瓦鼓。熟不熟，但看五月廿六。

谁驾烛龙，赫日当空。山河大地通身汗出，草木昆虫无处潜踪。昨夜三更，拄杖子蓦然{孛}跳。触著帝释鼻孔，雨似盆倾。是汝诸人半醒半困，犹在梦中，喜喜欢欢是老农。

将军矍铄笑盈眉，铁马冲关舞战旗。指点阵云千万里，碧油幢里醉金卮。

水盈万壑，叶落三秋。渔板一声飞野鸭，长空极目思悠悠。堪笑当年马大师，无端杻著百丈鼻，直至如今痛不休。

达磨西来，传个策子。少至万言，多无一字。贱如金璧，贵如泥土。第一句为君举，听着即聋，觑著即瞽。

参得到，悟得彻，自谓龙门上客。荐福有棒，亦未到伊吃。行百里者半九十。

当年竺国此时节，浄饭王宫生悉达。老倒云门棒头短，千古万古为妖孽。

总总林林，厥疾弥深。文殊既无灵验之药，卢扁难下膏肓之针。山僧有个秘传诀，扫除万病是无心。

东湖东湖见，西湖西湖见。八月十五夜，皎皎如镜面。

衲僧家不着僧求，不着法求，不着佛求。绿杨堤上芰荷香里，三三两两数沙鸥。

投子欲挂羚羊之角，争奈臭肉来蝇。荣禅客猎犬无灵性，徒恋枯桩。

名不得，状不得，不可得中亲构得。绝瑕翳，明皎洁，大似中秋夜明月。别别，广寒宫殿烂银阙。

金莲万朵烂荧□，照彻银霄第几层。无量劫来明历历，须知元本是心灯。

今古事茫茫，阴阳割昏晓。碧露缀小桃，绿线垂堤柳。燕语雕梁，蛙鸣芳草。钟声杂报声，大底大，小底小。山僧见了，直得培增慎恼，一片涅柈心，狼藉知多少。

不是而上事，亦非格外机。蚯蚓抹过东海，蝍蟟吞却须弥。

波斯手里捻生铁，把作希奇无价珍。识破分文元不直，寒光笑衮浪花新。

鱼行水浊，鸟飞毛落。若起一毫佛见法见，尽六州之铁难铸错。

破砂盆，无贵贱。等闲拈向昌江上，尽大地人同一见。仿佛宣州木瓜，依稀景镇宝变。

指临济，见黄蘗，陷虎机深。接云门，嗣雪峰，送赋过界。荐福𫆏云晴，楚天春欲雨，三草二木皆萌芽。

东湖一櫂过侯溪，两两相看眼似眉。若问陈年闲佛法，杜鹃声在最高枝。

夺贼枪兮便杀贼，山河大地血淋漓。今朝冷地翻交转，万垒西风铁马嘶。

凤脱千丝之网，鱼离百搳之钩。没拘束，鱼悠悠，明月清风天地秋。

厖眉雪顶采樵翁，误入天台第几重。回首不知尘世隔，月明知乐响瑶宫。

地钓东湖二十年，眼头老却几风烟。等闲笑卷丝纶去，秋满江山月满天。

拶到途穷路绝处，灼然命若一丝危。当机烧尾奔当火，那个鱼腾碧汉时。

太华峰头有一物，怪如猛虎踞林丘。抬眸子细认得着，充畟陈年个石头。

等闲拈起一机看，顿觉重重海岳昏。划尔一声轰霹雳，木人闻后更谁闻。

瑞岩惺惺，荐福莫莫。瞒顸佛性，束之高阁。月磵别用的当一著，易觑捕，难执捉。无意求时却宛然，有心月处还应错。

彩云影里仙人现，手把红罗扇遮面。急须着眼看仙人，莫看仙人手中扇。

一轮明月，两度中秋。不知今夜里，谁复再登楼。云开万里桂香浮。

庭前桂绽金粟黄，满地散清香。鲁直当年参晦堂，吾无隠乎尔。当下错承当，累及丛林，千古更错商量。

以幻智灯，无幽不烛。舌头较善，手头较毒。中兴东圆，晚据天育。尽东南界内，数来恶业，无这尊宿。

丹霞烧木佛，义出丰年。院主眉须堕，彩奔龊家。法海浪平春昼永，戏将老手拔鲸牙。

雪峰不登岳，辛苦事参访。虚空开笑口，猿鹤增悲怅。我昔乘天风，绝顶倚藤杖。群山如子来，万境供一望。至今清夜梦，吟啸烟云上。道人胆气粗，一叶吞湘浪。欲识活祖师，告君语非妄。绿苔裹断砖，便是南岳让。

古来行脚有样子，莫只游山并玩水。江南两浙多禅林，带眼直须先带耳。数十年来已寂寥，况复乱离生死里。一言非理不可道，一武非地不可履。善友师教不可舍，庸鄙强饕不可拟。彼所非者诚可监，我所长者不可恃。一切妄想生死因，参须实参明自己。他日归来如所嘱，痛棒依前分付你。

瑞阳俊彦彦侍者，貌山泽癯语洒洒。访我东湖竹边寺，为言来自远公社。殷勤载觅赠行语，有语非语笔难写。浑仑一句持赠君，不可取兮亦非舍。归见溪边老烟菟，当机有掌休便打。免教臭口向人开，道汝又捋虎须也。

吴山碧，楚江碧，天地茫茫渺何极。出门无是无不是，着眼当机须辨的。诸方门户泼天开，真底奚真伪奚伪。灯笼露柱尽知识，庭前柏树西来意。春风意，春风急。千里万里谁能及，湖水蹙天波欲立。

逸汝短句意不尽，送汝长句无可写。不长不短赋一篇，适值今朝忙不暇。临别草草笑与言，真个参禅忘昼夜。一回参到无参处，犹是上宿道傍舍。吴越青山千万重，拣个钵囊何处挂。娘生两眼蓦然开，方信山僧真可骂。

一印印空来点窄，三贤十圣那可测。匡庐万叠云锦乡，鄱湖万顷水精国。篆文见得甚分明，元是一字不着画。拍来号令人与天，顿教古道长颜色。我应隔江，合十声啧。

摘杨花，摘杨花，唵摩尼吽{口发}咤。便恁么会已是错，不恁么会尤更差。一回撞著无面目老骨檛，方知元不在天涯。

香林侍云门，阅十八寒暑。刚把野狐涎，涴却所衣褚。汝侍吾笔砚，我元无一语。乃以羊角峰，蘸竭东湖水。学本无止法，犹海深无底。斥鷃从卑飞，大鹏九万里。

老我无堪涉世艰，鬓毛新糁雪霜斑。有人来自庐山中，眼如点漆音如钟。衔袖出新卷，两眼惊且眩。方知亲自香溪哥室来，老婆心切言诙诙。三世诸佛一口吞，一大藏教彻底翻。丛林乡社有此俊迈之英才，我辈可老可死无余怀。

性海湛如，心月皎如。水与月融，月与水摄。水月交光，印文呈露。山河大地，万象森罗。一印印定，虚彻洞明。廓兮烱兮，以证来观。

禅欲参兮道欲学，莫负娘生一双脚。培𪣻不足登，蹄涔应易涸。观水须观百千溟渤之钜海，登山须登万丈嵩华之乔岳。高高高无极，深深深无底。一回见得亲，冥鸿千万里。

长老小师不参禅，只为寻常见得惯。汝今别我要行脚，与汝谩说个公案。我亦黄龙长老儿，少年发志大犹低。一筇行遍半天下，要勘诸方老古锥。发足仍发勇猛志，莫把参禅当容易。只今诸老若晨星，半人所在亦须至。山僧年老已心孤，那堪送汝更写偈。出门步步好为人，九万里程一鹏翅。

灼然大道如大海，浩无涯涘深无底。𪭢𪭢万有资之生，生生不已由兹始。饮者大小随所量，随量满足皆厌喜。有人直欲探其源，得其源矣进无止。若从涓滴识全潮，方信万波元一水。

若论此道若须弥，根四部洲高无极。日月循环无昼夜，毗岚纵作无变易。欲达此宗须造颠，遍参闽楚几山碧。一回见得亲，万叠巍峨只卷石。

古汗有敏匠，能作诸佛像。有相皆是妄，无相之中有真相。

五台峩峩五云里，补陀峩峩东海底。大士元不在其中，误赚平人知几几。江南吴越诸导师，短偈长篇费言语。老僧有语写不得，一再殷勤奉劝汝。若论观音与曼殊，尽恒沙界无不是。灼然端的要见渠，不用千里与万里。只消着眼未生前，面目堂堂即自己。

香严去沩阜，欲南阳种竹。片瓦太无端，等闲相击触。累及忘所知，嘉名受污辱。有人今效尤，千顷种寒玉。澹然冰霜中，岁晚乐幽独。慎勿轻击著，清风自然足。

学道如牧牛，寻牛须访迹。牛既已纯熟，牧乃便省力。靠壁旧乌藤，一朝生两翼。天地岂不大，去当六月息。

有佛处不得住，斗门硬闸。无佛处急走过，拦江铁网。赵州立者两重关，致使学者欲去被去碍，欲住被住碍。无自由分，伶利衲僧。拶得透，跳得出，方为庆快。虽然，更须知五里单牌，十里双堠始得。

勇猛发心要行脚，莫把光阴空费却。青山绿水眼中尘，梵语唐言皆毒药。瞥转机先亲见彻，万里秋空飞一鹗。

堂堂幻智翁，为宋钜魔孽。我昔误见之，痛棒打得折。冷地蓦思量，有屈无处雪。渊也长庚来，言侰曾不灭。幻出窣堵波，黄金充一国。村草步头草，香风春茁茁。有语远寄将，捻鼻消一咄。

佛道实幽远，未易可窥测。着眼朕非先，犹鬲恒沙国。一切俱放下，百不会不知。只在鼻笑头，元不鬲丝厘。吾道今如何，秋风落叶多。满手握春风，吹醒冰霜柯。

老来不写送行语，送子不可无一句。几回特地费思量，有句可写难写意。从上佛与祖，别无可指示。只要息心仍息念，墙壁木偶恰相似。蓦然见得亲，不负出家志。茫茫日月去如飞，转得眼来老已至。当思祖道重千钧，凛如一发孰可寄。钓雪矶头瞠老眼，秋空万里孤鸿远。

行脚须具行脚眼，当以前辈为标格。近来丛席说庐山，禅子竞趋不吴越。汝今直往虎侯溪，一香三拜依位立。棒如雨点打将来，当下知归方是行脚事云毕。

袅袅春风软，点点春山远。如来禅与祖师意，满眼满耳无不是。短筇拨著南北峰，钱塘万顷寒涛舂。一笑归去来，云中五老笑颜开。

汝今别我去行脚，听我殷勤重告汝。人身难得今已得，直须着意明自己。只今丛林未寂寥，四海一翁老愚叔。惠日峰前九拜时，照顾粗拳当面筑。白发盈颠七十翁，期汝有成志超越。为报江海几故人，晚年富贵一矶雪。

老眼正昏明，喜见哥宁馨。吐语{钅得}璆玕，秀发禅林英。斯道犹大厦，颓焉欲倾阤。独支期敏手，毋擅立壑美。大鹏一举九万里。

水云相望楚与吴，三年不作问安书。英英禅子来岩边，为我细说岩平安。但言倒握无形棒，若佛若祖难近傍。烦寄一语休拍盲，本来无佛无众生。不妨借取腕头力，永为大地人知识。

吞却七峰无寸土，灼然无地著尸骸。不知当日谁闲管，刚把虚空掘窖埋。

岿然七十二峰秀，灵骨温温色尚新。我若等闲开坐具，阿师无地著浑身。

正脉如今一线微，不堪惆怅泪交颐。冷云深没楚山顶，全体当年缩项时。

老倒霍山无赖咤，妙高峰顶恣抛沙。大开死口凌霄上，又是一番重退牙。

天子亲颁字十行，难征老子起岩房。只将牛粪星儿火，煨得蹲鸱万古香。

曾分定石竺峰前，回首秋风三十年。漠漠吴天自空阔，老猿和雨哭苍烟。

云寒窣堵玉棱层，自酹西湖一勺清。老舌炽然无慈在，钱塘潮撼宋王城。

钝锹搅动苍龙窟，浪激波腾海岳昏。一笑不知深问讯，先师灵骨俨然存。

肝胆重重楚越分，别来不愿见诸君。那知熟血重相喷，涴却三千里水云。

十年交结几冤憎，别后谁能记姓名。遥想瞎馿成大队，挹南岳又望东溟。

一幅无文倍息全，无端流落水云边。秋空雁字重书出，顿首分明到不宣。

半亩春风个镢头，通身泥水不曾休。布成荆棘参天了，老子今年大有秋。

四角量来四极同，乾坤大地在其中。𫚥儿没兴跳得出，冲破须百万重。

说法声如动地雷，小南铺席又重开。成群引得呆尊者，远远也从高丽来。

玉几深深结死冤，错传一印漫无文。春雷轰破轰不破，尽尽江天飞暮云。

天上明光四度登，古今屈措几人曾。放光近向庐山顶，莫谓文殊夜放灯。

恶业相从十五年，未尝蹉口教参禅。而今年老心孤甚，三十乌藤趁上船。

阿师北去朝金阙，款语丁宁子一回。京洛春风无限好，我宽襟袖裹将来。

人间万事不如闲，湖海归来紧著关。自笑一生贫不尽，黄金推作屋头山。

老来怀抱转难平，棒下全无舐犊情。尚有一分慈悯处，教人只向棘中行。

活葬东风百草源，只因错会祖师禅。十千古木匡庐顶，一一枝头啼杜鹃。

石头城里屋三椽，满屋清香是白莲。皎洁一心何所似，夜深淮水月初圆。

拼双赤手入丛林，要觅春风一寸心。但觉爪牙归掌握，不知烟雾湿衣襟。

一卷百千万亿卷，普使幽冥趋浄方。越水东边明月夜，白莲朵朵晋时香。

年来顿觉发如丝，多少傍人笑老痴。妙手不须频摘剃，几人得到白头时。

千涧碧流寒漱玉，万山黄叶冷摇金。若言即此见多宝，猿叫岳云深更深。

神通妙用无些子，踏破沧溟几处潮。个个脚跟学逼逼，老僧无暇举藤条。

娘生指上血一滴，染尽给孤园里花。三十二枝春盎盎，不知香蔼几恒沙。

行，无端失脚堕深坑。转得步，笑倒更幽亭。

住，一身贫到无贫处。有谁知，狎鸥并宿鹭。

坐，却被蒲团先识破。松作声，元是微风过。

卧，太白一峰枕头大。伸双脚，虚空俱踏破。

痛把山藤手自鞭，衔冤又上浙江船。东湖佛法无多子，莫打诸方肋下拳。

仰山作梦梦未醒，噡语如今转更乔。识得渠侬穷伎俩，跨门先倒用藤条。

灼然要敌王公富，挨到无锥卓地时。万里秋空双眼豁，不知身在御楼西。

端的洪炉百炼钢，双收双放凛寒霜。这些柄欛捻得定，要截诸方短与长。

诸缘外息心无喘，堕在那伽那一机。蹉口一回轻噫欠，疾雷轰破五须弥。

谩将折箸探源流，直到俱卢穷尽头。端的这回亲见彻，百千溟渤一浮沤。

楖栗横肩犯晓寒，倚天青即是庐山。上人幸有娘生脚，直到高高顶{宁页}间。

等闲{扌弃}取娘生手，万浪中间搅一回。拶得清波无透路，玉蟾辊入掌中来。

午夜寒香泛翠微，横斜影里立孤危。看他垂手为人处，放下悬屋第一枝。

玲珑岩下忆辞师，软语丁宁归莫迟。昨夜春堂轰霹雳，分明一喝再参时。

楼台鬲岸沸笙箫，万斛金莲撒碧霄。湖水东边杨柳树，也开青眼看元霄。

楚天空阔雁横秋，扬示二千年话头。闪电光中如不荐，满蓬烟雨上孤舟。

如星冏冏了双眸，妙处工夫少与俦。捏定这些真柄霸，衲僧那个不低头。

觅安心法没来由，呆立庭前雪到腰。祇好别行条活路，看庐山看浙江潮。

怒霆轰耳记曾呼，充塞乾坤恨未除。将谓阿师无实相，春风万叠峙康庐。

万个筼筜带雪青，一庵犹自揭唐名。道人心欲留云住，宽著俨问屋数楹。

脚头步步蹑云梯，到此须知恰半之。绝顶欲观天地阔，不妨款款策藤枝。

保寿当年不渡河，个般檐板误人多。劝君賸买草鞋好，弹雀何曾只就窠。

点点寒飙振槁枝，翠微重叠冻云垂。春风万斛呼不醒，别嶂一声啼子规。

六月炎天飞片雪，山河大地冷凄凄。三年祇道消融尽，冻合侯家水一溪。

见说翁翁老更颠，为人单只用粗拳。近来发得无明甚，打破虚空没半边。

爷看千丈岩前瀑，顶雪遥应瀑雪同。石虎溪边倾石耳，要听铁锡响寒空。

人从村草步头来，毒气经年不受埋。散作西山千嶂雨，毒花毒果几根荄。

倒跨金狮别五台，峨嵋庐岳眼中埃。袖藏小白花归去，人道亲提东海来。

越水新营窣堵波，与他玉几不争多。从今客路三千里，又累奔驰刘萨诃。

荐福重开地狱门，要从衲子结生冤。若还将胁沾他席，热铁烧身又一番。

本来清浄无一物，大地山河忽渺弥。童子不须抛瓦砾，老僧定观正斯时。

一亭新立雪矶头，漫向空中抛直钩。几度无风浮子动，老僧终是懒抬眸。

倒握仰山锹在手，掀翻大地觅知音。纵饶济北阴凉树，入土也须三尺深。

笑穿无耳破芒鞋，赐得高低百丈摧。月磵有拳当赠汝，只今忙甚别时来。

于一微尘出此经，万象森罗着眼听。殷殷春雷撼天地，同是三呼万岁声。

青山立玉水粘{艹曳}，祖意明明在目前。短堠长亭何所许，处处春风啼杜鹃。

村草步头草几深，从教埋没祖师心。也应曾不着眼觑，觑著还应恨拍襟。

汝今未老早安排，窣堵波从此地开。胜处笑曾舒老眼，好一矗矗送青来。

长庚峰顶展炊巾，白日青天海岳昏。痛棒当机连架打，低声道我是师孙。

冤家别去幸相疏，不拟重来胆气粗。三十乌藤不轻恕，也知年老觉心孤。

海国山山叫子规，不知何处卸征衣。拳头自是娘生底，莫向诸方肋下挥。

太白峩峩峙碧霄，百千诸佛欠遮头。愿君施五凤楼手，成我山中五凤楼。

近日传闻小释迦，恣施瞎棒与盲枷。再参通我一转语，春至山山桃自花。

住住住，眨眼白云飞去。杜鹃声在最高处，春风花满甜桃树。

满天花雨忽毵毵，定起闲将鼻观参。却是西山山下寺，古薇枝上绽优昙。

法道如今危未危，老眸近觉泪霑颐。期君硬著腕头力，一发千钧在此时。

笑问殷勤求底事，却言近离古杭州。开口便作佛法会，老来无力举藤条。

一人半人之所在，吴越从头验一回。三尺炊巾襟袖里，向人只道看山气。

我国从来本晏然，萧条活计自忘年。无端一阵微风过，万树苍松竞说玄。

阿师活葬此江皋，障却钱塘几度潮。可是髑髅干不尽，蛙声依旧响春宵。

一别龙峰五十年，堪嗟尘世事茫然。门前旧日长松树，恨杀春风啼杜鹃。

猗欤大块中，有此赤肉团。曾无生与死，从渠暑复寒。炽然常说法，风动万琅玕。了然无一物，满目是青山。以幻观吾幻，以闲乐吾闲。世态自消长，日月长循环。

正觉山中与么来，惭惺满面是尘埃。未曾空却众生界，添得人间一祸胎。

开口触著梁王讳，举步踏翻扬子江。比似者般底麤行，西天东土更无双。

蒙却头，入正定。定眼忽开，有何所证。杨柳枝头春雨暝。

抱膝坐盘陀，以耳观无碍。一匊悲心海样深，何时空却众日界。

曲江矶头，奉化县里。拖泼囊落落魄魄，刚道一生欢喜。不知月在云中笑你。

无端抛却率陀天，奉化江头恣掣颠。拄杖夺来还痛与，我侬要结下生缘。

山河大地，犹一点埃。面前扫却，背后成堆。呆，呆。

台云万丈，犹一菜滓。收拾筒中，如金自夸。差，差。

所指是何物，所说是何言。心毒不如口毒，合成生死深冤。闾丘老，惜尊拳。

忘却自家心，却指天边月。更言无物比伦，分明话作两橛。生苕菷，何不摵。

浑无针札处，为君道线路。夜半三足乌，飞上珊瑚树。

白白是脱空，刚言标月指。便恁么回向，堕佗光影里。

成群作队，指东话西。造妖捏怪，诳惑愚痴。神通妙用有谁知，天台月皎，南岳云垂。

虎依人，人靠虎，一物我忘亦汝，肚里各自惺惺。且作团打觉睡，谁管人间今与古。

惟吾一指，造大极玄。视天下人，咸若小儿。起膏肓疾，犹谈笑然。貌可丹青，玄孰传焉。

参无所参，悟无所悟。空手捏双拳，要起破沙盆。门户用尽拍盲，少喜多怒。也有一分长，甜瓜生苦瓠。

跳出黄龙三重关，撞破天童生铁网。量太虚空为十尺，秤须弥山作八两。信缘随处住院，为人处惟拳与掌，当机佛祖难近傍。粗行拍盲，尽直北直南数来，更无此样。崇报切自知机，莫学渠侬个伎俩。

行脚见淳祐诸老，住院历南北两朝。不守黄龙活业，不传太白箕裘。为人处惯向弓弦上结丝，横机时每于险处断桥。设出古老文章，解教夫子咂舌。举示杜撰提唱，刚要达磨点头。长处全无，拙处偏优。是为杨岐十一世孙月磵比丘。

有发兮谁兄，无发兮谁弟。不说道与禅，不谈仁与义。澹然相对各成翁，谁管两朝经乱治。丹青写出付升彪，大似空中插标记。

禅学全无拍盲，第一住山活计。竹篦三尺，怒发时鞭得虚空粉碎，编辟时拶得石人脑裂。更有一般没思忖处，陈年破砂盆，却要向景德镇里重新烧出。从头至尾数来，大元国里长老，烈烈挈挈无如你。

貌若宽闲，性尤刚急。不以佛法当人情，不以慈悲为利益。为人处热喝嗔拳，雪霜中有春消息。正崇为子却孝顺，见斧担重重添石。

渠似我，我似渠。子相似，恰相如如处。毕竟何如，甜瓜生得苦葫芦。

苍苔裹枯松，白云抱幽石。面目俨然□，易见还难识。临济未是白拈贼。

大江以东非生缘，大江以西非受经。行脚见宋朝三十七员恶知识，末后撞入天童布丝网里。折倒平生，视佛祖若大寇雠，视衲僧若大冤憎。五处住山，百无一能。无补宗教，不上传灯。效尤佛照授秀岩之法席，鲁山其克荷负，而道德深愧乎五宿观堂之老僧。谁费丹青，点涴太清。只好钓雪矶头，终朝笑看远山青。

受经黄龙，而不以为家。亲见天童，而不传其道。生宋绍定，阅七十历，有雪盈颠。住番荐福，逾二十年，无功可考。以棒喝结衲子深冤，以懒拙当人间至宝。隠静无端，凭妙峰邈出，类焉个枯桥。似者般无禅无道无能为底长老，尽直北直南何处讨。

