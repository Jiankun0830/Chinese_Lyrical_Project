千圣灵踪百草头，车然放去号随流。后教万古无人识，笑杀沩山水牯牛。

水中月是天边月，南北东西更无别。新罗打铁火星飞，烧着指头名合辙。

坐断千差古路头，解开种岸济人舟。明明一句该群象，善唱非声作么求。

迷者迷悟，悟者悟迷。迷悟同体，悟者方知。迷南为北，实情取则。北本是南，悟无移忒。返究迷缘，莫得来处。忽悟正方，迷复何去。其迷则迷，妄自高低。生死恶觉，枉受胶黐。达迷无妄，欢喜无量。杀无明贼，祇在一饷。一饷之间，冥通大千。直下了了，三际虚玄。无始时来，总由今日。尽未来际，更不寻觅。当念无念，灵光焰焰。灵焰腾辉，心智难掩。灵源荡碧，森罗普入。海印发明，非关动息。根尘不偶，心珠宁守。返不我观，出兮还有。有无齐出，无有踪迹。智用虽奇，犹遭悟觅。悟为法障，身招罔象。犴貉无风，徒劳展掌。祖父书契，本来家业。旧日风光，不妨要截。哆哆和和，依前疑着。元无病痛，何劳说药。足踏实地，开眼瞌睡。大地茫茫，会我如是。如是之法，不因迦叶。是谁儿孙，喃喃乱说。你解乱说，智者便瞥。此门广大，愚人自𦶟。自谤自𦶟，不干我事。我是痴人，汝能灵利。

心光虚映，体绝偏圆。金波匝匝，动寂常禅。念起念灭，不用止绝。任运滔滔，何曾起灭。起灭寂灭，现大迦叶。坐卧经行，未曾间歇。禅何不坐，坐何不禅。了得如是，始号坐禅。坐者何人，禅是何物。而欲坐之，用佛觅佛。佛不用觅，觅之转失。坐不我观，禅非外术。初心闹乱，未免回换。所以多方，教渠静观。端坐收神，初则纷纭。久久恬淡，虚闲六门。六门稍歇，于中分别。分别才生，似成起灭。起灭转变，从自心现。还用自心，返观一遍。一返不再，圆光顶戴。灵焰腾辉，心心无碍。横该竖入，生死永息。一粒还丹，点金成汁。身心客尘，透漏无门。迷悟且说，逆顺休论。细思昔日，冷坐寻觅。虽然不别，也大狼籍。刹那凡圣，无人能信。匝地茫茫，大须谨慎。如其不知，端坐思惟。一日筑著，伏惟伏惟。

道本无瑕，拟心已差。才生眹兆，遍界空花。若欲全举，除非直与。不用增添，现成规矩。洞彻根源，法法周圆。灵明法尔，妙绝言诠。言诠不得，得亦差忒。迥出根尘，古今取则。存不可见，亡兮对面。匪存匪亡，森罗自现。心外无法，法外无心。心法齐照，境智甚深。心忘照灭，境智同歇。一道通同，十方俱摄。生死涅槃，元无两般。四生六道，息苦停酸。平等大道，无有邪正。胡汉不来，欲何为镜。像虚镜皎，镜像斯照。像去镜亡，千圣非妙。此门难入，唯君自息。若入此门，半钱不直。不直半钱，万国争观。所以说云，大道体宽。

见极垂光，听圆含响。若谓见闻，法成尘想。光流大千，响传沙界。对现全彰，无在不在。声不是声，色不是色。非色非声，山高水急。眼不可见，耳不可闻。非见非闻，宛尔见闻。见色闻声，脱出根尘。水月镜像，梦幻施陈。文殊宝刹，观音普门。周罗法界，唯子一人。身土交映，妙绝凡圣。本有天真，非病不病。长歌且唱，妙舞更夸。东西南北，示现空花。生死去来，去来生死。若不如是，多过多咎。兹言未谛，此语皆宗。标指若示，古人同风。

水月指陈，最疏最亲。若谓可见，还带重轮。月皎于上，水流于下。彼此非干，应缘何假。声回响转，垛成招箭。指喻孰明，标门谁辨。凡夫见闻，月皎水浑。心波业识，奔流苦门。二乘闻见，如镜中面。对像迷真，渠还未荐。水澄月映，孤光迥迥。灭此化城，更须前进。一月耀天，光吞大千。森罗顿现，亘尔无边。齐含宝月，交光廓彻。非中非外，一多融摄。毗卢性海，自他无碍。迷悟悟迷，相亡相在。一尘百亿，百亿一尘。奔走尘刹，不动本身。光亡月落，几人摸索。四十九年，浑用不着。丈夫壮志，自有行市。十字路头，看人失利。不忻诸圣，不厌凡夫。拈箕奉帚，跨马骑馿。若人笑我，我亦笑渠。更问如何，我不识书。

至道非言，言亦可传。可传何也，应物而宣。言虽应物，物自无物。无物之言，言音自没。绝言之语，妙应还普。道非晦明，语默同取。举复谁唱，物物虚旷。咸通大千，遍乎尘想。品类非一，同言异出。圆音落落，凡圣俱适。千品万类，薰含种智。故此一门，称无量义。山河宣演，草木扬音。长说无间，所谓甚深。深兮甚浅，不动情见。最省工夫，凡夫不荐。不荐最亲，妙义敷陈。欢言即笑，恚怒即嗔。嗔为金刚，喜为迦叶。华藏毗卢，心心相接。接兮可见，莫看背面。无字密言，从兹出现。现复谁论，非用耳闻。六根共户，妙偈星分。森罗经文，不出一尘。非舌非辩，雷转电奔。展之在手，何法不有。纵横三界，无一渗漏。时人不信，执言说病。依倚前尘，以为决定。决定是心，决定是尘。心尘所使，非自由人。诸圣苦口，随愚过咎。巧说多词，强为分剖。法无言说，汝须善别。舍离语言，生死自绝。凡夫闻此，无说过咎。取彼无言，冥然长久。端坐暗狱，以心相续。背却语言，犹如土木。舍有之无，落在邪途。有无俱病，二病俱祛。祛复何去，不离当处。当处不生，语默相取。取兮不知，是东是西。说即不说，不疑即疑。故称佛子，了事凡夫。是何凡夫，问取李胡。

诸人行李处，非我君不能。我今凭子力，还与汝同心。彼我无差忒，超然绝古今。千差非止水，生死自平沉。对容谁不妙，拂袖省知音。不堕机前路，明明定浅深。其如未觉了，彼我徒自侵。

本自未常迷，何劳今日悟。守住寂寞城，知君还错悮。从前诸圣人，元是凡夫做。岂有别路岐，教人离忧苦。祇者生死中，即是佛去处。有人忽踏着，选甚浄秽土。一向不回头，唤之亦不顾。千圣不奈何，何不省言语。了却贪嗔痴，即是诸佛母。

佛与祖师言，拈花示痴子。我今发此谈，何言颠倒尔。当人自天真，譬之秋潭水。一物著不得，岂用安名字。切莫向其中，认之还不是。不见须菩提，空空达彼彼。

问汝贪嗔痴，家住在何处。我今要与汝，各各分头去。好好细思量，免被他官府。大者名为贪，养得二舍弟。三郎都一处，日夜共活计。令汝家户大，使汝善调制。子今苦厌我，我与子发誓。一要子自知，二要子依例。三要当处生，四要欢喜偈。与汝善和同，一一无凡秽。一觉一切了，何须去烦翳。我是诸佛母，十方及三世。

青山是我身，流水为我命。养之以四时，萧然自条正。覆育诸众生，六度自修省。栽花种菩提，拂石要安静。不见杨柳飞，自有蒲萄影。玩之且不厌，去亦无冤竞。一性一切性，娑婆大圆镜。

世人不识我，求我以形容。形容不相似，徒观纸上龙。若要识得我，问取主人翁。主人好家业，物物要安藏。六兄夸艺术，三母足温良。南厅善书算，北库多财粮。住来但觉久，懒去问张王。君若一识得，与汝同屋梁。

一别海山中，十年春草绿。相思在方寸，颜容皎如玉。音书杳不来，桃李繁且熟。唯有意中人，使我眉头蹙。

通身无影像，脱体露堂堂。不话非声色，何曾有短长。河沙恒遍现，故号法中王。优昙花正开，嗅着不闻香。

春日春山里，春事尽皆春。春光照春水，春气结春云。春客春情动，春诗春更新。唯有识春人，万劫元一春。

妙体无方具遍知，近邦远利绝毫厘。根尘应念周沙界，坐断毗卢发大机。

法法无差是正修，见闻从此绝漂流。穷心未到忘心处，一聚根尘安得休。

性地本无生，因生说有地。流传古至今，非愚亦非智。

从昔未曾迷，于今何所悟。祇缘种性深，更亦无别路。

有种有心地，因缘花自开。要知成果处，却笑祖师来。

五叶花开后，山长水更深。乱云横谷口，游子谩追寻。

前念是凡，短布裁衫。长亭送客，落日张帆。

后念是圣，一拳打正。干戈丛里，拾得性命。

前念非凡，语正言谗。天高海阔，毛羽毵毵。

后念非圣，万象明镜。不假薰修，本来清浄。

前念即凡，凡不能测。若人要知，终不指划。

后念即圣，圣不能知。铁牛过海，石女生儿。

一从三拜后，千古错流通。永日无人到，萧萧桧柏风。

叶落归根后，曹溪一滴深。山居人少到，真实好知音。

一归方丈后，何处觅南泉。昨夜三更月，寒光照座前。

不下禅床后，曾无善巧言。平常安乐事，今古谩流传。

丹霞相访后，从此话南阳。草作青青色，春风任短长。

一入双林后，天宫事可猜。卖鱼人不厌，何处见如来。

一住天台后，身单布亦穿。虽然筋骨露，歌笑不堪传。

石上栽花后，生涯自是春。若逢亲切问，端的不饶君。

一见先师后，堪悲复堪笑。为问何以然，八十重年少。

忆著伊余后，呵呵笑未休。何人知此意，有语不堪酬。

清虚之理竟无身，一念归根万法平。物我顿忘全体露，个中殊不计功程。

问道趋师印自心，入门端的访知音。此生不踏曹溪路，到老将何越古今。

拈柴择菜师先匠，进业修身见古人。若到诸方须审实，龙门此法是通津。

三下板鸣生死断，十声佛唱古今通。开单展钵亲明取，不可麤心昧苦空。

田地生尘便扫除，房廊萧洒共安居。装香扫地无余事，默耀韬光示智珠。

临流洗浣莫疏慵，入众衣裳垢不中。上下邻肩薰炙久，身心动念肯消镕。

石上林间鸟道平，斋余无事略经行。归来试问同心侣，今日如何作么生。

夜静更深自诵经，意中无恼睡魔惺。虽然暗室无人见，自有龙天侧耳听。

礼佛为除憍慢垢，由来身业获清凉。玄沙有语堪归敬，是汝非他事理长。

相逢话道莫虚头，大语高声笑上流。言下若能穷本末，肯将无义结朋俦。

空里形骸梦里身，梦中身世莫追寻。可怜一脉岩前水，流入人间古到今。

梦幻空花祇自知，潜思二十九年非。夕阳芳草曾行处，谁料红莲步步随。

来时无有语，去亦不知闻。此曲谁能和，轰轰出白云。

混沌未分先剖判，生成不假阴阳煅。头角前来是好牛，皮毛更不重更换。满目平田无寸草，饥餐渴饮无生老。威音王佛是如今，有甚众生可寻讨。哮吼一声天地动，达人见处吾无用。坐断毗卢世界宽，自是衲僧眼皮重。一遇知音和始齐，自余总是闲陪从。

动境遍娑婆，以之成逼迫。安心一处坐，从是虚生白。逼迫何逼迫，膏火煎魂魄。虚白何虚白，广教扬孤翮。良哉静者心，四海犹为窄。匹彼在动士，天地何辽隔。故兹审观究，二者俱介僻。弃彼而奔此，安得有深益。乐者自何至，苦者自何适。苦乐忘根绪，由夫征路陌。路陌苟不征，耽耽本家宅。昔未厌瓦砾，今岂重金璧。金璧有所重，瓦砾未可掷。瓦砾谓金璧，杀盗应非逆。金璧谓瓦砾，圣贤失踪迹。金璧而金璧，瓦砾而瓦砾。苦乐各平等，法法无假借。大空离众念，真实无改易。乐而无乐相，苦亦无苦迹。苦乐同十虚，心门广开辟。龙吟而凤鸣，天渊发金液。人不念诸道，饥口枉求食。一也及夫此，曹溪称上客。因思贤圣人，不寐彻残夕。时哉各勉旃，升沉在咫尺。

珍重灵知者，绵绵亘古今。人居千圣外，塔锁乱云深。碧落杉松色，丹崖虎豹音。回光如到此，必也见师心。

城中应接同摩诘，云外无心似老卢。月白风清深夜坐，出家全不费工夫。

句义纵横那畔彰，五千余卷总含藏。如何不觅根头意，空看枝边木叶黄。

虚名虚说传来久，真语真踪示后人。虚实灼然知下落，清风千古见芳尘。

家家门前火把子，半夜愚夫说相似。碧天如水月如钩，古今流落闲名字。

一寸灵苗手自栽，前岗后陇作良材。敢将不朽传他日，唯把青青示后来。

分明不了却成迷，无限风光付与谁。若得家山田地稳，自然处处不思议。

旧事成空莫可追，旧心将把再思惟。古今不隔丝毫许，会得如斯也大奇。

休处言休便好休，五湖踪迹任遨游。莫嫌活计无多子，此个牟尼用到头。

求心心未谛，等人人不来。岩花晓来雨，寂寞为谁开。

禹穴龙门寺，探珠欲问龙。

一日日，一时时。龙门老，心自知。

六只骰子满盆红，不用安排祇么通。拟欲进前求解会，大似西行却向东。

六只骰子满盆红，尘墨河沙用莫穷。谁能解展金刚手，祖佛亲来亦扫修。

六只骰子满盆红，马载馿驼一掷空。赫赤穷来无可赛，请君从此现神通。

信步游梁魏，乘时别少林。长安车马客，无限利名心。

咒咀毒药，形声之逆。眼耳若通，本人何适。根问本人何所适，涂割等平忘顺逆。有为虽伪性常真，法法无依称善吉。

无情说法异盲聋，听得之人眼耳通。不但近尘并远刹，十方度尽显全功。

云水参寻访此宗，十年磨刮太虚空。区区力尽还依旧，方知万法本来同。

一悟吾师心便息，信门入处还无入。二十年中事密如，向人殊不劳心力。

前人说法后人听，由来两个总无情。祇缘口耳都相似，所以流通道自成。

去人去矣叮咛嘱，住者相承无断续。若遇知音一和时，乃知去住常充足。

清明寒食与诸人，共礼先师不动身。万法本闲心亦尔，将来谁是得吾真。

祇论亲切不论时，回笑诸方陷虎机。一句未容开口对，片帆先逐便风归。头头有路堪行履，物物无差莫弃违。不见黄梅足奇士，卢公却得祖师衣。

愧尔相求识岁寒，不嫌危磴路千盘。归堂一札曾亲访，闭户深山肯自瞒。月下篇章应独和，壶中天地共谁看。临机大用全收放，何必区区握雪团。

东归半载渔樵乐，北去三年父母来。金马玉堂弹指入，宝楼香阁一时开。

湛湛寒溪叠叠山，息阴投老得身闲。武陵花好春常在，渔棹歌清事不关。眼底儿孙从富贵，樽前鬓发任斓斑。天机日有真消息，频许禅僧共往还。

善养不教声色乱，素丝无染是天真。有时来此轩中坐，作个忘机混沌人。

乞食山城归帝里，毗耶钵饭香而美。莫念故园桃李春，更参上国西来旨。

炉边静坐默无言，勿论麤疏若市廛。冷暖此中看火色，祖师心印为亲传。

徐翁活计天真，年老无喜无嗔。参取面前桑树，乾坤不出一尘。

祇园谁住此，谓是镢头通。物外庵边竹，人间耳畔风。露畦青戢戢，烟浦绿蒙蒙。祇个潜心处，分明古者同。

万劫一瞬视，尘沙不动移。若为论过未，并总入无时。海阔波仍匝，心通佛可齐。床头木枕子，推出恐人迷。

葛厨松枕午窗凉，卧看风云草木香。弹指遍游尘刹尽，故山归路笑羊肠。

本从绵竹过南方，依前归入绵竹去。井舍犹为旧日居，山川不改当时处。邻人见之莫惊愕，亲里欢迎断思虑。有问南方所得时，瘦藤为我聊轻据。

事办须寻道，方明尔本来。禅关无锁钥，祇要用心开。

明月何皎皎，永夜入我室。照出万古心，念此百年质。隔窗风露泫，拥毳衣衾密。迟迟不能寐，余光在东壁。

叨叨林鸟啼，披衣中夜坐。拨火悟平生，穷神归破堕。事皎人自迷，曲淡谁能和。念之永不忘，门开少来过。

呜呜鼯鼠啼，时人皆不喜。得意即相呼，意去当自止。吉凶由之生，吾未见其理。此言如未闻，大梅有宗旨。

初夜凉生早，微云卷太空。灯悬松竹露，帘卷薜萝风。可笑千年事，能将一念通。相逢禅客间，细细话吾宗。

每念心中事，频开掌内珠。欲凭天上雁，待寄水中鱼。此意终难写，斯言不可书。含毫竟寂寞，遶屋树扶疏。

吾初欲作真常语，更恐真常暗流注。不如不语人共知，人欲知之反劳虑。崖头浮图示其相，台上野云飞不住。周游独步或可追，锦绣谷中归舍去。

百骸溃散此日言，一物长灵异时语。此日长灵犹可知，异时溃散凭谁举。可知所以有生灭，解举方能忘取与。光明寂照遍河沙，慎勿于中论尔汝。

石龟不念岁月古，旧记已灭名尚留。道傍苍木老霜雪，涧畔野草随春秋。讹传细读华阳传，灵迹独闻姚比丘。可凭定力验今昔，人间万事徒悠悠。

无端击此沟中断，钟鼓相参无杂乱。能闻所闻非二缘，以此及此通回换。凡夫何故作追攀，达士若为成智观。可怜流入萨婆若，醉眠尚尔排鱼贯。

不染而染妄本虚，染而不染悉无余。本虚自是能成事，体浄何妨应万殊。断妄证真心岂息，非真非妄智还迂。了真了妄如无碍，自在圆明始是珠。

毗耶离城居士家，环堵十笏容河沙。八万四千高座众，咄嗟已办熏天花。迢迢不到迷是障，念念常入心无差。须弥卢山四大海，我见如一粟与麻。

老来愈见心无事，夜永偏知胆更凉。浅浅地炉犹有火，依依山月尚临墙。试将寂灭那伽定，暗写雕虫篆刻章。刚被啼鸡忽惊断，一时归入正思量。

展脚缩脚饥鼠啼，合眼开眼重露晞。觉来始了梦时事，梦处宁容觉后知。瞬息黄粱犹未熟，翩翻蝴蝶正狂飞。披衣独坐日正午，试问何如半夜时。

大士安禅地，千松塔院春。门深松桧老，事古岁时新。人礼香灯夜，鸟啼花雨晨。祇应禅石上，去住亦通神。

白塔云中路，晴空鸟外檐。好山长入望，终日坐无厌。几个竹生石，数枝花映帘。长安曾未到，神力动飞潜。

善逝明知直不邪，要穷妄识是空花。故令庆喜推心目，胜相初观始出家。在内何缘昧肝胃，相知在外又成差。琉璃比眼还同境，闭障开明未有涯。合处随生难定体，根尘兼带转蓬麻。世间一切都无著，水陆空行作翳瑕。七处无归全失措，从兹始得遍河沙。

细思五十三年事，并入初中后夜心。须信刹那通过未，更无毫发作追寻。随消旧业根先断，永绝新殃道已深。此是安身立命处，故吹一曲报知音。

我病无形不可见，曼殊室利得深知。再三若欲通消息，推出床头木枕儿。

已礼云中塔，更瞻堂上师。方思江水北，共集定林西。一句无多子，千差永不疑。到家勤爱护，此道少人知。

千人丛与万人丛，无喜无嗔耳目通。要识太原孚上座，六街钟鼓闹冬冬。

住山久有烟霞疾，得请放还麋鹿群。厚意于公殊未报，深禅聊复对炉薰。

公家忠靖有遗德，乃与定明开道缘。异世今时岂人意，一麾千里是家传。

出岫油然亦乘兴，倦飞随意即知还。有心知到无心域，鸟恋故林云在山。

妙色非身，形容乃普。阎浮未下，双林已睹。旷济功深，六年行苦。尘沙相好，万亿刹土。众生心浄，佛日常午。正念蒙光，迷人外取。雕檀写{叠毛}，像未孩乳。今兹范模，传从乃古。象步出山，智珠河吐。水月顿澄，豁开觉户。瞻之仰之，岂敢自侮。常在不灭，此言手舞。

旷大劫来离众苦，心心永断诸分别。闻处真闻实不闻，说时虽说常无说。法身普现凡圣等，耳根采听音声绝。娑婆最有大因缘，一念清凉除恼热。

旷大劫来不虚妄，言言故得皆真实。应念蒙光迅电飞，寻声救苦奔风疾。千章万句离文字，异韵殊音垂秘密。现相宣扬遇此时，见闻颖脱欣今日。

岩岩天台，旷阔寰宇。大士不我，毫端莫取。蜀客心狂，纤尘一缕。屈指拊掌，松石猛虎。生涯何有，流传今古。静对虚堂，非谓无补。

振摇梁魏，斟酌皮髓。孰云西来，空椁而已。素壁虚堂，少林熊耳。

慧灯续传，福庭宜敞。常住世间，水月镜像。是谓丛林，大智百丈。

闹市竿头呈戏，众眼曾惊。栗棘蒲上横吞，诸方尽畏。宜阳秀水，萍实杨岐。雨过云横，天高地下。

纲纪着明，不忘付授。浄空无际，如日处昼。欲究根源，瞻之龙岫。

遇冤则亲，传虚果当。刚硬齿牙，生铁肠脏。风清淮楚，道实宗匠。不有智悲，子孙安向。

并汾铁骑，老息荒丘。云施雨罢，花落水流。

四海称唐，师出华阳。不起燕坐，翱翔帝乡。名与山俱，道逐时芳。济民助国，能雨能旸。贫者获富，热者得凉。群蒙所归，实在不亡。

廓然无圣，俨尔有容。明明绝眹，密密垂踪。昔也怀宝，枯木藏龙。今其示人，巨岳乔松。龙吞万类，松茂三冬。神而不改，风云必从。吾形既得，尔道自锺。褒斜路险，汉水朝宗。

如珪如璋，惟子非我。且陋且拙，在余是可。子今传余，拙则成奇。物感神会，形动心随。凝云不飞，寒月下映。孰谓之凡，孰谓之圣。余犹尔也，奇拙同贯。嘻嘻期文，大朴未散。

色里胶青不见形，影中所以邈吾真。吾真定有非形碍，为对凡夫显幻尘。尘既显，道弥新，不贵西来彼上人。

似余似余，类我类我。我复谓谁，如火与火。描邈不就，迎随不果。写出龙门，衲僧灾祸。

比类则疏，现形仍普。得在一瞬，照穷千古。云起吟龙，风生啸虎。赞之绝辞，瞻焉奚睹。

遍界不藏，毫端独妙。纵未嚬呻，已先微笑。吾子识也，水月斯照。纤尘不遗，是为宗要。

识余者谁，请观端的。孰云丹青，谩劳寻觅。断云架𪩘，皎月在壁。昭尔惺惺，悟兹寂寂。

沧溟一滴咸无际，厚地纤尘广有余。何事陋容人写得，祇缘踪迹在龙舒。

吾行尔随，吾唤尔应。唯随与应，不欠不剩。因吾识尔，此像果亲。静而瞻之，道实绝伦。

道虽光明，形则山野。提折脚铛，住深兰若。拙韵无取，陋容谁写。常在左右，觉元侍者。

似即疏，比仍失。廓尔空，皎然日。顾丹青，写容质。谁使之，省寻觅。

植杖望云何处，空山独立凝情。愧我萧然无物，谢伊装点相成。

天地无物我无物，隠显空云随出没。此间谁是悟玄人，霹雳光中轰一咄。

欲识坦然老，乃是龙门人。声名落四方，坐卧今十春。会见移庵去，何妨邈形真。平生香火缘，对比即神通。

首到东山，晚亲龙岫。岁经寒暑，人非新旧。涂毒长鸣，优昙勿嗅。静对终日，弟子公寿。

画出人皆识，相逢道更亲。起云峰后路，记得往来频。

寥廓无状，孰为龙门。有指南路，绝刀斧痕。因缘去住，任物所论。黄竹寒湫，晓而复昏。

杲日连天照有无，孰云善逝坐跏趺。如今要见当年事，邪正犹来在半途。

法王法令若为酬，潦倒文殊强出头。负累释迦犹可事，至今千古闹啾啾。

百万人天望举扬，拈花微笑大乖张。几多业识茫茫者，问著劳生沸似汤。

若有丝毫付与人，可师何得更全身。人间天上迷逢处，八两元来是半斤。

非风幡动唯心动，大海波澜常汹涌。鱼龙出没任升沉，生死圣凡无别共。无别共底怎么样，祖佛傍观空合掌。

潦倒江湖上，竿头事可咍。一回浮子动，又是上钩来。

草里寻常万万千，报云飞去岂徒然。鼻头是甚闲皮草，十字纵横一任穿。

一回思想一伤神，不觉翻然笑转新。云在岭头闲不彻，水流涧下太忙生。

挂得帆来遇便风，须臾千里到家乡。临门上岸逢妻子，欢喜情怀不可当。

挂拂遭呵耳便聋，衲僧奚若验宗风。金刚脑后抽生铁，华岳三峰倒卓空。

家肥生孝子，国霸有谋臣。拳头劈口槌，未到无儿孙。

开田说大义，后人莫容易。百丈总持门，淡而还有味。

打面还他州土麦，唱歌须是帝乡人。现成财本成家者，多见饥寒在子孙。

大雄山下斑斑虎，触著伤人谁敢顾。亲遭一口老婆心，何曾用着腰间斧。

相见言谈理不亏，等闲转面便相辉。毕竟水须朝海去，到头云定觅山归。

大唐国里无禅师，不许会兮祇许知。着肉汗衫如脱了，方知棒喝诳愚痴。

彼此老来谁记得，人前各自强惺惺。一坑未免俱埋却，几个如今眼子青。

问答分明是切磋，几人于此见詨讹。少年俱决龙蛇阵，潦倒同吟稚子歌。

相见锦江头，相携上酒楼。会医还少病，知分不多愁。

八面当风祇这是，拂袖之谈动天地。堪爱卖身王老师，不作贱兮不作贵。

南北东西无不利，令人深爱老南泉。眉毛撕系如相似，鼻孔辽天不着穿。

禅床惊震被搽糊，惹得儿孙不丈夫。拄杖劈头连打出，也教知道赤须胡。

祖佛场中不展戈，后人刚地起詨讹。道泰不传天子令，时清休唱太平歌。

五色狸奴尽力争，及乎按剑总生盲。分身两处重相为，直得悲风动地生。

安国安家不在兵，鲁连一箭亦多情。三千剑客今何在，独许庄周致太平。

同气相求事可论，一回见面一欢情。两行何处闲文字，一队谁家好弟兄。

骨里皮兮皮里骨，大隋老子无窠窟。上士闻之笑未休，中流特地生疑惑。

老大宗师竖指头，一生用得最风流。玄沙拗折无人会，年来年去冷飕飕。

黄金为骨玉为棱，莫把他家此日寻。多少从来悟心匠，尽将底事继威音。

池阳何处得扪摸，后代商量苦也无。古人刚地成多事，敢问如今会也无。

密密堂堂早二三，本来无物更何堪。痴人见了生欢喜，作者相逢满面惭。

悟人千个道无忧，肯信遭他第二头。寂寞山花寒食后，夕阳西去水东流。

长连床上狐屎尿，三圣堂前狗吠春。跳出金牛窠窟子，月明照见夜行人。

玄沙三种病人，有理不在高声。引得香严老子，走来树上悬身。

祸福威严不自灵，残杯冷炙享何人。一从去后无消息，野老犹敲祭鼓声。

春寒料峭，冻杀年少。切忌参商，别无奇妙。低头侍奉，欢喜问讯。佛法商量，伤子性命。

赵州言勘破，笑杀老禅和。院主须眉落，南泉打粥锅。赵州勘破，却成罪过。大地众生，千个万个。

醉眠醒卧不归家，一身流落在天涯。祖佛位中留不住，夜来依旧宿芦花。

一问当机绝异同，定乾坤箭验勋功。轰轰一掌胲腮下，笑杀雄山者老翁。

春至是花开，朱颜安在哉。可怜园里色，不入镜中来。

春来依旧一枝枝，同地同天道不疑。未彻之言人莫问，令余特地笑嘻嘻。

擘开华岳连天色，放出黄河到海声。瞎馿死后蒿枝折，大地如今有几人。

奉君三顿曲周遮，屈辱云门老作家。渡水穿云五湖客，欲将何物当生涯。

云门答餬餠，言前句后领。馿鞍爷下颔，到了终不省。塞却你咽喉，把将餬餠来。

杨子江头杨柳春，杨花愁杀渡头人。一声残笛离亭晚，君向潇湘我向秦。

数目分明举即难，衲僧无不胆毛寒。须知更有壶中路，但向须弥顶外看。

万象之中独露身，一回相见一回嗔。东西南北吾皇化，莫向江头苦问津。

鳌山成道足人传，莫是从前话不圆。赖有玄沙知始末，遍身红烂在渔船。

老大宗师没巴鼻，养狗之缘太儿戏。夺牌禅客如到来，铅刀争及吹毛利。

欲求佛法往南方，老大宗师为举扬。山花满地虽狼藉，一阵风来一阵香。

宗师方便太慈悲，是汝之言实古锥。万里神光腾顶后，肯将生死吓愚痴。

在途在舍若为酬，莫把先师一例求。雄雄宇宙如王者，未免半边无髑髅。

犊牛生子颇相谙，两眼通红色似蓝。把火照来无觅处，大家普请一时参。

赵州一椀茶，验尽当行家。一期虽似好，争免事如麻。

师真丑拙不堪呈，用尽身心笑杀人。彼中莫觅丝头意，白鼻昆仑贺新正。

出得出不得，初不离是定。圣者起凡情，凡人而乃圣。倒用与横拈，扶邪及显正。春雨春风竹户凉，落花啼鸟千峰静。

平生心胆向人倾，到此门中有几人。别后都城旧知己，暖烟斜日又黄昏。

佛手馿脚生缘，黄龙元无此语。直饶恁么知之，我侬亦未相许。奉报四海禅人，第一不得错举。

着眼看来宁免瞎，全身何用佩金鱼。黄龙意气雄豪甚，祇为他家不识书。

尽力不柰何，按牛头吃草。若无锦绣文，难以论嘉藻。

何故唤作手，衲僧难开口。拟议自颟顸，可怜大蒙斗。

彼此且无相负累，行人无不失钩锥。虽然不瞎众生眼，也好拳头劈口槌。

世尊拈花，迦叶微笑。亲切亲切，省要省要。眼目定动，料料掉掉。为报先生，莫打之遶。

两岸芦花一叶舟，凉风深夜月如钩。丝纶千尺慵抛放，归到家山即便休。

挥戈佛日不西流，照彻人间洞九幽。从此安居无一事，休将玄妙挂心头。

昨朝六月二十六，无角铁牛生四足。哮吼一声人未知，撼动天关并地轴。只履又西归，唱罢胡家曲。可怜末后太分明，无限清声遍溪谷。

棒喝齐施古佛宗，三玄三要绝狐踪。白云消散青山在，明月芦花对蓼红。

浄名居士在家人，不二门深入者亲。一钵上方香积饭，寥寥千古转通津。

一与山门作境致，见者顿超无学地。二与后人作标榜，凡圣悟迷皆一样。若是丛林向上关，有人踏着喜无量。

少室无言语，曹溪有消息。可怜门大开，而人不能入。苍龙得云雨，猛虎生羽翼。但解自承当，何劳问知识。

总记不得，天花满裓。纵有千言，不如一默。

木伎机，石女儿。三冬阳气盛，六月降霜时。有语非干舌，无言切要词。会我最后句，出世少人知。午斋晨粥无余事，笺茗炉香话道奇。

普光明殿在人间，凡圣交罗绝往还。若向一尘亲得见，毫光照处奉慈颜。

大众尽皆云集，僧堂横吞佛殿。露柱倒挂灯笼，天高地厚，月白风清。雨顺风调，河清海晏。饥则共君餐苦菜，渴则与子饮寒泉。直饶天外雨花飞，争似归堂吃茶去。

台山路上，过客全稀。破灶堂前，感恩无地。雪埋庭柏，冰锁偃溪。虽在南方火炉头，不入他家虀瓮里。

露柱多年出家，灯笼久已落发。佛殿坚持禁戒，三门近得休歇。大事本来平等无著，清凉满月度尽草木，丛林一似阳和齐发。

万物咸新论故乡，抬眸元是旧爷娘。先春花发馨香远，物外山河日月长。

悟时此事元来易，迷后斯门实大难。处处绿杨堪系马，家家门口透长安。

三月初三二月二，不坏假名谈大义。众生役役趁光阴，道流所以为虚弃。二月念九三月一，摩诃般若波罗蜜。假使多闻达古今，历劫何曾异今日。

如来妙色身，真实难藏覆。不挂本来衣，岂著娘生袴。无忧树下降生时，南北东西行七步。行七步，度尽众生无所度。

昨日如来垂法雨，今朝法雨洗如来。了然一味无差别，云外青山朵朵开。欲报如来深恩，殿上重新浴过。

龙门结夏胜诸方，大地山河为举扬。若向九旬参得透，更无佛法可商量。

了知一，万事毕，释迦弥勒欣今日。但得心安是处安，无灾无难无今昔。要知佛法根源，记取五月初一。

入得龙门事事奇，闻声见色不思议。山青水绿缘何事，尽是诸人力使之。

先师当年末后句，与人皮下挑出刺。譬如六月日中冰，销镕处处皆相似。后来听响各流传，更加一二与三四。个中孰是无耳人，明见去来不生死。

世人尽道路行难，本分真金入火看。炼去炼来金体浄，一槌打作玉栏干。

一竿一笠一蓑衣，急水滩头下钓丝。钩上锦鳞容易得，芦花深处月明归。

打动龙门鼓，唤起铁馂馅。请君一咬破，山僧岂相赚。先师曾得力，滋味今不减。若也不柰何，好个铁馂馅。

亲从家里来，家中何所有。持此一片石，广大坚且久。灵山曾献佛，帝释聊举手。心中出何物，安乐并长寿。

圆明了知，不由心念。抵死要道，堕坑落堑。

容颜甚奇妙，光明照十方。我适曾供养，今复还亲觐。

拟思量，何劫悟。不思量，终莽卤。欲思不思踏破时，万里无云常显露。常显露，妙用恒沙非旦暮。

来来去去去来时，去去来来离觉知。了得去来无罣碍，方知尘劫不思议。

遍界不藏全体露，丝毫有见事还差。会中谁是先陀客，不动纤尘便到家。

独自坐方信，西来有达磨。独自行不用，红莲足下生。独自语分明，向谁谁肯许。独自参刹刹，尘尘示指南。相逢相问穷端的，莫道山僧解放憨。

昔人已乘白云去，此地空余绿水流。绿水一去不复返，白云千载空悠悠。湖南旧说老杨岐，失却金毛师子儿。江南江北无觅处，龙门今日顺风吹。顺风吹，啰啰哩，水急风高下钓矶。

鸟从空里飞，人向心中住。人死心宛然，鸟没空何预。人生一过鸟，此心实可据。但自了其心，无劳问来去。

龙门别无奇妙，刚谓单传心要。岂惟浅水无鱼，拨剔全无孔窍。二时展钵开单，逐日屙屎送尿。万事与人一般，子细看来好笑。

会既少，举尤难，丛林虽有日凋残。若欲明斯旨，应须离念看。一人如领解，大众尽心安。

狸奴白牯念摩诃，猫儿狗子长相见。诸禅客，荐不荐。若言自性本圆明，大似扪空追闪电。

不动龙门内，行参古佛机。亲逢渠面目，肯话自容仪。凡圣心平等，高低路坦夷。丹霞烧木佛，院主落须眉。

正当恁么时，历劫不曾迷。步步超三界，归家顿绝疑。

几回生，几回死，生死悠悠无定止。自从顿悟了无生，于诸荣辱何忧喜。

五色灯光眚所成，但除其眚莫除尘。若言本眼何曾眚，乃是临河渴死人。

劫火威音前，虽有一壶天。御楼看射猎，不是刈茅田。

腊月扇子功勋绝，浩浩凉风动寥泬。岂止炎蒸六月天，暂时与君解烦热。

泡幻同无碍，如何不了悟。眼里瞳人吹叫子，达法在其中。非今亦非古，六只骰子满盆红。

诸人未到龙门山，将道龙门在世间。既到龙门心自在，杉松拂拂水潺潺。

龙门三月半，大鼓声声唤。唤得一时来，特地生迷乱。

收得本名度牒，踏遍自己山川。闻有龙门长老，走来学道参禅。恁么惺惺汉子，如何立地瞌眠。忽然睡醒眼开，元来天生自然。

思无思思，万邪一正。不识玄旨，徒劳念静。

作无作作，贯色通声。水中盐味，不见其形。

言无言言，不费唇舌。未说之法，林中之叶。

龙门潦倒，告报诸人。既然如是，何故因循。

一叶飘瓢水上归，姑苏春色照岩扉。坐禅片石重来看，却笑山云拂藓衣。

杜顺文殊事可知，定光如来老大隋。张三李四何王赵，问你渠今是阿谁。廛市卖鱼忘进趣，案头分肉露全机。男儿锁子黄金骨，苦痛无明堕污泥。

登龙门下无凡客，不假风雷自有奇。三月进修从此始，经行宴坐可思议。

十方世界龙门寺，大地山河是学徒。随顺众缘成解脱，算来全不费工夫。

岂可唤锺作瓮，终不指鹿为马。善人难犯，水银无假。冷地忽然觑破，管取一时放下。

龙门若为作端午，打动众人涂毒鼓。髑髅破后遣谁闻，鉴觉尽时敢言普。是谓南山鳖鼻蛇，好个大雄白额虎。可怜开眼觅眼人，吓日光中寻入路。

飘飘飖飖杨柳花，红红赤赤远天霞。屈屈曲曲龙门路，僻僻静静野僧家。尚不心头怀胜解，谁能劫外筭河沙。休粮方子斋兼粥，任运还乡苦涩茶。

七七四十九，面南看北斗。死去与生来，泥牛大哮吼。

骨还父，肉还母。何者是身，分明听取。山河国土现全躯，十方世界在里许。万劫千生绝去来，山僧此说非言语。

总别同异兼成坏，祇是山僧与众人。高广须弥入芥子，无边刹海在微尘。昼复夜，秋复春，境寂心融事事真。七宝大车既如此，去来语默莫因循。

{鸟感}{鸟感}鸟，守空池。鱼从脚下过，{鸟感}{鸟感}总不知。

赵州不见南泉，山僧不识五祖。甜瓜彻蒂自甜，苦瓠连根自苦。

尊者憍陈如，九旬最亲切。老少幸相依，上下皆欢悦。瞻听离闻见，承览亦超绝。四海五湖人，勿谓真机泄。

开一片田，密密绵绵。两顿粥饭，其道自办。山僧一夏，与诸人相见。自是诸人不荐，若或荐成一片。是什么一片，看取当门箭。

一漏逗，二漏逗，三漏逗，用意搀前先在后。莫于佛祖结冤亲，好看衣珠常离垢。家中人，鬭头走，淮南笑杀龙门叟。有人若会笑因由，眼似铜铃大如斗。

木平山里人，貌古言复少。相看陌路同，论心秋月皎。坏衲线非蚕，助歌声有鸟。城郭今日来，一沤曾已晓。

一沤未发时，宝盖向空垂。瑞色飘飘起，香风拂拂吹。何劳轻举拂，不假略扬眉。五百曾亲献，如来印可之。

百丈说大义，辛勤事可知。龙门无道理，大众绝狐疑。帝力乾坤重，君恩雨露垂。有人相借问，云外略扬眉。

鼓声才动，法义已周。大众上来，寻光而至。山野高提祖印，诸人共息狐疑。直须倒岳倾湫，切莫寻枝摘叶。

南阎浮提人，就中多闹乱。无想四禅天，根性最迟缓。迟速不同伦，染浄难回换。两个五伯文，元来是一贯。贯贯，哑子拍手高声唤，聋人听得佯不管。天明日出是夜半，智者大师谭止观。

死心心已死，心死死由生。拗折黄龙角，翻身卧地行。

虚名虚相，谷音鉴像。弃而不修，岂明幻妄。少不努力，老矣惆怅。静以思之，随机称量。

一叶落，天下春。无路寻思笑杀人。下是天，上是地，此言不入时流意。南作北，东作西，动而止，喜而悲。蛇头蝎尾一试之，猛虎口里活雀儿。

眉毛眼睫最相亲，鼻孔唇皮作近邻。至近因何不相见，都缘一体是全身。

昔开正续铭，今示真归告。一路涅槃门，行说皆亲到。明然临济灯，妙唱黄龙道。空海久澄虚，云涛方浩浩。

西瞿耶尼打鼓，南瞻部州上堂。大众十方齐至，等闲野客称扬。此声遍满十方，照破闻见色香。堪笑释迦老子，等闲动地放光。

何处求通达，疑根自不凡。顿明心即佛，徒觉海非咸。善财楼阁路，日进丹霄步。凡夫云未然，我道常披露。

大丈夫，秉慧剑，般若锋兮金刚焰。非道能摧外道心，早曾落却天魔胆。

虑而解，思而知，孤灯难并太阳辉。不是心，不是佛，为君扫荡精灵窟。摩天鹞子入云飞，千里万里祇一突。

不起疏慵不进修，实无言说实无求。夺饥人口中之食，驱耕者手里之牛。真快活，百无忧。自是不归归便得，五湖风流拍天流。

若论佛，祇是当人更无物。若论顶，昼夜舒光照前境。若论心，看时无相用时深。若论经，解语能言不是声。若论斋，所为所作尽和谐。若论愿，犹如身在龙门院。若论了，无虑无疑心皎皎。心皎皎，增添福寿灾殃少。论量功德广难思，须弥未大沧溟小。

一二三四五六七，讽诵受持皆秘密。如人亲入宝山中，一切珍奇从此出。

道可学耶实不可学，心可悟耶实不可悟。不学不悟，真机全露。明月娑婆，浮生旦暮。眼若不睡诸梦除，古今出入无门户。

山僧略升此座，大众永息狐疑。各各金毛师子，去来哮吼全威。临济高声连喝，德山拈棒痛槌。纵有一言半句，终不别作路歧。

出门便是草，闲杀龙门老。北去礼文殊，南来登五老。鬓发已苍浪，言归恨不早。独立秋风前，相思望江岛。好，好，不用更寻讨。

什么物，恁么来，休将明镜挂高台。什么物，恁么去，分明不用当头举。举得分明得更难，澄潭不许苍龙盘。便恁会，太无端，华藏毗卢世界宽。

释迦世尊已成正觉，弥勒大士当来下生。老卢持过岭南，达磨携来东土。各谓度生已毕，我愿云周如何。六道四生犹在，土石诸山未殒。浄妙国土不逢，为是愿力未充。为是业果难尽，为复别有道理。若不同床睡，焉知被底穿。

空生不解岩中坐，春暖桃花树树红。漏泄天机无觅处，都缘露柱挂灯笼。灯笼灯笼，却有古风。露柱露柱，善解提举。一旦师姑是女儿，大悟堂中吃茶去。

心是根，法是尘，两种犹如镜上痕。痕垢尽时光始现，心法双亡性即真。根尘既谢，镜光现前。心法双亡，如何则是。赤{骨乞}{骨历}身无妄想，眼闻耳见离攀缘。

迎日出门去，已觉披烟雾。冒月望山归，重露湿禅衣。心悄悄，步迟迟。无孔笛，再三吹。哩哩逻，逻逻哩。游子乍闻征袖湿，佳人犹唱翠眉低。君更听，莫狐疑。

海门山，长安道，茫茫烟水连芳草。楼头客，马上郎，一听落梅悲故乡。春风过眼花飞尽，蝴蝶翩翩过短墙。君更听，是何章。

帝力丘山重，君恩宇宙宽。不才何以报，处处得心安。

褒禅乍住太干枯，月白风清入画图。人间纵有千般乐，不及今朝事事无。

云中石塔摩星斗，定明禅师大张口。是你之言若解参，不必腰包天下走。鸟对初阳自在啼，犬逢生汉连声吼。

祇知今日明朝，不觉今朝明日。事事一似安排，箭箭自然中的。甜者甜于黄连，苦者苦过白蜜。吃得者般滋味，不妨逻逻哩哩。

天得一，斗牛女虚危室毕。地得一，草木山河并土石。君得一，上下四维无等匹。万象森罗影现中，一颗圆明光的历。有欢荣，有愁戚。或冤亲，或顺逆。富且贵，贫且乞。万样千般谁运为，空谷之声随应出。鸳鸯绣了任君看，不露金针太绵密。褒禅奉劝各回头，莫待临行却啾唧。识取摩诃般若光，万古悠悠是今日。

东西南北四方人，地阔天遥最是亲。衡岳天台连魏阙，轻轻弹指不劳神。

定明妙应禅师，说法如云如雨。不是时人不闻，又非不善其语。如斯一味灵通，过了几多寒暑。纵逢败种焦芽，方便一时救取。

雨从何来，不须寻讨。遍满虚空，拔济枯槁。定明妙应灵通，知府舍人台造。真个是为雨为霖，莫不为忻为好。

抵死要行云水脚，刚然求悟本来心。为蛇画足劳筋骨，辜负青山绿水深。

一去一来松上鹤，半开半合岭头云。搘筇独立千峰外，唯把南山祝圣君。

君命重宣降薜萝，不容静处萨婆诃。襕衫席帽寒酸甚，又向人前唱哩啰。去年梅，今岁柳，颜色馨香依旧。人渐老，水长流，无心道合头。

尽力放不下，着力担不起。将谓一物无，元是自家底。见得自家底，心中大欢喜。自兹家业兴，一举九万里。

未达境惟心，起种种分别。达境唯心已，分别即不生。分别既不生，便舍外尘相。

放得下，好脱洒。放不下，牛拽杷。堪笑诸方老古锥，打鼓说禅无尾欛。无尾欛，不惊怕。不惊怕，可嗟讶。解踏毗卢顶上行，不言亦自传天下。

归根得旨复何论，洞口秦人半掩门。花落已随流水远，空留羃羃野云屯。

玄沙白纸费封题，一听雷音万仞低。慰释私怀已无量，那堪更唱逻罗哩。

一手不独拍，两手鸣掴掴。举意超情念，相看同路陌。摩云锺阜高，遍界乌轮赫。妙机速雷电，神珠不在额。珍重人天大导师，衲僧一见丧魂魄，何也谁敢正眼觑著。

暂下莲峰轻屈指，光阴倏尔又三年。虽然不隔丝毫许，争似躬亲到座前。

一二三，无言童子口喃喃。三二一，上下四维无等匹。衲僧活计绝丝毫，万古徽猷是今日。

有道只因频退步，谦和元自惯回光。不知已在青云上，尤更将身入众藏。

西别岷峨路五千，幸携瓶锡礼高禅。不材虽见频挥斧，钝足难谙再举鞭。深咸恩光同日月，未能踪迹上林泉。明朝且出山前去，他日重来会有缘。

