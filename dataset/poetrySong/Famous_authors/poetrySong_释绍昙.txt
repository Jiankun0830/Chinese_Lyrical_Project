西子湖边泛渺茫，一堤寒绿看垂杨。谁知业债难逃避，开眼堂堂入镬汤。

奴颜婢膝走人间，羞见羊裘七里滩。文叔虽为天子贵，子陵只作故人看。

人家竞赏元宵，佛陇百无一有。管宴虽愧空疏，宾主不分新旧。陇头月助放光明，谷口松编排节奏。春风舞袖乐升平，不知身在然灯后。

春日晴，烧痕青。锦云片片，花雾溟溟。无位真人，面门出入，贼精贼精。

山舍春深，生涯日贫。桃花烂熳，不见灵云。

赤脚走红尘，全身入荒草。费了几精神，不若居山好。一坞闲云，千峰啼鸟。声色纯真，是非不到。堪悲堪笑寒山子，十年归不得，忘却来时道。

松粉飘香，麦须弄黄。今朝春告别，无处觅行藏。燕子知不迁义，深谈实相，对语雕梁。见汝诸人不会，衔泥营故垒，飞过莫家塘。

父不慈，子恶毒。热血相喷，痛拳相{祝/土}。不共戴天雠，推入阿鼻狱。此冤此恨与谁论，海月山云亦断魂。

平如镜面，险似悬崖。不容拟议，岂属安排。闪电光中行活路，大悲院里赴村斋。

这一粒，甚处生。阴阳未判，芽孽先萌。开花也一川雪霁，结实也万顷云横。收拾归来香满钵，饭余散步自闲行。

仙苑名花取次妆，冬冬羯鼓谩催芳。春风不费纤毫力，拂掠枝头便有香。

地僻云深，秋高境寂。堂户凄凉，无人面壁。虽然，浄地上谁肯狼藉。

秋叶飘零，秋虫夜鸣。色不是色，声不是声。达磨九年会不得，急携只履问归程。

撞烟楼，不知羞。辟蟭螟眼，辊百花球。四七二三阿辘辘，不思万里有崖州。

佛垄山上云，一片三四片。忽遇客推门，零乱舒还卷。有踪由却没踪由，通身是眼寻难见。寻得见，木落千林，光浮碧𪩘。

头上漫漫，脚下漫漫。拈掇不得，地阔天宽，老僧住持事繁。

横该竖抹，古路封苔。圣凡情尽，马腹馿胎。不用闭门防俗客，爱闲能有几人来。

山木阴阴，寒花浅深。巢云鹤怨，挂月猿吟。王维妙手画不得，神光徒自觅安心。

三十余僧眼似眉，白云深处聚头嬉。烧枯柴火煨山芋，拽木罗笼总不知。

一坞耕樵，门扃绿萝。富骄时少，贫乐时多。妇摇机轧轧，儿弄口㖞㖞。涧水松声交节奏，何似东山瓦鼓歌。

山鬟风急坠松钗，冷灶凝烟午未斋。黄独煨香不能熟，老僧忍冻拾枯柴。见成活业，出格安排。懒瓒穷不彻，粪火一生埋。

岁除生怕管筵空，品味无多只要丰。掇转虚空为桉板，薄{卑刂}明月切清风。

春日打春牛，一击百杂碎。黄梅石女暗惊胎，生下无名物一块。问四圣四圣不知，问六凡六凡不会。风前散作万家春，贱似黄金贵似尘。

惟一坚密身，一切尘中现。老婆腰系紫纱裙，娇儿手把红罗扇。南岙东村，张坊李店。拜贺新年，春风满面。欢悰不觉语声高，惊落梅花一片两片三四片。

憎金以黄，谤沉无香。达磨不会，历魏游梁。更有不识好恶底，齐腰立雪，寄食穷乡，巴峡闻猿空断肠。

秘魔擎叉，俱胝竖指。邪法难扶，如何得是。山僧冷地思量，不觉吞声饮气。攻乎异端，斯害也矣。

万里澄江雪霁时，玉壶一色冷含辉。渔翁认得烟村路，柳线穿鱼带月归。

𨱄斧埋藏岁月深，岩居日与白云邻。业风无奈重飘鼓，又作担柴卖筊人。

堋八剌札，新翻曲调，逸格乡谈。意随流水远，声遏莫云寒，月移花影上栏干。

一不做，二不休。得人一马，还人一牛。岂不见临济三遭白棒，大愚肋下三拳痛{祝/土}，不共戴天雠。休休，说着令人满面羞。

不可以智知，金刚手把八棱槌。不可以识识，镇州出个大萝卜。不可以语言造，山禽聚集啼清晓。不可以寂默通，赤眼乌龟吞大虫。

觌面当机，东涌西没。平地上险崖，惺惺中淈{氵盾}。不是心，不是佛，不是物，贬向无生国。

出匣神锋莹䴙鹈，将军珍袭已多时。相承不是屠龙手，只作三文补履锥。

八月初，何处热。出门荒草离披，四壁寒蛩凄切。衲僧家眼里著得须弥山，耳里著得四大海。声色纯真，只得一橛。

有一物，黑似漆，常在面门出入。骑声盖色，妙密中险崖。倒用逆施，险崖中妙密。三世诸佛远之愈亲，白牯狸奴得之转失。法华不惜眉毛，为汝当阳拈出。夭夭矫矫，粼粼皴皴，将谓南山鳖鼻，却是天台楖{木栗}。

妙斲鼻头墁，巧运风斤手。千圣头边盖覆来，密密绵绵无渗漏。不辞合土和灰，成就牛栏马厩。只图一个不知恩，噇饭噇眠，易宵为昼。翻笑胁尊者，胁不至席不唧{口留}。又笑棱道者，坐破七蒲团，馿前马后，至今湖海扬家丑。

弃金轮王位，尊贵不尊贵。冻饿深雪中，冷地里短气。见明星，没巴鼻。更言大地一切众生成正觉，吽吽，棒折也未。

高不高肤寸，低不低太华。深不深蹄涔，浅不浅溟渤。法华高低深浅，瞒诸人一点不得。诸人高低深浅，亦瞒法华一点不得。尽情画断，更莫论量。缀钵饭抄云子白，晴瓯茶泛雪花香。

玉几凌霄，横趋密室。如风吹水自成纹，掷剑挥空无朕迹。子细思量，令人气急。白木既无香，秤槌宁有汁。

三月春云暮，韶华似酒浓。鶑啼杨柳雨，蝶弄海棠风。若作境会，过山寻蚁迹，不作境会，度水觅鱼踪。故国归路远，日暮泣途穷。

雪峰辊球，睦州担板。展尽神通，构得一半。那一半，戴嵩牛卧绿杨阴，韩干马嘶芳草岸。

水洗硬石头，浪打枯杨树，浄智庄严功德聚。

红锦缠头舞醉身，笙歌声沸凤楼春。百花丛里扶归去，谁道儿郎彻骨贫。

千圣灵枢，妙在转处。烁尽玄微，更进一步，莫来拦我球门路。

万戟森严细柳营，信威独许汉将军。谁知袖隠屠龙手，却把蒿枝箭策勋。

百二十日夏，今朝始发头。饭抄云子白，羹煮菜香浮。未问寒山子，先看水牯牛。山前千顷地，信脚踏翻休。

狗舐油铛，鼠咬甑箅。用尽机思，吃没滋味。

一雨润枯焦，扫尽流金暑。薰风殿阁凉，诸佛出身处。堪笑勤川无义语，引得花木瓜，变成烂苦瓠。走遍衡梅卖与谁，一十三人声怨鼓。

洞庭七十二峰，飞雪一千余丈。晨昏说法琅琅，谁谓卢公已往。元不往，在这里。优昙火里开，嗅着无香气。

小小青山，丛丛翠竹。野景无多，怡然纵目。明觉老人，向独脱无依处。闲坐解疏慵，为静胜所缚。拄杖子，一夏同辙不同途。见山不是山，居竹不见竹。业识忙忙卒未休，忙中解唱阳春曲，款乃一声山水绿。

正因二字得闻，鼠粪污一釜羹。乳峰初无个事，饱噇饭了闲行。松门雨霁，苔径云横。堤防平地上，著脚是深坑。

一宿觉，三担土。脚未跨门，丰骨已露。等闲举一步，危径结寒花，信彩示一机，断崖飞瀑布。

社燕催归，宾鸿欲返。雪点白蘋洲，锦铺红蓼岸。虾蟆入汝鼻孔里，毒蛇穿汝眼睛中。

死柴头，无烟火。信口一吹，面门烁破。可怜龙门远知客礼首座。火炉头热血相喷，分争你我，笑倒嵩山破灶堕。

上下三指，彼此七马。眼见如盲，口说如哑。拄杖子忍俊不禁，等闲捉败。休休，尽法恐无民，且放天寒赦。

不绍金轮尊贵位，被人打落当门齿。难亸梁王掘地埋，脱身留得空棺履。死款供成，临文不讳。乳窦今朝报不平，臭烟蓬{火孛}薰他鼻。任是老顽，也须喷嚏。

烟雨溟蒙望眼迷，兰舟小泊画桥西。儿童不识春流涨，却怪湖边柳树低。

天寒人寒，滴水滴冻。赤脚走冰棱，力负千钧重。堪笑霜趺拥叶人，漆桶漆桶。

野客吟残，中岩月落。坐断白云，死不再活。只将宗镜鉴惟心，法眼重重添翳膜。翳无药，光烁烁。要识永明妙旨，更添香著。

发得一机活，出得一言当。万里无片云，青天合吃棒。不待春风着意吹，暗香已在梅花上。

川僧素无头脑，步步引人入草。忽惊野鸭群飞，便把鼻头捏扭。哭不成哭，笑不成笑。只因家富小儿娇，七世门风都坏了。

未见岑大虫，狐胆先惊破。密室不通风，家私狼藉了。更说新开乳窦山，无端刻粪作旃檀。

威音前，咸淳后。一个黑粼皴，机发牢关透。全身游戏生死园林，信脚踏翻圣凡窠臼。笑释迦客梦未醒，耻弥勒藩篱未剖。客梦醒，藩篱剖，贬入无何有。

陌上语声喧，贺岁人来去。秋千擘晓烟，绿盖翻春雾。佛法无多，两手分付。更问如何与若何，咸淳丙寅正月五。

一喝三日聋，大寂门风丧。深掘陷人坑，密布漫天网。笑一上，哭一上。做尽死模活样，乳峰子细思量。沉本无香，何须起谤。

花禁冷叶红，草敌虚岚翠。清浄卢舍那，全身荆棘里。

唤作如如，早是变了也。那堪世尊拈花，百鸟衔花，南泉一枝花，灵云见桃花，石上栽花。总是虚花，且莫眼花。野老不知亡国恨，隔江犹唱后庭花。

玉几山前，凌霄峰下。热血嗔拳，做人话欛。犀牛扇飏向他方，捋虎须拦胸便打。一炷兜娄怨结成，贵买贱卖。

桑畴雨过罗纨腻，麦陇风来餠饵香。揭示西来端的意，好商量处错商量。

塞北安南几战争，老来卜筑傍烟村。却将旧斩楼兰剑，换得黄牛教子孙。

幕挂春烟，簟铺秋水。高枕横眠，鼻雷聒耳。烁石流金总不知，何须殿阁薰风至。又谁管九十日种粟烧畬，说什么十三番悟明自己。灼然是个无惭愧，阎罗王倒退三千里。

旱地奔雷，青天撒雨。六户不扃，龙无龙句。田地稳密底死汗迸流，妙用纵横底寒毛卓竖。万别千差透密机，撼动憨眠拄杖子。拄杖子喏，老老大大。百念灰寒，因甚被人唆使。只向道，四皓出商山，汉业归明主。

一雨润焦枯，大地承恩泽。黄铺{亩犬}亩云，青锁郊原色。刈禾镰子疾如风，收放全归掌握中。

一径直，二周遮。眉毛眼睫，地角天涯。云门胡餠赵州茶，惠崇芦雁赵昌花。会则星河秋一雁，不会砧杵夜千家。

虬龙一滴涎，凤凰五色髓。扑扑喷清香，穿却衲僧鼻。通身是，遍身是，吾无隠乎尔。

判虚空笔，摛锦绣文。光腾万丈，入石三分。恶迹既被点破，只得饮气吞声。自有傍人道不平。

读破灯窗万卷书，经纶勋业付洪儒。古今鼎鼐调羹手，幼学谁人不顺朱。

万壑乔松，九枝灵草。瑞气久锺，清声远播。材大今为宗庙梁，国香世产芝房宝。别露风规，寻僧论道。十二峰高势莫齐，到顶方知天下小。

活鱍鱍，硬纠纠，明眼人觑不透。刚被春山杜宇知，点血啼清昼。临风{孛}跳撼坤维，馿前马后。

三月青春弹指过，九旬朱夏又从头。茶抽雀舌郎忙摘，麦弄虾须逐旋收。炽然说法，声撼林丘。

十二峰前块石头，雨洗风磨浄无染。苔衣剥落耿光寒，因甚诸人觑不见。覤得见，丈六金身，时时出现。

以大圆觉，为我伽蓝。牛头向北，马头向南。身心安居，平等性智。背负须弥，无息肩地。释迦老子，不善用心，掘窖埋人，无一个出头得，只得短气。瑞岩一众，善恶不思，机智俱泯。青松白石，饱饭憨眠。成龙升天，成蛇窜草，一丝毫羁绊他不得。凤雏自有冲霄志，肯学鹪鹩恋一枝。

进人若将加诸膝，退人若将坠诸渊。云门放去较憨，雪窦收来较险。

玉栏花药鬭春工，雨湿胭脂脸晕红。丝管纷纷来赏玩，可怜吹落五更风。

结夏已十日了也，寒山子作么生。村诗吟落韵，竹管贮残羹。结夏已十日了也，水牯牛作么生。爱从荒草去，不向坦途行。精神陡顿，头角峥嵘。好把一坑埋瘗却，千峰云静月华明。

紫芝峰下，小小山居。家风淡薄，堂供萧疏。茭粽叶包蒸米饭，野山茶点石菖蒲。天中令节，不用书符。百怪千妖自扫除，张道士、李师巫。望崖争却步，遗下药胡芦。

放下着，莫妄想。无孔铁槌，半斤八两。面门抛掷，土旷人稀。堪笑赵州无业，一味凤林咤之。

钩饵深抛五十年，鲸鳌吞海误吞钩。急翻身逐洪波去，暗织沧溟一片愁。

一块松根石，顽然自古来。更无人觑著，岁岁长莓苔。

云居闻板声，见神见鬼。瑞岩闻板声，普请瞌睡。梦中唤醒主人翁，鼻孔元来在眼底。

公灯不照私，渡水不湿脚。连累老北堂，此错非常错。功回位转，偏正中来。凤宿龙巢金殿晓，香车应不碾宸苔。

庄上吃油糍，鬼精魂罢休拈弄。雁影沉寒水，穷伎俩何用施呈。虽云博饭栽田，何似归堂向火，静悄悄，暖烘烘。不劳共话无宾主，衲被蒙头万境空，死水何曾有活龙。

弃万乘金轮，栖六年雪岭。相从外道游，不离那伽定。无奈凶星照命宫，积世箕裘都丧尽。虽云自业所招，且喜因邪打正。

蔓草系罗裙，山云笼席帽。鼓舞贺元正，石女呵呵笑。唤作新年头佛法，赚度人不少。不唤作新年头佛法，赚度人不少。

索寞芝峰，赏元宵节。佳宾到来，如何铺设。能挑海底灯，细剪山头月。东山瓦鼓歌，堋八剌札，不是知音向谁说。

骨瘦如柴，机深似井。划地为牢，酷行商令。儿孙无地雪深冤，烧炷兜娄苦告天。

钵饭糁桃花，釜羹烹野菜。吃了日烘烘，曝背茅檐下。佛法身心烂似泥，千圣眼觑无缝罅。吽吽，伎死禅和，唤起来打。

风前不见花中叶，雨后难寻叶底花。蜂蝶纷纷过墙去，只疑春色在邻家。

瑞岩彻骨穷，最苦冤憎会。厨无糁聚蝇，将何物分岁。拟烹露地牛，催纳筋角反为忧。拟取凤凰髓，伤损太平祥瑞气。拟吞栗棘蓬，塞断咽喉气不通。拟包铁酸馅，欠紫丝头难措办。不如据见定，随家丰俭。泉{奭斗}圣井，盘簇灵芝，鲙缕绿云，餠翻剪月，饭后更煎茶一盏。

雪径封寒蝶未知，暗香谁遣好风吹。野桥漏泄春光处，正是横斜一两枝。

是是，荆棘丛林，黄金田地。非非，伊兰旃卜，甘露蒺藜。是不是，非不非，鹤健将雏去，猿闲抱子归。

向上机，顶门眼。碗脱丘，漏灯盏。从上诸祖，已错拈提，瑞岩今朝分明剖判。夜后打眠，斋时吃饭。

雪岭曾经苦，勤行七佛仪。持钵不得食，诈道不闻饥。六环锡重，无力扶持。飏下拄颐眠一觉，梦中消息许谁知。

六年雪冻不死，见明星便说悟。走出山来一窖无，被人唤作赤须胡。

折杖头，闲骨董。惑梁王，少卖弄。鹰巢不至生鸾凤。

破布囊，无一窖。靠着便憨眠，全不知天晓。若言弥勒分身，你且莫来謼我。

国清窃得残羹饭，也学人前弄竹篙。欲写断崖无活句，心如秋月待如何。

面皮顽恶发须松，磨墨元来也不中。冷看他人书淡字，不知污得布裙浓。

断线无蹊，折针缺鼻。提得完全，金乌西坠。

五教三乘，之遶葛藤。一言道尽，玉兔东升。

手把猪头不自噇，面前背后鬼分赃。重重败阙无人识，赢得涂糊老定光。

野树无根作么移，盖头茅免八风吹。直饶深入那伽定，弄鬼精魂谁不知。

当年杜撰讲天台，活被平人掘窖埋。若是黄金铸灵骨，臭尸不到鬼扛抬。

千钧重寄一丝轮，三寸离钩抑逼人。莫道踏翻船便了，夹山未必是金鳞。

雨笠烟蓑体露风，只传渔业当心宗。当时过得飞猿岭，不到通身是烂脓。

淳乎淳，没机心。撮茎草作翳睛药，锻黄丹成遶指金。发汾阳怒骂伤人语恶，中曹源蛊毒刻骨冤深。扫狐兔露苍鹰牙爪，咬猪狗添老虎精神。是师真，非师真。僧繇描不得，阁笔几沉吟。

奸豩顽蛮，更加白{亻幼}。文武火煨石要香，麻皮头缠人必倒。五处开场弄活机，是龙升天蛇窜草。千不合，万不合，凤口山前，乞指路头。被老破庵凌辱不少，至今忘却来时道。

面皮刮得霜，脊梁生铁铸。活弄恶机关，真本奉化子。据南山白额落却威，锁冷泉清波无透路。最无端是不近人情，把断贯索，倒悬佛祖，四海禅流恶见渠。任妙手僧繇，画得全真，且无着处。

严冷面皮，软顽肠肚。对同参唱菩萨蛮，与行家说无义语。纵苍鹰搏物机，辟狮子翻身路。医衲僧病下天王补心圆，移睹史宫换长庚大火聚。虽潜行密用处鹘眼迷踪，点捡将来也是果州饭布。

蓬莱山翁抱仙骨，稳跨长鲸游八极。玉壶深贮海山云，十载穷幽归未得。年来骨蜕壶倒空，长鲸又化为苍龙。了无一物可依倚，卷舒出没云无踪。而今返旆蓬莱去，直欲追寻赤松子。与渠击碎大还丹，为渠塞断长生路。示之肘后符，佛魔敛衽龙蛇趋。授之不传诀，珊瑚枝枝撑著月。阿呵呵，胸次风流知几何，我分岩扃饱黄独，佳音听取到烟萝。

越王城北唐朝寺，千间老屋摧风雨。塔影凌空落鉴湖，劫初铃子丁东语。久无本色住山人，愁杀檀门许元度。剥否穷时复泰来，选差铁面顽翁住。倒携无柄苕帚桩，积世狐踪尽扫去。就翻鳗井逗曹源，浩浩汤汤流溢江湖无着处。岂不胜越人歌来何暮，平生无襦今五袴。

黄牛背上乌槛角，声声吹作村田乐。低入重渊高入云，拟别宫商都是错。断烟明灭柘岗西，这呜咿唤那呜咿。天地豁空群动息，野花惊秀不萌枝。古今酬唱知何限，记得完全忘一半。木人巧弄没弦琴，石女细呈毡柏板。年来节奏总输君，听彻无声自返闻。一曲还乡人错听，聚头唤作梅花引。

大地人求巧，子独全其拙。吃饭倒把匙，刺眼翻著袜。只知困守株，不愁飞辩月。天真未解分，混沌一团铁。抱璞寻𬬻锤，巧手难施设。朅来就拙玲珑阴，毡拍板合无弦琴。摘杨黄花嗑然笑，樵童牧竖皆知音。岂不见棱道者，破七蒲团无缝罅。鬼窟翻身呼大差，卷起帘来见天下。又不见隆藏主，此是吾家睡虎子。气肃西风牙爪露，千林扫迹无狐兔。须知巧自拙中出，巧拙到头无处觅。无寻觅处知端的，急来与汝粗拳吃。

大唐国，日本国，临风放出辽天鹘。不隔重溟见得亲，依然却被重溟隔。光禅拼不顾浑身，咬定牙关力访寻。白浪堆头航一苇，普通年远只如今。焚香扣我西来旨，三十乌藤敲出髓。非佛非物亦非心，拟议白云千万里。结成不共戴天冤，怒气蒸云走出门。这回必要讨分晓，归问阿爷隆长老。

牧间今年六十八，湖上掩关期养拙。万缘不挂一丝头，对客懒饶三寸舌。问吾道，秧田泼绿农夸好。问吾禅，烟林噪晚声未闻。无端外国人瞒我，插片木头讨什么。吃盏粗茶送出门，海山啼断催归鸟。

上人幼负凌云志，十五为僧今廿二。鲸波不怕崄如崖，远涉要明西祖意。老松阴下扣烟扉，未透慈溪劈箭机。满口乡谈学唐语，帝都丁唤那斯祁。粗拳便欲拦胸{祝/土}，又恐傍观分背触。快归省问老传衣，古磵寒泉休瞪目。

日本国与大唐国，一片皇风无间隔。如将枣叶置针锋，破草鞋跟天地窄。上人满腹{祝/土}疑团，夷夏区分扣牧间。老懒不能分说得，隔林春鸟语绵蛮。当机为汝分明举，不涉离微急荐取。佛祖玄关错踏翻，金乌飞上珊瑚树。

劳生梦寐分途辙，深省一声何处发。客系枫林半夜舟，僧敲烟寺黄昏月。争似凌霄峰顶头，怒鲸吼彻千林秋。饱噇眠汉不知晓，有眼如盲还听否。我侬会得无闻性，说与头陀终不信。不信试归撞击看，风递落花山意寒。

山房不识春风面，地炉宿火煨红软。寒涕垂颐午梦醒，饥肠殷殷晴雷转。霜猿剥啄启岩扉，漏泄天香入翠微。雾幕烟笼收不得，等闲勾引白云归。破藤床上生涯足，和土和灰擘柔玉。放憨一饱万缘空，口唱山歌手扪腹。可中真味与谁论，脯麟脍凤徒腥膻。向使懒残知有此，肯把虚名眩天子。

小奚挑荠携篮去，寻遍颓垣与荒圃。根染微黄怯晓霜，叶铺嫩绿滋春雨。沙瓶鸣井{奭斗}寒泉，膏泥濯尽夸芳鲜。松风𫗋𫗋沸茶鼎，晴窗唤醒幽人眠。细嚼甘香凝齿颊，味与首阳薇不别。茆舍清贫乐未涯，搜吟况有梅梢月。五陵玉箸耽膏腴，岂知菜味天渊殊。茶罢筇枝发清兴，山后山前行一转。

老饕八十再生牙，烂嚼虚空吐出滓。点缀玲珑岩下草，枝枝叶叶是昙花。

前宝公兮后宝公，分身说法在玲珑。参寻不用论宾主，十二面门元一同。

茂阴深处击寒冰，洗得娘生两耳清。塞断不听呼小玉，顺风来听偃溪声。

云卧遗风仰正传，接人全在镢头边。临机不用闲忉怛，自有春山蕨竖拳。

双梼定起月三更，倒跨金鳌戏八纮。袖里门槌恶剌剌，德云不敢占先行。

东谷生涯彻骨贫，烦君说与了师兄。一从凤宿龙巢后，宝殿无人步月明。

懒织蒲鞋罢养亲，入蟭螟眼鼓烟尘。只将打发云门手，更与玲珑接一人。

七佛已前曾卖弄，分明一块烂枯柴。老卢不解担当得，火种只今无地埋。

访戴归来就系舟，冻云凝锁玉花浮。渔蓑钓罢寻盟去，近岸不知飞白鸥。

缺齿胡僧戏剧多，打虚空鼓唱巴歌。山河大地连声笑，争奈聋人耳朵何。

非明非暗亦非台，万像从教影现来。刚被老卢书破壁，没尘埃却有尘埃。

格样亲传鼻祖家，短檐时见夕阳斜。看渠巨辟通方眼，牛过依然露尾巴。

仙苑春风几奏名，三千年实结初成。曾将一点枝头血，换得灵云两眼睛。

一道阴凉自古来，依稀临济手亲栽。枝枝叶叶垂清露，点得合城人眼开。

打硬工夫构得深，谁知水底有蓬尘。放开一线路头活，落赚几多明眼人。

半肩寒拥片残云，七佛相传直至今。破碎不堪提掇处，朝阳正好下金针。

万象森罗等印心，了无一物可疏亲。大梅坐此成窠窟，到老何曾解转身。

雁峰削玉锁层阴，仿佛梅阳瘴面春。回首揭天挝毒鼓，声怨何止十三人。

三三五五戏平芜，踏裂春风百草枯。莫写沩山僧某甲，恐人悟作祖师图。

一从识得性分明，懒作春池鼓吹声。闲把六门深锁断，白莲香散水风清。

大解脱门，无入作处。掣断玄关，头头活路。信脚何妨行数步。

德山软顽，云门放憨。救不得也，瞿昙瞿昙。我也无端入闹篮。

震旦心宗，竺干正眼。觌面当机，是非俱刬。不落思惟透险崖，阶下汉。

临崖挤人，恶语伤人。冤深潮海，嚼齿吞龈。哑，说着无非是恶心。

未入鸡足山，不踏黄梅路。恶业苦无多，平白披毛去。明眼人前，一场笑具。

现成个，见得到，行得到，说得到。须弥灯王，狼籍不少。

山雨酿春寒，晓湿梅花重。结实较迟迟，且听香浮动。化工有意待重来，永为鼎鼐调羹用。

妙应群机，亨衢得路。浩浩尘中，如何辨主。辨得主，进退随宜，不妨去住。倒跨杨岐三脚馿，南北东西夸独步。

拘尸罗城，娑罗双树。死款难翻，贼身全露。引得波旬，丛然笑舞。后代儿孙口似椎，有屈谁伸诉，山花点滴啼红雨。

衲僧拄杖头，一升三合米。今年春雨多，一饱应难拟。觉海山仙，闻如是语。怒发冲冠，驱神驾鬼。诛云师，扫烟翠。放出金乌出海门，且听歌舞乐丰年，只图一个不知恩。

寒食清明节，人家拜扫时。纸灰粘蝶翅，啼血染花枝。追亲思远，写恨含悲。不论富贵，大小由之。唯有林泉衲子，无思无念，无欲无为。圆蒲静倚，瘦策闲戏。燕子自长春寂寂，长歌一曲啰啰哩，不是知音说向谁。

从上爪牙，千差万别。截鹤续凫，伤龟恕鳖。拄杖子，不入这保社。颟颟顸顸，跛跛挈挈。有眼如盲，有舌如结。静倚松根，憨眠不彻。佛法从教烂似泥，不说不说。

薄福住山，浑无暇日。忙时直是闲，缓处非常急。驱园夫奴子，锄菜地，扫松行；指莫监杨团，拆东篱，补西壁。眼前事乱如麻，脚跟下黑如漆。蓦有个汉出来道，长老何太区区，只向道，任是七佛祖师，亦无这个消息。

撼茶树，偷笋去。角虎出林，铁蛇横路，毒气炎炎如火聚。眨上眉毛见得亲，灵迹不在猿啼处。

祖翁田地绝边垠，契券分明孰敢侵。削尽春风闲草木，松涛翻月竹筛金。

肥马碌碌，瘦马碌碌。医得眼前疮，剜却心头肉。朝不足，莫不足，六六依然三十六。云门见睦州，良遂参麻谷。

万机休罢住云间，门掩青萝竟日闲。时听呜咿歌一曲，倒骑黄犊出松关。若作佛法会，锦包特石。若作世谛会，铁裹泥团。惆怅无人知此意，临风拍碎石阑干。

有服药，甚功效。不收肘后方书，不入神农本草。善财采处不识真，文殊用之不得妙。佛垄信手拈来，百病根源俱扫。

烟晴竹树啼姑恶，月冷松梢哭子规。莫谓一声声破梦，未归须忆到家时。

三日晴，五日雨。无象太平，满田禾黍。不作佛法商量，亦非世谛流布。碧眼黄头总不知，问讯轮皴拄杖子，牢记取。

显大机，明大用，六月黄河连底冻。千圣不携，已灵不重。带角披毛异类行，漆桶漆桶。

有亦不管，无亦不管。饭来开口，睡来合眼。

出佛身血，破和合僧。馿腮马颔，逞技矜能。堪笑灵山儿戏剧，聚头争看蜡人冰。

丹桂飘庭际，寒蛩语砌阴。声声调雅奏，点点簇黄金。尽情拈出，宴乐嘉宾，佛垄虽贫未是贫。

有一物，无人识。或在东南，或居西北。破草鞋跟踏着，价重千金；折拄杖头挑来，分文不直。识不识，吴地冬瓜，镇州萝卜。

一月行空，千门赏玩。自己光明，几人着眼。马师父子尽力揩磨，不得一半。诸人要见真月么，何似破漆碗。

正令全提，无在不在。簸箕有唇，洞庭无盖。若作奇特商量，入地狱如箭射。不作奇特商量，入地狱如箭射。

地僻云深，秋高境寂。堂户凄凉，无人面壁。浄地上谁肯狼籍。

甘菊舒黄，茱萸喷香。渊明错会，耽赏重阳。采采东篱下，南山见未忘。刚道花枝有短长。

茧足寻庄到海门，天衣往事与谁论。长空雁影沉寒水，瘦立西风几断魂。

鼠窃竺干，身逃震旦。合火分赃，儿孙无眼。死款诸方不言，今朝佛垄分明断。以何为据，看。

无量劫来，七颠八倒。打破虚空，全身入草。

佛垄开炉，寒灰死火。拨著星儿，弥天罪过。笑倒嵩山破灶堕。

冬至日舒长，这个长多少。虚空为尺不能量，蟭螟眼中盛恰好。盛恰好，衒惑神光，迷逢达磨。

我也无端到住山，忙忙业识不曾闲。白云拂尽到枯叶，恐碍采樵人往还。寒松瑟瑟，幽鸟关关。家私花擘尽，谁道语音蛮。

生平说大脱空，今受活地狱报。一片无骨舌头，数日和根烂了。

古桧吟风，寒鸦布阵。不落见闻，几人错认。不错认，道士擎拳，阇梨问讯。

祝融峰，万年松。翠阴笼鹤，瑞气蟠龙。用献圣明天子寿，枝枝叶叶自春风。

入荒田不拣，信手拈来草。纬地与经天，头头俱是妙。打成一片见全功，碧眼黄头俱靠倒。岂不见长庆棱道者坐破蒲团，一个两个三个，四五六七个，家风狼籍知多少。

大道无方，至尊无位。睿哲文明，垂衣而治。尧风舜日万斯年，举世无思不戴天。

高价卖生姜，雪真珠满床。清贫虽彻骨，富敢鬭君王。灼然如是，脍身为食，渍血为浆，尽情供养，犹未相当。若也未是，和烟耕绿野，枯笛送斜阳。

这一灯，处甚起。没踪由，难拟议。三贤十圣眼见如盲，芥狗泥猪放光动地。大家吹灭暗中行，然灯佛在你脚底。

浪荡贪观野鸭儿，犯丛林合讲清规。鼻头捏破知惭愧，烧炷枫香供养伊。

枯木糁瑶花，虚庭封玉砌。少室谩安心，神光空折臂。不堕功勋一色边，阑干谁共倚。

四十九年，欺胡谩汉。疾入涅槃，救得一半。谛观紫磨金色身，涴却娘生眼。

我有一机，极尽玄微。饥来吃饭，寒来着衣。我有一句，包罗今古。犬吠枯桩，猫捉老鼠。

花锦蝶翻红，柳烟鶑织晓。曾不动机丝，夺尽春工巧。玄中玄，妙中妙。三世诸佛觑不破，历代祖师穷不到。穷得到，寒食清明，家家拜扫。

路透清波，山横翠壁。楼阁门开，从这里入。

三十二相，八十种好。马颔馿腮，弥天罗过。新法华，因甚刺脑入胶盆。过在你，殃及我。

正直聪明，风流儒雅。坚护法城，策勋千载。李将军有佳声在。

灵鹫峰前，热血相喷。觉城东际，陷坑无底。失脚休论后与先，痴翁何似我风颠。

智与理冥，神与境会。碎维摩床，断毗卢髻。碧眼黄头着眼觑，百杂碎。

顶{宁页}机，法空座。不涉思而知，不动步而到，无端入荒草。

借家传帝网丝，下公子仙鳌钓。捩转衲僧鼻头，撩拨诸方一笑。鲲化鹏飞总未知，推蓬对月平分破。却请维那，扬帆鼓棹。

韩柳肺肠，苏黄骨髓。点着禅衣，香风匝地。七十二峰增秀气。

共饭江湖，何须晙鬭。含血喷人，先污其口。结成不共戴天冤，句句无非是骂门。

三百斤铁枷，数载无人荷。飏在壁根头，只得冤雠到。口款分明不可翻，老肩无力也须担。

尊贵中来，报土无差。琼琚庭院，锦绣楼台。何似灵山听法华，联镳稳驾白牛车。

老倒住山，全无伎俩。揖客低腰，逢僧合掌。虽然俯顺时宜，不碍当机收放。鲲化鹏飞羽翼齐，抟扶一举青霄上。

卢老无端飏下柴，碓头舂出古菱花。恶声千载成狼籍，养子谁人解克家。

三伏走人间，炎蒸汗如雨。非无休歇时，亦无栖泊处。拄杖子，脊梁生铁铸，浩浩尘中能辨主。归来息影翠微深，抹月披云，截断千差路。

篱菊铺黄，茱萸喷香。渊明错会，耽赏重阳。何似林间衲子，无荣无辱，无可思量。饱噇香积饭，高卧古禅床。是佛是魔俱扫迹，献花无路鸟空忙。

湖山苍苍，湖水茫茫。丹枫飘锦，金橘铺黄。明眼衲僧，随境转圣凡，无处觅行藏。

太白峰前施小伎，渊嘿雷霆人自畏。瓦砾翻成释梵宫，古佛门风重振起。不堕功勋，等闲游戏。金毛狮子忽翻身，草木昆虫俱收泪。

觉城东际，小小丛林。旃檀围绕，狮子嚬呻。萝月四窗云万壑，见成一片祖师心。眼里无筋一世贫。

落寞山家，忙如火急。趁晴刈茆，带霜收橘。山僧冷地思量，尽把家私狼籍。日日日东上，日日日西没。

久病脚力衰，婴儿学移步。丧尽目前机，辩得麈中主。鼻直眼横，皮穿骨露。馿不成兮马不成，且无描摸处。赚杀僧繇吴道子。

大康山，杨浮山。撞头搕额，共打乡谈。其中切脚无人会，一大藏教，华梵重翻。

西风簇浪花，太湖连底冻。冷照玉奁清，一片无瑕缝。面目分明，眼睛定动。不墯虚凝裂万差，漆桶漆桶。

梅开的皪花，径糁模糊雪。装点早春容，庆贺新年节。少室家风，全机漏泄。堪笑神光不识瞥，白把一枝臂折。有屈难伸说，无端拄杖重饶舌。

生诸冯，御飞龙。升平寰宇，舜日尧风。林下野人思报德，只凭拄杖为流通。云卧难逃至化中。

杨岐栗棘蓬，临际清凉树。镢头无柄，正好栽培，版齿生毛，不妨吞吐。一抽三，二添四，跛脚云门，乾坤独步。瞎人天眼分缁素。

人间万斛金莲，竞赏元宵佳节。法华彻骨贫穷，鬭胜不如鬭劣。室内一盏灯，灿灿心花发。不夜光明照古今，见得分明，眼里重添屑。

脚跨马师门，便有弥天过。喝得耳朵聋，扭得鼻头破。纵大雄老虎略露爪牙，脱百丈野狐不昧因果。说条念贯，监本无端，不独瞒人亦自瞒。

冻折枯梅，三两枝亚。香度野桥，影横茆舍。道人鼻观相忘，有眼如盲，不被这些留碍。可怜鬼窟藏身，唤起来，雪团打，雪团打。

拽杖出烟霞，红尘去路赊。淡金垂柳线，寒玉点梅花。触目分群象，当机裂万差。岂不见太原孚上座，楼头吹画角，丧尽泼生涯。活与深深掘窖埋。

百鸟啼春风，村村自花柳。揭示目前机，大地人知有。随声逐色，活陷重围。盖色骑声，翻成窠臼。牢关击碎，海岳平沈。山鸟自啼花自笑，到头一点不关心。

家住云坳，盖头把茆。蓬门无钥，谁解推敲。万籁声沈，鸟啼幽谷。千林色静，月挂寒梢。风檐索寞人投宿，睡到平明手脚交。更问其中端的，床头木枕子，葛坦半中凹。

毒窠蜂，恶相从。棒不至心死，喝不到耳聋。拨玄枢于机轮转处，丧家私于小玉声中。怨无穷，恨无穷。有口不能分雪得，一年一度，且听落花啼鸟诉春风。

拽转十二时，不与诸尘对。饱和罗饭，瘦策闲嬉。三个成团，四个作队。向云坳磵曲，采蕨蕈煎茶，缕笋芹为脍。弥勒不知，释迦不会。刚被春风透密机，高林破晓鶑吟碎。眼里闻声，且居门外。

玩犀牛，呼小玉。一种风标，十分尘俗。勤巴子病入膏肓，老盐官笑含鸩毒。花簇簇，锦簇簇，云峰老人曾刮目。我从山水窟中来，自谓一生看不足。看不足，眨得眼来，云归幽谷。

路隔重湖，一尘不到。片段白云，绵蛮幽鸟。静倚石阑听，稳拂苔衣卧，此乐只应林下有，人间少。衲僧家，眼里著得须弥山，耳里著得四大海，声色堆头，闲行闲坐，全身入荒草。

水洗硬石头，浪打枯杨树。浄智装严功德聚。虽然脱体无尘，未是透法身句。如何是透法身句，只有湖水无行路。

触翻茶瓢，眉毛挂剑。杀活不分，邪正难辨。古今同辙不同途，妙悟玄机辘辘转。

燕语雕梁，绿阴覆墙。缲车声轧轧，风递茧丝香。

不拟寒山落韵诗，未传卢老泼禅衣。脚头活取通霄路，来透庭前刬草机。

枕石安眠，山云四屯。救不得也，浣盆浣盆。更说甚德山临际，棒如雨点，喝似雷奔。草迷人去路，月挂客愁村。

茆屋赋新诗，内院寻知识。身从胜境中来，句自活法中得。非身非句，绝毫绝厘，慈氏少陵安得知。法华不敢轻饶舌，只恐山禽语带徼。

鸩鸟毛，蛊毒水。毒不伤人，何妨服饵。只有这些儿，含毒喷人，深入骨髓。三世诸佛畏之如兔见苍鹰，历代祖师远之如龙怖金翅。唯有活衲僧，嗜之如鼎味，粉骨碎身犹未已。贪他底，着他底。佛也如何救得你。

打头不遇作家，谩说俱轮先度。饶伊诸漏顿超，到底终成染污。不染污，活眼点开，光吞寰宇。

六用门头，力战争夺，枪杀贼阵云横。群魔窜入藕丝孔，竟挽天河洗甲兵。凌烟阁就，汗血功成。高枕圆蒲尘梦破，隔窗幽鸟话升平。灼然如是，千圣同盟。诸禅德，若也脚跟浮逼逼，画堂立变铁围城。

久雨不晴，高低水平。浸烂释迦鼻孔，淹鳖迦叶眼睛。拄杖子，天造草昧，宜建侯而不宁。豁开正眼明如日，扫荡重昏天宇清。

住院恰周年，日夜荒忙杀。园荒手自鉏，屋老身惊压。费尽心神，百丑千拙。翻思三条椽下，噇饭噇眠。凡圣情空，心行处灭，赤条条地生涯别。生涯别，羊头车子推明月。

南宕湖边，天台山上。踏断石桥，绝人来往，难透无过者。一关望崖，多少空惆怅。握不成拳，伸不成掌。活语翻成死款招，谩说藕丝牵玉象。

诸庄旱涝不为忧，只恐难调水牯牛。拽脱鼻绳憨睡稳，数声羌笛野田秋。绝无形影，谁放谁收。通身白了通身黑，游戏风烟百草头。

三伏炎蒸，汗流如雨。老倒白云，说迷说悟。一茎草上建琼楼，熟睡饶谵语。

觌体全彰，曾无覆藏。蝉声集古寺，鸟影度寒塘。眼里无筋，偷观即瞎，耳中有窍，绝听何伤。堪笑勤川孟八郎，不知诸佛出身处，错抟量。薰风自南来，殿阁生微凉。引得傍人鬭热荒，鹊石何曾解放光。

不守蜡人冰，不怜鹅护雪。互用六根门，大地一团铁。百杂碎了也，妙尽依亡。肱枕绿萝形影绝，献花百鸟自空忙。

墅里山前，一棚傀儡。个东个西，或进或退。打东山鼓乐，断送及时。著杨岐戏衫，编排合制。虽由行主线牵抽，妙舞三台谁不会。谁不会，喝彩一声，鸦飞鹊喙。

司南车，辘辘转。务与冥行指迷，肯被傍人指点。三脚馿却步不前，老杨歧恶殽难掩。

四十余年，白云高卧。无端刺脑胶盆，日夜烹煎家火。庄田淹没，与死为邻，屋舍倾颓，安身难保。山僧冷地思量，不觉呵呵大笑。定业难逃，何妨笑破。赖有东村王老知，绕笆篱唱哩哩啰，何似大石调。

明月可中庭，雁影沉寒水。烹金炉冷岁华深，九鼎遗言犹在耳。深深拨著，宿火通红。不假一槌成大器，刈禾镰子疾如风。

秋晚台星照命宫，不亨通事亦亨通。持还赵国连城璧，换我萝窗一枕风。

殿成不必拆，佛生何用打。烧炷兜楼香，共说家私话。以力假人者霸。

鸩鸟毛，乌喙药。毒无医，休动着。轻动着，尽大地人，皮肤脱落。

大觉无心，九峰饶舌。较短量长，家私漏泄。引惹平人入祸门，金刚脑后抽生铁。

丈夫膝下有黄金，争肯与他人作礼。须弥灯王，脚头脚底。

妙摄化权，使不辱命。鹤唳东皋，云归乳岭。拄杖子，黑粼皴，困卧壁根，声前唤醒。舞蹈清风两腋生，安闲又入萝窗定。宾主历然，头正尾正。

南山灿灿，白石烂烂。觌当面机，瞎人天眼。拄杖子，闻如是语，从定而起，向香积世界，乳窦峰前。转法轮，抟香饭。听之双耳聋，嗅之舌头烂。何似杨岐栗棘蓬，秦时{车度}轹钻。哑，仁义尽从贫处断。

雕梁燕语，乔木鶑吟。秋田水足，麦岭云深。声色纯真浑声色，无端花擘祖师心。耳无轮，眼无筋。优游子圣外，阆荡拾花针。

宿雨初晴，岚光翠滴。瀑泻悬崖，云笼怪石。无位真人，面门出入。浄地上不许狼籍。

乳窦翠峰，何分彼此。遂府糖霜，口甜心苦。灭却云门一字宗，断崖飞瀑冤难诉。

醭醭红尘，炎炎火聚。著脚无踪，翻身有路。去时山色惨愁容，归来幽鸟啼芳树。不涉去来，如何吐露。碧眼黄头总不知，问讯粼皴拄杖子，逢人不得错举。

八月秋，何处热，尽大地，一团铁。衲僧家向南北东西，草鞋跟踏得裂，拄杖头挑得折。蓦札相逢，德山棒，临济喝，百怪千妖，如何计结。恶，邪法难扶，莫说莫说。

秋气肃金，秋旸鏖战。林间秋叶片片凋零，砌下秋虫声声凄怨。满眼听不闻，满耳觑不见。听得闻，觑得见，声前句后新罗箭。

积废未苏，连遭荒旱。铁作心肠，也须寸断。山僧自小不喜煎熬，幸遇中秋，何妨赏玩。皓月流辉，觉天云散。倒跨杨岐三脚馿，深村荒草闲行看。光境俱忘，瞎乾坤眼。

水牯牛，偏捩拗。酷暑云林，恣情{孛}跳。山前祖父田园，忍见离离荒草。秋风正要及时耕，脱落鞭绳无鼻窍。去住自如，收放在我。牧笛声声送暮霞，故家深入千峰杳。呜咿呜咿，莫教忘却来时道。

东篱菊染黄，秋浦茱凝翠。古佛放光明，助发实相义。渊明有眼无筋，错认白衣人至。金风剪剪，玉露团团。故人知此意，笑拍玉阑干。

隰州佛放光，远射千峰顶。锦镜冷交辉，瀑花寒鬭影。非虚非实，非色非空。举世无人描邈得，只凭这个为流通。

花禁冷叶红，草滴虚岚翠。清浄卢舍那，全身荆棘里。

翳眼药，文武火。用得亲，煨得过。翠岩落尽眉毛眼愈明，乳窦烂却皮肤骨将槁。家丑分明说向谁，握手松根忘汝我。冷地思量，訚訚而笑。曾陷迷魂八阵图，梦中惊入夔门道。

大众问讯，侍者烧香。曲录棚上，说黑道黄。七世冤憎同劫会，泥犁拔舌自担当。麟凤出时山总秀，芝阑生处草俱芳。

小春才过，冬至相催。光阴驹过隙，须鬓雪成堆。松根石上，槁木寒灰。冻膝拥深霜树叶，禅心清点野桥梅。唤起来打，更莫迟回。蛰龙须奋跃，何待禹门雷。

干非上，坤非下。一画先天，包含八卦。推穷爻象，凶吉不分，说尽系辞，疑难未解。吉凶分，疑难解。阿魏无真，水银无假。

统御金轮四十年，拱垂衣化育黎元。万机休罢升遐去，四海无思不断魂。林间衲子，感戴深恩。合掌迎归兜率院，当来成佛补慈尊。

三度拂蒿枝，秦时{车度}轹钻。拶得火星飞，结得弓弦断。用尽自己心，瞎却他人眼。千里玄枢错踏翻，神驹十影无羁绊。业风吹上乳窦峰前，点一杯茶向伊道，且缓缓。

天巧剪瑶花，六出缤纷落。二祖立腰酸，杨岐嗟项缩。争似火炉头柮榾高烧，纸衾包却暖烘烘。憨睡着，不堕凝寒一色边，错错。

复见天地心，举世皆知有。山意冲寒欲放梅，岸容待腊将舒柳。惟有拄杖子，黑粼皴，元依旧。受霜冻不枯，遇阳和不秀。壁角落头，块然拙守。终日谈玄口不开，喷嚏也成狮子吼。

大慈苕菷生，倒拈风飒飒。扫尽大地尘，赵州惊吐舌。蓦札相逢玉乳峰，殷勤为扫寒岩雪。拄杖子，爱客情深，把火助热。卓破苔钱画断云，放出寒梅南枝北枝，一花两花三四花。疏影横溪，暗香浮月，无端尽把春容泄。清不彻恼碎心，广平似铁。

道至无难，惟嫌拣择。混俗通真，骑声盖色。近在口皮边，远过河沙国。慈明揭示，借鬼画桃符。雪窦标题，去猊悬白泽。一见便见，迅雷陶壁奋飞梭。拟议寻思，逆浪禹门遭点额。

道无可成，法无可说。黄面瞿昙，重重败缺。家丑岂容外泄，刚被儿孙告讦。图形画影与人看，乳窦门风添暖热。彷仿佛佛，一似阆州城南锦屏山，子细看来，却是鹿苑衔花，竺峰积雪。添得时人眼中屑。

柳条弓，蒿枝箭，射中虚空成两片。狸奴白牯，雷厉风行。碧眼黄头，星飞电卷，拟构珠林啮镞机。险。

咸淳更号，立见升平。两朝圣化，四海欢声。乳窦家贫开宴，用度非轻。锦云山瀑帽，珠雪瀑悬缨。步步寒花翠结，关关幽鸟琴清。排当不知因底事，大众万福，庆贺元正。

寂寞万峰头，佳节成虚度。贫无一盏灯，好有多般事。洞山姜索价太穹，无缝塔入门辨主。厕筹子动地放光，利市官招财满库。不作佛法商量，亦非世谛流布。

半夜客船锺，渔火愁眠省。不见老寒山，泪湿吴云冷。幽鸟啼霜月影斜，野桥枫叶翻红锦。击碎重关，枯山未泯。

春山青，春水绿，鸟弄笙簧，梅飘香玉。具足清白梵行之相，声色纯真岂容攒簇。听不足，观不足，一会灵山俨未分，断弦须是鸾胶续。

坐断白云，万机寝息。黄叶止啼，总不消得。闲倚危阑看瀑花，纵乾坤眼清无极。清无极，自谓太平僧，岂知尧舜力。

达磨眼睛，天台骨髓。钩锁连环，提掇不起。提得起，湖头春水绿成纹，竹外清风来未已。

天高地厚，水阔山遥。古今常理，何用忉忉。衲僧家，脚跟下一段光明，十日并照，明察秋毫。不拣侯门射策，何须华顶降魔。孤迥迥，冷萧萧，无端翻黑月，魑魅哭连宵。

二月十五，瞿昙灭度。足示双趺，胸摩卍字。山愁惨莫云，花泪啼红雨。去年一次，今年一次，明年一次。辄莫明年更明年百千年，年年一次。狼籍涅槃心，此恨凭谁诉。赖有粼皴拄杖子，牢记取。

天地不仁，以万物为刍狗。圣人不仁，以百姓为刍狗。拄杖子不仁，以三世诸佛历代祖师四圣六凡为刍狗。化育春阳煦妪前，摧残霜雪凭陵后。截鹤续凫，折衡剖斗。力尽神疲困壁根，笑破他人口。

春日晴，春雨足，玉龙怒喷悬崖瀑。花簇簇，锦簇簇，满山桃李嫌粗俗。休捏目，直饶伊向声色堆头。密透重尘，坐卧经行，了无拘束。砒霜未是毒。

关雎颂德，樛木垂阴。八荒开寿域，万国奉君心。亘古今为诸佛母，昙花时现觉园春。

黄河清，圣人生。体天行健，濬哲文明。率土更新尧舜化，八荒无地著欢声。

锦镜浓妆十样花，练拖寒瀑挂苍崖。无宾主句全机露，见得分明眼著砂。依亡妙尽，犹隔天涯。夺取黄梅无底钵，且教卢老去担柴。

父豩顽，子恶毒。热血相喷，嗔拳相{祝/土}。如风吹水自成纹，医得耳聋成瞎秃。冷地思量，笑不成哭。乳峰将底报深冤，捩鼻木。

活马骝，百十个。乳窦峰前，追风跳灶。杨岐三脚馿，尽力跂步不前；江西千里驹，奋鬣追踪不到。更饶伊象头檀特，九十六种，见鞭影而行，蹶蹄不少。未奏沙场汗血功，便思嚼啮天闲草。好则甚好，明觉老人笑须绝倒。

绿暗红稀，人家翠微。杜鹃啼月，紫燕衔泥。莫春者，浴乎沂，风乎舞雩，咏而归。本是儒家闲戏剧，刚言漏泄祖师机。是不是，非不非，老倒乳峰那得知。松根憨睡足，闲把瘦藤戏，侍者无事相随。

万本青松，后人标榜。临济儿孙，当机不让。千古清凉树荫人，法门梁栋真堪赏。初莫学黄梅道者，贪传破钵盂，连累周家女。无地著浑身空惆怅，丛林难免无根谤。

仙苑蟠桃不老春，三千年实荐芳新。锡开王母瑶池宴，满簇金盘寿圣人。虽云绝品，未足为珍。幸有菩提真妙果，年年同献佛生辰。

无忧树下风如箭，九龙吐出水含毒。涓滴沾身痛入心。霎时吹面刀剜肉。不知悉达为何因，才出母胎罹此酷。后代儿孙忍见渠，一年一度香汤浴。我今灌沐诸如来，浄智庄严功德聚，只恐不是玉。

闻道金轮出母胎，尽河沙界扫氛埃。想应新整乾坤手，多带尧风舜日来。普天率土，寿域宏开。林下野人何祝献，一茎草上玉楼台。

百二十日夏，今朝始发头。饭抄云子白，羹煮菜香浮。未问寒山子，先看水牯牛。山前千顷地，信脚踏翻休。

一口吸西江，赤土涂牛奶。荡尽圣凡情，犹欠这一解。丹霞马祖，眼见如盲，灵照庞婆，口说如哑。蓦札相逢露一机，惊翻岩瀑苍龙挂。虽然斫额望乡关，前头大有路在。

玉版阿师，锦绷稚子。颖脱丛林，头角呈露。参透油煎石磉盘，饱经鳌炼翻身去。塞断咽喉，更须吞吐。毗耶未识香来处。

箨包角黍，茶点菖蒲。香浮毛孔，清透肌肤。肱枕藜床心醉月，驱邪何用挂神符。汨罗人去远，还有独醒无。

云收麦垄，水足秋田。茧缲白雪，鶑弄朱弦。无象太平还有象，蒉桴土鼓乐尧年。谁知声色里，心印是渠传。

活衲僧，生铁铸。吐出铁心肝，挂起铁面具。蚊子上铁牛，无你啖啄处。素纨摇月，碧帐含烟。或放或收皆在我，长伸两脚放憨眠。灼然如是，天地相悬。开眼不知天大晓，阎家催索水浆钱。

一湖横陈，七峰环遶。妙转玄枢，死生关破。去何有偈，流水渡百滩，来本无言，疾风号万窍。更问如何与若何，珍重便行。髑髅前失照，断猿哭月千林晓。

薄福住山，百无所取。何以表勤，惟诚为主。祈晴便得晴，祈雨便得雨。

乳窦相从几弟兄，忘形骸外又忘情。炊香好甑和箩饭，鼠粪无端污却羹。邻僧扣齿，诉不平声。折箸何妨挑剔去，壁根不到碍人行。

虚空包不包，大地坏不坏。行脚不遇人，出语无赖聊。谩言密室不通风，湿纸如何裹大虫。

巴南巴西，水流巴字。古篆分明，心画显著。游泳江湖四十年，与世同波无彼此。朅来千丈岩前路，截流机透险崖句，辨龙蛇眼明今古。何侣老赵州，略彴桥头，滴水丈波。吃茶去。

社燕催归，宾鸿欲返。雪点白蘋洲，锦铺红蓼岸。

灵山话月，曹溪指月。玉乳峰前，相呼看月。纵饶光透十虚，未免成第二月。诸人要见真月么，非暗非明，非圆非缺。无物堪比伦，教我如何说。

目前机，真实相。张都料轮材底轮材，李作头{祝/土}磉底{祝/土}磉。动静奚分两处看，太平基业初无象。迥出常情，与谁共赏。佳客欢呼自往来，瑞岩拍掌仙岩唱。潦倒庞公，精神迭宕。

共住孤峰顶，霜牙咬菜根。一身尘不染，千古道长存。石竹闲眠鹿，岩松冷挂猿。我行荒草里，汝又入荒村。

一二千硕谷，四五百箩粟。{禾罢}䅉熟天风，高低布云麓。辛勤收拾归来，碓𢭏明玑，钵盛香玉。无位真人手扪腹，口唱无生曲。花簇簇，听不足，款乃一声山水绿。

乳窦家私，寸无可取。分明彻骨贫，刚道薰天富。纲宗委地，力要匡扶。大厦倾颓，直须撑拄。不学老杨岐，破屋雪真珠，缩项暗嗟吁。不学大愚芝，脱粟淡黄虀，不吃从君去。千圣头边露一机，灵踪不在猿啼处。

合水和泥，打成一片。脱却胚𣍯，重加煅炼。渗漏全无盖覆人，平地升高乘快便。若非众手出力扶持，心印蒙尘，光难发现。美则美矣，只如古人道，明堂瓦插檐。

趁晴盖却屋，捉空种了麦。安身立命既无忧，只须体究庭前柏。坚守岁寒，青无变色。唤作西来直指宗，瞎。

月下扣朱门，不会推敲句。满面是埃尘，低头陪笑语。不重己灵，诸圣不慕。拍盲入草寻人去，归来羞对白云，倦倚寒岩枯树。笑倒粼皴拄杖子，逢人但恁么举。

凤辇升遐恰一周，思君心切泪交流。攀龙无路空摧哽，凝望苍梧几许愁。

统御金轮四十春，笃行舜德与尧仁。莫言过去无踪踪，卢舍时时现本身。

吴江风急浪翻空，声击枫林半夜钟。惊起客船尘梦破，踏翻大地去无踪。寒山抚掌，庞老槌胸。少室门庭空寂寂，凝寒古路绿苔封。

史笔书云，绣闺添线。爱日舒长，丰年取验。衲僧不被四时迁，妙应圆机辘辘转。喝散岭上白云，掣断脚跟红线，阴极阳生总不知。曝背晴檐，手摘寒梅。一点两点三四点，拈花微笑今重见。

如来禅，祖师意，落叶锦翻空，乱山云积翠。见得分明隔万层，道得完全失千里。非不非，是不是。达磨大师，无当门齿。

铁团栾，无缝罅。上下三指，彼此七马。德山临济，眼见如盲，云门赵州，口说如哑。拄杖子，忍俊不禁，等闲捉败。休休，尽法恐无民，且放天寒赦。

庾岭春归，溪梅早知。雪破寒英，一点半点，月横疏影，三枝两枝。未放高楼吹笛，且听茆舍吟诗。十分潇洒，一段清奇。将谓黄梅消息绝，暗香犹有好风吹。

灵江月，中岩月。交影松萝，断猿啼切。声色纯真见一边，骑声盖色天然别。别别，明觉掀眉，长庚吐舌。

迅瀑千寻，悬崖万仞。说法声高，验人机峻。要扶法眼门风，花衲元非古锦。堪笑高丽四九僧，面门搭了冬瓜印。乳窦谤沉无香，是可忍孰不可忍。

图画天开，春风剪裁。烂银庭院，白玉楼台。将谓乳峰贫彻骨，敌君王富自何来。

松顶雪簪花，山头云裹帽。呼唤贺元正，粲发溪声笑。一不成单，二无两个。漏泄元元化母机，春风未必能包裹。

昨夜唧蟟吞跛鳖，天明屙出一团铁。平地翻身触险崖，擘破昆仑成八橛。捻土为香供养伊，细问因由不肯说。不肯说，太饶舌。莫管他人屋上霜，自家扫取门前雪。

道教灰飞，佛灯花灿。大地欢悰，笙歌赏玩。拄杖子，按下云头，得失是非，浑然不管。一点光明耀十虚，古今阅几平人眼。因甚如此，司空见惯。

未有清规，人能弘道。才涉典章，翻成机巧。华屋春风锦绣围，草庐不见人高卧。哑，刻粪为香，是谁之过。

飘蓬四十余年，梦遶晶然山路。才见广安军人，便忆破庵师祖。摵破碎沙盆，打动虾蟆鼓。惊落蛟龙虎兕威，知音不在频频举。

光明幢，如来藏。八面玲珑，十方通畅。拭佛祖大病之疮疣，见鬼神幽愁之情状。抬你爷，抬你娘，抬上方丈，洞山宁免无根谤。

瞿昙丑恶，临死犹多。足下轮辐显露，胸前卍字揩磨。抱桥澡洗，寄帽投河。举世无人援手得，竟随残梦入无何。

庭院春深，和风翠阴。桃花簇锦，柳线摇金。无眼灵云徒说悟，一生埋没祖师心。

焚香书写佛名经，窗外幽禽报喜声。次补数中添一位，大唐国里圣人生。

凿透耳聋，板夹背伛。只要医行，不管人苦。拄杖子，不别时宜，强行直路。大地羊肠遶棘林。何处去。

落赖门风，大家撑拄。量田底量田，种树底种树。带雨扶犁绿野耕，和云荷镢千峰去。有甚心情，管得南泉猫儿，赵州狗子，勘证平田婆，连累周家女。棘林中有通天路，饱饭狂歌，闲行几步，脚头山色无重数。

金轮王宅，恶业无多。不知何事，生此妖魔。打与狗噇顽不杀，好将恶水劈头浇。

布关雎化袭宫闱，万国人趋奉母仪。寿结蟠桃千载实，年年天仗宴瑶池。

九曲黄河彻底清，六龙干会圣人生。周行七步称尊处，山岳齐呼万岁声。

共住不知名，千圣亦不识，无端平地生荆棘。兄呼弟应，与世同波，笑独醒人死汨罗。恁么也好，不恁么也好。手拍阑干唱竹枝，哩哩啰，天涯望远无人到。

撮药场中验作家，一枝手髂两条蛇。刘寄奴草虽灵验，已是遭它毒口来。

九曲明珠久蕴藏，走盘时见发寒光。当阳拈出还收拾，瞎眼波斯自着忙。

鉴在机先，妙在转处。碧眼胡儿，全无肯路，行一步是一步。信脚错踏翻，大地无寸土。业风吹上乳窦山，来点一杯茶，徐徐向伊道，提鞋去。

蒿篱关猛虎，笔管养苍龙。稳帖帖藏牙伏爪，黑漫漫怪雨颠风。临济小厮儿惊心欲折，丰干老冻脓睡思方浓。山蒙蒙，水溶溶。乾坤无碧落，收放绝行踪。

幕挂春烟，簟铺秋水。高枕横眠，鼻雷聒耳。烁石流金总不知，何须殿阁薰风至。又谁管九十日种粟烧畬，说什么十三番悟明自己。灼然是个无烦恼，阎家倒退三千里。其或未然，莫道瓮中常有米。

三伏炎蒸，汗流如雨。一茎草上建琼楼，彻骨贫穷敌国富。

三界炎炎如火聚，搅扰劳生困蒸煮。邪见稠林蔽祖庭，孰为临济阴凉树。拄杖子，回避无门，全身荷负。特立独行，危分险布。扫除枝叶不留踪，普覆大地人，彻骨清凉去。虽然如是，赵婆酤醋。

寺踞千峰，十方同聚。家贼难防，令人惊怖。正法明王，怒发冲冠。作如是言休惊怖，侬家自有降魔杵。粉碎髑髅，裂开肠肚。热铁洋铜满满盛，鼻绳牵入泥犁去。佛子将谓出家行菩提路，谁知反不如狼虎，累及七代先灵，生身父母。号天血泪啼红雨，哑，怨恨凭谁诉。

有一物，全机用。尘劳之俦，如来之种。轻若鸿毛轻，重若丘山重。乳峰信手拈来，点破劳生尘梦。刚被秋虫落叶知，清声戛玉寒，翠色黄金弄。虽然不直分文，掷地金声，令人惊悚。

百戏场中赛锦标，蜜脾古马舞儿多。头筹暗被夺将去，行主喃喃强说呵。

地上翻瓢，眉间挂剑。古道虽微，恶声难掩。穷则通，通则变。倒跨杨岐三脚馿，踏破山前祖父田园，一片两片，四五六七片。

千丈悬崖弄险巇，草鞋修整已多时。秋风偿尽皮毛债，散步闲云快活戏。

池开古镜奁，山耸青螺髻。急着眼来看，不得作境会。觌体全彰解脱门，一踏牢关百杂碎。

你面黄，我面黑。是马是馿，各随业力。蓦札相牵入草窠，鼻头香臭不争多。

十二瑞峰前，一火白拈贼。佛面夜叉心，是何等相识。烧香供养，使自知非，剪月初无陷虎机。

瘦藤枝，乌律卒。入草寻人，揣空出骨。不是心不是佛不是物，贬向无生国。

入微尘，含法界。顶{宁页}机，看脚下。须弥灯王，冰消瓦解。

杓柄短长，锅儿大小，家丑无端花擘了。狼籍不小，惭惶不少。藏主师兄，平跋则个。

逼人上树拔却梯，推人入井覆却桶。江湖用此恶心肠，谁云契义金兰重。怪语颠言，开眼说梦。

蛇头揩痒，虎口拔牙。拼得性命，始是作家。

国有世臣，伊周是则。神政冰清，忠谟鲠直。存方寸地子孙耕，黍稷非馨深种德。美则美矣，这争如何。巨辟十三华藏界，藏身无迹海腾波。

万叠青山，一溪寒水。花禁冷叶红，草滴虚岚翠，无位真人祇者是。不离当处当湛然，左右逢原无二体。觑之瞎双眸，即之云万里。祇如坚持汉节，贱卖生姜，妙悟水因，重光佛日。

再世唐尧，更生虞舜。统御金轮，永膺天命。林泉何以报生成，一缕檀烟万佛名。

浄饭王宫积恶多，从天降谪个妖魔。指天指地胡挥揎，无柰通身秽污何。瑞岩无柄杓，恶水劈头浇，特石须顽也合消。

跛脚阿师，弄蹄馿子。一字关徒费分疏，栗棘蓬恣情吞吐。凌灭祖师禅，函盖乾坤句。孤危不立自孤危，万仞雪崖丰骨露。十二峰前，斫额望汝。洞山佛无光，无你扪摸处，无你栖泊处。

苦涩菖蒲茶，胶粘青蒻粽。嗅着鼻头辛，咬得牙关肿。佛病祖病蠲除，妖星怪星惊悚。善才采药，飏在壁根。天师书符，抗藏衣笼。和盘掇出宴佳宾，山鸟山花欣然。锦绣铺陈，笙簧品弄。啰啰招，啰啰送，莫怪空疏，伏惟珍重。

半晴半雨，酿成梅溽。无位真人，口生白醭。玄谈发渊默之雷，妙应答传声之谷。花簇簇，锦簇簇，听不足，玩不足。哑，六六依前三十六。

一二三四五六七，数目分明谁委悉。李淳风与袁天纲，推尽先天算不出。算得出，昨日五月尽，今朝六月一。

诸庄收敛，几样心肠。忧风忧雨，忧旱忧荒。刈禾镰虽云快利，要用处不犯锋铓。策勋汗血，别甑炊香。饭里有沙如咬着，方知禾熟不临场。

天地不仁，人心招感。田稼如云，一风消散。农家血泪流，肝肠断。惟有林间衲子，有亦不知，无亦不管。圆蒲拥雪衾，缀钵盛香饭。放憨一饱万缘空，冷笑傍人忙似钻。灼然如是，万两黄金也合消，其或未然，切莫怪阎家打算。

善护菩提树有年，金枝玉叶荫儿孙。大功难纪人间世，千佛名书补处尊。

衲僧家，无本据。暑退凉生，任情去住。折拄杖，挑拨红尘堆里人，破草鞋，踏断枯木岩前路。无佛处，急赴过，有佛处，不得住。捏聚大千无寸土，业风吹上十二峰。来，徐徐向伊道，提鞋去。

截流机，分泾渭。清浊浅深，穷源倒底。三脚馿子弄蹄行，踏过何曾沾著水。芝峰家丑外扬，也是碓坊洿米。低声低声，墙壁有耳。座满江南客，何须唱鹧鸪。

寒空书雁，破壁吟螀。井梧翻叶，岩桂飘香。无位真人，横拖倒拽，无地埋藏。举世生盲人不识，分拏摸象恣猖狂。徒劳香至子，历魏与游梁。哑，鹊石何曾解放光。

札得脚跟牢，不怕风涛险。大田多稼如云，只要及时收敛。归来香积国经行，喜见飞檐翔唇吻。议赏元勋，高低有分。

凤宿龙巢，宸车苔辗。前不构村，后不迭店。疑杀天下人，自疑犹未免。瞥转一机，星驰电卷。飞来峰刮地风寒，冷泉水滔天浪衮。死句翻成活句传，大冶精金经百炼。哑，退耕师兄，能事云周，一死何憾。

拄杖子，黑粼皴。韬藏头角，枯槁身心。刚被业风飘鼓，忙忙入草寻人。奔驰鸟道，簸弄馿唇。湖海听闻齐掩耳，只宜藏拙古岩阴。

万叠青山，一溪流水。幽鸟绵蛮，烟萝锁翠。瑞岩活计无多，徒挂傍人唇齿。彻骨贫穷，熏天富贵。一阵西风丹桂香。二三子，吾无隠乎尔。

沧溟深，未必深。须弥险，未必险。衲僧家险崖机不可挨，深密心不可察。拄杖子忍俊不禁，试与探测看。深无半寸，平如镜面。浩大雷声，全无雨点。只好深云龟六藏，佛眼迷踪寻不见。寻得见，瑞岩点一杯茶，徐徐向伊道，日暮穷途，家乡尚远。

没弦琴，有遗音。调高流水，声振缁林。碧眼黄头争品弄，无端花擘祖师心。瑞岩素非妙手，效颦弹一曲看。叮当叮当，绝听子期迷节奏，和云高挂古松阴。

荆棘林，大火聚。峭壁深坑，无栖泊处。直饶伊瞥转一机，转得身，通得步。瑞岩未敢轻相许，何故凤栖不在梧桐树。

书载五云，绣添一线。剥尽群阴，天心复见。惟有龟毛拂，今古无迁变。松根石上笑谈空，切忌随他语脉转。

大智洞明，十方虚彻。玄枢妙转，千圣迷踪。直饶透箐眼明，截流机峻。须知更有向上一路在，这里见得彻去，方知东山五祖老冻脓。

太阿久瘗丰城剑，才遇张华便发光。积世冤雠都扫却，蛰龙银匣袭珍藏。

扭碎东山鼻孔，牵断佛眼耳轮。一等施呈毒手，腕头力重千钧。饫饕法味，饱听圆音。汉室威仪重复见，紫芝香散碧岩春。

忠清千古灿奎文，盖世功名富贵生。旌佩拥云何处去，毗卢楼阁款经行。

簸弄乾坤，灵蛇在掌。露刃含霜，阿谁近傍。歼厥渠魁未得时，蛰龙护匣牢收抗。还他道地，剑州与太阿无两样。携来剪月亭前，共聚五湖禅流，拭目纵观，连声称赏。

半夜逾城，六年栖雪。饿得肠枯，冻得骨折。那更见明星，两眼添重屑。后代儿孙苦证羊，一年一度争饶舌。正法眼藏，宜乎向这瞎馿边灭。

正月一，是新年。家家庆贺，处处喧阗。惟有拄杖子，不随时变。松根稳坐，石上安眠。蓦地放憨歌一曲，啰啰哩啰啰哩啰。木人听不足，瘦立绿萝烟。

一点心灯，寒光灿烂。今古长明，几人着眼。诸方老冻脓，烧畬种粟，三呼三应，妙悟水因，眉间挂剑。虽然列焰分辉，当暗中有明，当明中有暗。而今拈出普请看，出格元宵，何妨赏玩。

独坐大雄峰，临机多弄险。遭虎口杀活不分，脱狐身真假难辨。那堪创立清规，平地深深坑壍。结成不共戴天雠，烧炷枫香解释休。

人从雪峰来，接得乳峰信。报道古磵寒泉，涌出千丈飞雪。推倒妙高台，掀翻乌石岭。松山土主冷地翻身，隠潭龙王梦中惊醒。郎忙抖擞精神，念一道离怖畏真言，南无三满多，没驮喃，唵部龄，唵齿龄。吽吽，急急如律令。三世诸佛立地听，梵语华言难改正。

家在蓬莱，霓裾粲霞。步虚声有节，观徼念无差。护剑苍虬鸣宝匣，听琴瘦鹤倚庭花。丹成九转，符扫群邪。不负东林莲社约，乘轺来访竺仙家。虎溪分未得，款吃赵州茶。

祖父田园，积年荒废。农不务耕，渔专讨利。彻底掀翻自有人，去尽残芦并败苇。雁过长空，影沉寒水，字字声声说大义。

九十日春今欲过，人生能见几韶光。秦源方被桃花误，隋岸还看柳絮狂。拄杖子，知不迁义，缄封不密，满口嚼冰霜。千言万语无人会，又逐流鶑过短墙。

长须翁，久不见。壁角深藏，心灰百炼。将期休影息阴，岂谓明明弄险。点出夜叉心，擘开菩萨面。丑恶既乖张，佛手难遮掩。赢得春山哭杜鹃，鲜血染花枝，声声怨。

秋旸肆酷，秋暑炎蒸。不容鹅护雪，难保蜡人冰。一夏噇眠虚过了，秋风拈弄刈禾镰。权有用，无党无偏。几个祖师头割了，立教凶岁变丰年。

秋阳肆酷，划地奔雷。洗涤袢襟，喜而不寐。懿德山王赠之以偈：大旱逢甘雨，他乡遇故知。攧崖泉漱玉，尝稻雪翻匙。咿呜咿，谁知艰棘际，复见太平时。拄杖子，暗中闻得，手之舞之，足之蹈之。暑退凉生前路活，化龙一跃出天池，赢得庞公笑展眉。

僧钵一粒饭，农家一滴血。战争收拾归，知费几牙颊。明玑杵白，别甑炊香。伴客地炉烧榾柮，无宾主话商量。切忌增金以黄。

雨后谿声寒弄玉，风前木叶碎飘金。见闻互用非声色，花劈威音古佛心。见成家乐，管宴佳宾。莫谓瑞岩岑寂甚，一回拈出一回新。

打破剑门关，未死先辞世。书偈自涂糊，白把骊珠碎。口款细供通，自首原其罪。木人歌舞石人悲。声遏行云，雁序分，影落千峰外。

兜率天宫初说梦，修多罗藏又谈空。一人人饱纯陀味，不与寻常至节同。娟娟萝月，瑟瑟松风。四壁生涯贫彻骨，敌君王富乐无穷。

万金包裹烂泥团，不惜当场撮弄看。败阙遭人窥觑了，末梢依旧被渠瞒。

一点心灯，灵明炳焕。去古来今，清光无间。不同万斛金莲，惑乱痴人赏玩。今朝上元节，拈出普请看。拟议寻思，空华翳眼。

厮扑场中作断交，拳来趯去不相饶。谁知用尽平生力，却傍被人夺锦标。

上林春色正繁华，公子联镳去赏花。贪弄玉杯泥样醉，笙歌丛里簇归家。

远望蓬莱去学仙，途中忽遇李先生。还丹一粒吞还吐，回首空山独自行。

大悲正眼露堂堂，百步当摇闪电光。被掣风颠医瞎子，暗中拖拽下禅床。

岭上云磨松偃蹇，岩前瀑漱石琮琤。瞿昙面目全彰露，谁道今朝始诞生。跛云门棒，休放拍盲。一杓香汤三拜著，听渠千古恶名行。

一春连雨，民心忧惧。妻子号饥，米无籴处。珍重活衲僧福德聚，衲被蒙头无思无虑。九旬禁足，钝鸟栖芦。三月安居，蛰虫坏户。翻转铁面皮，嫌佛不肯做。

前宵剪月亭边，曲奏高山流水。虽云狮子筋弦，品弄必资妙指，不落宫商人耸耳。嘉州大像增百倍精神，荆溪老龙添十分活意。正音将谓绝无闻，谁料郑声乱雅中，有此清弹尔。惭愧惭愧。

雷轰荐福碑，天秘无文印。字义既难明，心传谁得正。东湖泻恨浪滔天，惊{忄隺}瑞岩残梦醒。猛拍阑干，叫天不应。哭不成兮笑不成，野花泪湿千峰影。

三月休征，修文偃武。治格太平，生灵鼓舞。无端塞马嘶风，又欲扬尘簸土。密运机筹，肃行师旅。塞北安南一战收，生死冤魔都扫去。重赏元勋，凯歌声撼芝峰路。

九月授衣天，芝峰无可授。破衲拥寒云，对客慵开口。

成癖襟怀为爱山，不逢佳处不开颜。锦屏剑阁重相见，疑在岷峨翠霭间。

一二三四五，六七八九十。梵语华言译不成，玉几重新添注解。字义炳然，无人领解。赖有同风知，点头道奇怪。彷仿佛佛，一似东山瓦鼓歌。腔调宛同，声无高下。彭八剌拶，未在未在。

书云开管宴，法轮食轮转。觑之双眼盲，味之唾三咽。云门胡餠，谩自夸张，杨岐栗蓬，急须收卷。露柱灯笼，春风满面。

道德五千言，深明玄妙句。云门一字关，截断横陈路。十二峰前，危分险布。唤醒惺惺石上瞌睡主人公，握手评论，掀眉笑语。惊放寒梅一两花，漏泄先春，奔驰驿使。哑，寻香逐臭人无数。

向上机，顶门眼。察秋毫处暗昏昏，透险崖中平坦坦。三世诸佛，正视无门，白牯狸奴，活埋何限。

亲随弥勒下长汀，一字王书奉化名。辅国功成归内院，子孙恩被锦衣荣。

无辨古今眼，有辨古今舌。说得十分真，何如见得彻。见得彻，耿耿心灯夺夜寒。年年宴赏元宵节。

茅舍春深，韶华可人。山花裛翠，烟草如茵。况有寻幽客至，锦囊探句，藜杖挑琴。握手松根同一笑，高风曾不护东林。

广汉马驹子，十方罗汉僧。不吃金鸡粟，专衔血战冤。古龙渊吸干到底，清凉树靠倒无根。五处移场弄巇险，化机曾不涉春缘。休征藏密，地陷天崩。棠棣花残雁沉影，椎胸未免哭苍天。

三月青春弹指过，九旬朱夏又从头。茶抽雀舌郎忙摘，麦弄虾须逐旋收。炽然说法，声撼林丘。

结夏已半月了也，水牯牛作么生。爱从荒草去，不向坦途行。闹中牵索，静处加鞭。月白风清眠露地，声声牧笛响烟村。

小供天中节，家贫乐有余。蒻包粳米粽，茶点石菖蒲。不用童寻药，何须鬼画符。千妖俱扫迹。长夏得安居。衲僧门下，天地悬殊。

放下着，莫妄想。无孔铁锤，半斤八两。面门抛掷，土旷人稀。无业赵州元不会，凤林徒自说咤之。

六月苦炎热，蜡人何似生。火云烹得解，解后却完全。堪笑云门老，杲掣风颠，通身臭汗。微凉生殿阁，打失鬼精魂。要会诸佛出身处，馿年馿年。

雨足龙闲，年丰民乐。袖出刈禾镰，大地全收却。归来十二峰前，别甑炊香，明玑满钵。喂饱活衲僧，曲肱酣睡着。佛法身心烂似泥，哑，医无药。

十二峰前傀儡棚，尽由行主线抽牵。编排科段无新旧，歌舞秋风乐管筵。

人从福州来，接得江西信。报道雪峰木球，辊入育王鳗井。怒浪翻空，鱼龙乞命。秋风吹落惺惺石上，惊触主人翁酣睡醒。掀眉一笑千峰静。

八月十五中秋节，人皆竞赏天边月。心月孤圆自不知，不涉圆亏光影灭。马师父子错商量，拂袖便行犹未彻。诸人还见心月么，急着眼看，重重金屑。

岩桂飘香，井梧凋叶。活祖师机，重重漏泄。见得分明眼似眉，道得完全舌如结。诸人要知亲切句么，蒲团三月冷如冰，今朝稳坐，静听渠分说。

九月九，重阳节。不向东篱赏菊花，只点茱萸茶一啜。苦涩难尝舌如{绝/力}，更吞栗棘蓬肝肠裂。且道陶渊明，还曾知此味么。莫说莫说。

九月授衣天，山林无可授。破衲拥残云，痴坐蒲团透。长庆棱卷帘悟道，病眼见空花。香林远纸袄大书，破袖争出手。凫短鹤长，馿前马后，不知笑破他人口。

绣合新添一线长，金针鬭巧制鸳鸯。不知这个长多少，莫把龟毛乱较量。

要见心珠发耿光，只消一念破悭囊。昆虫草木承恩力，世世丛林建法幢。

十方义聚，和气如春。非魔非佛，无主无宾。食法二轮能妙转，不虚剪月过书云。闻韶不知味，门户喜重新。

当年不合弃金轮，忍冻吞饥度六春。又被毛头星换眼，至今苦屈未能伸。瑞岩不孝，尚有慈心。烧块木头修薄供，且图温饱过，切忌赚他人。

兆应丰年，单明一色。玉作楼台，银连巷陌。新晴人喜贺元正，不识春山头并白。

茶迎过客无新旧，秤定须弥有重轻。活弄手头虽得妙，何如闻爆桶箍声。

今朝二月十五，黄面瞿昙灭度。诸方挝鼓声冤，尽是闲言长语。一点涅槃心，无人知落处。山花泪滴如红雨。

久雨新晴，物情显焕。蝶弄海棠阴，鶑啼杨柳岸。声色纯真，不得一半。堪笑灵云活眼睛，却被桃花换。哑，瞎汉瞎汉。

杨岐栗棘蓬，赵州殿里底。一句当机裂万差，尽大地人扶不起。

四十年同参，廿余年相别。不唱菩萨蛮，何暇说佛法。蓦札相逢十二峰，我患生盲你患聋。是圣是凡都莫问，且分苔石憩松风。

客路奔驰岁月深，朝游东鲁暮西秦。子规苦劝人归去，血溅岩花几见春。

示大家身，为帝王母。与佛同生，福兼寰宇。万国欢悰庆诞弥，蟠桃何止宴瑶池。

九曲河清产圣人，行尧舜道觉斯民。万邦翘仰垂衣化，鼓舞春风贺太平。

九旬禁足，困鱼止泺。三月安居，钝鸟栖芦。圆觉伽蓝俱扫迹，释迦弥勒是他奴。

筀笋剪龙须，山茶烹雀舌。款客话家私，各打乡谈说。闽蜀同风，浙音迥别。老倒芝峰耳重听，子规声诉三更月。

倾倒投子油瓶，拗折龙孙头角。大𬬻鞴里烹煎，香透千岩万壑。殷勤奉供昔年高卧白云僧，与无舌人从头咬嚼。咬得着，鼓舞升平，唱村田乐。

跨弄蹄馿，住疏壁院，千古遗风今再见。吞吐何须栗棘蓬，煅炼已成丹九转。倾出瓶壶，寒光闪电，扶危妙在通权变。

九旬禁足已嫌多，那更重加一月遥。不解六根门互用，蜡人铁做也应消。

八月秋，何处热。塞雁来宾，井梧凋叶。衲僧拄杖知时节，千里万里一条铁。

监本祖庭花，东西争擢秀。一等放清香，不分新与旧。枝枝叶叶，陡顿精神，妆点芝园劫外春。

秋菊铺黄，茱萸裛翠。彭泽渊明，清吟浊醉。一年一度赏东篱，蹉过重阳总不知。因甚如此，逐物意移。

{禾罢}䅉黄云，精神玉粒。熟知稼穑人，着意勤收拾，已收拾，舂石坠腰，炊香满室。客来唱曲贺丰年，抚髀清欢，莫嫌贫极。

杨岐馿弄蹄，天衣雁沉影。两个老无知，语不分邪正。何似火炉头话，无主无宾。是非审定，不违法印。我王库内岂有是刀哉，古今多少人以橘皮为火，纷然错认。哑，死灰煨杀谁深省。

航海而来，面壁而坐。未明直指单传，先被梁王勘破。当门齿露风，只履归何早。熊耳峰前，累累荒草，至今惹得行人笑。

昨宵送旧，今日迎新。迎新送旧，费尽精神。新旧两头忘记了，始知今日是元正。不用借婆衫子拜，今年人是去年人。

贫苦芝峰，赏元宵节。宴乐佳宾，将何铺设。明挑海底灯，细剪亭前月。打拍东山瓦鼓歌，掤八剌札，乐有余，清不彻。趣味森严，恰似赵州，曾到未到，吃杯杯茶，洞山生姜不改辣。哑，不是知心向谁说。

二月十五，瞿昙灭度。山鸟悲春，山花泣雨。尽大地人，有屈无伸处。独有瑞岩拄杖子，铁作心肠浑不顾。唱太平歌，欢声满路。因甚如此，歼厥渠魁，澄清寰宇。

浴乎沂，舞雩归。道存目击，乐以忘机。嗟叹奔驰途路客，抛家失业有谁知。杜鹃啼出血，劝得几人归。

薄福值荒年，日餐三顿粥。两眼挂青山，真味填枵腹。贫有余，乐不足。谁管古人见延寿不见延寿，山前麦熟与未熟。无事岩泉洗耳听，幽禽巧奏阳春曲。好大哥，快活快活。

五髻峰头，怨憎会苦。热血相喷，重重染污。个样老妖魔，惭愧今朝死。粗茶一瓯，粗香一炷，供养阿侬。愿百劫千生，蓦札相逢，好眼看承，好心攀顾。切莫重行巇险路，背后恐遭人指注。

大地全荒总不忧，夺饥人食缚耕牛。衲僧举止合如是，百炼精金肯博𨱎。

捞摝群迷，示生五浊。臭秽通身，如何洗却。百滚洋铜浇一杓，彻骨清凉，快活快活。

六年偿债芝峰寺，费尽衣盂用尽心。今日杖藜行活路，笑看花木媚清阴。

草舍开张小小筵，炊无米饭爨无烟。通身饱暖憨憨睡，梦到沧洲白鸟边。

宫花压鬓坠乌云，倾国风流宛胜秦。玉笛插藏人不见，夜深吹起凤楼春。

万里无寸草，出门便是草。支筇寂寞中，望断无人到。

槽厂安身不记年，一心希慕岭南能。肩头飏下泼柴担，要汝来传佛祖灯。

一茎草外隠全形，翳尽丛林活眼睛。破绽莫教轻捉著，堂前高挂赎金名。

千丈岩头太险生，无端更掘陷人坑。深深叠石防颓岸，要汝临崖撒手行。

绿萝深处卧云烟，触战蛮征事悄然。临老无端重出丑，借婆裙子拜婆年。

抛舍箕裘要出家，学卢行者去担柴。脊梁不具黄金骨，碓米坊中被活埋。

万法是心光，诸缘惟性晓。本无迷悟人，祇要今日了。

腊月三十日，腊月二十九。等是岁华终，无事穷相守。

大地踏翻无寸土，昆虫介甲绝行踪。护生禁足元勋在，圆觉伽蓝一扫空。

瑞岩频唤主人翁，彻底惺惺不若聋。裂尽见闻行活路，乡关犹隔海千重。

松下扫除青草径，磵边开辟绿阴亭。饭余握手闲行坐，唱曲山歌贺太平。遏云古调，流水新声。眼里无筋听不足，临风击碎圣凡情。

不业农商不业儒，菑田弗下寸根株。馿年斫倒菩提树，羞见新州个老卢。

十万同聚会，个个学无为。此是选佛场，心空及第归。

东村王老夜烧钱，拈引山云海月魂。贫极瑞岩轻助荐，尽教无佛处称尊。

瑞岩唤醒主人翁，把手经行禁网中。踏断纲宗开活眼，笑听山鸟话家风。

五十三年行脚，走遍天涯海角。早知唐丧光阴，悔不闭门独活。古松下苔石憨眠，野溪边筇枝倒卓。幽鸟啼春水奏流，凑成一曲村田乐。

五千黄叶止儿啼，不异渝江碧落碑。古篆分明无赝本，具看经眼不难窥。

古洞桃花发嫩枝，施朱施粉两相宜。要渠成结千年实，多谢春风着意吹。

田库翁翁两鬓霜，苦贪浊酒弄觥觞。儿孙步步相随逐，扶得归家又发狂。

收拾成都卖卜家，君平术肆独宏开。闹中人献支机石，掀倒卦盘归去来。

一块郴州铁，浑仑擘不开。轮槌轻击著，雪刃暗飞来。

势罢奴欺主，年衰鬼弄人。南泉招致得，冷泪湿衣巾。

落赖儿郎自小愚，为贪花酒废诗书。当时早得严师训，破坏箕裘未到渠。

美如西子离金阙，娇似杨妃倚玉楼。犹把琵琶半遮面，不令人见转风流。

拂苔高卧白云根，梦绕春风锦绣园。蓦听采樵歌一曲，醒来月挂客愁村。

碧绿青红百样花，尽从春色巧安排。不知春色端倪处，平地危分万仞崖。

黄金肌骨铁心肠，晓出重城眩巧妆。赚入涅槃门路去，连天荒草看人忙。

拟学鹏抟九万风，谁知折翅鸟窠中。至今秦望山前雨，血泪千林花泪红。

苦恋京华不肯归，行装须待送穷时。茆舡寂寞烟汀月，别后何人更有诗。

仙翁还旆武陵家，仙女欢迎步彩霞。贪弄玉箫频劝酒，不知凋尽碧桃花。

南阳家法是人知，刚被丹霞教坏伊。致使亲生龙凤子，一时翻作鼠黏儿。

送目群飞野鸭边，不胜情事与谁论。轻轻扭定娘生鼻，海月山云亦断魂。

脱体无依是病由，直须大死一回休。西江吸尽无涓滴，便解人前不识羞。

闪电光中夺信旗，怒雷一击丧全机。从兹独据雄峰顶，佛祖低头听指挥。

鼻孔亲遭扭捏来，乞儿得食向人夸。雄峰独坐称奇特，断绠何曾是活蛇。

破镜生儿惜似金，晨昏不敢离烟林。羽毛长就飞求食，聚口纷争吃母心。

学得陶朱小术些，当场撮弄数般花。虽然过得常人眼，到底难瞒是作家。

云鬓慵梳劣性多，逢人专要逞岝崿。门前落节归夸俊，不柰爷爷咬齿何。

飞骑将军入虏庭，兵机炼得十分精。谁知败绩缘欺敌，致使凌烟易姓名。

南国江山入战图，生灵何处问渔樵。凭君休说封侯事，一将功成万骨枯。

柳挂金丝鶑织晓，花铺翠锦蝶眠春。见成一幅新图画，不待王维手眼亲。

胡餠朝朝供一僧，知他结了几生冤。甜瓜换得胡卢种，才出头来便灭门。

赤穷王老卖浑身，贱似黄金贵似尘。不费分文收买得，一程送与采樵人。

太平时节岁丰登，旅不赍粮户不扃。官路无人夜无月，唱歌归去月三更。

村落谁家丑女儿，爱将苕菷画蛾眉。逢人掩鼻嫌腥秽，鸦臭当风自不知。

白发宫娃不解愁，满头犹自插花枝。曾缘玉儿君王宠，准拟人看似旧时。

霜拂金鞍玉坠腰，鸡声催入紫宸朝。何如云壑饱清梦，残月半窗松影摇。

浊酒松醪吃两锺，醉拖长袖舞春风。天崩地裂谁能管，几见落花堆乱红。

吃粥吃饭过，听风听雨眠。风光俱买尽，不费一文钱。

十字街头铺席开，牛溲马勃尽收来。等闲落在名医手，贵贱无非是药材。

八面玲珑逗月寒，要寻形影十分难。无端平地生层级，湘北潭南作样看。

飏下山藤设意深，嗅乌喙药祸沾身。脚跟未断红丝线，智鉴难逃明眼人。

爝火初经一线开，宝盘终日自萦回。也知物理关人事，历尽崎岖心始灰。

荒废人家命蹇迍，行年在坎鬼临身。烧钱远送他方去，转祸来为五福神。

幼小勤书懒出门，春风花柳自村村。芳心不被笙歌引，时把唐虞子细论。

剪酥蹙锦上林花，晓怯春寒不放开。蓦听一声挝羯鼓，檀心远送异香来。

白发将军坐碧油，教婴儿打百花球。被人驰马拏将去，犹把兵书说未休。

飞骑将军入虏庭，枪旗未动死生分。战酣驰入中军寨，且听元戎议赏勋。

笼养翎毛不记名，春来巧弄百般声。临风放出丹山凤，多谢箫韶奏九成。

霜风括地扫枯荄，谁觉东君令已回。唯有岭梅曾漏泄，一枝先向雪中开。

绿萝窗底枕肱时，梦遶华胥客路迷。听得烟村一声笛，醒来元是住居西。

九十芳春日，游蜂竞采花。花归蜜房尽，残叶落谁家。

道冠儒履佛袈裟，弄鬼精魂却有些。多谢宝公勤照拂，双梼枯尽再生花。

拍板门槌伎俩穷，人前偏要辱宗风。馿鸣狗吠成狼籍，瞒得梁王屈宝公。

十年不作觚棱梦，一旦来从帝苑游。召对金鸾酬一问，布衣脱下便封侯。

春有百花秋有月，夏有凉风冬有雪。莫将闲事挂心头，便是人间好时节。

竺干逴得屠龙技，袖隠神锋入海南。弄巧不消人一笑，九年面壁好羞惭。

平白将身入草窠，折娘生臂冻馿腰。一年一度嵩山雪，雪有消时恨不消。

通身红烂业非轻，血染千山草木腥。一阵西风卷黄叶，月华如水满空庭。

幽赏春华到画桥，金丝拖柳锦翻桃。临风不识东皇意，却听流鶑舌弄娇。

身后身前不丈夫，镢头边事想含糊。不知费几苍松机，换得渠侬破钵盂。

不依本分去担柴，负石黄梅验作家。半夜三更设分晓，和糠舂出古菱花。

禅既强名，会亦妄立。一火无知，打棚杂剧。百样乔妆诳世人，千般怪语瞒天日。若是本色行家，不打这般鼓笛。画影图形转弗堪，丛林千古成狼籍。不狼籍，留与仁禅遮破壁。

丹霞庞老总妖人，不减狞争蛊毒神。灵照专行禁邪法，相逢便捋鬼头巾。

心已强名，诀从何来。永明剜肉作疮，何山隔壁猜谜。急急将来付丙丁，大丈夫儿休拟议。如拟议，三级浪高鱼化龙，痴人犹戽夜塘水。

和泥合水几经春，只贵随流转得身。白浪堆头深掘窖，老来偏解活埋人。

佛祖仰望不及处，暗昏昏地悄巍巍。放开闪电光中路，拶著全身陷铁围。

朝宗正派竞分支，那个源头肯放低。堪笑截流人不荐，从东过了又从西。

一从锁断清波路，密影重重布画桥。著脚不知深浅处，定应攧折瞎馿腰。

身同枯木倚寒岩，铄尽玄微没许般。只么守些呆怛怛，从教壁倒与篱坍。

具通方眼放{嗤口=目}盲，争肯先人一步行。穷四部洲求逊让，看来不出老先生。

未施爪距攫风云，玉鉴光寒不染尘。昨夜寒涛轻蘸月，赚他无限抉珠人。

乾坤未剖立雄基，雪衮寒涛日打围。脚下尽教浮逼逼，直通一路与人归。

色尘销尽眼头空，著得须弥山万重。不似灵云存鉴觉，被桃花换主人翁。

万派奔流触断崖，涡漩一窍绝安排。渊深彻见灵源底，里许如何著得沙。

二三四七恶机关，互逞辞锋鬭热瞒。不必山僧一弹指，尽情贬向铁围山。

老胡移种觉园花，五叶联芳次第来。恼乱春风没休日，一枝开了一枝开。

斫得块柴担不起，和云飏下枕头边。梦魂不涉人间世，肯把黄梅破钵传。

一方峭峻绝安排，立处还同万仞崖。卢老倩人书不得，春日濈濈长莓苔。

穿凿虚空幻架成，从来共住不知名。笑他借位明功底，错认檐头雨滴声。

当阳剖破劫壶来，见彻根源眼有沙。临际爷爷得一杓，葛藤浸烂又萌芽。

拗折瘦藤枝，靠倒险崖句。佛祖谩寻踪，无你凑泊处。

击碎轩辕镜，焚烧黄石书。瘦筇春力健，带月访樵渔。

壁立千寻度玉风，绝扪摩处有行踪。草鞋踏出毗卢印，见得分明隔万重。

空花翳眼没根茎，平白谁知太险生。穷一色边须撒手，且无玄路与人行。

聪明点尽若盲聋，没变通时有变通。漏得黄梅无底钵，笑开老眼醉春风。

千圣机尘一洗清，心渊绝滓自灵明。白头谩说无功用，种得空花结果成。

构得先天那一机，胸中字脚没星儿。直从千圣头边坐，不许儿孙取次知。

一镜面铺非刬削，且无高下与人争。拟从顶{宁页}寻玄路，著脚须防有赚坑。

一生逐浪与随流，未见根源未肯休。孔窍不知深几许，临崖看着使人愁。

衲僧毛病没星星，刚被傍人授记成。万壑松涛撼明月，隔溪误认倒屙声。

活被人埋汝水𣸣，新丰一曲杳无闻。可怜娇舞曹家女，不嫁春风嫁白云。

主人翁已强安名，何待区区唤一声。坐得石头穿透底，依然打个不惺惺。

粪火香凝午梦初，烂煨黄独替春蔬。山童急把柴门掩，只恐闲云引诏书。

锦镜浓妆蜀样花，没尘埃处惹尘埃。好归说与曹家女，已是当堂打破来。

老倒凌霄彻骨穷，强书白契卖虚空。要将刀尺分长短，须向锺山问宝公。

枯桩一语错流传，碍塞平人万万千。百杂碎时须跳出，莫教坐在法身边。

古蛮丝裹块焦桐，色带凌霄劫火红。送与天童弹一操，风前月下滴丁东。

前宝公兮后宝公，分身说法在玲珑。访寻不用论宾主，十二面门元一同。

凌风倒握瘦藤枝，来探坡仙浣墨池。染污一身难洗雪，到家莫使子云知。

万叠秾阴衬落花，一江流水篆纹斜。娘生面目无遮护，见得分明始到家。

苍鹰俊翼倦摩霄，岩下深云稳寄巢。且放愁胡双眼闭，恐惊群鹭宿寒梢。

万松关险路萦纡，门掩深云窄有余。佛过低头不妨得，且图人见额边珠。

故国胡尘蔽不开，拏舟深入武陵家。野桃花映娘生面，莫学灵云眼著沙。

笔头俊逸眼头亲，邈得疏山矮子真。落雁图边轻展看，谁云不是道州人。

疏山觅得曹家女，娇舞西风不解羞。归与谢郎称万福，免教红烂在渔舟。

诏书飏在破床头，高枕松根睡觉休。啼尽山禽惊不醒，萝窗空锁暮云愁。

虎岩老虎太威狞，平地拏人死复生。背却西风行一转，髭须倒捋两三茎。

拨云寻蕨到层峰，荆棘林中有路通。拈起一拳全杀活，漏篮无底贮春风。

稚子相呼脱锦衣，饷春不减首山薇。翻身跳入炉中浴，透得山僧啮镞机。

百草头边活路通，崄崖机透几千重。长长短短删除了，收放全归掌握中。

纷纷枝叶乱如麻，不惜从头与一划。惊起铁蛇忙窜草，樵歌声彻老卢家。

箨龙衔味噀春英，香入萝窗午梦清。笑汲新泉烦陆羽，贵图尊宿眼增明。

接人筹室肯雷同，用治兵机不犯锋。把定牢关轻放过，一人标记一株松。

衲僧用处得能乖，肯向龙宫鼻嗅来。黑墨浓磨涂白纸，重重无尽杂花开。

七佛已前曾卖弄，分明一块烂枯柴。老卢不解担当得，火种只今无地埋。

采樵深入万松关，踏破烟云几朵山。担折蓦知柴束重，掉头归唱月弯弯。

仰山活业苦无多，畬片荒田种粟箩。去与一锄翻到底，听渠叉手道如何。

无孔铁锤三五百，烹金𬬻里铸成来。就将一个轻抛掷，击得玲珑窍子开。

一回{祝/土}破娘生指，血染春风开杂花。香喷龙王宫殿满，胡僧嗅得鼻头㖞。

一片寒光湛不流，古今谁解觅源头。东西虽有地如掌，未许南泉闲牧牛。

不识威音劫外春，错将西祖意瞒人。纷纷多是寻枝叶，谁向枯桩透法身。

平地忽翻千尺浪，吞空沃日势滔滔。截流机峻无人荐，谩说茶陵踏断桥。

接得灵源正脉亲，险崖机里解翻身。莫教倒岳倾湫去，浸杀茫茫大地人。

元无一滴鼓波澜，发得头来海样宽。举棹迷踪知几许，桃花误作武陵看。

三茎曲与两茎斜，径直门风八字开。拟向翠微寻路入，知他赚却几人来。

新生白额眼光摇，肯向南山恋旧巢。背踏西风行一转，人惊不过虎溪桥。

磬峰小小陷人坑，始道平夷又险生。不是不容轻插脚，要伊别讨路头行。

楼至一双粗脚踪，分明弄假却成真。去将锹子从跟刬，免踏春泥惑乱人。

不学那咤拆肉还，小沙弥有恶机关。一拳{祝/土}杀深埋了，倒卓天台作寿山。

二十玄门尽扫除，太虚寥豁月轮孤。翻身直透威音外，著得狂花翳眼无。

掣断任公子钓轮，波腾岳立几千寻。曾郎梦觉方惊险，撒手悬崖死却心。

万牛挽不回，轮槌击不破。者样顽石头，世间无两个。

通身百杂碎，谁解成褫得。鸡足紧收藏，当来问弥勒。

廓然寥豁绝边垠，一点云生翳眼尘。真达不疑融万象，更须知有路翻身。

袖舞秋风尾瘦藤，南归岳麓看传灯。先寻古殿经行处，唤醒当年吃攧僧。

午夜光浮玉兔胎，行空无迹镜奁开。老僧不在明白里，向未生前相见来。

黄蘗树头生蜜果，趁书云节要拈提。舌头具眼百杂碎，抹过庞翁向上机。

口生白醭怕开言，几度抬身又困眠。佛法从教陈烂却，权衡不在老夫边。

畬田击壤乐年丰，不与儿曹戏剧同。问著羲皇已前事，镢头倒把舞春风。

太白峰前古镜台，没尘埃却惹尘埃。担头飏下烂柴橛，快与当堂打破来。

滋蔓年来愈更深，一刀截断了无因。不知大道陵迟处，绊倒几多忙走人。

纵悬河辩诳痴愚，理尽辞穷口嗫嚅。卒急未能谈吐得，相看摩捋白髭须。

听清猿罢啼烟霞，声色纯真未到家。一曲吴歌归棹稳，松江雪点白蘋花。

极尽幽微裂万差，天然鸟道绝安排。欲穷顶{宁页}翻身句，妙密中防有险崖。

大地黑漫漫，日月久韬□。山藤聊一挥，神与境相会。八纮浄无尘，万象镜中翳。天外出头看，笑擘阑干碎。

归访荆溪旧钓蓑，看长空雁影沉波。临风一扫无踪迹，浄地岂容人放屙。

独立坤维老作家，心无二用裂千差。自从行道威音外，见着枯桩几度花。

一生坚守居延操，历尽间关见老成。菊噀晚香松傲雪，短筇扶瘦日寻盟。

屏息诸缘入定时，脚跟下事烂如泥。睦州片板轻担出，禅病蠲除不用医。

不识红尘有利名，闲听幽鸟静看云。羲皇世上无穷乐，曝背茅檐策几勋。

石头机路难栖泊，险布还同万仞崖。到顶方知天下小，草鞋跟断更须挨。

恶钳锤下翻身去，个个当阳要出尖。钉得虚空无缝罅，有完全有不完全。

𬬻鞴亲从锻炼来，十分确硬亦心灰。盖空王殿承渠力，合水和泥做一回。

锤凿工夫见十全，润时知雨玉余温。看渠负载擎天柱，个个无非硬脚跟。

良工采得木千章，如析旃檀片片香。黄面瞿昙承盖覆，抛砖打瓦又何妨。

脚尖踢出烂泥团，妙在陶轮转处看。盖覆虚空无渗漏，从教头上黑漫漫。

云尽风休万籁沈，柴门深锁绿萝春。石床昼静跏趺稳，百鸟衔花不见人。

虚心中有箭锋机，妙密谁云立处危。大道陵迟全劲节，香严一击未忘知。

平如镜面险如崖，光境俱忘裂万差。这里无伊蹲坐处，空生徒自惹天花。

酷将嗜好片闲心，散作千岩万壑春。拼得一生看不足，险崖句里要翻身。

八十山翁夜发书，援毫气蹙汗流珠。自怜一把清闲骨，家火无端炼得枯。

确实行藏与古俦，略无半点诈明头。竖粗拳验方来眼，未跨门时见便休。

促膝寒窗淡话时，告休说是与论非。须知世路风波恶，百匝千重设祸机。

堕在虚凝一色边，完全头角不完全。溪东西岸难收放，纯白何妨露地眠。

捉得蓬蒿箭一枝，等闲射透五须弥。千重百匝机先路，破的初无抵滞时。

当阳一路没途程，剖破藩篱即觉成。震旦心宗凌灭尽，到家犹自隔重溟。

触战蛮征一扫空，和云占断最高峰。单提破镢头边事，佛祖当机不见踪。

语言道断转玄枢，千圣机关尽密符。接向上人通一路，拳头竖起莫嫌粗。

一路机先滑似苔，葛藤窠里出头来。等闲击着火星迸，霍得大唐人眼开。

半生不睹德云翁，悬想经行在别峰。破一微尘相见了，揭翻华藏十三重。

秦望山前撞老爷，一拳打得鼻头㖞。衲僧气息都忘了，无复寻香嗅杂华。

衰草汀烟寂寞秋，忍寒孤立懒盟鸥。江湖风味骎骎恶，得缩头时且缩头。

出头天外便纵横，谁信无心个样生。捩调不从龙驾御，要渠西去却东行。

白蘋香细桂华清，彻底无痕漾水晶。刚被寒山心点污，至今照影欠分明。

破镢头边用得亲，入廛不拨万机尘。牢关札断三江口，要被随波逐浪人。

渡馿渡马已多时，踏断何妨入水泥。赡部洲人争弄险，要渠知有截流机。

揭示先天那一机，孤危不立自孤危。悬崖撒手人无数，石烂松枯总不知。

含藏一片玉连城，三度亲曾献楚庭。未跨门时琢雕了，春风深锁绿萝扃。

心镜交光十四年，谁知失照髑髅前。春风梦绕福城路，忍听乱啼花坞鹃。

肆无碍辩若悬河，尺水能兴万丈波。平地无端立层级，登高人少逐流多。

教眼年深似拍盲，金篦刮了膜重生。说天童有翳睛药，妙手轻轻点即明。

南询五十三知识，辊入天台五百牛。总被东山涂污了，馿腮马颔得人羞。

剃得头光快活生，万松影里唱歌行。脚头脚底通霄路，平处孤危险处平。

湖山倒影水吞空，鸥鹭忘机万境融。不用深深埋暗箭，活人全在死人中。

七佛相承寿脉深，只图入水见长人。截流机有青波路，天下滔滔谁问津。

肱枕萝窗饱黑甜，华胥游遍鹤蹁跹。不思议境全机路，何待逢人竖起拳。

宝山有宝费搜寻，何似形山宝最亲。左右逢原好收取，丝毫全不假他人。

销铄玄微万境空，衔花百鸟谩寻踪。莫教顽坐精灵窟，门锁乱云千万重。

占断幽都立孤危，周遭密布险崖机。翻身斗里深藏稳，斫额人多到顶稀。

密叶节金点碧沙，月和梅影冷移来。香岩瓦砾徒抛掷，门锁重阴击不开。

灵根豁达绝纤尘，只贵回光见得亲。日斜半窗梅弄影，客程犹有未归人。

确硬工夫做十全，牢关深锁绿萝烟。崄崖机峻无人透，几见春山蕨竖拳。

湖山深处侍巾瓶，错认频呼小玉声。急掩耳待寻活路，司南车在阖闾城。

南山鳖鼻虽无毒，触著依前解丧身。不信当头揩痒看，浑钢底也没全人。

一尘不立所依亡，脱体灵明自放光。巨辟三玄三要语，接人无力下禅床。

灿发心灯耿夜台，一花开了一花开。普光明殿重重见，端的传从七佛来。

秀擢威音劫外春，灵根盘结几何深。挺生临济清凉树，尽大地人来息阴。

不续曹溪正脉，支分一派朝宗。弘满清凉窟宅，春雷变化鱼龙。

即虚明处发灵源，坐在沉沉湛湛边。勇退截流机路活，揭翻光影未生前。

一念平常裂万差，觉斯民处贵无邪。古今错透长安路，狼藉春风一径花。

一片虚凝鉴古今，持蠡难测几何深。十三华藏重重现，照彻微尘古佛心。

懒受神仙不死方，弃蓬莱入野僧房。莫教错下风幡语，头被傍人剃得光。

不学寒山落韵诗，翻身来透祖师机。碓头舂出非台镜，错受黄梅半夜衣。

百匝千重包裹，未免黑山里坐。古今多少生盲，引得全身入草。

通身不挂寸丝，单明一色边事。要知结角罗纹，径问床分枕子。

要成片段工夫，须是全身倚靠。虽然只见一边，未许睦州担荷。

百草头边荐得，何妨打块成团。直下千差坐断，无心犹隔重关。

格外丛林选出，生缘不在天台。虽然乌律卒地，力扶多少人来。

才得柄霸入手，便要呵佛骂祖。还他本色真棕，不比寻常谈麈。

做处全无渗漏，用时开口向天。尽大地人饫饱，只图个不知恩。

恶钳锤下番身，未必锋芒发露。不惟斩得猫儿，也解煞佛煞祖。

要识分明古篆，一槌打得完全。烧炷旃檀牛粪，衲僧鼻孔楔穿。

既就良工雕琢，何妨出手扶持。抓着衲僧痒处，赏伊一枚荔枝。

素练翻花浪拍堤，声前声后截流机。清波路险无人透，芦苇风生白鸟飞。

寿岳名标自古今，万年松矮翠成阴。东篱采菊悠然见，珍重渊明眼有筋。

诸方口里水漉漉，一滴何如龙鼻头。涨起春溪新濯锦，触崖翻瀑浪花浮。

冷泉二月雷惊蛰，烧尾金鳞化作龙。拖去鼻头涓滴水，洗清雁宕几千峰。

结凤团花巧施设，黑漫漫地转希奇。做教底板坚牢著，自有傍人彩画伊。

鼓两片皮谩自己，一回拈出一回新。揭天声响疑涂毒，自有临风侧耳人。

身如椰子口宏开，看尽诸方鬼戏来。放一头低人不识，疏山师叔是同胎。

四十余年别故乡，梦魂时复到藏王。春风九曲溪头寺，桃花翻霞柳弄黄。

短筇扶瘦扣烟萝，款问东山瓦鼓歌。老倦不能讴唱得，隔窗幽鸟语尤多。

烹金炉里脱胚𣍯，妙斲初无斧凿痕。汝质自成瑚琏器，我侬甘作破沙盆。

曾把杨岐破屋撑，闲骑馿子弄蹄行。犯寒踏月慈溪上，冷笑梅兄太瘦生。

扫尽机缘万法空，澄潭不许卧苍龙。翻身踏断来时路，家在海山云外峰。

横担楖{木栗}走诸方，佛祖玄关路转长。放下身心归故隠，金乌依旧出扶桑。

奔趋客路困尘泥，蚁梦方酣蝶梦飞。赖有啼鹃知此意，一声声劝不如归。

古柳堤边展化机，要人一饱便忘饥。谁将夺食驱耕手，拼却良田种蒺藜。

骨露皮穿未肯休，冥机蛮触战蜗牛。一肩人我都担了，遍界从教是髑髅。

翠织岷峨锦绣春，堪嗟扑扑蔽胡尘。金鸡衔粟余殃在，谁继神驹踏杀人。

临济阴凉树已枯，片无霜叶拥禅趺。儿孙不解浇培得，玩作山门境致图。

橘州文学石桥书，妙画雄才举世无。宗说俱通心眼活，奇哉老蚌出双珠。百年凛有遗风烈，行处同途不同辙。痴翁真得虎头痴，月峰清照峨嵋月。分飞雁影各东西，几对秋风叹离别。去去吴天浄如洗，淡墨联书形字义。且教人道渠和侬，好对难兄与难弟。

一本潼川花瑞菜，全蜀知名谁不爱。夜雨丛凝色染蓝，春风花噀香如麝。不知何处得灵根，栽遍牛头山后前。古佛低头看不厌，声闻鼻孔被渠穿。上人携种游江浙，味与首阳薇不别。伏虎岩前清客尝，老饕嚼断娘生舌。余香分饷老芝峰，仿佛家园小摘同。此去零星休卖弄，珍藏大作苏陀供。

道人观方知彼去，入门要验宾中主。吃一杯茶即转身，谁能掉舌论今古。危机俊逸旱雷轰，苍鹰折翅猎狗烹。老明觉举手加额，韩大伯敢搀先行。秋深拨草天台路，灵骨要寻亲父母。破镢头边掘窖埋，断猿哭月风号树。

老倒南山犯真律，三生凿破寒岩石。不立名中强立名，弗狼籍处成狼籍。儿孙膝下有黄金，拨草瞻风远访寻。三拜起来发一叹，方知老子错留心。天真自性佛不管，顽石头边讨甚椀。费尽钳锤多破绽，乌藤紧捉从头看。

一奁春锦鬭鲜明，较古菱花越样清。照影不应呼小玉，至今湖海客关情。

逴得诸方恶毒些，归寻刻骨旧冤家。深深掘窖都埋了，翻铁面皮谁识爷。

鄱阳风鼓浪千寻，彻底探穷不顾身。塔主连声呼莫莫，截流机峻恐惊人。

碧落一碑无赝本，非草非真非隶篆。镜样渝江彻底清，字义炳然人少见。灵叟珍藏岁月深，南来吴越人争寻。瘗鹤铭辞匪同调，寒山诗句非知音。纷纷问字谁亲切，勾不成勾丿不丿。争得卢公赛子云，一肩担荷柴冲折。临行密付阿谁边，妙处休云子不传。索性扫除元字脚，义天云浄月孤玄。

春山杜鹃啼，苦劝人归去。声碎竹林风，血染花梢雨。我老无家可得归，萝窗睡饱云黏衣。山童推枕破残梦，报道有僧开竹扉。何方圣者来寻讨，解包飏下青龙钞。便欲庭前纵火焚，浄地岂容狼藉了。问渠何日离飞来，两月奔驰未到家。好劝急归休歇去，春风落尽武林花。

忆昔周当仁，手握金刚杵。愤气向南方，誓灭诸魔子。老婆蓦札点三心，走入龙潭恨转深。扫荡家私无一窖，胡挥白棒到平人。牧闲冷坐思高躅，断弦争得鸾胶续。扣门听得简州人，倒屐相迎几折足。略寒温外问来端，叉手丁宁觅指南。未举纸灯明说了，隔窗春鸟语绵蛮。

闻道虚空曾解讲，信疑往决西山亮。烟雨溟蒙藓石温，六藏影迹难寻访。小径披榛扣竹扉，道人一见笑掀眉。布衲横肩瘦如削，口持密语没停时。云檐扫榻延居夏，白莲香散东林社。涧水松风说苦空，不资中有生清泰。殷勤寄问老孤松，具足门中有正宗。灼然嫌佛不肯做，凤栖不在梧桐树。

一从识得性分明，懒作春池鼓吹声。闲把六根门锁断，白莲香散水风清。

三三五五戏平芜，踏裂春风百草枯。莫写沩山僧某甲，恐人误作祖师图。

危坐禅枝冷，机含毒果深。直饶扪摸著，未必死偷心。

月下骑寒犊，三生事细论。已遭人点检，休弄鬼精魂。

陇树冥冥日向西，苦贪芳草不知归。牧童尽力拽得转，在在暝烟深翠微。

天生三个老冤魔，狭路相逢没柰何。□把肚肠搂抉看，曲于四十九盘多。

一击牢关八字开，石头机路滑如苔。危分险布知多少，排闼从渠辊入来。

客路如天远，吟身太瘦生。无家归未得，策蹇傍春行。

酒渴思鲸饮，金鸾早退朝。醉身扶不起，压折老馿腰。

指玉弹晓，喙檀噀春。倏尔生妒，阴飚不仁。

湘英整佩，楚衣告纫。羲黄荐馥，采采疑真。

纷披佩玉，仆委苔痕。檐花写恨，难拈楚魂。

幽石封白，深林掩芳。隠德不耀，何矜色香。

色淡而清，节香而贞。隠德不耀，咀华含英。君子同其芳洁，写真不堕丹青。宜乎孕潇湘幽楚之灵。

一茎四花，挺然拔萃。其臭如兰，其标如芷。檀喙簇烟而不繁，劲节疾风而不倚。是以昂山有山林轩昂之志。

深藏岩谷里，初不要人知。苦是香难掩，春风得意吹。

喜晴弹玉指，林下见幽人。楚楚湘灵样，肌肤不染尘。

珮玉半零乱，繄谁吊楚英。醉香魂未返，愁听打蓬声。

一再荒林雪，全身掩薜萝。直饶埋没得，争柰鼻头何。

灵均侈山林之乐，薄笼绡袴，幽放檀心。娇舞春风身醉香，力难扶也。

久居深林幽寂中，虽隠德不耀。遇春阳姁妪，笑弹玉指，十倍精神。所虑楚俗尚芳，纫而为佩，使不克终其天矣。

娥英吊舜于九疑，泣泪如雨。珮玉零乱，半委尘泥。愚恐离骚九歌，曲尽其哀，香魂冷而卒难拈也。

大雪申威，万木摧拉，独能擢芳于凝沍中，虽百折不委。非素有所养，宁不为外侮凭凌者欤。

破晓湖山入画时，短篷摇雪傍疏篱。一心只在梅花上，冻损吟身也不知。

簇簇烟林挂酒帘，山藏古寺寂无僧。瘦筇便欲幽寻去，隔岸小舟呼不应。

一篷春雪泛西湖，不觉和身入画图。千古暗香疏影在，谁云骨冷不容呼。

招提依约在烟萝，酒旆风微拂钓蓑。欲税云林归卜隠，山灵应笑赚人多。

淅淅西风肃杀时，枯荷余得折残枝。疾风凌雨多翻覆，只处姑姑立处危。

万叠遥岑绿打围，晓寒空翠泼禅衣。幽禽唤起萝窗定，闲看春云带雨归。

终日忙忙继月明，要看杜撰八阳经。直饶读到流通分，未必芭蕉著耳听。

七里滩头古木阴，眼空寰海老垂纶。无端钓得刘文叔，却把羊裘污俗尘。

视尧天下一瓢轻，厌听风梢历历声。飏下不须频顾恋，始终存取隠沦名。

即心即佛已随邪，况与庞翁乱撒沙。茅舍从兹混尘迹，老梅羞放雪中花。

绿荷亲制蔽穷身，池面香风噀古今。百万军藏藕丝孔，岂知绵密度金针。

轻轻点着发光寒，这里停桡舞棹难。明暗路岐都照破，放行初不犯波澜。

一度拼身透险崖，石头机路滑如苔。脚跟点地不点地，立处何曾踏实来。

寂寞空山宴坐时，千钧重寄一丝危。直饶双眼频开合，着处由来不自知。

罗纹结角见踪由，翻著从教刺眼休。线路放开绵密密，瞿昙踢出脚尖头。

烹金𬬻去杳无踪，沉影愁看雁过空。出手与渠重结了，未应碧眼是顽铜。

钱王活业付东林，古墓埋藏暗箭深。机正发时谁中的，空山落日几惊心。

法身边事会多时，端的枯桩弗用疑。无柄铁锤轻击碎，心花粲发不萌枝。

夺得犀牛便跺跟，蘋洲玩月角生纹。翻身入海无消息，惊散沙鸥白鹭群。

分袂南湖十数春，近闻华构策奇勋。钵从金粟抟香饭，僧自东皋接水云。柔玉新拳春坞蕨，懒黄新缕晓溪芹。定应容我分陈榻，曝背晴檐醉夕曛。

越山清绝无尘翳，不到胡僧取次埋。辄莫更加千岁寿，也须和骨洗将来。

溢目湖山看不足，引清吟有此云房。檐牙挂月横疏影，隙眼通风度暗香。夜掩只疑和靖宅，晓开争看寿阳妆。兰兄矾弟休相怜，斗室难为纳众芳。

触战蛮征总不知，乐羲皇世遁嘉肥。馨香静掩芝兰室，文采深藏锦绣机。伴野僧眠嵩少石，汲蒙泉煮首阳薇。箪瓢饫味□贫趣，争得红尘染着衣。

春锦千绷玉万竿，岚光翠裛渭川寒。油然已作从龙势，只恐仙陂化蛰难。

鹿眠芳草印春庭，月挂萝窗晓半扃。白发老僧偏爱客，忍寒同看换鹅经。

攀石扪萝入杳冥，凌虚潜觉胆魂惊。阴崖撷瀑瑶花碎，枯叶翻霜锦树荣。汲水僧归龙洞去，采薇人踏虎踪行。风流二老遗音在，度曲松涛万壑清。双磵奔流战玉龙，浮屠云锁翠千重。只将一疏传天下，大觉馿年识九峰。

白云迷谷雪铺阶，老倒清凉眼著沙。若问普通年远事，三千里外摘杨花。

门照双池镜样明，东西廊喝寂无声。紫罗帐里机玄密，虽有珍珠撒未成。

老胡监本诳人天，开口无非吐黑烟。五热炙身甘自受，要翻元款待馿年。

误入蓬壶影里游，谕盟白鸟下沧洲。吞波岛屿鳌身黑，映日楼台蜃气浮。门逆潮开喧海市，网沿堤晒簇渔舟。晦明晴雨时时别，难把王维腕力收。

拨开空翠上危颠，路遶羊肠石齿尖。到顶方知天下小，攀高似取世人嫌。碧连蓬岛云千叠，冷照东溟镜一奁。归去松窗伴禅老，此山佳致话无厌。

洞庭秋晚半青黄，须待霜林熟自香。不向悬崖亲撒手，认皮作火错承当。

丝管纷纷鼓乱挝，两山迎接赐衣来。白云恐污山翁耳，重锁柴门不放开。

祖庭秋晚日增悲，见得芙蓉便展眉。不与狂花争琐细，淄川缘有拒霜枝。

野菜花飞胡蝶，古藤枝挂清猿。闲倚柴门看倦，枕肱高卧云根。

积雪封无过路，乱云堆满空庭。我也谁能扫得，掩关且读残经。

盘石新封翠藓，破龛重绕青萝。唤起惊回残梦，月筛林影婆娑。

粉芋头煨软火，懒黄菁煮沙瓶。饭后乌藤用事，小奚忙启岩扃。

石磵霜凝松粉，竹篱雪点梅肤。春到山家日远，愧贫管领全无。

晓迳旋除榛翳，午厨要款邻僧。童子扫云归晚，忍饥趁□娇藤。

香雾晓垂帘幕，幽禽春弄笙簧。谁料贫无一物，迩来富敌君王。

两耳炉焚柏子，一拳不养菖蒲。客至莫谈尘事，略寒温外跏趺。

得失心无半点，圣凡机裂千差。终日山禽聚集，且无个去衔花。

香醉人寻梅坞，马嘶声度云坳。急把柴门深掩，从教小外推敲。

不忍萤窗赚一生，翻身义虎顶头行。金篦刮尽空花膜，喜得天台教眼明。

烟渚春融岸碧绡，采兰人竞唱离骚。曲终翻作无生调，听着愁魂似雪消。

三周讲得坠天花，法眼无瑕却有瑕。切莫朱泾访船子，一桡摵碎泼生涯。

中金蚕毒好埋冤，家丑难将岁月论。冷地思量吃亏处，咬牙不觉把龈吞。

雪真珠布满阶庭，急把杨岐破屋撑。死伎穷时机路活，倒骑馿子弄蹄行。

末后苏州作断□，手头活弄死蛇条。暗遭一口通身烂，累合城人哭几朝。

五逆从前恨阿爷，几思吞并老尸骸。无端更被人撺掇，愤愤扶锹去活埋。

故国烟尘惨甲兵，劳生终日望升平。军持带得龙渊水，归去何妨一洗清。

握手论盟二十年，瘦筇曾约上危巅。雪崖未遂同观瀑，玉沼何期促孕莲。桐叶成阴愁引月，菊花无酒冷含烟。细看新补东林传，十八贤中又一贤。

早年教海已驰名，破衲青灯究一经。不借虚空开口说，肯教顽石点头听。宸奎锡命旌梅坞，丹桂飘香供柏庭。指日白云禅坐稳，献花无地著山灵。

拙养自林泉，鏖战惊蛮触。心灰百念寒，虐焰肯停蓄。猗欤子云翁，惜我如龟玉。无复献楚庭，终期毁于椟。

齿履登临乏款延，薰风报谒郁蓝天。拂尘未下云檐榻，采宝新归海国船。乘兴□□迷柳下，搜吟□梦到梅边。何时握手东林社，重结三生未尽缘。

半生鱼佩解黄金，泉石郊坰得趣深。幽兴发时闲副墨，俗尘捐处静观心。圣贤炉冶镕声色，妙密工夫铿古今。遐想莲居驰梦远，未应轻易到瑶林。

东晋风流继令名，家传真本换鹅经。廉勤自得官中趣，贫节亲书座右铭。民感庥仁忘赴壑，子明诗礼为趋庭。疾风谁料摧梁木，猿鹤悲鸣不忍听。

幼把儒冠飏壁根，朅来巾侍乳峰僧。吟诗清苦规寒子，舂碓辛勤慕老能。锦镜闲看花琐碎，瀑崖戏击玉棱层。惜分阴语宜鞭策，望汝来挑暗室灯。

灯窗苦读觉身癯，暂握筇枝访野夫。爱竹劲思持玉节，看梅闲共数银须。西山月冷归招隠，南岳风清欲步趋。灵利莫教人指去，且教船子老江湖。

雪边春信到衡茅，谁遣梅兄慰寂寥。秀气一枝抽嫩玉，寒英五叶剪生绡。月移疏影窗前挂，风递清香竹外飘。几许吟魂招不返，急催兰弟读离骚。

握藤枝，驮布袋。转脑回头，使些奉化。逢人谩说觅文钱，乞儿乞儿，败缺了也。

远离竺国见梁王，五鬼临身讨苦噇。面面相看言不识，秋风一苇急横江。

几对丹霞鬭活机，恶心肠有老爷知。笊篱舀得春风满，不直分文卖与谁。

短裳褰起露珠珍，云鬓慵梳惑乱人。弄得篮中鱼再活，禹门未必解翻身。

薰风南来，凉生殿阁。诸佛出身，开口即错。错错，赢得衡梅十七年，馿前马后无归著。

气宇兮春温，风标兮凛然。律虎出林兮，裂破开遮持犯。经龙搅海兮，探穷顿渐偏圆。句法清新兮，吟彻山庄梅竹。胸襟妙蕴兮，包罗丘壑风烟。友缙绅兮，非权门炙手。荷佛法兮，思重负赪肩。煨芋香兮，无心收涕。卧云深兮，岂意朝天。邈真容兮，明镜绘像。付箕裘兮，神珠藏渊。夫是之谓慈林克家之子，真鸾胶而续弦者也。

殚千金产学屠龙，袖隠吹毛不露锋。洎见真龙元不识，郎忙航苇去无踪。

楖栗横肩拖布袋，回头转脑小儿嬉。休言兜率宫中事，已被渠侬捉败伊。

内院不肯安店，长汀分甘落泊。拄杖不解拈提，布袋徒然倚托。肚中计较百般，要睡何曾睡着。睡得着，铁奉化人须软脚。

门钩弗解开扃，苕帚不能扫地。解说杜撰文书，背后有人切齿。将谓寒山听信他，不知笑里暗藏刀。

肚肠深，用白粘贼翳睛药，定沧海舶指南针。出智门莲花，换人鼻孔。握大慈苕帚，扫世烟尘。忘忌讳，绝疏亲。病在膏肓加蛊毒，直教石佛汗通身。

百八摩尼杏叶光，圆通门户日开张。度生莫恃莲舟稳，恶浪狂风自着忙。

加纱挂头何规矩，眼要看经不识字。差般差样掣风颠，硬作斑猫骑作虎。道是弥陀，有何本据。闾丘太守，似苏州子。

一苇横江，九年面壁。直指单传，人信不及。面对梁王言不识，泥团乱抛掷。

靠布袋坐，听岩瀑笑。手把轮珠，数个什么。内院抛离岁月深，忘却来时道。

是甚经，欠翻译。用尽心，看不出。看得出，月挂松梢，烟笼藓石。

死铁针，无鼻窍。眼昏花，穿不过。穿得过，云拥禅衣，风生木杪。

远泛鲸波入大唐，廓然无圣触梁王。九年冷坐精灵窟，怕见嵩山下雪霜。

面孔得人憎，脑中秋月皎。做处没瘢痕，用时成要妙。见明极透出夜明帘，依圆照烂煨文武火。几处移场弄险机，电卷风旋人绝倒。夫是之谓石室道人，前身后身，一梦两觉。

被发袒肩，全身入草。是真文殊，何须恁么。手里底拈不出，觑不破。七佛之师，败缺不少。

随类分身万百千，真圆通境落谁边。小儿戏剧无人会，万顷沧波一叶莲。

竺干窃得屠龙伎，袖隠神锋入南海。暨见真龙元不识，九年面壁好羞惭。

眉似帚粗，面如漆墨。人道慈悲，谁知恶毒。蒿篱关猛虎，宽处有威。笔管养苍龙，直中藏曲。喜臧仓沮，不遇鲁侯。忍伯夷饥，不食周粟。

驮布袋，握藤枝。一肚皮恶毒，好使你门知。转脑回头望阿谁，髯公知此意，冷笑贼风吹。

谦德有光，慈心摄物。等冤亲不与较量，混尘俗初无间隔。熙熙然气融冰谷之春，汪汪乎胸吞云梦之泽。乐羲皇世，含饴弄孙。下陈蕃榻，倒屐迎客。眼睛头烨烨光明幢，脚跟下尘尘清泰国。卜邻陋巷，慕孔圣人获麟作传之风规。摵碎明珠，有郁山主骑馿过桥之标格。诚所谓入廛垂手，我自调心。继百世凛然，见古道之颜色。

放下菜篮，深深敛袂。瞒得丹霞，难瞒自己。恶机关被老爷知，赤土涂牛奶赏伊。

万法本空，与谁为侣。道得十成，难为共语。饶伊一口吸西江，也是芭蕉深夜雨。

夙世冤憎，聚头合脑。面面相看，说个什么。低声切莫使人知，竹石无情须笑倒。

这豆娘儿，短头折脚。弄鬼精魂，搀先一著。看日庞公监本呆，深深好与一坑埋。

小姝先行，老爷踵去。无意奔丧，急寻死路。哭煞孤孀这老娘，镢头边事难分付。

天本藏云，瓶元贮水。不会看经，那堪指示。寄语唐朝李相公，只须着眼听松风。

大小痴禅，对谈甚底。背后人听，不能夺耳。切莫求安古佛名，当头便触贤侯讳。

铛煮乾坤，粟藏世界。纵得长生，终成败坏。不是黄龙盖覆伊，太阿补履岂如锥。

拄杖不能倚靠，稳跨布袋打坐。莫怪喷嚏不成，鼻孔元来无窍。

未透赵州关，看牛事转繁。死蛇弄不活，只好踏船翻。

这畜从来恶迹多，角尖头也解狂歌。桥边白鹭擎拳听，急杀耕田臭老婆。

古桧含烟，青山展画。题目分明，何须管带。待你炷得香来，鸣磬一下。蹉过了也。

靠葛藤桩，握龟毛拂。绝学无为，黑山鬼窟。直饶瞥转机轮，眼里闻香，耳中观色。我且问，瓶内底是何物。

除了捞波一窖无，逢人谩说走江湖。虾针取你性捞摝，不到得拏龙颔珠。

落魄茶陵少见闻，进竿头步与谁言。明珠打得馿腰折，不信阇梨个样村。

一生孤苦窃诗名，沉醉风烟两眼青。黄犊不曾知稼穑，引渠吟得瘦竛竮。

大悲院里趁村斋，卒死无人出地埋。捏怪凌空摇木铎，春风处处露尸骸。

爪牙虽弄未全真，驳绿斑厘著一身。彩好不曾哮吼得，听闻将谓吓村人。

心迷几被法华转，狂发罗斋走帝宫。对圣十三呼不正，无端咄咄强书空。

赤身跳入毒龙潭，血战知他死几番。诤撰出来噇钵酒，郴州六月火云寒。

心含恶毒气炎炎，倒捉麤桡管甚天。打得夹山撺入水，趁无入见急翻船。

冷坐松阴指顾谁，说无义语放憨痴。多方引得闾丘笑，彩好斑斑睡不知。

笑里藏刀语诈淳，握生苕帚鼓烟尘。谩将心污秋潭月，未必渠侬肯比伦。

半夜逾城，六年栖雪。饿得眼花，冻得骨折。死伎穷时走出山，儿孙开眼被渠瞒。

这汉一生弄险，爱向风波里辊。肩个布袋截流，脚下不知深浅。劈箭机先，路通一线。

笑不露唇，见不透脱。布袋靠得虽牢，髑髅枯眼再活。若要活奉化，肚肠尽情拈却。

自与尘劳交辊，肚里千机万变。虽然靠布被头，疑你睡得未稳。

弄尽千般死伎，布袋全身靠倚。寻思总是虚花，不如打觉瞌睡。

赤骨律穷，单靠布袋。子细思量，大有事在。平地要升兜率天，你这汉是颠是𫘤。

驮布袋，放痴憨。回头一笑，捏怪千般。走遍长汀人不识，诳言弥勒示人间。

驮布袋，笑訚訚。智无一两，肉重千斤，转脑回头等个人。率陀归路远，满面是埃尘。

杖挑布袋，冷笑訚訚。肚皮无窖，眼里无筋，走长汀等个人。败阙了也，贼精贼精。

横挑布袋压乌藤，笑里藏刀极可憎。铁奉化人浑是铁，如何容得这般僧。

布袋肩驮冷笑时，肚肠恶毒是人知。重重败缺难遮掩，犹自回头望阿谁。

破襕衫，闲抖擞。穴鼻针，穿不透。穿得透，日出扶桑，朝朝如旧。无丝线，拽不断。尽力提撕，日势稍晚，馿年成片段。

拶得当阳线路通，大千捏聚一针锋。不堪提掇堪提掇，破绽全无始见功。

破故纸堆钻不透，可怜业识日茫茫。末梢一段无分晓，犹待虾蟆口放光。

末后句，如何举。眨得眼来，月圆当户。何曾知落处。

末后句，忒分晓。眼无筋，觑不破。觑得破，心月孤圆，千差一照。

可怜拾得，侧望徒劳。墨有消时恨不消。

满地埃尘弗扫除，无端商校泼文书。灼然拄杖能行令，不到丰干放过渠。

人无害虎心，虎无伤人意。彼此不关防，何妨打觉睡。

辛州飏下两肩樵，又被黄梅石坠腰。虽得栽松衣钵在，暗思追逐几魂销。

圣谛义中犹不识，透清波路想应难。九年鬼窟深藏拙，却被神光冷眼看。

足下青莲花半敷，倚岩危坐手轮珠。普门真境难描邈，刚被人传入画图。

不归小白花岩住，越样梳妆诳世人。无底篮虽提得活，禹门未必解翻身。

臭布囊，有甚底。才倚靠，便瞌睡。不知何日下生，屈数尚余一指。浣盆浣盆，我识得你。

紧捉布袋头，片时放不下。用尽恶机关，难瞒铁奉化。重重败缺几曾知，犹自回头望阿谁。

赤脚走红尘，道是真弥勒。买弄臭皮囊，大地无人识。无人识，急急回头，已迟八刻。

柳烟羃羃浪粼粼，脱体无依尚染尘。辊得通身是泥水，小儿戏剧诳谁人。

无端平地鼓波澜，揭露娘生赤肉团。瞒得娇拟儿女子，溪头杨柳树难瞒。

小白山头花弄影，潮音洞口浪翻空。圆通门启无人入，闲把轮珠立晓风。

不假闻思修，巨辟圆通路。更拟问如何，数珠木槌子。

六年冻得瘦竛竮，走出山来眼未醒。白折金轮翻不转，谩言半夜见明星。

华胄兮天随故家，清名兮应庵再来。穷教兮佛陇精华，逃禅兮苏州思呆。爱梅兮冰雪襟怀，结茅兮泉石亭台。搜吟兮西湖巧裁，好客兮东合大开。乐归隠兮百鸟衔花，尸浄土兮九莲夺胎。瞻遗像兮瑶林琼树之葩，挺孙枝兮雕梁画栋之材。作是赞兮无乃绘太虚之五采，点明镜之纷埃。

貌古神清，气融性漫。用无准麻皮头，瞎临济正法眼。瘗焦山鹤，不假蓬尘。缚丰干虎，只消钱贯。八怪七乔，十马九乱。趁入群牛队里行，一年一度教人看。

径山无法与人传，几度亲遭劈面拳。今日大唐回首去，鼻头元在口皮边。

