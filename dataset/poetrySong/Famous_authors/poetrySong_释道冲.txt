我此一门，全无肯路。是汝诸人，如何进步。

孰名为佛，礼者是谁。设或未辨端倪，看四棱塌地。

拄杖头边宇宙空，去留千圣觅无踪。直饶未举知端的，犹隔白云千万重。

十字街头，有条活路。没量大人，不知落处。无落处，拟欲追踪，西天此土。

今日中秋节，拄杖为人切。拨开千嶂云，放出一轮月。光未生时荐得亲，依然眼里重添屑。

凡所有相，皆是虚妄。怀州牛吃禾，益州马腹胀。若见诸相非相，即见如来。一切难舍，无过己财。

一不得向，二不得背。丝毫及不尽，古镜生瑕颣。拈起铁蒺蔾，一时俱击碎。从教大地黑漫漫，它家自有通人会。

要入此门，初无方便。须是诸人，脚尖具眼。苟或未然，客情步步随人转。

古释迦不先，今弥勒不后。礼拜烧香一线通，从教笑破衲僧口。

摩竭提国，亲行此令。尽大地人，丧身失命。

坐断毗卢顶，踏翻千差路。须弥灯王，无插足处。

瓶锡当年寄此间，山云冉冉水潺湲。而今重到经行处，一会水云犹俨然。

圆悟一关天下险，宝山有宝世间稀。透得关来探得宝，犹落吾家第二机。

振法雷，击法鼓，布慈云兮洒甘露。只将此法为全提，世世愿为诸佛母。

须弥可裂，海水可竭。若论此事，宁可截舌。

方丈屋损，寝处不得。常住乏粮，著众不得。旧逋积如海，无钱还不得。大道在目前，有口说不得。若人透此四重关，堪与诸方为轨则。赵州亲见老南泉，观音院里有弥勒。

枯木龙吟，一切音响俱绝。髑髅眼活，一切色相皆空。觑著即瞎，听着即聋。堪笑观音大士，无端也证圆通。

是著即错，不是犹乖，一击万重关锁开。老卢不会转身句，便道明镜亦非台。

我与释迦老子，有不共戴天之雠。今日为什么烧香礼拜，不是冤家不聚头。

祖师门下绝人行，深险过于万丈坑。垂手不能空费力，任佗堂上绿苔生。

高抛不至天，低掷不到地，南北东西无处避。带累雪峰老人，唤作南山鳖鼻。

佛高一丈，魔高一丈。月落寒潭，云生碧嶂。不识慈氏如来，唤作布袋和尚。

衲僧家，不着佛求，不着法求。然虽如是，在佗烟焰里，争敢不低头。

德山棒如雨点，一棒棒痛彻骨髓。临济喝似雷奔，一喝喝轰破髑髅。

天童用底，来育王用不着。育王用底，归天童用不着。用不着处用有余，一箭双雕随手落。

摩竭掩室，浄名杜口。天网恢恢，疏而不漏。是汝诸人，作么生透。

坐断十方国土，天上天下独尊底，一步也行不得。口吞三世诸佛，世出世间俱透底，一句也说不得。堪与衲僧为轨则。普化何似一头馿，临济未是白拈贼。

有一物，名不得，状不得，取不得，舍不得。突出天童拄杖头，倒用横拈无轨则。戳瞎达磨鬼眼睛，靠倒临济白拈贼。

心随万境转，转处实能幽。汉地不收秦不管，不风流处也风流。

一径直，二周遮。辽天射飞鹗，平地摝鱼虾。堪笑秘魔岩不会，见人一味只擎叉。

从上佛祖无法与人传，后代儿孙会得是障碍。碍不碍，竹山铁鹞刺天飞，笑倒明州憨布袋。

面皮擘破，喝散锺山之云。拄杖横挑，穷尽天台之境。玲珑岩下忽相逢，一笑令人发深省。

正法眼，破沙盆。贵时倾国不换，贱时不直分文。不作贵，不作贱。分付石溪老子，共结佛祖深冤。

圆觉伽蓝，尘尘有路。坐断去来，顿空今古。那里十三，这边十五，后先不差毫发许。可笑黄面瞿昙，至今不知落处。

群阴剥尽，一阳来复。万汇咸亨承化育，拄杖机轮转辘辘。转天关，回地轴。百亿分身遍刹尘，应时纳祐从人欲。

秘魔擎杈，赵州吃茶。禾山打鼓，归宗斩蛇。惯钓鲸鲵沉巨浸，却嗟蛙步{马展}泥沙。

龙床一绕定纲宗，四海从兹信息通。但见皇风成一片，不知何处是疆封。

释迦出世拏空塞空，达磨西来将错就错。带累后代儿孙，一例随处卜度。休卜度，四海浪平，百川潮落。

欲去不去被去碍，欲住不住被住碍。元不碍，十洲三岛鹤乾坤，四海五湖龙世界。

此门深固幽远，无人能到。如能到，脚头脚底长安道。

闲地三寸刃锋铓，匝地风霜定纪纲。若是丈夫真意气，任君敲磕振风光。

好事不出门，恶事行千里。好恶不到处，总不在这里。不是俊流，徒劳侧耳。

相国亲传黄蘗心，移山新作古丛林。大千沙界针锋许，十二峰峦岩壑深。此道明明元不古，清风浩浩至于今。禅流不负王臣意，行看祇园侧布金。

天无门，地无户，可中自有凌霄路。普请诸人，进这一步。

佛佛是何物，天上人间遭诳惑。不辞礼拜烧香，只向这里雪屈。

耳聋眼暗步龙钟，毕竟凭何住五峰。天网恢恢无避处，不妨随分展家风。

国王大臣，有力檀那。以佛为心，助佛扬化。灵山一会俨然存，正法眼藏增高价。

若论此事，青天白日。情与无情，俱无得失，自是诸人不委悉。山僧住持事繁，也要为人拈出，今朝十一月初一。

四九三十六，夜眠如露宿。冻杀无位真人，走入冰池里浴。

四海一国土，乾坤一圣人。只凭这个法，仰祝万年春。

五日风，十日雨。君圣臣贤，歌谣满路。

天上星，眼中睛。星无悟人之意，睛无瞩物之情。以理而会，自诚而明，究竟何曾有道成。

一切音声相，是人听以耳。我圜通大士，唯以眼而听。非特以眼听，六根互为用。当其互用时，根境不相杂。譬如帝珠网，交光相融摄。即此融摄相，各各住自位。以此三昧力，普施于一切。俾不离声色，透出声色海。眼处若闻声，耳处得解脱。共证十方空，同名观自在。我作如是赞，定招妄语罪。既招妄语罪，画者亦是妄。画者既是妄，此相非真实。于非真实处，此相常现前。应作如是观，是真法供养。

杨子江心，波涛鼎沸。一苇可航，如履平地。盖亦暂时之游戏，岂足以尽此老十万里西来之本意。

人皆有心，人皆作佛。胡为西来，递相诳惑。心在何处，佛是何物。带累神光无处寻，后代儿孙厮淈{氵盾}。

遭密庵骂，恨入骨髓。此恨难忘，充塞天地。四海五湖无处避，能有几人着它底。着它底，冤冤相报无穷已。

父曹源，祖密庵。碧落碑，无赝本。破沙盆，正法眼。清庙瑟有遗音，坐者立者，以心印心。不肖之子，作如是赞。非特旌于往古，亦乃诏于来今。

葛溪深处定宗纲，一任乾坤大地荒。但得棒头明似日，可无临济解承当。

拚命来经蛊毒家，不尝滴水丧生涯。尚余穷相一双手，要向诸方痒处爬。

破袱从东挟过西，何时再上恶钳锤。怒雷一吼聋三日，自有怨憎会苦时。

杖藜随处是乾坤，迦叶峰前便垛根。贪看烟峦三十二，到头不识老曹源。

悔不当初放拍盲，烂椎一顿快平生。近闻活陷阿鼻狱，抚掌呵呵乐太平。

三处移场定纪纲，曾无一字落诸方。破家种草痴狂甚，丑恶无端向外扬。

拳来踢去疾如飞，毕竟输赢是阿谁。闹里有人能着眼，未曾交辊已先知。

百尺琅玕摩碧空，四方八面绝罗笼。等闲进得竿头步，千圣齐教立下风。

丛林虚得誉，无一补宗门。有误王臣鉴，徒霑圣主恩。岂堪持𨱄斧，只合傍云根。默感始终惠，此生难尽言。

正觉山前失眼睛，是凡是圣尽盲生。至今夜夜明星现，谁肯向伊行处行。

山花如锦水如蓝，触目熙熙春正酣。若谓双林曾灭度，分明蹉过老瞿昙。

只臂冷随霜刃落，雪花分坠立齐腰。觅心无得安心竟，行到穷源逢断桥。

了知罪性本来无，绝后何曾得载苏。元是从前风恙病，被佗断臂强涂糊。

通身是病骨粘皮，举世无人识得伊。纵使罪根都忏了，依前失却两茎眉。

抹过从前解脱坑，双溪路上绝人行。衣盂至老无分付，逼得栽松死复生。

破头峰顶掩禅关，三却天书不下山。究竟全无些气息，有何面目见龙颜。

万本青松手自栽，老来无复强追陪。可怜溪畔周家女，也被渠侬脱赚来。

七百高僧总会禅，眼空四海鼻辽天。黄梅若也无私曲，有甚衣盂到汝传。

菱花扑碎已誵讹，夜半传衣事转多。从此曹溪玄路绝，无风夜起拍天波。

无位真人赤骨律，面门出入有谁知。太虚元与渠同寿，庚申凭君子细推。

娘生面目既分明，远不疏兮近不亲。试向途中问归客，不知谁是倚门人。

万里烟波接素秋，银缸耿耿泛中流。自从一点光明后，逐浪随波未肯休。

列派分宗定此图，绳绳相贯兹联珠。不知佛祖未兴日，还有许多消息无。

五蕴山头脱得身，草茆因此不同伦。几番信手拈来用，大地从教绝点尘。

做时不费工夫，用处全无渗漏。任是鼻孔辽天，未免低头相就。

末后一句，无可商量。只要个人，直下承当。

正觉山前失眼睛，是凡是圣尽生盲。至今夜夜明星现，谁肯向伊行处行。

平生罪性觅无踪，直得乾坤大地空。天地依然高突兀，潜溪一派自朝宗。

掀翻解脱脱巢窠，从此缦天布网罗。落赚小儿犹自可，一枝横出转𫍢讹。

汝蒸饭时吾着火，汝行益时吾展钵。寻常恁么老婆心，自是你侬机不活。机若活，夹山本无奇特事，百川倒流闹聒聒。

宾主机先有路通，笔端不是判虚空。箸头再运回天力，千圣齐教立下风。

到与不到，一得一失。不是砒霜，便是石蜜。舌端无眼如何吃，侍者刚要询端的。莫怪同坑无异土，闪电未收轰霹雳。

野径斜连石涧傍，草根昵昵语寒螀。郊原经雨多秋意，庭院无人自夕阳。风卷暮云归碧嶂，叶随野水入寒塘。数家篱落枫林外，枳壳垂青菊绽黄。

