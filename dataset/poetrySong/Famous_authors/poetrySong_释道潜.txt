古帝论匡山，南国之德镇。迩来得跻攀，此语始吾信。雄雄压九江，矗矗排万仞。青天落飞瀑，白日雷霆震。石镜俄忽开，孤光舞而运。异花无冬春，瑶草亦芳润。远公初渡江，道誉蔼东晋。刘雷赞高风，遁世各无闷。陈迹虎溪头，于今谁与讯。

众峰势连环，万叠不可穷。香炉独秀拔，佳气常葱葱。长风卷游雾，晓壁开曈眬。招提出其下，楼观排青红。回眸盻五老，刻削金芙蓉。宜哉谪仙子，爱此巢云松。

白鹤峰后原，逶迤旷平陆。道周问樵子，古实青牛谷。披榛得径路，曳杖惊麋鹿。鲍生古骚人，曾过炼师宿。明月古坛边，题诗记修竹。兹焉废耕陇，岁晏空菽粟。薄日静衔山，惊湍泻哀玉。回首睇吾庐，风幡隔林麓。

山南信美矣，山北尤增奇。春风锦绣谷，红素自相依。梯空上绝𪩘，云日惊倒窥。崖壁晕祥光，五色成颇梨。旁通大林寺，松竹短且欹。乐天当日游，四月桃始披。余龄愿寄此，永与人世违。

少文好山林，每往辄忘归。余生千载后，独与斯人违。朅来炉峰下，结宇聊栖迟。长林拱茂木，九夏遗炎曦。溪雨昼忽破，藤花照清漪。黄鹂语深竹，可听不可窥。

暮峰腾玄云，飞雨来滂沱。乱点洒苍壁，森森挂青萝。须臾涨前溪，荡荡浮银河。中流转巨石，出没如鼋鼍。天宇夜开霁，星蟾莹摩挲。玲珑辨崖树，宛转照庭柯。咏诗无桀句，奈此佳景何。

中岩不知暑，但觉昼景长。朝来出孤定，踽踽行西冈。风泉漱石齿，松雨飞苍苍。猿鸟亦我喜，鹿麋还相将。乔林积翠下，粲然瞩孤芳。冉冉抱绝格，霏霏浮暗香。山祇善守护，每吐云雾藏。寄言樵苏子，慎勿轻摧伤。

龙湫亘三峡，草木皆森奇。禅余得支径，别坞行逶迤。上人吴门秀，邈有方外姿。芒鞋衬两足，策策欣相追。秋田罢刈获，云水明空陂。双双林中禽，文彩光陆离。雍容事饮啄，相顾忘惊飞。鲜飚忽腾馥，岩桂飘葳蕤。峰端卧落日，眷此忘还期。

霜清玉绳晓，涧谷风未号。澄潭不可极，俛盼惊骨毛。岂不有神物，于兹能遁逃。海日射两崖，余辉何昭昭。游鳞出岸穴，翻覆如银刀。偶来殊不恶，胜事俄所遭。聊为五字咏，远愧谢与陶。

山深云物清，挹玩洗浮虑。昨日行涧南，飘然即芒屦。风潭耿危彴，晚与樵争度。隔水认梅花，方惊岁华暮。幽人眇江海，乐事期谁预。山月独多情，娟娟迟归路。

高岩吐奇云，倏忽千万丈。援毫欲名貌，卷缩非一状。飞仙或遨游，隠隠出其上。惊飚忽吹灭，转盻惟清嶂。山中胜事多，彼俗谁能亮。

圆月未出岭，众峰环苍苍。裴回倚修竹，迟此清夜光。俄惊众木颠，滟滟浮银潢。玉兔既且跃，浮云亦难妨。须臾经中天，下瞩被八荒。却瞻中外官，森森敛低昂。

一月庐山阳，光风动林壑。阴崖拆曾冰，隠隠飞溜落。曦和伯化工，万汇欣并作。匆匆鸟声聒，艳艳花雾薄。瘦骨喜攀跻，芒鞋便荦确。期遇山阿人，赏心将共托。

五更山雨余，海月漏云表。流辉入庭户，烱烱白如缟。百舌语空林，关关催欲晓。众禽亦和鸣，为我释孤抱。杉松本奇姿，洗涤看愈好。惆怅桃李花，东风卷如扫。

通玄接香谷，夹道青松直。高秋得微雨，秀色寒更碧。林梢挂红子，照眼明的的。散策从所欢，悠悠事遐历。僧坊媚烟篆，笑语恋几席。陶谢安在哉，空山独行迹。

庞公与少陵，不肯入州府。畏人嫌其真，但喜归茅宇。先生岂其徒，与世亦龃龉。年来作庵榜以静，静非对动默即语。闭门谢客亲荷锄，秀甲珍芽春满圃。黄鸡白酒厌妻孥，醉以诗书相媚娬。况复家传侍郎后，缥囊玉匣收奇古。宝刀错落走金蛇，至药晶荧啸铅虎。先生妙龄已绝人，放浪江湖弃簪组。居闲自不减前烈，遇物阴施功不数。我疑造物已收录，富贵来寻君勿阻。不然骑鹤扣玄关，跨跞松乔攀佛祖。

城东十亩春萧瑟，修竹漫山蔼如栉。飕飕细浪鸣石齿，黯黯苍云翳朝日。虚堂正在无有处，不惜千竿开翠密。鸣鸠野鹊亦解喜，颉颃穿林语啾唧。但得凉阴过酒樽，莫辞晚色侵书帙。蓬莱仙人为书榜，笔端矫矫龙蛇逸。壮观南来无与伦，千载风流君不失。

玉荆山苍势蜿蜒，玉荆涧碧涵漪涟。山人结庐占幽绝，如使世俗来无缘。窗前松竹交夏荫，砌下红紫争春妍。清肠终日饱葵藿，耳目久厌论腥膻。山空月昼猿鸟寂，象床拂拭翻朱弦。泠然细韵发幽指，妙意自得人谁传。乌巾席帽事高格，蹇馿独跨何翩翩。行当近林就卜筑，与子来往聊穷年。

吾闻卓道士，操节如冰霜。学窥老庄本，渊然閟光芒。当时世莫识，落魄依四方。尝为京洛游，不践声利场。衣裾卷尘土，独鹤翻南翔。千里不驻足，飘飘指浔阳。浔阳多名山，飞仙共徜徉。晚岁隠城郭，古宫极凄凉。千金售邻壤，增筑成虚堂。流尘断四壁，虚白浮中央。惜哉今已往，吊影空叹伤。赖有贤弟子，黄冠挺昂藏。区区慕高格，绰欲传芬芳。逐客苏太史，堂堂国之良。言为天下重，墨妙逾珪璋。为君易华榜，庭户增辉光。风流满江左，知子非寻常。

渊明骨已朽，陈迹尚可求。我复识其孙，长鬣青两眸。相去仅千载，犹能继风流。寄迹黄冠中，神姿邈清修。相携行洞天，暝色蔼已浮。松寒语栖鹤，潭静眠苍虬。兰膏照深夜，风磬鸣重楼。吾庐閟三峡，清净亦此侔。何时驾鹿车，访我西林丘。

吾闻廖夫子，名大不得睹。读书尽五车，行义拔前古。聚徒从妙龄，所至变邹鲁。身虽甘陋巷，志欲望伊吕。风云苟超腾，名教当有补。蹉跎鬓毛改，寸禄晚方取。青衫适南营，素幔归湓浦。秋原起新陇，寂寞一抔土。悲歌动闾里，清血洒如雨。兰玉已含芳，行看秀庭户。

高岩有鸟不知名，款语春风入户庭。百舌黄鹂方用事，汝音虽好复谁听。

飞甍巨栋出高墉，览秀开亭实有功。湓水秋横帘幕外，庐山晴落酒杯中。俯窥城郭千艘转，仰见星河四面同。江左元规存旧观，孟侯还此继高风。

朝日未出海，杖藜适松门。老树暗绝壁，萧条闻哀猿。迤逦转谷口，悠悠见前村。农夫争道来，聒聒更笑喧。数辰竞一墟，邸店如云屯。或携布与楮，或驱鸡与{犭屯}。纵横箕帚材，琐细难具论。老翁主贸易，俯仰众所尊。区区较寻尺，一一手自翻。得无筋力疲，两鬓埋霜根。吾乡东南会，百货常源源。金镮衣短后，群奴列昆仑。通衢旅犀象，颠倒同篱藩。鲛绡与翡翠，触目亦已繁。少壮供所役，耆年卧高轩。翁今处穷独，未易听我言。且当具盐米，归家饭儿孙。

高人屏迹匡庐山，不入州府今几年。煮葵烹藿日一饭，目光炯炯明星悬。行修道富神所怜，绛帐弟子如云烟。忆昨秋风宿曾𪩘，杖藜扣户君未眠。阶松影月不到席，耿耿唯有青灯然。高谈一倾百虑洗，似拂蒿艾披兰荃。清诗落笔有余地，顷刻百纸珠玑联。锦囊别后有新句，勿惜东使聊相传。

杜宇鸣春已歇，蔷薇尚有余花。吾庐宛同彭泽，遶屋美荫交加。

苦笋争抽豸角，枇杷竞吐骊珠。午饭松间睡足，茶瓯满泛云腴。

纨扇轻裁孤月，竹簟冷织双纹。呼取凉襟幽吹，拂开乱眼浮云。

麦浪遥翻陇底，云峰忽起空端。拄杖支颐松下，直须细细吟看。

山月明含草木，溪风暗度襟裳。寂寂帘栊夜半，羽虫相趁飞扬。

阴洞石床初扫，谁来共饭胡麻。鸟道新疏碧注，为君沉李浮瓜。

古径斜依杉竹，薰风永日无人。噪鹊鸣鸠去后，一声幽磬南邻。

门外溪行碧玉，林梢日堕黄金。好景莫愁吟尽，会看月出遥岑。

山雨洗开林幄，梧桐日射荆扉。傍砌榴花初吐，照人特地光辉。

远壑尚余残照，飞蚊已闹前檐。巢燕归来何暮，呼童为汝开帘。

赤叶枫林落酒旗，白沙洲渚夕阳微。数声柔橹苍茫外，何处江村人夜归。

莲花峰下水，东出其流长。十里漱石齿，锵然韵珩璜。坡陀滀野岸，烱烱浮明光。衣冠有旷士，眷此宜徜徉。乞身不待老，结屋栖其旁。高风慕箕颍，不羡尚书郎。松菊手自插，葱葱蔚连冈。了无川泽营，庶以廉自方。禽鱼出阶堑，讵识矰缴防。云山侑几席，风月非迎将。万事委空洞，颓然寄壶觞。诗书丛屋壁，教子心独强。翘翘双凤雏，炳炳具文章。婆娑刷劲翮，云汉期翱翔。高名与溪水，千载同汤汤。

湓浦城南旧隠沦，一堂无地可栖尘。石床春卧荼醾砌，撩乱余花堕酒巾。

归来诗酒洽天机，骚客无烦咏式微。三径就荒松菊在，洗除蒿艾浄秋晖。

沧江夜半月沉辉，客子行舟失渺弥。不用然犀刚照耀，波间百怪恶人窥。

日月更代显，光华难并留。昔人尚行乐，俯仰无暂休。平居得君子，出处常相求。良辰援余臂，共作西园游。极目瞰平野，缅然见苍洲。千林澹霁色，万韵生凉秋。露华漙菊英，蔼蔼香可揉。参差间畦垅，芋栗森相俦。绿蔓无芳姿，碧花茂牵牛。低回瞩篱落，树影环清流。赏物志已谐，何用登蓬丘。

山家无外营，超然闭幽室。薄团北窗下，默坐终永日。炎景忽差池，凉飚动萧瑟。中林多橘柚，粲粲垂华实。凭高试裴回，幽兴遽超逸。云霞散平冈，太白空际出。禽归杳莫辨，积翠锁深蔚。吁哉宇宙间，濩落竟一物。胡为市朝客，终岁浪汩没。翳吾乐余生，胜事良可诘。放怀在冥冥，身世两俱失。

尝闻晋支遁，矫志归沃洲。千载激清风，邈哉谁与俦。余今虽不敏，万事非身谋。朅来卧穷谷，未觉惭先修。一法尚无遣，何劳问三休。卷舒在至理，赏咏归优游。采薇陟曾阿，濯足依涧流。但惊桂花拆，讵识江汉秋。沧溟空汗漫，无意狎群鸥。

忆昔少壮时，意气摩云霓。游心黄卷间，岂顾白日西。由来昧根本，旦旦从所迷。迩独悟无为，文字如委泥。物生岂高下，至道良自齐。青山绕吾庐，开户众鸟啼。晓日上乔木，秋光媚回溪。畸人长往来，绝壁同攀跻。遐天浄若扫，旷目无端倪。楚客一何苦，登临独曈曈。

秋山夜来雨，云气朝尚昏。禅庭无来辙，但见落叶繁。石室暗灯火，天容开霁痕。耳目思远适，旷然启曾轩。长谣缓轻策，去去穷深源。方塘滟清流，凫雁静不喧。时遭羲皇翁，容与谐笑言。邈然采真赏，岁晏谁与论。

昔人慕猗兰，佩服比修洁。往往卒岁间，山中行采掇。吁哉昔人去已久，此花憔悴今谁折。济源长官真好古，王屋天坛驰远步。阳崖月窟得芳丛，满握归来夸所遇。净扫幽轩植藓墀，紫茎绿叶弄奇姿。疏帘风软日华薄，芳馥满怀君自知。

聚水作一雨，多少近远随所遭。或霑枯荄仅濡浃，或入巨海成波涛。少林真风今百纪，怅惜至此何萧条。喜君齐志早寂寞，同我十载沦刍樵。含冲嗜漠不自厌，更欲刺口尝群肴。师门祖席在在有，得此失彼良自嘲。朅来东南走千里，但愿刈楚逢翘翘。𫘝浮长川不惮恶，陟彼巨𪩘宁知劳。诚专志苦若有相，行断西壤逢英豪。金锤扣天玄楗廓，玉电激海明珠高。星霜因循共千日，谁尔使子先行包。湖山蜿蜒湖水薄，湖上幽人想如昨。秋入芙蓉露已漙，晓卷帘栊暑初却。明明潭底见行云，谩谩空中闻唳鹤。此景从来吾已知，异乡宁羡君先归。由来出处元无隔，同看明朝日上时。

曾台宿霞披，滴沥朝露湿。有客独登临，含情空伫立。问君伫立何所为，报言远人尝有期。菊花黄日出山去，芳草绿时犹未归。万壑千岩望何极，愿托孤鸿寄消息。少年游衍易蹉跎，翻恐归来不相识。满目春晖花烂熳，花底幽禽自相唤。纷纷万类皆有从，独我参差邈云汉。劝君不用长相思，容颜消竭神空疲。无情况有西楼月，夜夜清光照不亏。

风蒲猎猎弄轻柔，欲立蜻蜓不自由。五月临平山下路，藕花无数满汀洲。

法师安远徒，我见常磬折。颓纲制像运，基构甚宏达。煌煌四十载，说法倾吴越。人天会方丈，万趾常杂遝。蔼然如丘山，四座羞蚁垤。投老倦挥麈，毅然辞且决。饥鹰得秋风，转盼俄一掣。结茅南山陲，云萝占幽绝。昔我海上还，相寻访林樾。夜阑叩微要，猿鸟寂不聒。慧风洒幽襟，法雨濯枯枿。别来今四载，寒暑惊屡阕。相望如晨星，杳杳各天末。何当从杖藜，一笑龙泓月。

招隠山南寺，重来岁已寒。风林惊坠雪，雨涧咽飞湍。壁暗诗千首，霜清竹万竿。东轩谪仙句，洗眼共君看。

雨暗苍江晚未晴，井梧翻叶动秋声。楼头夜半风吹断，月在浮云浅处明。

二月归来江上居，江流变渌江鸥去。时移物改何足论，身世悠悠本非固。鸠鸣屋角山雨余，花苞破红满芳树。晴窗晓日幽兴催，振衣出户凌高台。潮回浪死风色定，缥缈沙岸烟中开。故人佳期绝消息，满眼空看暮云碧。何日扁舟南渡来，一洒高风破吾臆。

年少王郎一幅巾，杖藜呼我步城闉。红泥亭子阑干外，绝目遥看万树春。

一霎催花骤雨来，集芳堂下锦千堆。浪红狂紫浑争发，不待商量细细开。

蔼蔼春空宿雾披，桃溪柳陌共逶迤。阿戎莫道无才思，细草幽花总要诗。

叠颖丛条翠欲流，午阴浓处听鸣鸠。儿童赌罢榆钱去，狼藉春风漫不收。

晓风池沼水澜翻，春尽淮南麦秀寒。院落无人日亭午，柳花如雪满阑干。

怪雨盲风卷却春，傍栏萧瑟只青筠。引雏燕子朝来去，回首多情语更频。

一道河流远接天，两行官柳复萧然。村舂历历鸣何处，仿佛孤烟落日边。

回首山光古寺基，拂天寒木耿斜晖。孤撑渐与锺声远，但见风幡竹外飞。

午枕藜床梦忽惊，柳边雷送雨如倾。蜀冈西望芜城路，银竹森森十里横。

梵呗声沈香雾销，月明金殿影岧峣。夜深唯有龛灯在，风露满庭人寂寥。

娟娟云月照窗扉，纸帐形开梦觉时。庭下风篁自成韵，吹箫安用玉人为。

丛薄萧萧朔吹翻，暝鸦辽乱欲投村。江南雪后山无数，林表才分翠一痕。

潭潭古甃閟高冈，修绠低悬百尺长。廋语乐天推绝特，第泉鸿渐许甘凉。金盘谩说漙秋露，玉碗休夸沃蔗浆。更有碧梧盘爽荫，坐惊亭午失骄阳。

怜君泣血依坟墓，虽设衡门不妄开。盈几贝多翻百遍，同龛弥勒礼千回。夜寒幽鸟窥香火，岁暮邻僧数往来。何日为余重扫榻，卧听松韵落清哀。

春破邗沟古驿旁，挥毫邂逅沈东阳。自惭击壤无高韵，但愧投珠有异光。旷达未应输靖节，风流可复羡知章。我非照镜迷头客，一接清欢亦似狂。

天官夜燕琼楼春，一官大醉颓穹旻。飞光贯地若素练，百里鸡犬声纷纷。吹风洗雨岁月古，化此顽石良悲辛。楚山之老颇知异，濯以涧底清漪沦。霓裳仿佛认羽客，楮冠数寸横秋云。空斋昼闲戏一击，琅然哀韵还清真。我闻天官天所陈，虽复暂屈终当申。烈风迅雷一朝作，却上苍苍朝紫宸。

余生飘泊犹断蓬，讵肯低回附根柢。兹焉得坎谩栖止，一日从风即轻逝。淮南十月寒未苦，耿耿虚堂属宵外。星辰错落挂檐庑，爽气侵寻入衣袂。桐叶声翻玉露圆，竹枝影扫金波碎。安得南邻庞老翁，挥麈堂堂坐相对。

頖宫本凄凉，庭户无冗长。苍然余四柏，终日清相向。夫人擅所有，高怀益超放。炎蒸五六月，大厦如瓮盎。凉飚天外来，披拂逾一饷。恍如乘虚舟，破月渡溟涨。严冬众木死，薿薿独无恙。非求造化私，故与冰雪抗。宜亦有神明，兹焉阴所相。

春风随意可嬉娱，水有舟航陆有车。应笑杨雄未忘我，闭门犹著解嘲书。

梦幻皆输古竺干，功名何用咤燕然。羡君一棹江南去，碧荠时鱼暮雨边。

虎踞龙盘亦漫雄，城荒狐兔往来通。可人惟有秦淮月，出没娟娟波浪中。

白下长干春雾披，家家桃李粲朝晖。悬知一见毗耶老，心地如灰不更飞。

四序自逶迤，田园常局促。春阳旋东皋，迫我事铫鎒。出种曝篱根，驱牛饮溪曲。晖晖明朝阳，聒聒喧布谷。颓龄惜筋骸，晓睡谩云足。蓐食出柴门，荷筿赴幽谷。搴条视柔桑，密叶已舒绿。今年气候早，膏雨厌霡霂。邻翁时一来，耕耨每相属。

离离小麦黄，习习南风度。桑枣暗蓬麻，耘锄困朝暮。种瓜屋东隅，翠蔓已分布。黄花引疏篱，冉冉欲横路。白水漫青秧，联翩下鸥鹭。新丝换浊酒，肴蔌羞薄具。扫洒聚比邻，环坐荫高树。稚子羡赢余，牵衣傍翁妪。牛羊岭外归，落日林梢去。饷妇亦还家，笑言隔烟雾。

村落已徂暑，蚊蝇尚喧啾。衡门霁朝雨，茅竹归新秋。机丝迫邻女，札札无停休。中田蔼黄稼，烂熳如云浮。渌蚁酿新瓮，嘉鲂钓清流。瓦尊迟来客，礼数忘献酬。三杯未肯辞，笑语方绸缪。时平盗自隠，场圃无宵忧。儿孙渐束发，婚嫁迫所谋。款曲从我言，归途蹇淹留。林端有月色，相送前溪头。

朔吹鸣高林，回塘冰已结。牛羊卧茅屋，原野暗飞雪。壮男臂雕弓，短后事田猎。饥鹰一号呼，荒径洒毛血。归来夸意气，邻舍呼饮啜。明朝过南山，更欲穷窟穴。寒炉然豆萁，光焰时起灭。布被拥娇儿，从渠踏里裂。老翁寝不寐，展转念鹅鸭。篱落易穿窬，狐狸恐惊发。

细雨连阡陌，轻云湿不飞。池寒鸥自卧，巢冷燕催归。惨淡疑沈树，飘萧忽近帏。檐花霑已久，稍欲堕人衣。

薄雾兼寒雨，凌晨霭未分。细宜池上见，清爱竹边闻。斗帐侵兰梦，虚棂逼蕙薰。晚来欣小霁，钩箔见疏云。

傍砌飘才断，从风强更来。斑斑泣蛛网，浥浥汗江梅。薄日光时漏，曾阴意未开。少陵心易感，诗句写清哀。

杨林几曲到城根，中有招提气象昏。暝雀聚群盘栋吻，老藤垂蔓覆高垣。月生归路无灯火，巷转人家有笑言。却掩吾庐还寂寞，冷风摇幔影翩翻。

积雨久不破，曾阴蔽城阙。晓来得春风，扫荡净六合。绰约墙头花，依微带残月。少年谁家子，骅骝飞蹀躞。扬鞭出郊去，逸兴生林樾。黄鸟弄柔音，青梅已堪折。行乐须及辰，芳时易消歇。

寒食东城隅，青杨夹驰道。高楼暖凤笙，绝曲闻缥缈。晴日动秋千，飞烟拂瑶草。南邻与北里，良辰竞为好。人生逆旅间，何必事枯槁。仰首笑春风，兹怀谁与造。

斜照明明射竹篱，桑阴翳翳麦蛾飞。萧条一径无来辙，时见羸牛引犊归。

曲渚回塘孰与期，杖藜终日自忘归。隔林仿佛闻机杼，应有人家在翠微。

云峰缺处支筇立，溪溜声中弄扇行。习习南风吹百草，幽香知有蕙兰生。

芦梢向晓战秋风，浦口寒潮尚未通。日出岸沙多细穴，白虾青蟹走无穷。

今夜沙头月上迟，小萤零碎傍船飞。可怜光彩虽无限，何似婵娟一寸辉。

天阔阴云低抱树，沙寒鸥鹭欲亲人。小航泊处谁家住，修竹疏花宛似春。

去马来车声已阑，雪云低压暮檐寒。地炉山枿烧初熟，软语聊为世外欢。

碧瓦炉焚袅袅香，红柑紫栗更分尝。从来乐事人间少，不惜归途夜漏长。

多病山人能放旷，忘缘居士解逍遥。蒲团叠足清相向，谁道云林胜市朝。

遶山修竹晓参差，叶叶涂霜坠碧枝。日脚渐高风乍起，萧萧恰似雨来时。

遶舍苍烟晚更凝，隔帘新月未多明。栖乌著树无余噪，老桧吟风有细声。客散愈怜真境好，定回犹觉幻身轻。可堪俗子能知味，此语聊传北郭生。

古寺冬萧瑟，天寒色更冥。卷帏延素月，转盼失流星。炉底眠枯枿，窗根立冻瓶。谈余焚柏子，一燧小烟清。

林梢聒聒鸟声繁，积雪初消涧水浑。老树卧波寒影动，野烟浮草夕阳昏。风回笛响山前路，犬吠人行竹外村。杖屦不知幽兴远，归来新月在柴门。

雕斲肝脾欲报公，还如献豕过辽东。珠玑屡获渊云妙，土木曾无粲忍风。耿耿吟魂嗟异处，迢迢桂魄谩相同。锦囊应有新诗在，九曲池边多塞鸿。

晓雨霁郛郭，晴云递纷披。曦和拆万物，初茎弄葳蕤。儵鱼泳弱藻，漾漾动碧漪。缅彼空际山，黛影摇参差。感此芳菲节，美人旷佳期。音形眇何方，莽莽天一涯。长河泮春冰，花浪激箭驰。好凭三尺鲤，寄我相思诗。

白帝初回天地秋，井梧叶老阴尚稠。森森爽气入屏幔，骨冷魂清无汗流。觉来览眺觅佳处，挟册独上西南楼。崇山广泽坐可挹，远水孤村横道周。上窥青天堕海日，下瞰白鹤盘庭楸。谁令浓阴起曾嶂，扑扑乱眼如云浮。埋林涨壑只俄顷，抚袂掩抑将谁俦。明星皎月邈难见，络纬蟋蟀空啁啾。安得风生土囊口，万里一扫无停留。王孙未归空碧草，我思不见徒离忧。

折柳相从地，重来失旧柯。林光延晚照，岸影动霜波。碧圃檀栾密，朱檐翡翠过。主人成异物，搔首奈情何。

年华行已老，林莽尚葱苍。地胜连龙窟，泉温注鬼汤。人风远城市，锺梵近僧坊。九夏来投锡，栖心应更凉。

赭落峰前与世分，溶溶汤井翳深云。月生滋穴流寒影，风入华清皱碧纹。暗引石池波宛转，暖蒸苔壁气氤氲。解衣盘礴南窗下，骨肉都融到日曛。

曈眬杲日破林坰，杖策相将马暂停。路与猿猱争险磴，身随鸿鹄入青冥。巉岩曲穴疑无底，盘屈苍虬信有灵。能使谢公诗兴动，宛如游刃发新硎。

盘盘秀岭遶曾檐，方丈门开挹翠岚。风激松梢声间发，月留泉底影相涵。天机清晓猊台震，险句穷宵虎穴探。白傅异时修故事，杖藜应许到云庵。

谁构新亭近翠微，似教陶令洽天机。池光引月来檐庑，竹影疏风到客衣。爱酒有时携玉斝，无弦聊自拂金徽。人间乐事还能几，肯向良辰与物违。

朝来密雪蔽天涯，坐目丘园发素华。初著败梧惊拥肿，久霑庭竹见欹斜。水精不动垂千箸，云母无声落万家。安得曾穹返收拾，莫教狼藉浑泥沙。

阴风何事吼檐牙，夜半窗前变物华。梦断只疑蟾影在，褰帏俄骇练光斜。苦侵陋巷凌寒士，强入高楼媚酒家。霁后请看庭下草，蕙兰含绿出晴沙。

当时楼阙已桑麻，陈迹何须置齿牙。宛转颓城围绿野，嵚崟孤塔背明霞。山云度晚飞琼叶，海月生秋堕桂花。圆峤方壶同笑语，终宵疑在水仙家。

隔屋萧萧风度竹，当空粲粲斗翻芒。峥嵘岁月人间暮，目断云山归兴长。

新开湖边秋梦晓，鸡犬无声人悄悄。试揭疏篷觇日华，水面残星犹缭绕。尝闻明珠藏巨浸，光焰一出辉群草。篙师为我暂停橹，罔象终期入幽讨。波间宛转兴方豪，依然别恨生怀抱。故人离群东海头，徇禄摧眉事枯槁。菰梢蘋末翠犹在，蕙兰憔悴青枫老。浪游不知岁月徙，旧约无端失天杪。目羡南鸿两两飞，安得身同羽翰小。游胥堂在吾必行，一榻数椽应预扫。

千门昨夜雨，万木晓生光。御水浮红蕊，宫云丽粉墙。转楼迟日静，萦草乱丝长。想像西池路，浓阴覆绿杨。

杨州从事多文华，新诗组织如朝霞。高怀忽念朔方客，秋风一纸来天涯。都城冠盖属休沐，邂逅过我森如麻。开缄传读不知厌，愕立圜视相惊夸。上言音形阔川路，下言杖屦埋风沙。蹲鸱正熟邀我返，城南古寺无喧哗。我今翩然已东下，轻舟早晚从公家。平山堂西百尺井，请公为汲烹露芽。

眉山郁茀眉水清，清淑之气锺群形。精璆美璞不能擅，散发宇内为豪英。煌煌苏氏挺三秀，豫章杞梓参青冥。少年著书即稽古，经纬八极何峥嵘。未央宫中初射策，落笔游刃挥新硎。翰林醉翁发奇叹，台阁四座争相惊。逡巡传玩腾众手，一日纸价增都城。同时父子擅芳誉，芝兰玉树罗中庭。风流浩荡播江海，粲若高汉悬明星。前年闻公适吴会，壶浆跪道人争迎。浮云流水付幽讨，下视世网鸿毛轻。野人弱龄不事事，白首丘壑甘忘情。神仙高标独未识，暂弃萝月人间行。朝吴暮楚失邂逅，惝恍夜梦还惸惸。迩来旅食寄梁苑，坐叹白日徒虚盈。彭门千里不惮远，秋风匹马吾能征。铃斋吏退属幽款，一看挥尘银河倾。

我思君处君思我，此语由来自谪仙。欲借野人传纸尾，待凭新雁寄辽天。

戏马台边驻马蹄，回廊曲院总攀跻。秦郎前日曾来否，试拂凝尘觅旧题。

百尺黄楼拂杳冥，楼前风物极峥嵘。东州词客浑争咏，独怪相如赋未成。

嘉鱼满盘初出水，尚有青萍点红尾。银腮戢戢畏烹煎，掘强有时俄自起。彼客殷勤赠使君，愿向中厨荐醪醴。使君事道不事腹，杞菊终年食甘美。传呼慎勿付庖人，百步洪边放清泚。回首无欺子产淳，谩道悠然泳波底。

底事东山窈窕娘，不将幽梦嘱襄王。禅心已作沾泥絮，肯逐春风上下狂。

黄花离披秋日短，使君无事邀僧饭。饭余软语𦶟香幽，共坐圆庵不知晚。烛笼持火报黄昏，使君爱客还留连。前登修径步超逸，后却从御来联翩。城头阴阴未上月，城下激激鸣潺湲。渔灯照船沙岸近，贾客夜唱声清圆。徘徊始转黄楼侧，银箭铜壶知几刻。栏干倚遍惜分携，泣泣芙蓉珠露滴。

寻常卧云林，往往厌阛阓。今朝郡斋里，岑寂返可爱。曦和破帘栊，幽鸟语庭际。开门面修圃，珍木罗翠盖。萧疏旧菊丛，裛露有余态。主人事天和，万虑屏身外。劳生一断梗，何处考根柢。安能从物役，扰扰空卒岁。脱巾每相从，颇得资傲睨。

铃合追随半月强，葵心菊脑厌甘凉。身行异土老多病，路忆故山秋易荒。西去想难陪蜀芋，南来应得共吴姜。白云出处元无定，只恐从风入帝乡。

画船京口见停桡，萧洒浑疑谢与陶。但把好山供胜践，不将余论挂尘劳。谏垣天上经焚草，藩国年来屡梦刀。北客近传新政美，未尝因物强吹毛。

朔风萧萧方振槁，雪压茅斋欲欹倒。门前谁送一枝梅，问讯山僧少病恼。强将笔力为摹写，丽句已输何逊早。碧桃丹杏空自妍，嚼蕊嗅香无此好。先生携酒傍玉丛，醉里雄辞惊电扫。东溪不见谪仙人，江路还逢少陵老。我虽不饮为诗牵，不惜山衣同藉草。要看陶令插花归，醉卧清风轶轩昊。

朅来淮上卧萧宫，回首人间万事空。院静水沈销薄幔，睡余寒日耿修桐。南山访古思杯渡，北海谈经忆孔融。寂寞兼葭霜雪后，何时重倚玉青葱。

落叶追奔卷地飞，淮流转处楚山稀。君骑黄鹄朝天去，我忆青松旧壑归。道在不须惊契阔，情亲聊用惜分违。岩居禄隠都如梦，莫向秋风叹式微。

黄沙白草满淮垠，逆旅萧条思不禁。风约乱云归陇首，角催明月出波心。槎头涌处潮初上，斗柄移时梦未沈。遥想故人投宿地，画船应在碧榆林。

桃源渡头鸡一鸣，舟子夜起趋南行。泯泯河流浮落月，萧萧岸木警秋声。依人翡翠霜翎重，拂棹芙蓉露蕊轻。为报旧游朝士说，天街何似此中清。

君不见宋清市药长安西，众工就取资刀圭。疮疡疾病一皆往，所应不必黄金赍。度未能酬辄焚券，耻学庸生忧噬脐。人人德清莫肯负，日获远利丰子妻。公侯馈遗日相属，螘食华衣乘𫘝𫘨。罗池神人为作传，至今名誉横云霓。邹君业医世淮海，泻盛补衰知径蹊。玉函金匮恣探讨，拏以自副能不迷。顷年西游抵京室，达官贵吏争品题。归来乡县颇萧瑟，湖水粘云芳草萋。怜余寝瘵古佛刹，每辱珍剂相扶携。倾囊倒橐愿为赠，唯有圆蒲并杖藜。君闻掉头不我顾，止索诗句光衡圭。夜披陈编见清事，重嗟此道今如泥。君诚有意嗣前躅，箧笥不忧无锦绨。

先生道德若为容，曾向南都幕下逢。拔俗高标惊万丈，凌云逸气蔼千重。低梧暂宿张家凤，浊水难藏许氏龙。岁晚雪霜虽更苦，未应憔悴碧岩松。

文章炜烨动当时，隽乂虽多不并驰。解激颓波旋往古，独怜夫子抱青规。山川淑气真能感，宇宙雄名岂浪垂。未信长途老天马，行看蹴踏上瑶池。

吏部遗编久寂寥，颍滨居士亦蓬蒿。支流尽屈江湖阔，众阜争隆泰华高。落落千章挥琬琰，汤汤万顷起波涛。玉堂鹓鹭迟公久，何事崎岖尚梦刀。

五更风雨闹秋堂，梦断篝灯尚有光。明日又为湖上客，船头云水正茫茫。

十年手把使君麾，一日归来践赤墀。偶尔梦中成故事，凛然霜后见奇姿。枯荄在昔尝叨荫，微蚋于今赖附驰。况有云庵閟深谷，他时香火与君期。

高城夜寂起清风，月下清霜堕晓空。泽国已惊黄橘柚，省垣应对老梧桐。青钱旧数文才妙，碧落新游问望隆。四海倚公调鼎鼐，伫瞻和气洽冲融。

金铎哀传静列营，将星飞坠汉蕃惊。森森气与秦山在，奄奄魂随陇水倾。塞路箫笳悲部曲，海天风雨湿铭旌。堪嗟未勒燕然石，遽失连云万里城。

东吴佳气久氤氲，果见雄才出海滨。屡试干将羌破胆，忽摧梁木士霑巾。人间梦断黄粱熟，天上楼成白玉新。零落山丘今古事，情钟我辈谩伤神。

朝入春山千万重，暮归溪上漫匆匆。白沙岸口长回首，无数渔灯翠霭中。

孙郎萧洒逼人衣，咫尺尘埃隔蕙帷。陋巷有时过佛刹，谈经还共惜秋晖。百年空果冥中谢，一寸灵珠象外归。久矣此情人不谕，援毫聊复为君挥。

欹枕船舷夜橹停，数行南去雁如绳。起来欲寄相思字，高拂银河唤不应。

云埋碧瓦寒侵户，榻照青灯夜色空。故国十年无限事，笑谈如在梦魂中。

宛转回廊漫布金，萧条寒日堕墙阴。门前合抱松千尺，黄鹤不来年已深。

经纶满腹贮云霓，卓荦丘门道可跻。绛帐开时霞影乱，青衿立处雁行齐。忆亲麈尾焚香夜，共惜筠梢落月低。别后凤毛知更长，五车应已识诠题。

少年好诗书，龌龊空闭户。有若丹青徒，秉笔学画虎。法师当是时，声价久已负。籍籍东州人，高谈慕支许。余时迹四方，浪涉川陆苦。昨夜北山翁，挑灯同软语。因论乡里贤，怅师成独阻。南徐号名都，兴发历汉楚。峥嵘江上山，王气埋千古。至今风前笛，夜夜怨江浦。感慨易成吟，安得君来伍。

昔过广陵日，兹楼亦盘桓。飞甍切星斗，鸿鹄争危栏。恍若随扶摇，九万直上抟。下视古帝基，萧条空湠漫。当时竞豪华，人物镂绮纨。孰谓千载后，故宫半耕残。城西旧辇道，缭绕犹屈盘。咫尺见萤苑，枯桑生昼寒。阎闾岂复隘，狐兔穴已宽。楚楚但乔木，萋萋无寸山。苟非壮士怀，往往不忍看。青旗催画角，回首送飞翰。

飞鸿从西来，有客遗我书。开缄识远意，字字情有余。报言历长淮，泛泛乘舳舻。天开灭远雾，水碧涵空虚。超然忘端倪，身世疑有无。徜徉极幽致，恨我失之俱。我昔与曾子，兹游颇踌蹰。风高当白帝，露冷凋红蕖。扁舟仅半月，历览穷朝晡。伊人亦才华，俊逸千里驹。结交慕豪彦，倜傥非迂儒。当时欲相从，恨子隔海隅。今朝子独往，我辈还星疏。邂逅亦有分，夤缘非强图。茫然临西风，俛首良自吁。庶几有至理，去彼形迹拘。相望云汉间，皎洁同蟾蜍。

道人本丘壑，浪为京华居。一往二十年，岁月惊须臾。禅余挟妙术，出入卿大夫。飞扬动天子，声问倾九衢。纷彼户外屦，泛如水中凫。高怀倦酬应，逸赏思江湖。春风卷衣祴，千里随舳舻。中泠涌楼观，圆峤连方壶。杖策步鳌头，直上穷崎岖。超然万象外，所得良有余。兴尽乘白云，飘飘还帝都。

黄昏落帆牛渚矶，苍石岸黑行人稀。渔灯夜深远近没，水鸟月明来去飞。瓶盂渐与南斗阔，身世东去将焉为。锺山咫尺行可及，会当与子同遨嬉。

万壑千岩夜未央，月华松色共苍苍。上方已觉无人语，金殿谁焚柏子香。

红芳落尽踏青青，哑咤黄鹂隔树鸣。午睡觉来听不足，杖藜重过竹阴行。

命世高标见实难，狂澜既倒赖公还。学穷游夏渊源际，文列班杨伯仲间。落落声尘随逝水，滔滔论著在名山。凄凉四海门人泪，想对秋风为一潸。

雄词大册破幽昏，返覆难窥斧凿痕。投老雍容归法从，衔哀仓卒去都门。云泉已负高秋约，江渚空悲静夜魂。谁与朝廷终太史，君王应待鹡鸰原。

山烟弄灭没，山木含葱苍。刺舟傍遥岸，理策升虚堂。周遭瞩曾𪩘，矫矫如翱翔。下瞰平田流，澹然浮日光。青{炏/劳}解初箨，洗雨闻清香。虽云迫前途，真赏岂易忘。

松门暗朝雨，寂历无行人。隆曦忽穿漏，卉木蔚以新。阶泉漱石齿，照眼光磷磷。史君美无度，卓荦遗嚣尘。风标傲竹柏，谈笑凌穹旻。何愧沈冥子，卧霞吞结邻。

扬帆渡江来，洗眼惊翠樾。云姿既容裔，鸟哢更清绝。凌梯访前踪，琬琰亦未灭。嗟我鱼目光，畴能缀明月。狂墨扫琅玕，风烟坐中发。殊胜区中人，茫茫走飞辙。

蜿蜒夸长虹，吴会称杰观。沦涟几万顷，放目失垠岸。倒影射遥山，青螺点空半。从来夸震泽，胜事无昏旦。破浪涌长鬐，排空度飞翰。肺肝入清境，划若春冰泮。安得凌九垓，从公游汗漫。

枇杷弄实梅欲黄，海气冥冥错昏昼。僧坊亭午隘可鄙，画舸从君逐溪溜。斗欣纷翳眼前失，但觉波光翻縠绉。蘋花洗雨白雪香，荷柄吹风青玉瘦。回看行人走南北，蠢蠢岸傍如蚁鬭。一竿落日丽樵明，绕郭云山相倚构。崭崭青壁映彤霞，转盼忽惊开锦绣。好将杰句为余写，天乞君才多颖茂。锦囊玉刻厌传玩，燕尾蚕头吾未究。轻桡欲动蹇淹留，城上哀笳凄已奏。

弱性嗜幽散，出门随所便。莲房纷可袭，林幄正高褰。群木含晨景，孤撑破宿烟。逶迤屯秀崿，宛转滀清涟。岸匝藤花暗，崖垂桂影圆。引鶵鸣鴶鵴，解箨露婵娟。恍若经愚谷，浑疑渡辋川。葑田青泛泛，石葛蔓绵绵。缅想醉山简，相从狂谪仙。援毫更妙韵，愧乏碧云妍。

原隰春风暖，池塘雁北翔。晓耕云坞润，午饭野芹香。燕子依茅栋，花枝过土墙。东阡与南陌，生事日皇皇。

五月梅争熟，村村桑柘稀。茜裙蚕妇瘦，粉翅乳鹅肥。菱蔓滋溪雨，藤花锁钓矶。呼儿行采去，亭午候荆扉。

刈获终吾事，田园日向闲。晚香增橘柚，潦水耗汀湾。聚噪栖鸦定，孤吹牧竖还。儿童惊野烧，一片起前山。

汩汩防农雾，穷冬亦谩劳。茅檐催日午，篱落听鸡号。腊近还移竹，宵闲更索绹。春风归早晚，行见事东皋。

翠枥高萝结昼阴，骄阳无地迫吾身。石崖细听红泉落，林果初尝碧奈新。挥麈已欣从惠远，谈经终恨少遗民。何时暂著登山屐，来岸乌纱漉酒巾。

雨过千岩爽气新，孤怀入夜与谁邻。风蝉故故频移树，山月时时自近人。礼乐汝其攻我短，形骸吾已付天真。露华渐冷飞蚊息，窗里吟灯亦可亲。

自怜多病畏炎曦，长夏投踪此最宜。青石白沙含浅濑，碧梧苍竹聒凉飔。云中鸡犬听难辨，谷口渔樵问不知。斑杖芒鞋随步远，归来幽火认茅茨。

朅来人外慰栖迟，谷远山长万事遗。好鸟未尝吟俗韵，白云还解弄奇姿。藤花冉冉青当户，竹色娟娟碧过篱。不羡故人探禹穴，短桡孤榜逐涟漪。

谢家兰玉竞芬芳，千里南来未易忘。犹忆娑罗双树院，月明相对坐胡床。

多病侵寻鬓已霜，昔年交友半殊方。吴台松柏今何似，想见龙蛇数尺长。

斗帐昏昏夜气蒸，移床趁月卧中庭。紫薇花露霑衣冷，翻觉华胥梦易醒。

吾乡少年多龌龊，投老家山犹恋着。何异醯鸡舞瓮天，肯信十方无壁落。羡君壮怀慕远举，万里云山行荦确。荆江洞庭虚浩渺，敛裓浮杯心自若。去年腊月过湓城，聆我幽修卧云壑。朅来相从慰契阔，笑语逸发惊猿鹤。春风又复卷征衣，问子东去将何为。广陵城西古佛刹，中有老禅吾所师。当年与君共伏役，妙道仿佛窥藩篱。别来星霜叹已久，夜梦往往神魂驰。真金虽已出顽矿，锻炼岂厌增钳锤。纵横法缚断除尽，了了方为狮子儿。

墙角风欺竹影斜，数声啼尽欲栖鸦。重门已闭断还往，独卷疏帘进月华。

屈曲莎堤引兴长，肯辞芒屦踏秋霜。归来已奏孤城角，撩乱梅花落女墙。

两山斜抱翠逶迤，一水中间似渼陂。孤榜独来还独往，鸬鹚㶉𫛶莫相疑。

琤然一叶堕空庭，似唤幽人梦欲醒。斜倚素屏褰翠幔，沈香烟吐博山青。

南山爽气对朝扉，竹露吹风更湿衣。可是吟魂怯清景，何妨著屐步苔矶。

飞来双鹭落寒汀，秋水无痕玉镜清。疏蓼黄芦宜掩映，沙边危立太分明。

欲跨高楼旷远情，无端秋雨苦冥冥。峥嵘日脚漏云处，瞥见遥山一抹青。

西风夜半卷庭槐，卧听邻翁晓圃开。稚子相呼入林去，应知病果落莓苔。

窗扉晓辟对平湖，爽气侵寻冷入肤。林迥霜黄垂橘柚，渚清沙碧老菰蒲。忘机鸥鹭元相狎，得食猿猱不用呼。游目骋怀心正逸，更凭高处立须臾。

淋漓一雨过秋山，洗出西湖小霁天。烱烱鱼鳞含倒景，飘飘羊角卷荒阡。野塘白芡珠盈斗，幽浦红蕖锦绕船。冷炙残杯当已厌，好来波际弄婵婵。

西湖漫天三日雪，上下一色迷空虚。曾峦沓嶂杳难辨，仿佛楼观疑有无。饥雏乳兽失所食，飞走阡陌空号呼。中园却羡啄木鸟，利觜自解谋朝晡。晓来锺鼓报新霁，天半稍稍分浮图。试凭高楼肆远目，千里颠倒罗琼琚。逡巡夜月出海角，光彩猛射来城隅。方壶圆峤只在眼，绰约恍晤神仙居。咄哉浩景似欺压，谓我不足为传模。风流江左杜从事，气格豪赡凌相如。安得飘飖跨鸾鹄，手持栗尾来为书。

雪消幽港涨漪涟，草际晴丝罥细烟。避桨轻鸥翻点点，亚墙修竹静娟娟。风流远继东山后，诗句高凌北斗边。何日去寻阳羡路，相携青嶂弄云泉。

几日官河冻不流，朝来微暖始通舟。江梅破蕊香犹浅，汀草埋沙绿未浮。修网横川鱼乍集，晴云开野雪初收。探珠既已从骊颔，何用区区入海搜。

昔公令吾乡，绿发气方壮。鸣弦坐高堂，百里肃清旷。良辰骋遨嬉，茧足履青嶂。当时陪杖屦，笑语相颉顽。论文希邺都，乐事敦可尚。铜章既云解，余亦航海上。悠悠亘六载，天角空相望。朅来石头城，邂逅慰离怆。携手雨花台，俛仰得超放。瓶盂徙京口，冉冉抱微恙。扁舟乱江来，起我神益王。浮云共平生，飘忽无定向。去年客梁园，尘土纷冗长。狙猿失林木，憔悴无优况。独有青桂枝，冰雪不凋丧。惠然肯过从，香积仍接饷。秋风迫南还，危帆高且张。落日通津门，转盼增惋怅。寝寐见高标，幽魂惊夜帐。相忘同海鱼，千里各云浪。

问讯风篁岭下梅，疏枝冷蕊未全开。繁英待得浑如雪，霜晓无人我独来。

草枯蓬断正纷纷，翠干排檐不改阴。自是孤根难挫抑，骄霜傲雪本无心。

湖水苍茫四接天，短篷孤榜数回旋。想君东海东头梦，犹在汀洲白鸟边。

雷岫庵南千种梅，含芳准拟为君开。冷香秀色谁为主，趁取花时更一来。

兰英蕙萼竞芳新，左右吹香暗袭人。江海久无骚客赋，一枝唯可荐灵均。

清溪白石晓磷磷，洗露桃花两岸新。欲觅刘郎家住处，但闻鸡犬不逢人。

轻云着地柳垂丝，百尺高台独步时。遥爱南邻红杏树，晓来新有过墙枝。

蒙蒙小雨暗池塘，远树依微不辨行。可是晚来风更恶，杏花香乱扑回廊。

冰开池面初浮绿，日促花梢始破红。谩道春光来眼底，茫然无意对芳丛。

额额高楼古道旁，楼前风物郁𪭢𪭢。溪声不断来幽耳，山色常时在小窗。金鼎养丹尝驻景，玉樽倾酒屡空缸。宋清卖药长安市，千载佳名与子双。

尝闻锺鼓过蓬莱，席上无非八斗才。刻烛挥毫公屡胜，投壶饮釂客先颓。老元格调真难继，短李风流不易陪。鉴水稽山行乐处，后车长是载邹枚。

江干千骑送朱轮，父老无缘借寇恂。吴国旌旗开白日，越溪桃李失青春。雄名素与珠星烂，妙质长随玉树新。当宁比闻思旧德，万方行见入洪钧。

茫乎一气同浑沦，弥漫六合无边垠。吁哉破散几千载，被在万物含其真。清轻为天浊为地，一一厚薄理自匀。驽骀骐骥不并厩，夜光鱼目难相亲。钱郎少年禀清裔，英姿绰欲挥等伦。忠言谠论蹑根本，行义修笃无缁磷。是家严君抱劲烈，直笔曾预螭头臣。我昔浮游霅溪侧，倾盖遇子情弥欣。炎云烧空五六月，漾舟南郭吟青蘋。溪流宽围野桥碧，溪树静啸凉飚新。奇探险取得佳句，欲压柳恽江南春。瓶盂属我暂行役，乐事一跌成参辰。使君旋亦报西去，纷纷万变难重陈。南山暮冬厚积雪，刚茂不死期松筠。

潮回沙浦寒，月落山未晓。驾言江上行，行远心亦悄。茅屋两三家，鸡声闻缥缈。轻风飐垂杨，芳枝何袅袅。上有双鸣禽，下有蕙兰草。蒸蒸物已繁，灼灼花更好。时见頳尾鳞，跳波泳纹藻。即事起幽情，情含结怀抱。故交如参辰，咫尺旷烟岛。红日已三竿，回辕白沙道。但闻萧苇间，挐音飞杳杳。

池南池北日融融，水荇风蒲各占丛。幸有花枝能照眼，可无诗句补春工。

城根野水渌逶沱，飐飐风船掠岸过。日暮蕙兰无处采，渚花汀草占春多。

柳外披烟舒远目，花边植杖坐芳茵。能言百舌深藏叶，解舞鹍鸡不避人。

雨阕中庭暖日浮，春禽百种聚喧啾。粉腰蜂子尤无赖，挠遍花须未肯休。

去岁春风上苑行，烂窥红紫厌平生。而今眼底无姚魏，浪蕊浮花懒问名。

碧流如镜转春渠，时送残红出雨余。可怕莓苔黏屐齿，强扶筇竹过邻居。

雨洗楼头碧瓦昏，五更残月堕金盆。辘轳索转玉绳晓，花底宿禽无数喧。

梅梢青子大于钱，惭愧春光又一年。亭午无人初破睡，杜鹃声在柳花边。

戢戢篱根紫笋长，满城桃李罢芬芳。东风虽是无情物，送谢迎繁亦更忙。

树萱移菊助春荣，沐雨梳风擢翠茎。童子新能理荒秽，不教萧艾并丛生。

梢林急雨暮凄凄，帘幕风灯暗欲迷。向晓请看南陌上，一番红素掩春泥。

滟滟春江水拍堤，双双出没羡凫鹥。白沙青石无泥滓，且逐东风进杖藜。

萧瑟江梅树树空，兰芽犹短未成丛。行穷赤壁山西路，只有桃花一样红。

策杖南来寄雪堂，眼看花絮老风光。主人今是天涯客，明日孤帆下渺茫。

建安自古多俊髦，徐子磊落尤其豪。论兵说剑走湖海，身勤事左无所遭。绿林五校已屠脍，黑衣三卫羞徒劳。归来故山便卜筑，脱弃万事轻鸿毛。横前涧水漱哀玉，傍舍老枥藏飞猱。山蔬何用羡粱肉，鹤氅未必输青袍。追云弄月有真趣，慎勿轻语传儿曹。

霅水黄楼赤壁间，胜游长得共跻攀。屠龙冉冉空三载，窥豹悠悠愧一斑。投锡云林聊避暑，绝江舟檝自东还。求田问舍知何处，杖屦它时访小山。

去年云梦泽南州，为访太史尝淹留。东坡寒碧最佳处，恨不得子同遨游。今年庐山深且窅，感君忽来慰枯槁。溪月岩云亦有情，昨夜为君颜色好。飘飘绿发方妙年，图史满腹皆精研。挥毫应敌风雨快，咳唾落纸珠玑圆。广文英豪仅数千，逸群骥子谁与肩。男儿穷通故有命，劝子未宜嗟蹭蹬。丈夫盖棺事始定，他日雄飞雕鹗劲。草草论文未有涯，匆匆别我却还家。秋风更约通玄府，共访仙人卧彩霞。

南来济济多俊良，声问逸发推周郎。词场较艺一战捷，笔阵独扫千人强。烱然眉目行且贵，骥足万里看腾骧。吟诗作赋不媚俗，期与往者同芬芳。断璋残璧忽我赠，把玩溢目惊辉光。自嗟行李久萧瑟，安得置之云锦囊。又闻跨马欲过我，此意想君非渺茫。山中草木最宜夏，雨余一一含幽香。雏鶑乳燕学飞舞，叶底哑咤调圆吭。阑干笋蕨虽已老，璀错梅杏犹可尝。阴崖碧洞不受暑，谷风习习吹衣凉。提携为子扫盘石，谈笑共坐莓苔苍。宣毫越楮须盛载，吟取佳句还巾箱。

旗亭方喜会高标，杞国天崩促去桡。星渚风花朝冉冉，神林雨脚暮萧萧。飞流溅沫江翻怒，拆岸颓沙蜃倚骄。遥想英雄济川手，壮怀宁复畏倾摇。

驿骑骎骎破夕烟，西来遇我虎溪前。征途乍即应劳止，陈迹重窥更泫然。天上归瞻新日月，山中行睹旧林泉。感时抚事情何极，且伴幽人此夜禅。

我公昔未仕，托踪此山阿。牙签列图史，万卷堆嵯峨。披剥得精要，卷衣辞薜萝。一往三十年，功名叹蹉跎。公今陟台省，壮志应未磨。出处独不谬，纷纷当奈何。脱身早来归，挂冠旧庭柯。松窗展故帙，烱烱临羲娥。岂复求甚解，聊将寄天和。勿忧野马集，勿念虫网罗。山祇善守护，早晚潜挥诃。

亭午炎威剧，风溪破晓行。纡余怜野彴，错落见长庚。翻藻鱼呈媚，梢林露献清。二豪俱二阙，此乐与谁并。

崇文学士后，二子皆翘翘。异哉荆山麓，产此英琼瑶。婆娑翰墨场，文彩相蔚饶。顷我未知识，寸心徒摇摇。前年广陵城，会合如有招。名都冠淮海，气象古所豪。林园若棋置，佳处遗尘嚣。良辰肯浪负，杖策同嬉遨。清谈落玉麈，亹亹如闻韶。岁晏乐未阕，离群复萧萧。扁舟眇一叶，出没随江潮。云山列千里，庐霍尤岧峣。孤怀喜自放，跨跞岂惮劳。所嗟无二陆，相我吟风骚。

溪石斑斑舞碎光，岩花冉冉馥幽香。当时吴猛逢山处，金阙横开在上方。

隔崖垂蔓蔚苍苍，隠见莓苔旧石床。定有飞仙集其下，月明时复度笙篁。

高松夹道夕阳明，抱叶风蝉引细声。劝尔行人聊驻足，出山无物更能清。

星渚江边月已生，石桥归路夜峥嵘。西风散入松千树，翻覆银河秋浪声。

秋堂立四壁，物色夜萧然。藜床抱孤影，起坐未成眠。曾飚激高梧，万动接虚警。感至情先谢，理冥神预领。铜壶漏未央，扶杖起彷徨。方塘溢繁荇，冷月下疏篁。踯躅步空除，风带袅霜裾。泯余契幽独，怅子隔川途。短短袖中书，明发欲谁寄。梁上木鲤鱼，傥能将此意。古亦有相思，吾今何所遗。浩歌望云水，期子与同归。

太史久不作，千秋想前人。朝廷理故事，董职须绝伦。青钱两学士，班马相并邻。婆娑金闺中，婉娈得所亲。学海扬波澜，词林蔼芳春。青编炳金雘，允显无曲陈。翘翘茂令德，谔谔规缙绅。玉堂行见跻，清切凌紫宸。野人蹈江海，放浪无边垠。相思邈何许，共此青桂轮。

江南十月天未霜，木梢冉冉犹青苍。烟沙篁竹媚两岸，亭午气候如春阳。吴樯楚柁自纷扰，花鸭鸬鹚殊未忙。深湾野浦望不剧，苇间隠隠闻渔桹。黄昏无云桂魄满，一川秀色倾银潢。何人隔岸弄长笛，吹风渡水声悲凉。兰台故人天一方，美景乐事谁相将。船窗欹枕夜未央，杳杳孤云空飞扬。

蕙死兰枯惊岁晏，玉蕤初发照溪寒。从来吴苑墙头见，不似匡庐谷底看。月浸繁枝香冉冉，露浮红萼晓团团。参军诗格追何逊，应笑山人自考槃。

云英粲粲笑相重，结子能参鼎鼐功。茜杏妖桃缘格俗，含芳不得与君同。

造化推排力自强，非关着意占年芳。繁霜乱雪虚埋没，倾国人知有此香。

枝头灼灼烂生光，弄日骄寒倚短墙。欲赋却惭无妙手，使人操笔忆何郎。

公生自淮海，弱不游群儿。良哉白玉质，烱烱无磷缁。澡身以道德，余弃为文词。端能处庠序，邈有孔孟姿。一朝擅高名，卓然动京师。余辉耀天末，烨烨如斗箕。校雠芸阁中，精义无参差。同时鹓鹭行，半已翔凤池。两登谏官室，抗疏犯天威。扬舲去江海，旷岁成流离。朱轮拥苕霅，五马从合肥。编氓仰遗爱，堕泪存丰碑。归来遘风树，憔悴不展眉。藉苫一室中，四壁无重帷。南邻有古刹，而我方栖迟。杖藜时过公，泣血闻嗟咨。从容劝我坐，一饭常共为。蒸蒸沸古鼎，蔌蔌投园葵。客来慵应门，客去知为谁。礼丧事云既，始领吴门麾。瓶盂走梁苑，恨不相追随。秋风亟东下，旌旆俄已睽。浮川与遵陆，多病亦云疲。七闽富名山，空翠相逶迤。在昔慕仁智，于今慰遨嬉。棠阴想初坐，吏案纷交驰。庖刀一为解，往往无孑遗。麦秋荐丹实，梅雨裁纤𫄨。黄金燕佳客，柔指鸣哀丝。万事不芥蒂，羡公能自怡。

高安居士实人龙，五载南迁道愈丰。域外城池刚自守，人间膏火讵能攻。屡嗟江海星霜隔，行喜云林笑语同。五老峰前佳气象，待君一醉吐长虹。

夫子经济材，妙质静而默。当年大廷中，如堵观射策。雄哉贤父兄，一日并辉赫。勋业望夔龙，宁论二千石。扶摇吝不借，困此垂天翼。五载贬筠阳，区区校寻尺。盐车厄骥足，道路行叹惜。脱身当岁晏，行李唯典籍。高怀久达观，不见憔悴色。悠悠东下船，晚次彭蠡侧。江风忽崩腾，江水翻且黑。飘风断黄芦，落雁委砂碛。鹅毛飞雪片，满野来无极。龙骧飞万斛，欲进不可得。淹留向汀湾，萧瑟日将夕。黄昏势渐壮，夜半已堆积。鱼龙亦悲啸，凛气增几席。青灯冷不眠，坐漱元和液。危樯翻晓鸦，霁日动窗隙。搴帏望庐山，万仞绝寸碧。茫茫银世界，荡荡月阃域。顺流复前趋，百里俄顷刻。暂停篙橹喧，却著登山屐。五老笑相迎，千岩委圭璧。纷纷林下士，洗眼冀一识。松门共邀迓，香雾浮羃羃。相将拥寒炉，软语同夙昔。堂堂赤眼师，既往有遗迹。惸然窣堵波，缥缈根石壁。清晨陪拄杖，缓步蹑山肋。裴回憩苍岭，左右抗松枥。猿猱侮僮仆，上下或戏剧。巴僧眉半雪，解后语乡国。却返朱砂峰，招提更岑寂。中藏李氏书，盛事夸绝特。东坡老居士，迩亦有题墨。一览慰君心，都忘远行役。

风溪云𪩘雪消初，鸟变春声满屋除。安得故人同蜡屐，石梁斜日看游鱼。

落星江水接天流，花絮飞时暮雨收。波底鲤鱼东去否，尺书烦汝到杨州。

惭愧君家好弟兄，风流宜与晋人并。青鞋布袜能从我，共入庐山深处行。

谷口晴云散晓光，鸟声呼我渡横塘。轻明独爱桃花静，撩乱偏嫌柳絮狂。处处丛祠起箫鼓，家家篱落动耕桑。去年今日东坡路，拄杖相将探海棠。

庐山百里蟠穹苍，绝顶阴云常下覆。晴日天风忽扫除，翠壁千层开锦绣。我来庐山初得君，爱君面有庐山秀。长篇险韵使我惊，忽获风流云散后。气味清新满牙颊，如入洞庭尝橘柚。梅子如钱柳絮飞，杜鹃哀号山雨昼。念君明当京邑行，马蹄蹴踏春泥绉。黄陂新息道路迥，野饭藜羹须强嗅。天街到日夏渐热，车毂相摩汗如溜。丈夫功名非苟取，劝子未用轻蓝绶。山中五月早归来，涧底清泠当共漱。

浩荡经纶志已行，北山归老思冥冥。可妨渡水穿云客，拄杖芒鞋到户庭。

博辩旧闻轻孟子，谈经早不愧杨雄。惠能伎俩元无有，还许从容广座中。

苦嫌荣禄早收身，归与渔樵共隠沦。白下门西山迤逦，兴来长是岸乌巾。

十年江海去飘然，魂梦长依鹫岭边。月地云阶重到处，殷勤稽首白衣仙。

十载离群叹渺茫，良辰无地可相羊。何时却入莲花社，软语重焚柏子香。蔼蔼春风摇几席，纷纷啼鸟满林塘。欲凭海燕传消息，径入君家旧屋梁。

一室寥寥北岭隈，午窗孤枕梦初回。无端自是风惊竹，错认旁人问疾来。

西风薄木晚飕飕，古屋无人夜更幽。童子未闲煎药火，隔窗灯影漫悠悠。

高梧挂月照床头，聒砌寒螀似怨秋。我病尚能安静默，尔曹无事苦啁啾。

竹里鸣鸦晓欲飞，遽褰疏箔望朝晖。莫嫌山色经秋瘦，我亦秋来减带围。

泰山屹天下，四海同仰止。我公命世英，突兀等于是。胸中廓秋汉，皎绝微云滓。当年事危言，轩冕如脱屣。正贵知我希，宁惭不吾以。风云果再符，六翮排空起。一昨厌承明，抗章求迤逦。余杭古雄藩，比屋富生齿。立谈政即成，兴不负山水。雍容敦末契，访我顽且鄙。大旆辉松门，禽猿亦惊喜。森森门下士，左右粲珠履。使君道德姿，圭角非所恃。软语如春风，薰然著桃李。今朝真胜事，千载足遗美。安得笔如椽，磨崖为公纪。

远公吾家杰，道妙非壶丘。德倾龙象侣，貌盖江湖秋。平生经论学，不为名相留。滔滔若悬瀑，下注万丈湫。昔年谢讲事，众挽不转头。刳心老岩穴，百念本不浮。东南多望士，唯见此老优。翰林天下公，方外寔辈流。旌旗虎溪路，竟日泉石游。众生病未已，师意可忘忧。

苏子真豪英，气貌严且重。幼无儿女姿，嗜好百不动。唯余读书事，乃与古人共。文章造深淳，词力宽不纵。乐哉贤父兄，道义日相从。昨朝西湖外，目极孤鸿送。高帆去百里，山水乏吟弄。作诗投置邮，但述鸰原梦。

像末真风恐不传，故生豪杰为人天。慈航横截三千界，法雨均沾四十年。独鹤精神秋始健，长松根节老弥坚。莫将有物观无象，唾雾冰轮处处圆。

道人还家今几时，筑室构堂名解颐。尺书三遣要我赋，我独老矣何能为。尘埃笔研试料理，肝肺枯槁源不滋。为君苦思强抽轧，词悭气迫无逶迤。东阳自古号多士，文采风流世有之。堂成往往献佳句，罗列四壁皆瑰奇。譬如钧天已九奏，安用击筑鸣参差。又如玉食厌方丈，葵藿欲进旁必嗤。他年但约访君去，借君几席聊偃欹。堂中插架足书史，牙签玉轴当细窥。

烱烱双黄鹄，雍容振羽仪。风高辞泽国，岁暮及天池。文彩非凡近，周旋竞陆离。明年翔集处，九万是君期。

凤咮山头暮霭空，月娥飞出广寒宫。初登桂檝横湖去，似觉银河有路通。掠草飞萤星点点，眠沙宿鹭玉丛丛。从来江总文才妙，请付毫端刻画中。

令尹胸中万斛宽，簿书堆案岂相关。挥毫手过庖刀疾，访胜心同止水闲。竹日映檐光破碎，雪云开岭翠连环。自嗟不及匡山远，坐对渊明祇愧颜。

脱略今山简，能吟旧子春。偶因寻胜出，不为采芳人。红紫千葩尽，甘酸万颗新。江云浮翠壁，霭霭散鱼鳞。

曾櫩霁晚雨，余响犹滴沥。天风吹浮云，入夜已无迹。月波泛修竹，滟滟流几席。兰膏灭众炬，凉气满四壁。蕙烟擢铜炉，暗触鼻端息。藜床但危坐，万想本空寂。肺肝既冷然，纨扇亦暂释。将军不吾期，乐事空自得。愿言赋长谣，为我记此夕。

高楼冠浮云，下瞰百顷湖。清漪照两岸，秀色含菰蒲。骚人富笔力，领略惊须臾。短长随万象，肯议鹤与凫。二客各英妙，温温古为徒。从公文字饮，所乐非歌呼。酒酣挹诸山，高下如迎趋。篮舆复迤逦，远访飞来孤。炎蒸近亭午，天地如大炉。石泉饮吾庐，快意犹过屠。松门彻九里，始见灵山隅。佳名自开皇，籍甚闻中区。幽芳不时艳，地胜乃滋濡。招提数四海，雄观宜且无。归途憩寿星，寒碧森万株。萧骚聒众响，孰辨笙与竽。抬眸瞩新榜，蔚蔚气自殊。将军恋清绝，劝客颓玉壶。道人烹露芽，满盏浮云腴。傥无方外姿，未可同此娱。

使君薄珪组，富贵良易足。一麾下东南，千里争拭目。援毫赋山水，词力泻溪谷。胜游便杖屦，聒耳厌丝竹。西湖破春冰，晓涨翻晴绿。相将二使轺，导从还屏逐。后先度岩壑，颉颃追鸾鹄。乐事殊未央，酒行宜局促。风流俄醉舞，坐客瞻颓玉。嵇阮真达生，秦唐谩歌哭。斜阳绝湖去，两桨凌波速。却寻元龙居，隠隠隔乔木。到门呼主人，展画满高屋。夕鼓来远近，雨声飘断续。篮舆入城市，夹道闹灯烛。盛事在余杭，他年见图录。

四海窥人物，其谁似我公。论交容末契，许国见深衷。渐远吴天月，行披禁殿风。玉堂清夜梦，解后过江东。

交游尽四海，厚我乃无几。刘侯躯七尺，堂堂信英伟。中刚冷如铁，万事肯料理。相逢倾盖余，眷眷极终始。东南久彻警，将领用儒士。三年湖山游，屡得陪屐齿。长谣傲云壑，草木俱披靡。词锋锉万象，搜索泣山鬼。珠玑溢锦囊，所得真富矣。轩冕本傥来，功名徒尔耳。一廛闻已卜，视此犹脱屣。岁晚匡庐山，高栖踵前轨。

拭目除书下九天，邦人争贺使君贤。风流谢守宣城日，恺悌龚公渤海年。终作盐梅均鼎鼐，且凭觞豆乐山川。一门棣萼登台省，盛事骎骎海内传。

猿鸟投林已寂然，芭蕉过雨小楼前。云依绝壁中间破，月自遥峰缺处圆。照坐不须红蜡炬，可人唯有蕙炉烟。校雠御府图书客，畴昔还同此夜禅。

完完明月珠，蓄彼万丈渊。径寸不可睹，余辉媚清川。道人实有道，胶口默不传。心闲气自和，眉宇常蔼然。邦人昔致师，欲以居法筵。文移动帅府，礼数端亦虔。冥鸿避网罗，矫翼从高骞。朅来灵山隅，圆蒲味深禅。盛德不自显，与物同周旋。儿曹恃文采，毫末争丑妍。相逢广坐间，肯顾斯人贤。茫茫大化中，浮名暂腥膻。吾知道人意，反汝生哀怜。

海边孤起碧千寻，俯仰应酬壮观心。峭壁断崖当岁晏，冷云疏雪上衣襟。论怀此日能倾倒，尺素它时嗣好音。摘胜穷幽吾老矣，杖藜无复伴登临。

六载南官何所营，百篇翻覆见高情。霜鸥露鹄元非俗，雪竹风松本自清。俊逸固宜凌鲍照，优游真已逼渊明。微言会有知君者，谩拟锺嵘试一评。

湖山摇落岁方悲，又见梅花破玉蕤。一树轻明侵晓岸，数枝清瘦耿疏篱。良辰易失空回首，习气难忘尚有诗。所向皆公旧题墨，肯辜鱼鸟却来期。

投老形骸真木偶，水饮岩栖聊自守。世事浮云日变迁，我亦何心预臧否。故人新自广陵来，问我诗囊近何有。吾言淡薄非橄榄，纵可咀嚼聊能久。且开窗户话平生，湖色山光翠相纠。烘檐暖日气味好，相对蒲团复支肘。爱君年少擅才华，诗律清妍无可丑。却愁征棹促君还，空听阳关词一首。

领袖吾家事，由来二十春。虚怀能应物，直气肯随人。逝水流方远，临池墨尚新。声闻双树子，不见叶间身。

平生轻长物，身世等鸿毛。誉出东南早，人惊节义高。玩奇唯水石，结客尽英豪。来往元无迹，情钟谩郁陶。

伏枕时无几，临分若故常。寸心能烱烱，去路岂茫茫。车马门犹盛，芝兰室更香。独余庭下竹，冷韵起悲凉。

伟人谋议不求多，事定纷纷自唯阿。尽放龟鱼还渌净，肯容萧苇障前坡。一朝美事谁能纪，百尺苍崖尚可磨。天上列星当亦喜，月明时下浴晴波。

佩德怀恩岂易陈，自嗟麋鹿性难驯。流年日月无多子，乞取山林放旷身。

翘翘孤凤凰，安巢本阿阁。偶来依泽国，归兴遂淹泊。江山迫岁华，草木正摇落。霜空肃万里，纤翳无处著。翻然整羽仪，一举在寥廓。

南山有佳木，秀色何葳蕤。封植不记年，落落今百围。盘根虽自固，烈风无时吹。匠手营大厦，众材得施为。伟哉梁栋姿，取用不可迟。

平生长乐公，声华越三纪。文章两京齐，学术游夏比。螭头足未安，符竹已屡徙。联翩开幕府，烂熳树桃李。锋车入帝乡，天马行九轨。周旋有程度，驽驾安足拟。

明星耿耿出天东，结束篮舆伴我公。蔼蔼梅香侵晓陌，斑斑旗脚转春风。胜游此日尘埃外，回首它年梦寐中。绝景小诗难壮观，当看醉笔吐长虹。

妙龄公子嗜遨嬉，永日湖山未肯归。酒帜晓人应惯识，花枝拂帽不须挥。轻纨细绮来何处，青盖朱轮去似飞。向晚薄雷催急雨，清寒无奈袭裳衣。

煌煌世胄余，夫子非碌碌。由腹有诗书，所以能拔俗。得官本河朔，瓜期未云促。扁舟下东南，逸兴追鸿鹄。遇胜即徜徉，风餐兼露宿。嗟余偶倾盖，一笑外羁束。杖策每过从，相携访山谷。春风披鲜荣，绣错出林麓。松门有时尽，幽兴无断续。崖转闻锺声，林疏见华屋。衔山余落景，归路犹踯躅。谁云邺下欢，往事不可复。吾曹二三子，所乐亦云足。愿公纪新诗，一一能见录。船头行北归，囊箧有美玉。尘埃京洛人，示与洗心目。

刘郎词笔过兰成，咏遍湖山草木情。禄隠太平真乐事，莫思神武挂冠缨。

中流出没一舟虚，缓檝长谣彼自如。闻说古来江海上，达人多半寄樵渔。

老葑如云既卷除，风澜百顷翠纡余。奇探险取各争赋，谁复能名造物初。

东风吹雨过城闉，日照河堤柳映津。雨桨差差摇燕尾，千山漠漠散鱼鳞。长缘绝境关幽梦，尚喜兹游及暮春。兰蕙未衰桃李在，蜂喧鸟咽莫愁人。

松室开孤定，褰帏纳夜凉。婵娟依翠竹，无语过东墙。

幽姿冷艳匪夭饶，曾伴灵均赋楚骚。今日移根庭下植，可无佳句与挥毫。

从来托迹喜深林，显晦那求世所闻。偶至华堂奉君子，不随桃李鬭氤氲。

沈水擢烟青缭绕，风篁传韵冷萧骚。楚山竹簟琉璃滑，卧看炎云槛外高。

襄阳古名都，雄观压荆楚。醉公夸文词，风物粲可数。嗟余未历览，仿佛已如睹。人生游宦间，得此亦佳遇。李俊妙天姿，文行两自负。少年志冥鸿，千里轻一举。天风不借便，造物暂淹阻。既无负郭田，黾勉依幕府。贤哉彼方伯，脱略高韵度。宁俾簿书役，朱墨事朝暮。爽气对西山，清谈共樽俎。试问鹿门翁，遗踪今在否。

断桥苍壁倚溪斜，赤叶枫林噪晚鸦。可怕岭云埋径路，会寻流水到君家。

风骚古人事，而我岂所长。儿曹嗜章句，余习未易忘。根源本无有，真若夏潦潢。道人气拔俗，吾党称俊良。十年依丛林，实以道自将。禅余喜赋咏，妙语逾珪璋。世眼独未识，深丛閟孤芳。锋锥必颖脱，安肯久处囊。子宜力自勉，声问终扬扬。吾言岂知子，老大殊荒唐。

我生落拓如虚舟，万里江湖随演漾。君今禄仕亦我同，南北悠悠无定向。故乡回首海东头，兄弟十年官塞上。才高质美众所奇，杞梓豫章非冗长。辟书交飞上庙堂，肯使须臾事闲旷。秦山峥嵘堑戎虏，自古征人愁怅望。剑门栈阁天下危，去马来车魂欲丧。羡君年少勇攀跻，足蹑青冥身益壮。旧游陈迹想依然，感物怀亲情独怆。

踞虎奔犀列万形，奇观真已过南屏。萦云细路杳无尽，落石飞泉静有声。十里平湖初卷葑，一天秋色共扬舲。停桡共过孤山寺，寂寂林僧半掩扃。

西郊久不雨，草木无余青。薄云弄秋晖，山色时晦冥。超然五词客，文采披华星。联翩过吾庐，车盖纷满庭。相携访灵鹫，细路通岩扃。攀翻幽桂丛，衣襟袭芳馨。绝境异人世，吾诗岂能名。诸豪追邺下，妙语逾琼英。愿言一挥写，乐事良难并。高空堕海日，归骖尚能停。

大涤仙翁谢往还，萧然几席奉清闲。胸中旧已吞云梦，人望从来重泰山。书到锺王方绝学，文非典诰不须攀。名言一一皆公语，它日亲闻广坐间。

古林苍藤一径缠，我公畴昔屡回旋。萧萧屋底瞻遗像，杰气英姿尚凛然。

壁间千字走龙蛇，好事何人护绛纱。一读已能生感慨，暮檐萧瑟更啼鸦。

二纪浮游踏世尘，贤愚了了见情真。行藏不昧如公少，细听名言实可人。

抗论仪曹肯折旋，一麾江海去飘然。他时开府余杭郡，来酌吾庐石缝泉。

妙思堂深路屈盘，夜来魂梦忽跻攀。道人开户相迎处，宛在修篁翠雾间。

吾乡英秀颇能文，子复区区慕碧云。请用三多为祖式，他时自与古人群。

论书当亦似论兵，军律非严事不成。行伍会须同比栉，出奇方可语纵横。

霜风薄木韵含悲，岁晚寻君失后期。夜鹤晓猿惊怨歇，草堂人去已多时。

刘侯诗格殆天全，初得西湖纪胜篇。锦绣为肠供丽藻，鲸鲵作气吸长川。静依北牖开樽俎，醉扫寒梢杂雨烟。岁晚扁舟东去急，喜君高调重迁延。

昔与乃翁相遇年，始知有子生且贤。尔来双干已争秀，屹屹欲上参高天。昨朝较蓺偶不售，他日奏赋闻甘泉。方今庙堂喜人物，收拾万汇归陶甄。袅蹄麟趾终一出，辉映左右无余妍。肯学孟生夸得意，一日走遍春风前。嗟余投老隠岩谷，形若槁木心灰然。扁舟追子仅千里，仿佛夜梦遥相传。西湖风物行岁晏，归赋梅花趁腊先。

脱略纷华自妙年，秉心端喜事金仙。终期象驭超三界，不羡鹏程越九天。考疏穷经心尚壮，依仁据德节尤坚。秋风陡起庭闱念，聊寄修江一叶船。

吾闻峄山桐，猗猗排秀干。栖鸾宿凤信所奇，众木纷纷何足算。呜呼，天相彼质，复虚彼心。故其声之隠也无阂，其动也无留。有叩而鸣，体佚而休。嘉上人之妙龄兮，无适俗之卑韵。刚有拟于斯桐兮，廓中虚以受训。异速成之朝荣兮，培益厚而日敏。悼像末之寥寥兮，蹇吾道之不振。续芳尘于祖席兮，他日非桐虚上人者而复谁何哉。

上人少脱略，出处非拘囚。停云倚空端，舒卷良自由。纵之千丈强，敛附拳石幽。超遥宇宙间，孰与斯人俦。铭诗善摹写，居士亦风流。

偶来湖上缉衡门，桐长修柯竹有孙。引策每从佳处去，望云桥下是西村。

青灯残篆夜寥寥，门外秋风振苇萧。惭愧高人能见忆，为余西望立溪桥。

漾漾清漪十里间，画船人似镜中安。雨催菡萏幽香发，风触莆萄细浪寒。高岸乌纱来静院，倒挥白羽傍曾栏。吟毫所遇无遗景，天乞词源北海宽。

梦入秋山知几层，霜风吹骨正棱棱。苍崖荦确难安足，自说从余授杖藤。

朱甍碧瓦碍云浮，共蹑曾梯最上头。一饷阑干变风雨，凛然毛发便惊秋。

怪兽胡为出巨津，昂然激水忽翻身。鱼龙赑屃何妨事，莫作风波谩恐人。

一川修竹映疏花，川上时闻响钓车。似到秦人种桃处，谁知梦断却还家。

崖根乌蜜已先尝，从此知君鬓不霜。应笑吾曹事枯槁，山中危坐独休粮。

麻田老仙心炯炯，少有高风慕箕颍。枕流漱石三十年，眸子了焉神更静。忽然杖策海上来，至人道妙同尘埃。达官贵侯竞招致，往无所欲谁嫌猜。迩来一志从吾党，迹与孤云共天壤。曹溪有路更攀跻，径蹑毗卢高顶上。

点检行装拂与巾，洒然轻别故山春。家家门底长安道，举目何须更问津。

幕府文书一扫空，何妨行乐醉春风。想闻笑语千山外，正在烟云万叠中。哢日鸟声喧细碎，照溪花影静玲珑。苦吟只恐凋肝肾，夫子还宜少黜聪。

昔我年始壮，托身灵鹫峰。主人大导师，鼓舞扬真风。四方依绛帐，杂遝象与龙。嗟余于此时，已识大士踪。纷纷论议场，头角出群雄。如何三十载，慧刃藏其锋。端居肄业地，了不为世通。迩独念西湖，聿来将谁从。情随山水远，兴与鱼鸟同。平生方外姿，自在如冥鸿。明朝复回首，飘洒一孤篷。

堂上何为绝点埃，堂前翠帚扫空阶。遥怜薄日晖晖静，影入高人燕坐怀。

知君挟册未尝闲，一志端能事孔颜。千里扁舟下吴会，眼中收拾只溪山。

枯槁长专一壑间，权豪殊未少低颜。风云他日超腾去，莫畏移文到北山。

云拥茅檐水拍渠，晓来新雨过吾庐。蔫红宿萼莓苔满，解事长杨自扫除。

造物纷纷自变更，达人何用较前程。芭蕉身世荣枯久，胡蝶梦魂来往轻。隔屋相惊铜漏尽，开扉犹爱玉绳横。应嫌百吏凫行进，簿领文书与案平。

君不见昆仑之河与天通，源深发远人莫穷。回溪转壑随折冲，末势演溢流于东。东溟无旁下无底，浩荡足以家鱼龙。嗟哉吾徒虽好学，讵肯着意推所从。渊停富滀有若是，孰谓世上无豪雄。法师名斋意且远，张皇幽眇见尔聪。西来竺书五千轴，期子岁月加磨砻。离骚楚词亦谩读，言语黼黻何必工。禅余习气如未尽，时倚涧石吟松风。

瀛洲仙人骑皓鹤，珮玉鸣风度寥廓。锦溪南望九仙岑，笑指烟霞憩曾阁。阁中清绝无纤尘，铜𬬻著香夜梦真。平明跨鹤出山去，涧草岩花空自春。山僧问我入何地，今作玉皇香案吏。挟持造化几时还，搔首临风聊一喟。

白水茫茫天四空，黄昏小雨湿春风。五更百舌催残梦，月到官河柳影中。

薄云疏雨作还休，白帝撩人巧变秋。天地此身均逆旅，江湖几度共离忧。暮声断续钟连磬，夜气浮沈浦与洲。圆峤方壶吾未羡，敢烦骚客为冥搜。

高论每逢贤友生，还如讲武得奇兵。了无鄙吝胸中物，尚有风流世外情。破海玉蟾初未跃，洒空珠露已先倾。回桡转柂行三鼓，始见波澜百顷明。

二客风神莹石泉，解衣同缓夜归船。已残巾子峰头日，犹认吾庐竹外烟。水怪有名殊未见，犀灯无事不须然。月明幽渚蒹葭静，珍重沙禽稳睡眠。

冥鸿振鹭想仪形，数日新秋入梦清。丹壑流泉依旧否，碧岩丛桂几时生。风来玉户凉初集，露泫银河色渐明。黾勉酬君无妙语，夜光鱼目愧相并。

千林脱叶送残秋，一舸南归兴莫留。富渚江平非白马，子陵滩稳异黄牛。吟怀览胜宜无倦，才力如君岂易求。他日殷勤为细字，尽传佳句到东州。

夕阳山气蔼葱葱，路转松阴复几重。行过石桥人未见，数声先听寺楼锺。

稽留峰北好林泉，珍重幽栖得所便。柏子烟中能宴坐，想无余习可攀缘。

霜压帘栊露泫条，银河影转斗垂杓。清言共失三更梦，错恨芙蓉漏易消。

猿鹤惊呼晓，楼钟动翠微。枫林堕清月，疏影乱人衣。

鹊啅庭梧喜满怀，悬知二子下崔嵬。山中爽气知多少，半逐风流杖屦来。

窈窕孤云下翠岑，帝乡闲去本无心。红尘满眼急回首，莫遣空山鹤怨深。

西风警群木，萧瑟散秋声。病客有归思，孤云无恋情。月当千里共，人恨四难并。苦学谁如子，它年在一鸣。

槛前君子旧虚心，雪后相看意更深。晴日暖风催鸟语，翠梢高处啭柔音。

君看楚峤耸巑岏，圭壁千层间翠岚。山后一峰尤秀拔，依稀还落剡溪南。

吾庐附曾阿，松竹蔚行路。平生土木躯，羞为折腰具。蓼虫甘苦涩，虽死那求遇。黄香诸父贤，倾盖如有素。相将山水行，所适得佳趣。观台深且靓，缟壁悬清句。云巢倚空端，下览宜细顾。楼台霁雪初，碧瓦尘未涴。篮舆指颓景，长挹还辞去。恍如山阴集，俛仰已成故。重来竟何时，相望碧云暮。

夫子刚中早数奇，闺门高节耸当时。渊明晚欲归三径，德曜能从赋五噫。不见莱衣华发事，空惊薤露昔人悲。故知造物酬阴施，玉立诸郎富白眉。

狂风吹林声怒号，隔垣汹汹如秋涛。夜阑稍觉群动息，星斗挂檐霜月高。东邻书生勤且劳，粲然文采真凤毛。遥想下帷应未寝，短檠相对课离骚。

阳羡溪山名浙右，氤氲淑气无时有。遂令比屋慕弦歌，甲第殊科争捷手。先生读书三十年，数奇不偶真可怜。闭门陋巷聊自隠，箪瓢屡空心晏然。南轩前头两佳木，先生抚玩长不足。尤爱薰风五月初，白银开花光照屋。故人解后相逢遇，指点婆娑索新句。君不见少陵杜叟有长吟，莫作凡材等闲赋。

孔明气宇白玉温，忠义勇决逾王尊。葛巾羽扇传号令，塞垣彻警无尘昏。良辰往往挟将佐，射雕走马循烟村。归来饮酒坐堂上，宾从如云填戟门。一朝郡圃得奇石，雪浪触眼惊神魂。旁求苍珉琢巨斛，偃然卧土知无根。三牛曳归置阶圯，错磨不许留纤痕。兴来作诗寄台阁，雄词妙笔争考论。将军今谪穷海外，会见羲娥窥覆盆。殷勤寄语朔方客，佳致勿毁宜长存。

无为岂不动，无念非刳心。至人均道妙，与物相浮沉。青铜一寸明，万象了自分。何须苦机械，扰扰乱冲襟。晴窗馥烟篆，衣裓蒙余薰。超然旷士怀，所得逾古今。

儿曹汝既识薰莸，卓荦应须力自修。一志径从齐客语，万端无受楚人咻。卑飞燕雀宜深远，高举鸾凰可并游。莫负谪仙当日语，十年名誉满东州。

之子吟怀欲称情，故穿幽沼滀清泠。傥逢来客议深浅，但道渊源通北溟。

春波涨南浦，霁色媚澄鲜。扁舟驾两桨，行矣子所便。岸花开迤逦，红紫交相妍。诗情发浩荡，输泻万壑渊。清新逼庾信，雅健追樊川。相俦得鸿鹄，翔集固超然。衣裓暂尘土，它时洗云泉。幽姿复烱烱，不羡玉池莲。

柔桑蔽野麦初齐，布谷催耕雨一犂。略彴时横溪上下，蔷薇间发水东西。重寻胜处追前赏，无复斯人手共携。回首春风增感慨，绵绵黄鸟更悲啼。

环湖相望百招提，高栋曾轩亦屡跻。未若道人基构胜，阑干清与白云齐。

九江秀色可揽结，谪仙爱彼巢云松。寂寞风流三百载，此轩奇观蹑前踪。

碧瓦朱甍冠翠微，郁葱佳气缭窗扉。人间尘土纷阡陌，不到藜床燕坐衣。

水边花雾晓氤氲，春入西湖两岸深。冶叶倡条他自媚，朽株枯木我何心。秋千索转朱楼角，博塞声喧碧柳阴。年少故人方感慨，未应从俗强浮沉。

上人妙齿遗樊笼，嗜好岂与稠人同。岩栖水饮有余裕，期以至道超鸿蒙。少林人亡仅千载，末路鼓舞谁为雄。江西老褐真望士，蚁趋云合争所从。羡君伏役事且久，诚专志苦迷春冬。心珠磨错稍精莹，仿佛水月含冲融。去岁扁舟下吴会，溪山胜践情所钟。芒鞋竹杖霜露入，始知节物徂秋风。朝来兴尽挽不住，翻然又逐南征鸿。它年相逢定庐岳，与子终老巢云松。

万汇乾坤里，谁何识道真。喧卑憎末俗，燕默羡高人。漏转芙蓉永，香销柏子频。他年挥玉麈，堂上挹芳尘。

道人出处孤鸿俦，讵肯低回受羁绊。飘风转日历九州，不羡骑鲸游汗漫。我生与君几相逢，穷幽摘胜时乃同。胸中妙道未容扣，又引高兴辞秋风。君家住在孤屿侧，此别何时见颜色。欲识相思一寸心，冷月依依挂空碧。

江湖堂北是吾庐，缭绕杉篁蔚有余。欲问山中近消息，鳞鸿不寄狱中书。

诛茅投老卜栖迟，云雨相翻岂易知。夜鹤晓猿休怅望，回车复路可无时。

数亩檀栾古道边，亭亭气慨上参天。未应霜雪能摧抑，不用行人叹可怜。

东崦扶疏一树梅，繁英辜负岁时开。殷勤寄语兰兼蕙，它日春风我亦来。

甘冷宜茶石缝泉，得名初自玉堂仙。苍苔滓秽聊疏治，照月涵星复粲然。

一径缘云入寿星，竹间窈窕见疏棂。阑干数曲观台上，幽草靓花常满庭。

英妙何郎蕴德光，不随人世事炎凉。麒麟步武开天上，他日青云道路长。

英游阁前官柳行，柔枝袅袅弄鹅黄。多情春色还依旧，独有离人天一方。

湖岸茸茸细草生，芳洲杜若想纵横。去年问柳寻花地，谁伴穿云渡水行。

刘子江南英，韵胜不友俗。闭门诵诗书，户外无来躅。昔我寄匡山，岩扉屏幽独。君闻跨蹇馿，迢迢访深谷。忘怀去畦畛，结好比松竹。浮云事忽空，逝水难再复。徒有箧中文，千秋成鬼录。

异材擢阳阿，秀色方蔚然。侵寻掩众阜，屹屹上造天。惊飚忽摧殒，中道虚弃捐。颜渊古称夭，道德今独妍。何求拥肿为，无用徒永年。

平生本家学，耻作干时语。著书以愚名，绰欲慕前古。纷纷诋迂阔，默默君自许。弱龄咏风骚，其词哀以苦。先生叹奇作，寿达终难与。果为冥冥游，一往不可睹。

吾希李长吉，异代不得友。赖余锦囊篇，把玩时在手。斯人君并驾，未易较先后。肝脾裹阳秋，落笔粲琼玖。当年邂逅初，宛在三峡右。相携石桥行，下瞰冰雪溜。音容俄永隔，山月空依旧。铭诗得黄香，知子垂不朽。

先生少年喜武事，三略六韬曾遍阅。胸中云梦吞八九，气胜万夫真勇决。防边伊昔从都护，欲取功名继前烈。臂弓腰箭事戎装，远出砂场恣游猎。擒狐射雁狂且逸，不觉归途迷夜雪。败官遭谴失所志，回首飘然辞魏阙。挟持妙术当生涯，放浪江湖闲岁月。寻常得钱即沽酒，笑与妻奴同饮啜。乐天知命了无忧，奕奕红颜浮两颊。春风浩荡鲁城边，稠花乱蕊争纷妍。方将与君共携手，骋怀游目相回旋。兴来别我汶阳去，黄鹄一举难留连。村桥野店醉斜日，路人谁识地行仙。

少年读书破万卷，河朔声名压诸彦。词场百战功不成，晚得青衫非所愿。白头况有北堂亲，斗禄强须甘冗贱。三年一尉泰山下，簿领区区事弓箭。追穷寇盗走山谷，肯为风霜辞怯懦。要功冀赏本无心，脱去仅能逃所谴。草枯蓬断岁将徂，结束行装抵京县。达官贵吏急贤材，一鹗君须预论荐。投竿舍筑去作相，邂逅风云一朝变。造物于人自有时，未足为君生忿怨。

枯株瘦石两相望，南北悠悠径路长。卷尽平冈三百里，风枝雨叶更飘扬。

桐柏昆仑日夜倾，投溪注壑本无情。乍为含垢千寻浊，不作矜人一掬清。

黄芦败苇两三丛，仿佛江湖在眼中。雁鸭惊呼缘底事，一时昂首立秋风。

箕南斗北各殊方，谁信相思去梦长。蓬断草枯当岁晏，寥寥空对蕙炉香。

荆溪一别十年余，流窜何尝定所居。等与山河同幻质，更将三界作蘧庐。

三年东鲁贬，闭户实超然。静极通幽眇，神游岂间焉。独全霜后操，未异火中莲。不似沈湘客，徒怀忿与悁。

夙学谁知子，源流务所滋。风骚追五柳，禅寂拟长髭。桂魄元昭晰，浮云自蔽亏。险夷终一节，吾以古为师。

老去年光知几寻，无端华发苦相侵。独怜碧眼平生旧，未改青松一寸心。欲扣禅关当岁晏，肯愁溪路隔云深。相逢试探梅花信，应有香须擢碎金。

儿童笺管已能操，书乏吟窗几兔毫。文囿垣墙增渐广，词林枝叶势方高。嗟余旧喜论周诰，晚岁无心讽楚骚。羡子得时勤述作，宛如秋浦涌云涛。

霜摧露殒万枝空，丛菊鲜鲜尚见容。细蕊冷香聊自媚，无心引蝶更勾蜂。

隔云穿窦引涓涓，喷玉跳珠亦可怜。心垢本无何用涤，戏将萧洒度流年。

蒙蒙春雨暗村桥，竹里禽啼婆餠焦。度谷倦闻车轧轧，穿林愁听马萧萧。细窥陈迹僧坊静，默想风流鄙吝消。浮魄沉魂今已矣，无人为作楚词招。

余杭门西山迤逦，屹屹千峰插天起。穷幽摘胜过三邑，随处云林皆可喜。迩来杖策到君家，始觉溪山逢骨髓。争流万壑会目前，竞秀千岩对窗几。丹枫洗雨秋霁余，白鸟出没岚光里。主人韵胜无尘埃，翠竹红桃相映栽。良辰樽俎凭谁共，友月朋云自往来。

红蓼丛边双鹭飞，波痕翻动碧琉璃。须臾相趁却回首，斜立垂杨烟外枝。

阴云收雨阁曾檐，寂寂西风不动帘。烧尽夜堂红蜡炬，高山流水听无厌。

有客浮游不定家，玉琴三尺当生涯。从来正始无人会，掉首高歌乌帽斜。

兹山嵯峨冠天下，一径萦云行两舍。始穷绝顶见招提，碧阁丹楼屹如画。门前池水滀蜿蜒，座上风雷惊昼夜。峨眉五台夸壮观，品目真不此为亚。伟哉南师非世人，开荒辟土初椎轮。寥寥相望三百载，废兴一一难具陈。丹丘大士来鼓舞，气象焕发重增新。投金输赆走南北，法雨所被无涯津。虚堂选胜得佳处，隆檐巨栋成逡巡。窗扉洞达舒两目，异景错出罗蓁蓁。朝云夜月常万顷，寒光炯炯如镕银。堂中隠几人何似，湛若玉毛悬秋旻。榜名圆镜示来客，庶使方寸无缁磷。

尘劳万计日纷纷，未碍堂中养浩心。花草暗香来屋角，溪山爽气入衣襟。樽中白酒无时有，箧里清诗不废吟。夜夜邻家助幽致，数声羌管弄微音。

玉渊閟苍崖，源深杳难测。但见涓涓附箨龙，宛转来投小池侧。小池方折余两寻，蛙黾不游苔不侵。青天无云落寒影，沈柔见底空人心。妙哉支公营小筑，气象萧然真不俗。夜吟朝讲度流年，何用峥嵘夸杰屋。

客有来从东越，示余满把琼瑶。万壑千岩锺秀，故知多士翘翘。

雪解松筠振色，气回兰蕙含芳。兴动剡溪吟客，梦先归鸟飞翔。

出海涛雷方震，横江雪阵如山。一叶舟轻飞燕，飘然掠水东还。

凤咮山含暮霭，西陵月破黄昏。惯作江湖离别，未应当此销魂。

绿筠萧萧含爽籁，幽姿冷落人难爱。壁间但有谪仙词，声名自到江湖外。当年创轩非壮观，局促帘栊日亏蔽。一朝经画有底难，推倒墙头了无碍。坐挹西南十里山，彩翠浮空屹相对。开池凿圃增气象，佳致真为一方最。鸟声鸣春春渐融，兰芽蕙出初蒙茸。我来正值新雨定，弄日吹香闻座中。主人散策邀我步，池南池北聊从容。会待龙孙添夏荫，借君此地眠清风。

暮磬寥寥殷上方，笼纱朱火影微茫。窗虚竹净雨初阕，云润星辉夜更凉。落枕松声惊瑟瑟，扑帘香雾霭苍苍。遥怜散发东堂老，正卧风漪六尺床。

赵侯天人裔，雅韵能拔俗。岂意江湖间，解后识眉目。高谈为余倾，落落如转毂。端无贵富骄，但有文字欲。交游多望士，颉颃争驰逐。艰难风义高，迹与古人续。铜章领剧邑，宛在江之曲。鸣弦陶永日，了不事鞭扑。新诗拟建安，简远词不缛。锦囊有余弃，示我仅盈轴。持还故山栖，把玩时反复。美哉韶濩音，锵然落岩谷。嗟余真浅陋，学海无一掬。仰君东溟深，短绠不可触。

居士胸中真旷夷，南行万里尚能诗。牢笼天地词方壮，弹压山川气未衰。忠义凛然刚不负，瘴烟虽苦力何施。往来惯酌曹溪水，一滴还应契祖师。

诗律久已废，宏纲谁与操。断弦那虑续，吾党有英髦。气稳侔彭泽，词幽近楚骚。未输汤从事，独诧碧云高。

匡庐三载恣徜徉，肯惮衣裘弊雪霜。学彻死生追粲忍，力穷骚雅陋齐梁。心源素与秋潭静，定水宁同夏潦潢。邂逅逢余旧题墨，藓封苔駮不成行。

仙潭从古水云乡，不羡西湖六月凉。支港官河通市井，采菱拾翠有舟航。觚棱迥与星辰接，铁凤疑参鹳鹤翔。九夏登临输二子，一时摹写付诗囊。

山水初无今古，人间自有沈浮。试问行歌野老，桑麻用事何忧。

老葑年来席卷，吴侬旧恨弥申。昨夜冯夷鼓吹，遨嬉抵彻诸邻。

夜深一碧万顷，仿佛明河接天。岸曲风篁成韵，绝胜细管危弦。

西湖清浅可泛，湍险岂类瞿塘。随处菰蒲莲芡，栉风沐雨尤香。

南窗寄傲一榻，午帐风来卷舒。懒蹑子云陈迹，解嘲更续成书。

烧空火云万丈，气焰信可流金。嗟尔龟鱼得计，适然游泳滋深。

栎杜侵阶美荫，鸣蝉托质初凉。薰风正被草木，莫作秋声感伤。

柱础争流余润，油云忽改山容。定有盲风怪雨，晓来已听鼍龙。

湖光宛同玉镜，堤柳閟若房栊。六月行人过此，未输仙客壶中。

河汉斗杓横七，重城漏鼓传三。露鹤一声何许，嘎然震响空岩。

微阳堕曾𪩘，归翼投空林。龛灯閟古殿，梵呗无余音。眷兹石壁下，徐风散冲襟。缺月如断环，依微挂松阴。清晖婉相属，永夜谐吾心。空生大觉中，一沤示浮沉。此身沤中客，冥观无古今。昔我婴世故，纷纷那重陈。且求华胥梦，胡蝶相追寻。

寻常西湖月，云雾多袭明。兹宵实昭晰，似慰诗人情。低昂见列宿，戢曜非光荧。起余二三子，微咏哦新声。杖藜山前去，鸡犬寂不鸣。兰皋宿鹭群，回首时自惊。君看南北山，气象真峥嵘。参差烟树丛，一一含余清。上人江南秀，邂逅意所倾。夜阑劝复路，浩兴殊未盈。

能仁说教满竺干，流入中国余五千。于中妙经为最胜，𫖮师所解尤通玄。化行吴会连海壖，纷纷得法如云烟。见闻读诵又其次，随类譬率无间焉。呜呼上人志且坚，善邀佛子同法筵。妙香炷炉馥旃檀，十科劝进追昔贤。旁行贝叶轴似椽，卷舒朝暮往复旋。利根微种聊穷研，鱼兔一获忘蹄筌。自余区区顾未然，澜翻口舌如涌泉。外物交错心匪缘，功成一朝脱爱缠。晔如红蕖濯清渊，俯仰千圣遽可肩。茫茫苦海旁无边，不有舟筏谁能先。乌蟾疾驰如走丸，咨尔佛子无睡眠。

滁山虽僻左，谪宦皆名臣。后先闻数公，卓然皆凤麟。忆昨绍圣初，谴公俾省循。盛德忘怨悱，虚怀随屈信。政成思览眺，兴与烟霞亲。后车载邹枚，主客惊路人。逶迤度山谷，导从屏所陈。渔樵许争席，解后全天真。泠泠庶子泉，味压康王珍。团团小圆月，色冠闽山春。白足相与饭，溪毛撷青芹。熊鱼得兼美，乐事无涯津。花瓷劝引满，疏瀹贯百神。危亭倚岩阿，榜额独未新。牧之擅风流，茶仙夸绝伦。相望三百载，公能嗣芳尘。

兰陵号多士，君实名家孙。高才縻管库，枳棘栖鸳鸾。一旦谢朱墨，超然整归轩。迎秋饯伏初，炎威尚歊烦。松陵接苕霅，迤逦皆清源。舟子宜夜泛，蘋风生梦魂。回塘官柳行，千树如云屯。明河挂柳外，凉月低金盆。兹行信有得，它日为余言。

天将有作会云龙，一德君臣邂逅同。表率衣冠真领袖，羽仪台阁旧家风。词林岂独专周诰，衮职深期补舜聪。四海滞淹公可弃，尽收凫雁集庭中。

吴兴上人心志苦，笔研十年耕学圃。形癯骨瘦神独清，耿若霜鸥立秋浦。锦囊新诗殊汗漫，妙语间发犹稽古。铢锄冗长更磨揉，激浊疏清导灵府。自然韵胜遗岛可，远跂渊明追步武。瓶盂劝子适四方，莫学匏瓜甘堕窳。崇山广泽遍游览，始信凭高极天宇。蓺成技进蔚文采，楚楚华身竟何补。茫乎三界同传舍，而我与君俱逆旅。不如回首依老褐，妙精明心求许与。鸣蝉委蜕藁壤余，脱略秋风即高举。

堂下高花屹两株，繁英碎萼巧连茹。猛香匪占春园盛，清烈仍分里巷余。长抱秋蟾滋夜气，偶摇风露堕阶除。根盘厚地知方壮，封植何人考厥初。

小院回廊明霁霞，疏帘未卷尚横斜。应怜碧砌无尘滓，石竹红薇靓有花。

飞帘初遣雨师回，独上江城百尺台。万景横前方领略，越山仍欲送青来。

漾舟归路兴何赊，水树低凉一道斜。菱蔓蒹葭都卷尽，芙蓉炯炯独开花。

云披雾卷仰昭回，试望翻经古石台。应有秋香生桂树，吹风肯傍暮船来。

檀栾小径閟阴阴，解鞅停骖步更深。知我山栖久牢落，故留佳句比南金。

桃李君家世布阴，棣华雍穆义还深。浮云百变何须怪，张耳陈余旧断金。

北窗支枕梦幽微，隠隠神明发暗机。未可病中惊老去，会须花底唤春归。

琉璃虽破彩云飞，演庆高门未易衰。既有嘉祥能兆梦，定须他日产熊罴。

泽畔蒹葭萧瑟，露华落日珠浮。抚事少陵多感，万端独立怀忧。

禅余偶登绝𪩘，据石聊为欠申。眼界谩分畦畛，谁知大道无邻。

楚客当年何苦，愁怀缭转非舒。赖有管城公子，离骚万恨能书。

西湖发挥有素，最盛唯夸乐天。遗爱到今不朽，长堤一道如弦。

处士尚余陈迹，断碑横卧林塘。婉约梅花秀句，骚人万古传香。

草蔓行将溃茂，菊英稍稍敷金。南浦愁窥去燕，海山莽苍云深。

江城秋至几日，风物斗觉凄凉。邻女机丝何有，夜闻促织悲伤。

人物年来衰谢，背绳追曲周容。嗟尔得时蝘蜓，故能嘲哂龟龙。

凉月娟娟清媚，舒光巧入帘栊。万籁声同比竹，细窥一一空中。

可怪狙公巧黠，犹迷暮四朝三。老我身如枯枿，兀然不动幽岩。

水石追摩诘，风骚类小山。每来窥二妙，恋恋欲忘还。

巉绝千峰玉，清妍五字诗。胸中盘爽气，仿佛几人知。

东州羁旅迹谁亲，夫子端能给我贫。默识松筠霜后操，静看桃李梦中春。嵩阳胜绝高天下，县令风流迈古人。待得芳菲开烂熳，去随行乐后车尘。

数幅生绡上，形容万态心。坐窥天下胜，何用远登临。

漠漠云披岫，班斑雨弄晴。横江舟一叶，注目使人惊。

阳秋閟肝膈，无处见微茫。时作丹青戏，风流冠帝乡。

参差山接野，渺莽水连空。笠钓沙头客，真宜避世翁。

浮云易作雨无端，未放春泥十日干。须信杏园憔悴煞，从来花骨不禁寒。

江南梅子已生仁，京国桃花始放春。气候不齐虽可恨，一枝犹得见墙闉。

小楼西望那人家，出屋香梢几树花。只恐东风能作恶，乱红如雨堕窗纱。

都城公子海，贤否良难会。从容翰墨场，班班知所诣。超然三四公，词学昔人配。源流出苏黄，汲引功岂细。斯人固才华，气节复远迈。一官从幕府，未觉簿书碍。投刃却凫行，岸巾依物外。凝香久寂寞，清绝今可继。初辞广陌尘，笑鼓春江枻。楚岫与吴山，相望挹空际。莫唱渭城歌，临流增叹喟。

先公跨箕尾，摇曳旋天关。于今二纪余，肯复来人间。时时对遗编，仿佛窥一斑。梦寐思见之，何从暂追攀。迩来都城里，忽睹庭中兰。方寸实惊喜，典刑斯可观。抱疴一榻上，骨瘦清琅玕。为余设幽几，气貌徐以宽。微词落玉麈，文彩真孔鸾。棣华惜未识，妙誉闻朝端。先公德未泯，四海共仰叹。愿言付百世，清风嗣门阑。

刘郎世胄子，苦学穷渊源。羞为一掬清，欲效千丈浑。君看长鲸质，涧壑岂所存。操觚妙述作，斧凿无纤痕。锺牙不世出，审音谁复论。鹓鶵理劲翮，云汉思孤鶱。上追鸾皇游，下弃燕雀喧。建安夸七子，壮气君可吞。九衢苦昏霾，槐阴蔽重门。良辰为我饭，满案余芳荪。软语夜达旦，未觉罢神魂。须知名教乐，不羡富贵尊。

冰纨玉粉净无尘，墨妙扶疏更绝伦。试问挥毫底人物，不言从可识天真。

唐年茂宗枝，时平多俊良。长吉尤震曜，春林擢孤芳。退之于孔门，屹屹真栋梁。笔力障百川，风澜息其狂。破衣系麻鞋，右顾生辉光。一朝与湜辈，命驾惊煌煌。贺初为儿童，随父事迎将。须臾命赋诗，英气加激昂。长安众词客，声问争推扬。风流垂异代，尚想古锦囊。君今亦宗英，韵胜斯人方。少年肯事事，苦学志独强。风骚拟屈宋，妙处相颉颃。丹青出戏弄，配古犹擅场。形容示往事，仿佛如在旁。一径入幽远，古垣缭林庄。平桥跨渌水，丛薄含葱苍。晴窗为披拂，佳兴杳难忘。

一时迁客尽难堪，二老高怀默自甘。造物定知还岭北，暮年宁许丧天南。安排拄杖寻庐阜，斗薮征衣洗瘴岚。他日相逢长夜语，残灯飞烬落毵毵。

闲持箕帚扫崔嵬，夹道松阴尽我栽。人去人归真一笑，坏空成住互轮回。

七年依岭外，遇物即防闲。宿负初偿毕，他生岂复还。飘飘疑鹤骨，奕奕蔼童颜。自许乔松寿，玄机密锁关。

直材不易得，于国实长城。造父还能御，骅骝岂惮行。买田邻少室，为计老余生。居士来何晚，江淮遣候迎。

都城尘土倦茫茫，独喜西来策甚长。避暑禅房依亢爽，可人溪雨作清凉。飞蚊斗绝檐间闹，乳燕时拳砌下篁。县令风流真晋客，谈余玉麈自挥扬。

崧阳古令尹，制锦夸妙手。鸣弦对高堂，坐使风俗厚。政成思考槃，觞豆宴宾友。开亭面缑岭，佳致昔未有。云烟霭葱昽，青壁冠星斗。王子果真仙，揖君千载后。鸾车驻缥缈，仿佛容暂偶。天风吹箫笙，凄响落户牖。纷纷惊坐客，往往为回首。相顾勿复言，且进杯中酒。

两山修径尽榛芜，谩诧当年幸翠舆。空睹宸文藏宝构，不逢衲子话真如。林深想见灵根茂，地胜宜多隠者居。凉月照人归路好，傍溪嘉树影扶疏。

东阡北陌久黄埃，天遣神龙讵用媒。云似涛头山半起，雨如银竹望中来。奔输涧谷时颓岸，喷激龟鱼或曝腮。民物有秋真可喜，池莲从此更须栽。

广庭无凡株，郁郁两佳树。扶疏饶美荫，盘错根本固。朝披叶底风，夜泫衣上露。禅余自循绕，百匝未忍住。月华中天来，左右发晖素。清景非人间，泠然洗吾虑。缅彼大梁下，炎蒸毒朝暮。朱门晓未开，马足已驰骛。摧眉事权要，幸彼一盼顾。素标插君头，扰扰独不悟。

野水平林眇不穷，雪翻鸥鹭点晴空。洞房岂识江湖趣，意象冥将造化同。

华屋生知世胄荣，谁教天付与多能。西风白草牛羊晚，隠见横冈一两层。

临平山下藕花洲，旁引官河一带流。雨棹风帆有无处，笔端须与细冥搜。

寓形宇宙间，佚我方以老。流光安足恃，百岁同过鸟。顷余婴网罗，文彩缘自表。自古山林人，何曾识机巧。但记寒岩翁，论心秋月皎。黄香十年旧，学术参众妙。虚怀养天和，肯徇奔走闹。官居职事理，晨起何用早。桐阴满西斋，叱吏供洒扫。眷余东南来，野饭煮芹藻。先生既清尚，令尹亦高蹈。相将古寺行，软语颓晚照。公家有畸人，虚缘能自葆。卜筑嵩山阳，行当从结好。山中饶胜境，一览未易了。何时命巾车，共陟云外峤。翻愁筋力疲，不随追勇踔。公诗拟南山，雄拔千丈峭。形容逼天真，解后适其要。藩篱吾未窥，敢议穷阃奥。

神祠斋馆卧耽耽，五鼓星河屡起瞻。剑珮森森趋帝右，衣冠肃肃奉宸严。风传远壑松千树，人拥回廊月一帘。四岳旌幢初会散，晨乌声动庙竿尖。

造物赋象质，于余颇能名。琼瑶琢其骨，冲和擅其清。公生华屋贵，好学从妙龄。才高岂容遏，卓然以文鸣。厚德滋善养，雍容无暂矜。区区草茅人，未必真尔能。家藏三万轴，插架连屋楹。牙签示题目，探赜手不停。微言固澹泊，嗜好如饴饧。祖宗开鸿基，累圣致太平。诜诜既蕃衍，绰绰亦见称。裕陵喜人物，教率从典刑。联翩试文艺，议论参公卿。公材实杞梓，落落非杉柽。愿言勤著书，会当补朝廷。他时树勋业，彜鼎信可铭。

古槐花落小中庭，夜半风来卷叶鸣。颍水先生如尚在，呼儿应问此何声。

收得词场举子身，拂衣高卧傍嶙峋。休言白日壶中胜，且看红颜镜里春。富贵群争虽有路，山林独往岂无人。恐君未识陶彭泽，故约篮舆访采真。

古柏连冈三万株，朝烟破日翠扶疏。投鞭下马得幽径，共谒宾天帝子居。

遗荣少海猛无双，便逐浮丘出帝乡。可笑而今居富贵，亦思高举上苍苍。

江左有豪英，超骧世无伦。妙龄已述作，识造穷天人。儒林老先生，相与为友宾。客来叩治乱，亹亹披霜筠。波澜与枝叶，犹足夸后尘。青衫入仕初，十手争扶轮。孤嘲可敌众，志郁不得信。造物念流落，荐收付洪钧。干将不许就，中昼如有神。七年投炎荒，日与山鬼邻。妻孥各异土，相望同参辰。秋风吹黄茅，八月瘴雾新。回车婴重疠，惸惸无与亲。中原尚杳隔，坟陇怀棘薪。凄凉浯水头，魂逝归无因。精爽竟了了，挽章见情真。流传到京阙，悲读闻缙绅。斯人傥不亡，光华国之珍。彼苍未易晓，三叹鼻酸辛。

念子少年日，豪气吞九州。读书知穾奥，游刃无全牛。当时所献策，考致第一流。论高追贾谊，气胜凌马周。胜理非空文，灼可资庙谋。危根易摇动，谓子不好修。呜呼一齐人，柰彼众楚咻。孔门余四科，士岂一律求。区区事屠钓，崛起为公侯。数奇信有命，君亦忘怨尤。平生所著书，字字铿琳球。子道决不泯，千载传芳猷。

瓶盂客京口，仿佛熙宁末。君方驾扁舟，归来自苕霅。中泠忽相值，倾盖忘楚越。禅挥庞老锋，辩鼓子贡舌。连宵极名谈，江阁倚清绝。扣槛出鼋鼍，时取一笑发。邗沟介淮海，济济多俊杰。良辰苦招要，结好从此设。堂堂紫髯翁，道德冠前烈。风流广文先，烱烱事修洁。老禅魁丛林，冠盖趋杂遝。三豪相继往，墓木叶屡脱。子今复云亡，枯棋愈残缺。相逢旧好间，悲诧那忍说。明年东下船，系缆竹西月。茗奠蜀冈南，弹指当永诀。

主第耽耽冠北城，位居侯伯固尊荣。肯将踏月趋朝脚，来伴穿云渡水行。池上红蕖应渐老，山中紫笋尚抽萌。嵩阳迤逦川原胜，闻说它时卜钓耕。

赤日下西谷，松门敛余晖。萧萧征马鸣，客子来者谁。故人田子方，六月并州归。崎岖千里道，问子来何为。君命不俟驾，讵敢辞炎曦。禅庭梵呗歇，软语同逶迤。梧桐挂凉月，清润含裳衣。人生实萍梗，同附一渺弥。惊风或暂先，波定还相依。昔我在南兖，识君英妙时。轩轩勇气节，凛凛如熊罴。声名固已早，时命殊淹迟。今兹向魏阙，骥足将腾夷。圣君隆至治，谏诤求瑕玼。尝闻至人语，子可补拾遗。一言开尧聪，四海风俗移。无为外重失，蹇谔当自持。赠言古者事，吾岂忘前规。

伟哉中国擅五岳，巍巍崧高据其尊。四时百辟尽朝会，云幢烟盖来追奔。自余众阜何足数，扰扰罗列真儿孙。秋霖乍开原野净，隆曦破海浮朝暾。渊明旷达不事事，胜日结客游山樊。山腰下马蹑风磴，杖屦诘曲跻巑岏。窗经玉女猿鸟寂，石漱飞浏鸣潺湲。长松吟风和哀响，肌肤凛栗凄神魂。行穷绝顶已晡侧，云烟为我开余昏。昂头去天惊尺五，星斗历历俯可扪。超然拟与人世绝，仿佛有路通昆仑。洛阳奇峰三十六，领略并入一眼吞。平生方寸喜壮观，兹游气豁殊轩轩。二豪词笔有余地，请赋杰句留山巅。风流便可付千载，欧梅尹谢相与传。

武陵王郎高韵度，鞍马四方无定住。眼逢泉石便吟哦，咳唾珠玑不论数。我亦悠悠事不羁，浪萍风梗随安之。少室山前古兰若，邂逅便与同襟期。兴来岸帻一长啸，清声激越穿云峤。竹林故事独未泯，人物如君亦高调。秋风猎猎促鸣蝉，归路千山入马鞭。白袍乌袖宜图画，不羡襄阳孟浩然。

帝胄天孙多茂良，似公人物更难方。诗书自负青云器，风月能收古锦囊。科斗雷文陈几席，鳞衣蚁食耀杯觞。都城邂逅倾迟素，崧少归来一梦长。

错莫江云结暝阴，归飞宿翼半浮沉。毫端领略无遗种，想见雍容物外心。蒹葭照雪含余润，古木欃天气老成。山谷不来居士死，何人为子一题评。

经纶志业终不试，晚岁收功翰墨林。偶向僧坊委陈迹，每经风雨听龙吟。

萧然素壁倚枯枝，行路惊嗟况所思。惆怅骑鲸天上去，却来人世恐无期。

南薰门外照初阳，宝马雕鞍从玉皇。千丈雪云开远野，万枝琼树鬭新妆。笔端妙处君先得，老去闲情我未忘。乞与山林资玩好，高悬素壁烂生光。

白云翔太虚，时来傍孤城。超然此荣观，常恐鸾鹤迎。能赋自畴昔，骚人遗典刑。嗣音竟有属，异代逢渊明。挥毫无停缀，临流有余清。光风转洲渚，爽气生轩楹。况复廖常州，吐辞皆正声。跂予浪续貂，坐想徒摇旌。

经纶志四海，龃龉不得申。大裘纵千丈，姑覆洛阳春。

子云草玄时，载酒客常满。君今慕若人，竹户谁来款。

潭潭百尺井，汲引鸣飞澜。惊回午醉客，一漱齿颊寒。

一庵容宇宙，介意安在哉。珍重庵中人，空洞无纤埃。

君家十亭观，棋置宛相望。是中富墨妙，伟哉苏与黄。

扶疏荫佳木，五月风来徐。渊明方偃卧，亦自爱吾庐。

长安贵富人，岁月马上迁。岸巾怡永日，心事独翛然。

南华鉴止水，炯然见须眉。夫子果能定，物岂逃妍媸。

虚室昼生白，清风袭衣屦。圆蒲燕坐人，泠然欲仙去。

王郎英妙年，功名固堪勉。浩然赋归欤，持操真可羡。

道人家住锦溪头，衣裓常含爽气浮。偶踏尘埃经北阙，却寻云水过西州。冰销阴壑兰芽动，柳岸长条春意柔。少室峰前无异路，莫将陈迹苦追求。

造物周千载，真材得豫章。经纶等伊吕，辞学过班杨。德厚倾蛮貊，名高震虏羌。数奇终不偶，难与问苍苍。

博学无前古，雄文冠两京。笔头千字落，词力九河倾。雅量同安石，高才类孔明。平生勋业志，郁郁閟佳城。

少年持国论，不羡洛阳人。抗疏忘机骫，危言骇搢绅。丹衷那有谓，康济在斯民。竟谪江湖去，端居寂寞滨。

初复中原日，人争拜马蹄。梅花辞庾岭，甘溜酌曹溪。梁木倾何速，椿年竟不齐。灵輀向崧洛，行路亦凄凄。

一时英俊附门墉，兄弟从来号两龙。雄辩未饶端木赐，题评肯下郭林宗。精神烱烱风前鹤，操节棱棱雪后松。无复胜游参杖屦，追云弄月更雍容。

群惊投老窜炎荒，瘴雨蛮烟岂易当。焘气内全真自葆，铁心无动亦何妨。海山出处凭谁共，蜑叟追随乐未央。准易著书人不见，微言分付有诸郎。

羽扇纶巾拥帅权，高才大纛拂云烟。初闻父老诵嘉语，绰有风流似昔贤。谪籍数年居瘴海，功名无分勒燕然。空余雪浪斋中石，留与邦人万古传。

当年吴会友名缁，尽是人天大导师。拔俗高标元自悟，妙明真觉本何疑。篮舆行处依然在，莲社风流固已衰。它日西湖吊陈迹，断桥堤柳不胜悲。

德政从来主意宽，奋髯时怒岂容奸。傥逢大事能谈笑，未必风流劣谢安。

峨冠正笏立谈丛，凛凛群惊国士风。却戴葛巾从杖屦，直将和气接儿童。

大河当日决澶渊，横被东徐正渺漫。城上结庐亲指顾，敢将忠义折狂澜。

文登五日召公归，海市奇观与愿违。已蛰鱼龙能再起，人间异事古来稀。

西湖卷葑拓漪涟，十里横吞碧玉天。自谓前身真白傅，至今陈迹尚依然。

临淮大士本无私，应物长于险处施。亲护舟航渡南海，知公盛德未全衰。

画图虽不上凌烟，道德芬芳满世间。辽鹤已归东海去，列仙风骨若为攀。

洙泗芬芳远，高材尚可求。二难俱韵胜，小阮更风流。语款时容接，诗豪未易酬。平生喜人物，邂逅此相投。

寒溪之滨，沙石之窦。产此灵苗，蔚然而秀。有美君子，采持而归。文石相并，滀涵清漪。根盘九节，霜雪不槁。置之幽斋，永以为好。

异哉曲阜几世孙，白玉受性良且温。诗书礼义祖家学，扰扰自余何足论。良辰往往专吟讽，远压曹刘攀屈宋。肯与齐梁作后尘，秋月春花恣嘲弄。我方杖策过西州，指点云山结胜游。已有诏书催去兴，岂宜泉石更淹留。征车晓送登长陌，月没参横河汉白。期君安稳上龙门，不怕临流遭点额。

万事年来即罢休，心萦云水尚追求。草堂早晚投君宿，纸帐蒲团不用收。

菊丛稍稍敷金蕊，荞麦芃芃放雪花。榆柳缭墙苍霭密，谁知中有隠人家。

白头幕府尚崎岖，南亩归休盍早图。滍上山川要佳句，安排风月待相如。

舍南舍北尽云山，此处躬耕有底难。社饮鸡豚好邻里，一杯相属百忧宽。

马蹄逐逐走埃尘，官府宁容自在身。夜宿南溪孔居士，青灯相对话悲辛。

爱君檐外萧萧竹，翠干扶疏一样齐。莫道此君无俯仰，惊风坠雪亦须低。

端居终日少逢迎，佳客时来一座倾。不见诸郎事弦管，幽窗唯有读书声。

肝胆未应分楚越，高曾元共水云乡。爱君善作离骚语，清警殊非俗肺肠。

仲尼道德高千古，老子微言冠百家。余泽风流俱擅美，那云玉树倚兼葭。

吾党从来迹易亲，只缘同是个中人。滍川鱼鸟浑相识，来往沙头肯厌频。

自古山林浪得名，欲要人爵谩逃形。唯余滍上行歌者，独免移文勒户庭。

先生本自负经纶，志在丘园世莫亲。不信请看门下客，尽为金马玉堂人。

尝闻箕颍卧巢由，振荡高风冠九州。欲识当年孔宁极，依稀堪与若人俦。

滍川胜气蔼葱葱，远访先生旧隠风。阅礼敦诗见犹子，故知余泽未终穷。

汝阳介崧洛，郡邑古且幽。出郭才数里，招提据清流。千章郁古木，中有百尺楼。循梯到朱栏，眼接万象游。二豪俱才华，笔力胜九牛。佳辰同览眺，高怀肯悲秋。轩渠发笑语，辽乱惊凫鸥。平生读书要，取用不假钩。想当援毫初，应手如见投。挹子明月光，泠然洗吾眸。

黄花弄色近重阳，山果红梨迥得霜。节物撩人兴不浅，交情如子味何长。终期雾豹栖岩穴，且作宾鸿寄野塘。它日西湖能过我，胡麻供饭煮芹香。

南阳自古夸雄都，山川淑气无时无。中间豪杰相间出，卧龙光武兴王图。有唐昌黎百世士，布衣奋起为师儒。风流异代骨虽朽，余泽尚可濡焦枯。刘郎先子挺奇质，志业文史称乡闾。词场较蓺一不售，掉头便卜溪山居。朋云友月终岁事，挟册教子犹区区。青松寸根手自植，气概今已凌凡株。虬髯龙甲拂天籁，飒若风雨来江湖。悲哉孝思论罔极，新构永与甘棠俱。西州骚人竞与赋，盛事相诧无贤愚。续貂自昔人所诮，诗成出袖增踌躇。

驼裘跃马去翩翩，一舍逡巡箭脱弦。仙事未须穷传记，胜游聊为好山川。穿林络石惊寒浏，缭白萦青对篆烟。惆怅能文二三子，操觚安得共周旋。

涉世伊余实强颜，伤弓困翼尚惊弦。论文已失李太白，采药行寻葛稚川。请置黄公新石研，归磨潘子古松烟。幽窗写就经纶志，它日风云去斡旋。

辋川奇处固难评，眼里瞳人要自明。落落信为霜后操，萧萧那虑世间声。忘言我已输三士，妙曲渠宁羡九成。此去黄尘沙漠底，时时开匣睹余清。

曾台累榭蔚相望，古木连云出缭墙。可但陶朱能计略，须知猗顿亦材良。松风菊露滋清夜，楚舞吴歌奉宴觞。好在诸郎俱挟册，起家儒术未应忘。

涪翁六蓺学，力可当万人。施州亦英特，文武备一身。风味真颉颃，宛然喜相亲。诗坛尝屡战，妙誉倾缙绅。涪翁往播迁，风义颇凋沦。施州奋不顾，伏腊赒且勤。霜雪槁群木，凛然见松筠。施州归夜台，遗编照青春。嗟我独不识，览卷徒悲辛。有子绍门户，飘飘气方振。能文得父风，作语殊不陈。流源日疏凿，岂易量涯津。结庐依通衢，隔墙闹蹄轮。颓然小轩上，息偃全天真。男儿功名志，蠖屈终一申。谁能效急急，俛仰车马尘。涪翁为子名，高意庶可循。

浮云无根蒂，合散不可拘。忽然随高风，千里各须臾。吾生共天壤，出处良亦如。忆昔淮水滨，与君倾盖初。翘翘两弟昆，文彩照冰壶。门阑本世胄，折节胜寒儒。扁舟倚高岸，为我饭伊蒲。清谈落犀麈，鄙吝惊扫除。一别今四载，相忘寄江湖。朅来过汝颍，吊旧投生刍。夤缘访山水，岁晚倦回车。萧萧古寺底，仿佛日已晡。闻君户外音，倒屣迎前趋。胡为乎来哉，吏牒颇驰驱。高材困所役，何似林间樗。清寒凛败屋，猛焰焚枯株。胡床坐相对，气貌温以舒。明朝各异县，那得同蘧庐。无烦叹离索，且尽一笑娱。

高门知积庆，堂上有诸郎。礼乐非童子，诗书见义方。经营羞弱羽，腾踏羡飞黄。富贵由勤苦，五车安可忘。

蜀国奇男子，能文到古人。淳源稽大雅，妙曲和阳春。节物惊摇落，僧坊断四邻。看君新著述，时与短檠亲。

大册雄文未许窥，百篇先读海陵诗。疲驽伏枥空骧首，飞兔流星作么追。

恒山道人弃妻孥，坏衣祝发从浮图。爱缠欲网岂易脱，慧剑划断真须臾。飘然云水出乡国，力学生死来东都。心猿意马就羁束，肯逐万境争驰驱。回看旧事真一梦，清渭浊泾良自殊。楚山岁晚俄邂逅，雪屋对语依圆蒲。劝子南游下吴越，小航短棹寻西湖。我家住处湖岸北，如椽翠竹森千株。竹间扣扉试访我，定有猿鹤声相呼。

俄顷风云变物华，撒盐飞絮鬭轻花。只应陋巷无贫者，玉户瑶阶共一家。

挟风穿箔打窗纱，窗里人看窗外花。喷玉流珠君岂羡，从来自是五侯家。

荒园古堑雪溟蒙，细竹枯条共一丛。寒雀喧饥正无赖，输他孔翠食樊笼。

樊笼得食暂时优，身世经年类楚囚。何似东阡与南陌，暖风晴日恣遨游。

缭墙千堵气雄深，小构亭亭出数寻。刈获一空云水白，阑干注目见遥岑。

玉秀兰芬好弟昆，时来挟册视田园。囷场古木千章合，仿佛秦人避世村。

内乐名庵谁所择，涧上文人题榜额。想见风流庵内人，定匪纷华域中客。纡朱怀金何足夸，箪食瓢饮真生涯。了无忧患到心境，得失鸡虫良可嗟。

草木助盘餐，纷纷固多品。精英唯竹萌，香软独楮菌。杞菊于其间，甘清有余韵。达人忘口体，道德自滋润。天随与东坡，风味实相近。穷通均一致，了不见喜愠。春苗共采撷，秋英配兰纫。后先属文词，金声而玉振。李子妙穷经，屡遭有司摈。奔军未云怯，再举当决阵。开轩植杞菊，澹泊守定分。回头语世俗，未用诮饥困。二豪勉跻攀，孔圣故许进。长卿亦何人，区区能慕蔺。

汉唐夸汝南，豪杰不胜数。山川有灵蓄，郁郁久不吐。迩来见潘子，秀色实眉宇。是家贤伯仲，学术本邹鲁。他时俱特立，肯与哙等伍。浪为叶城游，邂逅得晤语。异乡逢岁晏，越鸟思南举。江湖结后期，细与论今古。

四溟凫雁集天池，十目先看俊翮飞。养气有余吞大敌，穷经无缪识玄微。尘埃旧服辞阿緆，雨露新袍授楚衣。拜命还家春尚好，桃花流水涨渔矶。

渊明未挂冠，志已蹈方外。何时辞五斗，散发从傲睨。闲中气味好，至乐无与对。黄香识君心，机事劝早计。古来轩冕事，端受外物制。有如缠蔓瓜，讵肯脱根蒂。一朝秋风至，零落惊溃溃。佚老得天和，晚景期百岁。超然闾里间，高风邈难继。

豫章山川足灵气，天与四时滋万汇。翘然双干秀一门，儒释殊科道无异。一操经术游广文，一事瓶盂寻祖意。功名生死两俱彻，论报君亲各无愧。上人余力擅风骚，三昧何妨间游戏。穷愁肯学郊与岛，高瞻已能追晋魏。文章妙处均制馔，不放咸酸伤至味。少陵彭泽造其真，运斤成风有余地。眉阳老人文所宗，此语得之吾敢秘。斯君向上踏玄关，奔逸绝尘那可跂。

淮海衣冠盛，门阑占一时。朝廷矜棣萼，人物得熊罴。暂倚轩裳贵，还随舟壑移。新阡埋玉树，黄雾惨余悲。

王畿初作邑，终日坐鸣弦。雅量能知变，平戎在未然。裕陵俄识拔，鹏路遽腾骞。二十年间事，凄凉付逝川。

逸气凌崧华，高标蔼搢绅。经纶真汉将，谈笑却胡尘。白首遭微谴，青云阻要津。功名关造物，一语未能陈。

伯仲持哀日，余方倾盖初。炷香翻贝叶，酌茗饭园蔬。一作邗沟别，空传桂岭书。升堂揖遗像，回首意何如。

彼美荆岑玉，斯人实可俦。眉间见和气，皮里识阳秋。夫子常称德，蓬山素并游。一官虽不寿，抚己亦何羞。

笃学谁如子，穷经志亦勤。干将曾未试，宝气已沈沦。天远终难问，眉酸谩自颦。伫瞻兰玉秀，褒及墓中身。

高栋曾轩何用为，此轩虽小景无遗。惜当麦垅堆青日，不见波涛卷雪时。眼底衣冠多邂逅，胸中贵贱少参差。问君卜筑隋堤上，几见春光上柳丝。

百尺苍崖底，蒙泉自我名。滀涵滋造化，汲引绝亏盈。碧甃深仍固，朱栏小易成。殷勤中夜月，长与照澄明。

夜半秋江不见人，翠荷擎出露华新。江神水仙来共饮，一掬遗我生精神。

从来疑造物，无处识其真。好月难终夕，名花不尽春。青灯空照室，白{叠毛}谩遗巾。泣血怜慈母，悲酸动四邻。

雅构何幽眇，真宜邃隠名。朝云半峰秀，夜月一帘明。终岁尘痕少，无时爽气清。炷香翻贝叶，安稳老余生。

岧峣画栋与云平，一派寒流玉镜清。三岛胜形方足拟，千钧笔力始能名。鸥翻翠霭光中去，山倚朱栏静处横。令尹政闲勤把酒，风流未减谢宣城。

鸟声鸣春春渐融，千花万草争春工。纷纷桃李自缭乱，牡丹得体能从容。雕栏玉砌升晓日，轻烟薄雾初冥蒙。深红浅紫忽烂熳，如以蜀锦罗庭中。姚黄贵极未易睹，绿叶遮护藏深丛。露华膏沐披正色，肯事夭冶分纤秾。从来品目压天下，百卉羞涩莫敢同。清浄老禅根道妙，即此幻色谈真空。上人封植匪玩好，庶敬先烈存遗风。遨芳公子应未耳，且乐樽俎怡歌锺。

怀素高闲世罕追，君今端与若人期。龙蛇落纸惊飞电，心手相忘岂所思。骥子神驹天与俊，朝燕暮越足难羁。超然遽作双溪别，肯学纷纷儿女悲。

吴会溪山总可怜，此堂雄览独能全。银河两派来天上，黛色千峰落槛前。樵斧声沉苍霭里，钓竿人立白鸥边。多才李贺知无敌，妙句行看陋众妍。

吾生出处异周颙，猿鹤休惊蕙帐空。木笋荐盘非世味，胡麻供饭古人风。时翻贝叶千行偈，战胜诗魔五字功。杖屦傥来偿素约，与君同尽此生中。

身世从来薄所营，晚归丘壑更忘情。随眠烦恼何曾有，无树菩提本不生。布袜青鞋供我老，月溪沙路恣经行。细炊云子斋厨饭，要配香芹碧涧羹。

双溪秋色最关情，想见登临爽气生。木落草枯山自瘦，潦收沙白水偏明。眼中旧事烟云散，箧里新诗早晚成。来岁如今好时节，看君高步蹑鹏程。

太古淳音久已亏，多君妙指善医治。高山流水意虽在，白雪阳春和者谁。不放惊飚侵涧户，只容明月侍帘帷。满堂宾客俱倾耳，共失芙蓉漏转时。

御城东畔听鸣珂，公子当年为我过。论议凛然无两可，文章妙绝具三多。情亲意合方倾倒，云散风流欲奈何。傥附南鸿寄消息，吾今踪迹閟岩阿。

桃李韵粗俗，江梅清独妍。幽姿有时睹，如揖姑射仙。从来丹青手，默数三四贤。徐熙擅江左，赵子名西川。中间复谁何，绝特推老边。风流迨兹泯，范子俄超然。迺知苕霅胜，秀气常回旋。斯人非画师，势利不可镌。兴来即挥毫，游戏三昧前。一枝岂易得，答子能拳拳。横斜有余态，肌粉含霏烟。我来玩几席，叹赏徒留连。恨无处士诗，二妙相并传。

生前不用惊毁誉，身后何须千载名。处顺安时真旷达，本无哀乐动幽情。

吾道日凋丧，末流殊可嗟。师门互开辟，学者如泥沙。欲求超然姿，驽厩搜渥洼。子初为儿童，岐嶷众所夸。长能游学海，宛转穷津涯。谁知蓬蒿底，忽睹挺生麻。向来挈瓶盂，同我栖烟霞。朝昏事禅悦，神观静不哗。子今未三十，涵养滋根芽。行看觉苑中，绰现优昙花。

朱轮千骑拥郊坰，政暇寻山固有名。眼接青苍心已喜，身经旷野路尤平。潮吞浦溆浑如海，蜃吐烟云谩作城。欲访真仙迷紫府，空端依约步虚声。

吴楚封疆一望间，时平无事可相关。乐天标致元非俗，灵运襟怀本爱山。蜡屐斜穿横岭上，角巾相对野僧闲。扁舟却恨南来晚，胜事风流不预攀。

公子居闲厌华屋，一官江海辞羁束。端能有志学渊明，数板垣墙营小筑。榜名容膝雅所宜，寄傲南窗聊自足。祖宗承平逾百年，胄绪蕃衍如云烟。敦诗阅礼不胜数，人物似君尤卓然。论文讲蓺未易料，虚己下士常折旋。忆昔初逢大梁下，风味向人如倒蔗。苦遭猿鹤促还山，回首相望惊百舍。谁言江路渺云涛，一舸春风重命驾。

吾闻终南山，郁茀参斗牛。其下多贤豪，学术贯九流。公生实异禀，气夺河汉秋。妙龄升广文，岐嶷压上游。登科三十年，仕宦真悠悠。功名信有命，富贵岂力求。迩来居海上，未解锺仪囚。高怀素闻道，对客忘咿嚘。相懽固倾倒，不可即掉头。今我来自东，邂逅欣绸缪。新诗激谬懦，词力劲且遒。恍如开武库，左右森戈矛。便当偃旗鼓，罢战为良谋。与公从逍遥，放浪追子休。

参军暂辍簿书忙，为我聊开古锦囊。玉骨已能含秀气，珠玑那解不辉光。王孙挟策真难事，妙质如君岂易量。它日雠书天禄阁，声名端可继刘郎。

招提岑寂古城隈，海雨江风日日来。但觉园林芳意尽，不知红紫为谁开。花飞南陌浑空柳，绿染中庭半是苔。有客冲泥能过我，笋舆驼褐夜深回。

骚人久无闻，风雅日浸衰。汀洲空兰芷，憔悴无芳姿。参军妙述作，鲍谢相并驰。明珠不自耀，光彩閟陆离。聊因五斗粟，暂寄东海湄。官身虽簿领，游刃能一麾。寥寥古寺空，转砌春日迟。闭关时却扫，寂寂下书帷。唐虞悉观览，百氏了不遗。论文慎许可，纪律严自持。昨朝发新咏，落语皆瑰奇。世无杨德祖，讵识黄绢词。

丛芳依小院，妙色发纤秾。绰约宜朝露，温柔怯午风。兴随懽宴尽，事逐断云空。应待酴醾放，招携更与同。

堪爱君家小凤雏，炯然眉目照冰壶。他年足逸诗书圃，翰墨场中千里驹。

邦人莫讶气如虹，生长皇家富贵丛。陶写年华樽俎外，吟哦风物笑谈中。伶伦奏曲千般巧，锦彩缠头一样红。琴瑟献酬还可乐，牵衣儿女复相同。

雨洗高梧爽气浮，鸣蝉相唤作新秋。翻空白鸟一行去，目送冈峦欲尽头。

瓜花零落豆花繁，秋入隋家旧苑看。水调遗音今寂寞，空余坏道泻哀湍。

潦水初收古涧清，小桥斜倚数鱼行。神林社日传箫鼓，秋稼如云岁有成。

枯榆偃蹇若苍龙，影占荒郊半亩宫。下有牧羊双稚子，卧吹芦管对西风。

小凤团笺已自奇，谪仙重扫岁寒枝。梢头余墨犹含润，恰似梳风洗雨时。

墙角风欺竹影斜，数声啼尽欲栖鸦。重门已闭断还往，独卷疏帘看月华。

尝闻李谪仙，饮酒兴无尽。醉来卧空山，天地即衾枕。当时放迹奇，流俗不可近。君今外形骸，与世不拘窘。寸心合虚旷，万事一以泯。开亭向幽圃，朝夕事醉寝。茅檐落日欲醒时，起对婵娟拂瑶轸。

市朝尘土污人衣，远忆云山便赋归。溪水绕门秋欲晚，苕花漠漠鹭鸶飞。

咸平处士风流远，招得梅花枝上魂。疏影暗香如昨日，不知人世几黄昏。

风约乱云归陇首，角催明月出波心。

浩瀚霜风刮天地，温泉火井无生意。

但看黄鹤山顶云，化作白龙潭上雨。

堕杳霭更上，迎晖亭徙倚。

