奥域灵区存物外，独标台岭为绝槩。掩胜潜奇列作屏，堆青写碧深如黛。彤霞暖影生岩壁，香桂茂阴笼藓石。赤松子也浪虚闲，白道猷兮太轻掷。曹溪有叟归其中，风从虎兮云从龙。乘兴正值二三月，坐断还依千万峰。花飞飞，日迟迟，清飚{风弗}{风弗}吹无时。玲珑八面自回合，峭峻一方谁敢窥。窥来须得乾坤眼，照古腾今谓非间。若能此去副全提，开发人天有何限。

常爱裴相国，式芳尘，断际高风慕要伦。拟欲事师为弟子，不知将法付何人。常爱李相国，垂列星，药峤深源宅性灵。我来问道无余说，云在清霄水在瓶。缅想当时二台辅，出镇藩维访诸祖。寥寥浮幻轻百年，落落宏规照千古。今闻仙都贤太守，入政褰帷声浩浩。英佐一一分化条，文经武纬亦难讨。远远笺函飞乳峰，选开士兮恢吾宗。觌夜光非震沧海，聆正音岂玩焦桐。徒夸麟龙，自西自东。应排罔象得象，必须觉雄让雄。今既塞请，还也奇别。茫茫普热，纷纷下雪。倒流四河，载发枯枿。卷舒立方外乾坤，踪横挂域中日月。黄头碧眼知未知，去去凭谁继清绝。

古有焦桐音，听寡不在弹。古有阳春曲，和寡不在言。言兮牙齿寒，未极离微根。弹兮岁月阑，未尽升沉源。少休几坐花木落，庾岭独行天地寛。因笑仲尼温伯雪，倾盖同途不同辙。麟兮凤兮安可论，许兮巢兮复何说。秋光澄澄蟾印水，秋风萧萧叶初坠。送君高蹈谁不知，如曰不知则为贵。

君不见，鹫峰胜集，百万茫茫等闲过，坏衲之外皆清堕。君又不见，熊岭孤运，岁月索索艰难生，深雪之中有一个。宛转流落千余年，危分崄布空平阗。弁龙蛇兮眼何正，擒虎兕兮机不全。石窗四顾沧溟窄，寥寥不许白云白。掣断金锁天麒麟，高举铁鞭击三百。犹轻舍，争知也，别有七星光鬭射。风前把欲赠行人，将报不平遶天下。

松不直，棘不曲，谁笑卞和三献玉。经天纬地太无端，迈古超今亦轻触。靡羁束，何必云，素范还还，真规复复。栴檀叶落香风清，千里万里长相逐。

黄梅散席三百载，续焰联芳事空在。宗兮派分生异端，花兮叶兮太烦碎。韶阳间出多慷慨，权要雄雄曾绝待。曲木据位知几何，利刀翦却令人爱。近还有个披老衲，楚甸横身风飒飒。鐡作一寻非等闲，壁立千仞须摧蹋。报君知，江南江北徒累累。鳌转海运兮纤鳞片甲，雷奔电驱兮寸毫尺牦。斯言勿谓存规矩，平不留兮险非取。周行独立如便休，谁振宏纲照千古。

春雨如膏，春云如鹤。忽此忽彼，乍休乍作。枯荄离离，维风太迟。幽石片片，辽空亦危。一花五叶兮不相似，独孤明兮还自知。还自知，历魏游梁徒尔为。

白云无羁，泠淡清奇。雪格未可，鹤态还卑。垂天沃日兮似结不结，为雨从龙兮后期必期。噫，悠悠忽尔春风吹，南北东西唯我知，谁知菡萏峰前布影时。

万卉流芳，不知春力。岩畔涧下，蹙红皱碧。乘兴复谁同，孤踪远雠敌。君不见五百圣者导雄机，灵峰晦育深无极。寒山老，寒山老，随沈迹，迢迢此去须寻觅。花落花开独望时，记取白云抱幽石。

深岩寂寂披兰芷，碧雾红霞映流水。空生别我期未期，绝域殊方拟轻拟。堪笑归岭南，奔驰何鄙彼。危急乱抛下，尽云提不起。伊予本自不将来，相送奚凭挂唇齿。旻禅客，旻禅客，师子子，应须落落存终始。君不见古人有言兮，扑碎骊龙明月珠。大丈夫到如此，行行不用频弹指。

八纮云静明寥泬，夜永松堂对寒月。凋残片叶坠虚庭，泠寂何人立深雪。因忆钱唐郜禅者，十载岩栖曾未下。分飞谁谓绝相同，远念冥冥欲奚写。忽闻赴请之仙都，声光蔼蔼登清途。孰云天骥骤方外，自笑大鹏离海隅。乾坤窄，乾坤窄，湛卢潜射斗牛白。茫茫无限未归人，到必为时除点额。

云萝杳杳藏岩曲，碧叠清飞冷相促。瘦藤轻衲休便休，短焰残芳续何续。禅家本自冥羁绊，洲渚园林曾不惮。十影神驹立海涯，五色祥麟步天岸。君看取，君看取，匝地茫茫有谁举。瓴甋频磨如未回，为吾深忆卢公语。

名之基，实之蒂，深兮固兮宛相继。古之名也在希声，今之实也同浮翳。子州善卷之流也，尧驱舜驰让无暇。归兮归兮归不归，到头未出冥冥者。吾徒孰谓标奇绝，动静凭君试甄别。叶零零兮秋暮半凋，花片片兮春暖齐发。暹禅老，暹禅老，意曾高。旷排沽待，忽致讥褒。天人列请兮屡轻笑，祖佛位卑兮还拟逃。我恐逃之逃不得，大方无外皆充塞。茫茫扰扰知何极，八面香风惹衣裓。

吴山碧，楚江碧，吴楚悠悠兴何极。一寻寒木自为邻，三事秋云更谁识。乾坤不是无知已，玉石休云辨真伪。待时沽誉漫沦生，晦迹韬光亦何意。春风急，春风急，八骏奔驰追不及。南北东西把定时，为君直上孤峰立。

厇诉金毛师子子，栴檀林下青莎里。置也置也威自全，一出六出眉剔起。非拟拟，知几几，星流不问三千里。天外风清哮吼时，为君吸尽西江水。

岩窦宵寒拥山帔，月高古木霜禽睡。西庵禅者来扣门，别我凌晨下层翠。欲留不可留，写意不及意。屈眴迢迢安足云，花偈联联太容易。君不见刘阳叟，绝希冀，送人只道无他事。行行会有知音知，何必清风动天地。

海山孤僻非蓬岛，雾泠云深松桂老。有客凝冬何太高，巨野宵征苦相讨。岩房杳杳凌寒空，冰霜落落分谭丛。谁云百城沉古月，自笑八面生清风。俄然别我还归去，惠理之徒望回驭。重重无尽楼阁门，到必为时略轻据。

衲卷残云，风高绝邻。倚天照雪，堪抗要津。八纮极目兮春山若黛，九野纵步兮汀草如茵。三十四老未轻识，澟然方外奚相亲。

霜叶凋残，岩风凛寒。彼之禅老，忽下崇峦。衲有云兮曾卷未卷，琴无弦兮解弹不弹。迢迢既行，宜聼斯语。明暗路岐，生死洲渚。而今而后知不知，頺纲委地凭谁举。

春色依依，袭尔原草。春风浩浩，拂我窗牖。念此分飞，赠无琼玖。片片乱飘岩上梅，条条纵舞溪边柳。澄禅澄禅听斯言，古也今也行路难。知之者石火星流未急，不知者龙骥步骤曾寛。看看，孰云平地起波澜。

少林风规，何太萧洒。笼古罩今，睥真睨假。谁云发机射虎，自笑品类观马。剑客茫茫不要呈，甑人往往须擒下。俦禅俦禫，峥嵘象驾。

正法眼，绝尘沙。二三四七，水月空花。千灯续焰曾间，五叶分披未葩。君不见卷席百丈，掩耳丹霞。龙行虎步争孤立，尽同云雨去无涯。文禅文禅，腾焕吾家。

曹溪流，非止水。一点忽来，千波自起。直须钓鳌钓鲸，莫问得皮得髓。君不见石头有言兮，圣不慕他，灵不在己。成禅成禅，谁家之子。

我年老大，心力衰微。赠别无语，冥同振飞。因思古之送人有言，吾不知其殊途同归。独爱新丰，曲腾清辉。寸草不生千万里，出门春色共依依。

宝非宝，日杲杲。上上机，无处讨。赤水求来何太狂，荆山觅得苦相恼。不恼不狂排夜光，险恶道中为津梁。

道之冥机，一何相守。汝竞光阴，我亲蒲柳。毋厚弁之夺席，毋薄愚之诵帚。深思彼伐木丁丁之声，照古照今兮宜善求友。

春雨蒙蒙，春风{风弗}{风弗}。动兮静兮，匪待时出。云霞闲澹作性，金鐡冷落为骨。知我者谓我高蹈世表，不知我者谓我下视尘窟。道恣随方，情融羁锁。紫栗一寻，青山万朵。行行思古人之言，无可不可，南北东西但唯我。

黄金为骨松为姿，道高曾鄙天人师。有言遗我千古奇，无人知，石虎吞却木羊儿。

谁当机，举不赚，亦还稀。摧残峭峻，销烁玄微。重关曾巨辟，作者未同归。玉兔乍圆乍缺，金乌似飞不飞。卢老不知何处去，白云流水共依依。

石本落落，玉自碌碌。古之今之，一何{斯/言}速。师子不咬麒麟，猛虎不食伏肉。君不见洞庭孤岛烟浪深，木马追风有人识。

极目生晚照，溪云偶成朵。大朴曾未分，青山自唯我。

极目生晚照，远树笼微阴。谁知清浅流，别有沧海深。

极目生晚照，幽情眷兰芷。白蘋叶里风，不在秋江起。

极目生晚照，步影何迟迟。归禽古木中，相对频相窥。

极目生晚照，蓬莱匪仙境。钓得十二鳌，重来谢孤影。

一住翠峰顶，两见溪草绿。不知朝市间，几番生荣辱。萧条岩上云，冷淡水边竹。报谁归去来，向此空踟躅。

常忆在庐山，随时寄瓶锡。五百与一千，聚头同遣日。猿攀影未回，鹤望情还失。教他王老师，痴钝无处觅。

时雨洒如膏，万卉皆滋益。枯根甘自休，也似春无力。耕夫晓尚眠，蚕妇夜多息。从兹家业荒，共落风尘迹。

金阙路曾遥，行行直开泰。石房云未闲，杳杳若相待。高踪逾履冰，何人不倾盖。早晚承帝恩，再卜林泉会。

春云情既高，片段飞虚碧。去留机未消，今古望还积。澄澄天影回，杳杳地形直。别夜共相思，谁栖此泉石。

夏云多奇峰，乾城冷相映。借问诸禅僧，那个堪凭定。乾城高锁月，夏云欲为雨。若谓非全功，子细看规矩。

空岩暖律回，极目望还普。数点方外云，几处人间雨。寥寥沧海月，依依少林祖。去必示劳生，清风立千古。

雨从何来，风作何色。龙门万仞，曾留宿客。进退相将，谁遭点额。

风作何色，雨从何来。不用弹指，楼阁门开。波波棱棱，南方未回。

松风清未休，水月淡相对。去来非等闲，必许孤云会。

三三九九八十一，一一观风随召出。千古有谁同共知，一毛师子众毛毕。

九九八十一，大勋不竖赏。若谓无詨讹，金刚曾合掌。

空岩清夜坐，藓径积深雪。瞑目思古人，彻曙落残月。童敲石磬寒，猿挂枯枝折。杳杳无限情，分明向谁说。

边雁影邪，寒蝉声速。乘时毳流，远别岩谷。林惊一叶兮微风触袖，水肃百川兮片月在目。因忆象骨老师曾送人，行行不谓抽金镞。

晓天云静浓霜白，千峰万峰锁寒色。骊龙失珠知不知，无限平人遭点额。

春风何萧萧，和雨复兼雪。坼花功未深，偃草势曾烈。毗城痴爱老，怯寒对清拙。襄岩影响士，难御同孤劣。鳌峰人不来，柴门亦休闭。松头栗鼠下，时把藤床啮。庭际霜禽归，屡啄雪钱缺。一旦春风息，暖日生林樾。幽径磐百上，拄筇行且歇。无弦兮莫弹，有语兮存舌。冷落流水声，古之若为说。凋残早梅树，今之若为别。俯仰身力轻，翻忆春风切。为吾吹却尘，欲革分岐辙。为吾吹却云，欲问辽空月。不知天地间，堪为谁交结。

大雄孤顶曾遐举，偏索诸方谁敢拒。乳窦峰前捋虎须，再得完全又归去。

古策风高瓶浪阔，春云片段分清绝。金盆后夜孤顶寒，去去谁同落残月。

择木有灵禽，寒空寄羽翼。不止蓬莱山，冥冥去何极。

栴檀叶落雨初歇，天外风清亦何别。后夜莲城溪月寒，孤光谁共倚寥泬。

石径通岩窦，引步藏欹侧。蓬莱人不来，扫尽苍苔色。

飞瀑千万层，五月状冰雪。将期云雾开，永夜对孤月。

霜花一镊中，玉童摘未摘。斯言如不闻，千古动愁色。因忆商山吟，在乌如在白。

咄咄休强名，刍狗亦为累。寂寥金粟身，曾未求诸己。

陕府鐡牛却知有，春秋几几成过咎。一身还作二如来，黑白不分辨香臭。

天地不仁，万化蠢蠢。若谓非缘，竹何从笋。发兮髪兮，黑白是凖。

雪水遶松槛，迟迟结清浅。病眼时懒开，幽情况难遣。故人久相别，飞文屡惭腼。仰谢十二峰，分照月如翦。

霜竹凝寒携九节，铜瓶浪锁千溪月。天上人间不自知，行行谁共分清绝。

岩桂风清香露滴，定起高秋映虚碧。断云不是归帝乡，飞落人间有谁识。

门外春将半，岩冰暖有声。玄沙曾未到，虚得偃溪名。

门外春将半，青青野色分。桃花开欲尽，无处觅灵云。

门外春将半，群芳鬭盛时。邻家有庭柏，诸祖共相知。

门外春将半，幽禽语共新。宝陀岩上客，应笑未归人。

胜游生末迹，杳自狎时群。卷衲消寒木，扬帆寄断云。曙瓶花外汲，午磬浪边闻。别后石城月，依依远共分。

知方流古意，云树别诸邻。月不澄微水，山应立是尘。静空孤鹗远，高柳一蝉新。欲究劳生问，归思莫厌频。

不见古君子，因循又隔秋。浮生多自掷，好事更谁留。碧𪩘高沉月，寒云静锁楼。宗雷何处是，白鸟下汀洲。

海国浮轻檝，悠悠兴未阑。草随春岸绿，风倚夜涛寒。沙鹭宜相狎，霜蟾望更寛。河声西聼日，谁得共云端。

乘兴携多士，迟迟傍水𣸣。春山不在目，啼鸟共谁闻。片石寒笼藓，残花冷衬云。只应融老辈，庵际境犹分。

五六皆名出，飘花独见稀。若教同一色，还似负群机。玉马犹空说，铜驼转更非。争如千万里，相对共依依。

荷策来寻我，泛舟思旧山。不知何处月，相照在深湾。风助秋涛急，云兼野树闲。到时如请益，先忆赵州关。

大禹不知凿，来源亦自成。色应邻众白，声合让孤清。远势曾吞海，飞流未喷鲸。灵槎如可泛，天派问归程。

荷策下丹嶂，纷纷雪正飞。浮生谁未到，旧国自重归。云背猿声断，天遥鹗影微。莲城古风月，又得振清机。

雪霁莲峰顶，孤禅起石床。向时机自绝，异域路空长。啼狖冲寒影，归鸿见断行。后期无定迹，烟水共茫茫。

重林冥坐久，引望复迟迟。烦暑未消日，凉风来几时。天云飞积火，岩溜散垂丝。欲拟相寻去，浮生已共知。

客从远方来，遗我径寸璧。中有四个字，字字无人识。清涵鲸海寛，冷射蟾轮窄。今朝呈似看，请道末后句。

觌面相见，不在多端。龙蛇易辨，衲子难瞒。金槌影动，宝剑光寒。直下来也，急着眼看。

对扬殊特本同参，谁自辽空强指南。今古不存师弟子，一轮秋月印寒潭。

麟龙不为瑞，草木生光辉。三尺一丈六，且同携手归。惭尔惩世师，巍巍何巍巍。

印空印水印泥，炳然字义还迷。黄头大士不识，敢问谁得亲提。

印泥印空印水，匝地寒涛竞起。其中无限麟龙，几处争求出嘴。

印水印泥印空，衲子不辨西东。拨开向上一窍，千圣齐立下风。

劫火曾洞然，木人泪先落。可怜傅大士，处处失楼阁。

德云闲古锥，几下妙峰顶。唤他痴圣人，担雪共填井。

祖佛未生前，已震涂毒鼓。如今谁乐闻，请试分回互。

宛转复宛转，真金休百炼。丧却毗耶离，无人解看箭。

翠羽立高枝，危巢对落辉。碧潭千万丈，直下取鱼归。

潦倒云门泛鐡舷，江南江北竞头看。可怜无限垂钩者，随例茫茫失钓竿。

一叶飘空便见秋，法身须透闹啾啾。明年更有新条在，恼乱春风卒未休。

六合茫茫竞不知，灵山经夏是便宜。虚堂夜静无余事，留得禅僧立片时。

清光欹月不相饶，堆积虚庭卒未消。为瑞为祥也难得，不知谁解立齐腰。

把断重津过者艰，擎扠须信髑髅干。藿山到后知端的，同死同生未足观。

竿木随身老作家，逢场作戏更难加。谩人谩我无人会，水长船高眼里沙。

本无迷悟数如麻，独许灵云是作家。借问偏参诸祖客，不知何处见桃花。

义列缘生笑未闻，孰呈布鼓向雷门。金刚鐡券诸方问，报道三千海岳昏。

玉转珠回祖佛言，精通犹是污心田。老卢只解长春米，何得黄梅万古传。

霏霏梅雨洒危层，五月山房冷似冰。莫谓乾坤乖大信，未明心地是炎蒸。

雨过云凝晓半开，数峰如画碧崔嵬。空生不解岩中坐，惹得天花动地来。

牛头峰顶锁重云，独坐寥寥寄此身。百鸟不来春又过，不知谁是到庵人。

图画当年爱洞庭，波心七十二峰青。如今高卧思前事，添得卢公倚石屏。

踞地盘空势未休，爪牙何必竞时流。天教生在千峰上，不得云擎也出头。

居士门高谒未期，闲隈岩石且相宜。太湖三万六千顷，月在清波说向谁。

休向千峰过好时，白云高卧趣还卑。涂中无限未归客，不待相依更待谁。

七百甲子老禅和，安贴家邦苦是他。人问西来指庭柏，却令天下动干戈。

千圣灵机不易亲，龙生龙子莫因循。赵州夺得连城璧，秦主相如总丧身。

太古清音发指端，月当松顶夜堂寒。悲风流水多呜咽，不聼希声不用弹。

帆挂澄江雨霁时，绿铺春岸草离离。定乾坤句轻相送，逢著知音举向伊。

孤云徒自类行踪，高指金华思不穷。日暮轻帆映秋色，沙禽啼断一江风。

婺溪烟景称生涯，轻泛兰舟意未賖。八咏清风好相继，碧云流水是诗家。

太白峰前旧隐基，杉松寒翠滴无时。经年抛却又归去，再聼岩猿祇自知。

选佛选官应在我，难兄难弟不唯他。汀花岸草芳菲日，远远清风争奈何。

春风吹断海山云，别夜寥寥绝四邻。月在石桥更无月，不知谁是月边人。

本是钓鱼船上客，偶除须髪著袈裟。祖佛位中留不得，夜来依旧宿芦花。

拾翠寻芳烈夜灯，芦芽穿膝笑无能。飞泉泠淡与谁聼，空落断崖千万层。

路岐长草带青青，云片相兼野思生。多谢春风莫吹散，等闲为盖赠君行。

莎萝雨滴苍苔痕，前峰后峰啼断猿。携筇别我下层翠，何处静敲仁者门。

古松吟遶石磷磷，汤惠休辞岂易闻。红叶写成藏不得，暮风吹断碧溪云。

飞泉列岫压穷野，冷碧寒青光鬭射。片云片石何太高，为谁留在长松下。

古藤枝，寒索索。方倚靠，又拈却。海阔天遥非等闲，风前曾共孤云约。

瘦藤春云深，天涯去无侣。时笑野泉声，似共流莺语。落落风规今古情，相逢会有知音举。

永夜潜思槁木身，蓬仙门馆渐经旬。虽干清政为高客，争奈白云无主人。岩泻瀑泉机未息，雨零寒叶梦犹频。此时贤宰容归去，古像焚檀祝有因。

凉飚新叶坠岩阴，禅起高秋别翠岑。孤月冷光清有兴，断云闲影合无心。瓶分吴浪情何极，钵化膺门道更深。好是却回旧房日，倚栏同看橘铺金。

平旦寅，朕兆之前已丧真。老胡鹤树惭开口，犹举双趺诳后人。

日出卯，万国香花竞头走。邯郸学步笑傍观，岂知凶祸逐其后。

食时辰，大向那堪列主宾。维摩香饭本非设，怪他鹙鹭独生瞋。

禺中巳，荆棘园林遍大地。南北东西卒未休，金刚焰复从何起。

日南午，寥廓腾辉示天鼓。郁头蓝已定全身，何假周行夸七步。

日昳未，碧眼胡来欺汉地。九年计较不能成，刚有痴人求断臂。

晡时申，急急逃生路上人。草鞋踏尽家乡远，顶罩烧锺一万斤。

日入酉，室内覆盆且依旧。尘尘彼彼丈夫儿，井中之物同哮吼。

黄昏戌，寰中不碍平人出。瓦砾光生珠玉闲，将军岂用驱边卒。

人定亥，六合茫茫谁不在。长空有月自寻常，雾起云腾也奇怪。

半夜子，樵唱渔歌声未已。雨花徒说问空生，高枕千门睡方美。

鸡鸣丑，贵贱尊卑各相守。忙者忙兮闲者闻，古今休论自长久。

岩泉高锁黄金宅，衲卷秋云古标格。离歌谁赠欲行人，偏界同为一宿客。春色依依日杲杲，南北东西好看好。闹市拶笑娇尸迦，草头青点俱胝老。呵呵呵，人间天上不知他。粝竭节有顶门眼，归去清风拂薜萝。

水月拈来作者殊，东西南北谩区区。也知金粟李居士，端坐重城笑老卢。咄。

山万重兮水万枝，堆青流碧冷便宜。筭来免得生遥恨，不在诗情在祖师。

露冕民谣物物成，江山千里古风清。曹溪客是无机者，日在深云听颂声。

苍苍德也亦如斯，政化全归副倚毗。十万人家写春色，不知谁解立生祠。

千尺岩泉喷冷声，草堂云淡竹风清。蒲团时倚无他事，永日寥寥谢太平。

萝龛藓室狎猿猱，忽捧纶言挂紫袍。恩大不知何以报，五云天上望空劳。

故国休言万里程，为官为释且分明。道存不必曾倾盖，俱有清风匝地生。

虎角深藏不待时，全机曾许雪林知。如今百越拈来也，草偃风行是信旗。

千峰影里叶初凋，极望还将慰寂寥。也谓毫端不相隔，秋云秋水奈遥遥。

海峤生片云，有时忽如盖。不挂飞来峰，悠悠拟何待。

白蘋汀是旧家乡，归兴兰舟泛渺茫。日暮沙禽啼欲断，不知谁在碧云房。

甘蔗流苗应刹尘，觉场高发利生因。紫金莲捧千轮足，白玉毫飞万德身。孤立大方资定惠，等观含类舍怨亲。挨星相好中天主，匝地名闻出世人。螺髪右旋仙岛碧，月眉斜印海门新。鸾翔凤舞非殊品，象转龙蟠绝比伦。璎络聚中腾瑞色，花鬘影里夺芳春。慈仪恋望知何极，梵德言辞莫可陈。胸字杳分无量义，顶珠常照百由旬。双林孰谓归圆寂，坐断乾坤日见真。

后得智生功德聚，大悲留演润禽鱼。贯花虽自科千品，标月还归理一如。过量劫应期广布，刹那心合未忘书。四衢道内抛红焰，五欲波中绽白蕖。排斥众魔登寿域，引携诸子下安车。义天星象荧荧也，辞海波澜浩浩欤。违背此恩难拯拔，遭逢末世岂踌躇。闻来半偈须相敩，惜去全身莫共居。飞辩恨曾亏激问，颐幽欣且免长嘘。生生顶奉辉心镜，廓照尘劳信有余。

方袍圆顶义何宣，续焰千灯岂小缘。花雨座前犹滞相，虎驯庵畔尚稽诠。岩栖冢宿难依望，鹤貌云心迥洒然。宝杖夜鸣寒峤月，铜瓶秋漱碧潭烟。名标练若澄諠猾，迹念昏衢警睡眠。林下雅为方外客，人间堪作火中莲。情高不是超三际，道在非同入四禅。浮世勉谁知逝水，深峰甘自聼飞泉。苾𫇴草馥僧祇后，玳瑁盂传古佛先。珍重觉皇有真子，坤维高步列金田。

枕簟云作屏，必固黄金宅。轩窗月为昼，岂止虚生白。麟龙愧头角，雕鹗惭羽翮。庶拟群类心，在寛如在窄。

文柄谁持合自持，忧民风槩乍清羸。禅林草药如为效，愿见皇家急诏时。

圣君鸿业在扶持，日角龙章固不羸。摛藻玉堂归未晚，百花开赴御筵时。

贤才当召试，彪炳对吾君。千古不遗恨，八元应主文。岸花明列斾，天籁拂微云。后夜观垂象，中台位已分。

中峰深且寒，欹接海边岛。松凋不死枝，花坼未萌草。飞瀑吼蛟宫，幽径分鸟道。伊余空寂徒，浮光寄枯槁。冥游天地间，谁兮可寻讨。孤立云霞外，谁兮可长保。兹来仁者来，还称太白老。荷策扣岩扃，重席展怀抱。示我商颂清，休夸郢歌好。报投惭抒辞，难以论嘉藻。

玲珑岩古寺，冠乎明越境。海眼通洌泉，天心耸危岭。尝游兴未阑，遐想神忽凝。彼士真觉雄，相邻不孤迥。吾爱济横流，孰云烦虑屏。吾爱整頺纲，岂止浮根静。栖梧瑞九包，追风骏十影。顾我不争衡，与谁闲鬭茗。乘时既磊落，照世非昏暝。伫为王者师，三千统摩顶。

武陵山水何秘邃，元化功兮不容易。坛曾善卷韬龙光，洞亦桃花副麟趾。仍思昔日吾祖浩浩提纲宗，消息旷断寰宇空。又闻高大舜让公器，祥瑞却生芦苇丛。人由境兮冥道德，境有人兮分玉石。臻禅本自偃殊方，忽向其中诞孤迹。迢迢海甸来寻我，一十二年同冷坐。羽翼抟风今是时，拂尽天云乃飞过。

百草头，何太极，重与禅徒下锥刺。云门俱字好参详，雪峰辊球亦端的。黛非青兮蓝一色，辰锦砂兮敢言赤。紫罗帐里有真珠，曹溪路上生荆棘。还会么，此时若不究根源，直向当来问弥勒。

如何是宾中宾。云满面埃尘，又曰噫。

宾中之宾，少喜多瞑。丈夫壮志，当付何人。

如何是宾中主。云兆分其五，又曰引。

宾中之主，玄沙猛虎。半合半开，唯自相许。

如何是主中宾。云月带重轮，又曰收。

主中之宾，温故知新。互换相照，师子嚬呻。

如何是主中主。云大千捏聚，又曰掲。

主中之主，正令齐举。长剑倚天，谁敢当御。

宾主分不分，颟顸绝异闻。解布劳生手，寄言来白云。

七八既难，直须教透。来不在前，去不在后。麤细自看，紧缓相就。一日圆成呈似君，想得诸方未知有。

六月干江水似秋，片帆高挂岸云收。行行莫谓朝天阙，况倚文星在巨舟。

溪山春色映云袍，爱住隍城意转高。翻笑忘机自安者，不能垂手入尘劳。

红芍药边方舞蝶，碧梧桐里正啼莺。离亭不折依依柳，况有春山送又迎。

祖域高亲日未央，家林归去意何长。旧交不识初相见，曾振沧溟夺夜光。

石桥云瀑冷相侵，藓径萝龛入更深。却羡搘筇远归去，半千尊者是知音。

百越江山冠九州，如屏还愧谩相褒。惠休此去多吟赏，嬴得清风价转高。

乘兴飞帆别翠峰，水光春静冷涵空。到人若问曹溪意，祇报卢能在下风。

禅石飞流溅碧莎，利生还喜下云坡。途中若立三千客，剔起眉毛不在多。

栴檀林里振金毛，四顾清风拂几遭。曾许全威作云雨，不知何处是尘劳。

云衣轻拂下层峦，松桧生风触袖寒。谁问亲游乳峰意，百千年后与谁看。

碧岫层层列杳冥，涟漪环遶贲寒青。韬藏未识古君子，空仰嘉声过洞庭。

五色祥麟白月轮，乘时应不念离群。松根石上未归日，谁看暮山飞断云。

远远飞来一幅书，愈风诚重复何如。相逢相见未期日，目断千山插太虚。

古之别，今之别，目对春江倚寥泬。三树两树啼断猿，千峰万峰落残雪。花蒙蒙，雨蒙蒙，坤维步步生清风。

曾来芳树几回飞，烟霭初晴又见伊。巧语向人莫相笑，知音知后更谁知。

舶主船中寄惠持，云霞无迹共依依。海山见说多嘉赏，莫便因循忘却归。

国器难藏孰可知，携来书剑莫迟迟。明年桂籍登文阵，夺取龙头更是谁。

灵残春岛路迢迢，水静云开见碧霄。别后谁同此深意，祇应孤月共寥寥。

四大假合非虚妄，儱儱侗侗为二相。东西南北不相知，留与衲僧作榜様。

临行情绪懒开言，提唱宗乘亦是闲。珍重导师并海众，不胜依恋向灵山。

雪老当年曾入岭，真禅今日又思乡。孤帆隐隐曾唯我，月照夜涛空渺茫。

春风{风弗}{风弗}花正飞，红霞碧霭笼高低。越山日暮少林客，应聼子规深夜啼。

水中得火旨何深，握草由来不是金。莫道庄生解齐物，几人穷极到无心。

远念依依阙附书，还同秋水淡相于。冲云况是曾无定，几掩寒蟾出太虚。

极目春光水照空，岸莎汀草碧茸茸。三千里外生灵望，独倚寒藤振祖风。

门外春将半，闲花处处开。山童不用折，幽鸟自衔来。

门外春将半，闲花处处开。山童曾折后，幽鸟不衔来。

雪带烟云冷不开，相思无复上高台。江山况是数千里，只听嘉声动地来。

千朵危峰杳霭间，石房长带瀑声寒。鸟啼花发寻常事，松本青青雪里看。

千峰雨雪时，别我情何极。不知天地间，更有谁相识。

晓天云静冷涵霜，满槛风清敌夜光。莫谓座间人不识，孤明孤影射虚堂。

药病相治见最难，百重关锁太无端。金鹅道者来相访，学海波澜一夜干。

侧翼雄飞天势阔，电闪星流太轻脱。南北东西相对看，千里万里阿喇喇。

不是幡兮不是风，衲僧于此作流通。渡河用筏寻常事，南山烧炭北山红。

不是风幡何处著，新开作者曾拈却。如今懵憧痴禅和，谩道玄玄为独脚。

春光冉冉岸烟轻，水面无风钓艇横。千尺丝纶在方寸，不知何处得鲲鲸。

呕啊唱与那鸣咿，百草拈来鬭不知。日晚骑牛未归去，指前坡笑又嘘嚱。

岩房高下折寒梅，极目寥寥雁影回。相别相逢竟何事，一声江上发春雷。

经旬抱疾阻春霖，莎砌重重藓晕侵。曾约偕游未能得，暮山空锁碧云深。

云笼碧嶂月笼台，此去城中早晚回。不为佛光谒韩愈，问君何事出山来。

雪里梅花见早春，东西南北路行人。不知何处圆蟾夜，同念山头老病身。

民瘼求来吏放闲，万家深夜启重关。斋中既是清凉国，应笑支公别买山。

垂垂甘自养衰残，度岁无人到竹关。何幸文星枉嘉什，殷勤相唤出层山。

华野非殊古所难，得安闲处未为安。大方无外谁相到，空笑重云锁碧峦。

清风凛凛字人官，堪对弥天释道安。不日归朝狎鸳鹭，也须音问寄层峦。

澄江依棹碧光流，风冷蒹葭雨乍收。别夜新吟许谁约，白蘋汀上月陵秋。

韶石曾披此性灵，三年孤与急流争。永嘉旧隐今归去，堪听海涛中夜声。

少室传来兔角杖，千圣护持为顶相。虎踞龙蟠势未休，云影山形冷相向。有时闲倚在虚堂，寥寥匝地凝秋霜。有时大作师子吼，德峤临际何茫茫。今日提来还不惜，分明普示诸知识。解拈天下任横行，高振风规有何极。

君不见行路难，亦容易，握草为金不为贵。难曾平地涌波澜，易复到处列祥瑞。堪笑堪悲能几几，天上人间立高轨。兄弟十字越参星，一义同心淡秋水。因忆韶阳古风骨，石火雷光迟出没。隔身之句是程途，扣门之问非窠窟。殷勤报君君记取，方外周游看爪距。虎狼丛不遇知音，剔起眉毛便归去。

道义相资复是谁，岩房深夜思迟迟。海山云静见孤月，高照婺城人不知。

古路枝分列洲渚，纲兮领兮若为举。病眼方开忽送人，落花惊断山禽语。亲禅客，亲禅客，行复行，独步坤维消此情。

瘦藤清到紫方袍，闲步坤维意转高。若到慎江人借问，金轮王子是吾曹。

天伦曾重意难分，争奈孤踪若断云。去去休同亮禅者，西山一入杳无闻。

元化功深陆羽知，雨前微露见枪旗。收来献佛余堪惜，不寄诗家复寄谁。

乘春雀舌占高名，龙麝相资笑解醒。莫讶山家少为送，郑都官谓草中英。

皎洁离云鹤梦时，孤光还与雪相宜。金盂后夜重垂影，拂尽天风不自知。

瘦藤轻屦藓衣并，路过危峰截杳冥。若到金华拂云雾，不应容易见文星。

故国不是阻天涯，花木光中见独归。蜃水鄞江人莫问，月分春浪冷依依。

德不孤兮必有邻，四明留住是因循。如今高步钱塘境，只许灵山个老人。

朱冠青戢雪为毛，不近鸾凰意亦高。放你云林莫回首，如今何处是仙曹。

别我游方意未论，瓶盂还喜到云根。旧岩房有安禅石，再折松枝拂藓痕。

七尺岩藤握便行，旧山归去几多程。相逢忽问迢迢意，应发春雷动地声。

峨峨太白峰，倚翠列霄岸。羡君乘兴归，凭栏与谁看。

少微星出古风还，匝地声光不掩关。三馆峻迁同陌路，九华高卧是蓬山。岩莎步入祥麟稳，海树飞求白凤闲。祗恐致君休未得，蒲轮重到薜萝间。

出城四十里，古堰若天外。飞棹清浅中，孤影自相对。

老病还同叶半凋，经旬门掩夜萧萧。海城都护曾垂访，一片清风慰寂寥。

洞庭乳窦皆泉石，抱疾何缘寄幽迹。曾列狂机一二三，东山西岭非相识。屈指嚬眉不可寻，云飞雨散空沈沈。如今转觉流年隔，强把冥悰苦搜索。纵止言欺白雪辞，宁忘笑与黄梅客。朴禅者，朴禅者，珠月有光惭照夜。

浮图之子，履道为贵。天兮地兮，何泰何否。动无饰非，静还雕伪。辞也云行，后生可畏。

当时临际辞黄蘗，或指河南或河北。英禅此日下中峰，机案曾焚笑仍则。九包一角惭称瑞，导月观星亦非意。争以韶阳振古风，半途未肯还希冀。归去来，归去来，飞泉浩浩声如雷。

愧尔求师，为吾弟子。学虽无闻，道亦可拟。平飞辩月，照复流水。斯意斯言兮如不忘，行行{风弗}{风弗}兮步兰芷。

春色未深，兴无迟早。瓶谢九江，峰寻五老。到日攀萝独上时，依依莫忘海山脑。

石桥多古迹，路崄少人过。如同白日闲，冷拂青苔坐。寒老若相逢，为吾略嘲破。

野水春山，风光极目。千里万里，太迟太速。绝域澄澄兮非犀炬可照，希声杳杳兮非凤胶可续。叶落花开知不知，人天景行为高躅。

丫角女子白头丝，报你诸方作者知。借问住山何境界，春风{风弗}{风弗}，春鸟喧喧。翠峰不能助发，心印却是他传。

吏散帘垂思莫穷，山光溪影恣相容。谁夸靖节偏栽柳，自笑隐居高听松。丹阙尚遥芝检密，讼庭闲列藓花重。岩间野客虽多病，终再携筇谒士龙。

品汇不自适，善政还可得。县楼清夜上，岛月思云侵。谁有古菱花，照此真宰心。

我有一机，禅子须知。烁迦罗眼，总是胶黐。若人借问，伏惟伏惟。

罢参还欲勘诸方，竿木随身不易当。翻忆古来兴化老，主宾用尽力牵羊。

三分光阴二早过，灵台一点不揩磨。贪生逐日区区去，唤不回头争奈何。

我有面镜，到处悬挂。凡圣不来，谁上谁下。

万叠云山未得归，寂寥心许老卢知。江城雨雪书名纸，不谒鸿儒更谒谁。

万卷无书道用归，闲文公也未须知。倚天长剑如重战，更有龙头复是谁。

从龙为雨复清闲，片段依依水石间。惭问秋风欲吹散，不能留得覆青山。

何处深栖役梦频，青城抛却数溪云。如今老大归难得，祇写情怀远送君。

纤纤圆实占芳春，得自侯门胜楚珍。开叶开花人不会，百千年是等闲身。

公余纵目望江山，万化穷来罔象间。闻说圣君将下诏，未容清澹与僧闲。

门掩还同岁月摧，石窗经雨积莓苔。一床枕簟净名老，时见断云孤月来。

纱帽山仪白苎袍，远披孤顶近吾曹。携来七尺霜前竹，划断天云不放高。

一回辞我一回吟，眷恋岩丛意转深。翻谢霜松不凋落，与君同有岁寒心。

火云高下影相连，几欲披寻恨不前。无限清风无处问，只应迟步遶林泉。

群峰杳蔼留不住，远道依依祇藤屦。旧隐萝龛付与谁，寒猿后夜啼高树。

欲飞飞未得，冷泊杉松枝。如何垂天云，远远同一涯。

列岫霁新雨，凭栏秪澹交。夕阳明远水，秋叶露空巢。思极曾无玷，神清未动爻。祇应千古意，谁得共云坳。

丛卉乘春独让灵，建溪从此振家声。使君分赐深深意，曾涤禅曹万虑清。

冷翠千万峰，当轩列如黛。蒲团及禅板，永日澹相对。彤云曾无机，烧松亦成盖。远谢幽隐情，难与台星会。

湖遶岩城列象寛，万家台榭水光寒。片帆隐隐生遥极，谁问曹溪意转难。

秋云岩叶两悠悠，半逐风驰半水流。凭问禅家有何意，不知方外若为酬。

冷匣秋波射斗星，鐡衣随从古霜清。宣池莫问当年事，一片威风动地生。

大明一寸光，腐草一何假。人命呼吸间，诚哉是言也。呼之曾已休，吸之尚未舍。寄问诸苦源，来者不来者。

古之送人，言作怀宝。我惭老病，困乏辞藻。熊岭迢迢兮曾立夜雪，谢池依依兮笑生春草。头角麟龙安可论，清风步步应相讨。

右军墨池月，照我复照谁。千里忽相到，中峰多病师。

岩房抱病经一月，门有诸生阻来谒。长往之期犹未能，七十之年更何说。若耶溪老忽留语，溪上旧游且归去。春风{风弗}{风弗}兮兼断云，弱柳依依兮带轻絮。古今离恨虽如此，动静于吾亦多意。高握霜筇独步时，音书莫忘远飞寄。

荪之得兰，其道匪难。扶吾病起，如珠在盘。一兮二兮，自看谁看。

兰之得荪，其道必存。扶吾病起，古风入门。二兮一兮，且论勿论。

陆羽仙经不易夸，诗家珍重寄禅家。松根石上春光里，瀑水烹来鬭百花。

谷雨前收献至公，不争春力避芳丛。烟开曾入深深捣，百万枪旗在下风。

帆挂西风别海城，二疏千古道相应。谁夸富贵沽时誉，自笑经纶作技能。残叶赋题红片片，远山供望碧层层。武林到日符嘉遁，高访岩扃祇许僧。

乳岩秋日无他作，策杖层层止寥廓。四顾有语分野情，一点彤云起深壑。藓石迟迟略轻踞，逢个衲僧忽骤步。频唤回头不肯回，及至回兮眉卓竖。阿喇喇，千里万里横该抹。咄。

老卢之子，四三二一。将欲振飞，卷比丛室。松凌霜兮运青，水带岩兮流急。南北东西，云开见日。

双偃松何似，螺文结数遭。清声虽竞发，寒影不相高。对客圆分盖，孤禅翠滴袍。若教图画得，争奈有萧搔。

鄞江秋晚忽成春，况有台星作主人。去去高携古刀尺，二千年运续芳尘。

万木带秋声，古今念暌别。我有赠行意，临行为君说。重岩休滞云，远水且观月。生生知不知，天风助清彻。

聚散非常凖，古今亦标格。如何无事人，还似未归客。秋风生群林，野水资寒色。谁兮谢寸阴，观彼青山白。冲禅行复行，五叶待时折。

迢迢别海涯，帆挂杪秋时。岛树落寒叶，人谁访祖师。浪开游象急，天阔过鸿迟。早晚归林下，千徒不共知。

得第何人愧不平，道存颜巷亦为荣。应知未丧斯文也，且把新诗乐性情。

田中稻熟及时收，颗立圆成免外求。一日归来古岩上，白云红树共悠悠。

碧落无片云，虚庭积深雪。负春还有谁，彻曙对孤月。岩松影拂翠不断，瀑水声来听忽绝。岫禅岫禅知也如未知，八面清风远远待时说。

寂住峰兮触星斗，寂住师兮古为道。死中得活未轻酬，不许夜行投晓到。蔼蔼声光一百年，吾其后兮吾其先。振领提纲笑多事，掩扉塞路空依然。龙朔老卢同兀兀，土为貌兮金作骨。万国争求肯便行，我要重新敲鐡佛。东西南北休云识，枯槁冥冥颇相忆。天外清风结阵来，狂歌远寄从抛掷。

雷峰孤顶谁家路，上兮下兮复何故。曾列三千一半徒，我今独满当时数。鲸麟麟，龙鳞鳞，坤维高步生清尘。休云裴相慕黄蘗，额有圆珠七尺身。利禅者，利禅者，倚天长剑应牢把。或谓风云不再来，谁为苍苍分昼夜。

涪江怒激鲸鳌宅，岌岌三山大倾侧。冥数俄然一个来，步武群方作禅客。振声谓我分纲宗，今兮古兮何忩忩。令吾强为抉辞句，句句字字凛凛生狂风。拂散四七单传之落叶，扫荡二三直指之流蓬。似带微芒，敢未剿绝。寒木在握兮全机可笑，秋水横按兮半提可灭。使八极顶目者不自争衡，见斯人兮驾御昂枿。

落落禅家流，携筇卷云毳。别我振辞锋，夜堂消祖偈。霜天飞一鹗，目对弹其滞。春岸立千峰，指也乎其势。行行复行行，清飇起兰蕙。

云根漱野泉，照空复照月。冷声曾未消，飞澜似相别。岩近生风雷，天遥新冰雪。演禅乘与知不知，源流依依共澄洁。

一字七字三五字，万象穷来不为据。夜深月白下沧溟，搜得骊珠有多许。

良牧归诗匠，雅风消郁蒸。官清难滞爵，吏散远同僧。棠树非烟合，仙槎碧浪乘。因思穷万化，千古更无能。

春色依依笼远树，卷衲搘藤墀轻屦。尘世茫茫无限人，不知谁问曹溪路。

为星当贰职，权化不相饶。白屋如多恨，清风何处消。岸鸥窥列斾，天辟看升朝。别有生灵意，寒枝未变条。

悠悠层山云，断兮仍复续。离离双岸草，变兮且兼绿。如何苦雪霜，后凋蠧松竹。松竹有节操，雪霜无伎俩。敢折岁寒枝，赠君作嘉赏。行行天地间，清风在谁掌。

斾拥帆开照德星，天风高兴国风清。武夷仙仗知回也，各下祥云到地迎。

向国心存了了身，大方无外且同尘。江城早晚重相见，解笑宗雷十八人。

范阳居士来鄞水，动地仙飇向人起。乳峰直上云霞开，步骤大衢到如此。茫茫尘世谁知交，当场问我非相饶。禅家毕竟无他事，古雪岩前曾未消。俄然怅望辞丛室，荷负难兮泪深溢。远幸流方且莫论，再得从容又何日。迢迢故国殊存想，冷碧柯山分指掌。况有觉雄华藏师，归去百城共游赏。

峨峨石头，使乎让祖。已之匪存，圣之奚慕。或妄以山，或索云斧。音耗不通兮清源派分，吾斯语兮讵可论古。

双莲亭上送行客，菡萏清香散秋色。野兴断山云片高，孤影澄江月华白。希声险绝堪谁知，大道机存曾未可。纵辟天常立下风，安教类变丛流火。君不见梁兮阖国难滞留，千古遗恨空悠悠。君又不见魏兮小桂生寒翠，一花对雪开无休。微禅亦并联芳驾，德星文星仰萧洒。物外情深不等闲，环中趣别非轻舍。相访从容为我言，屈指多求更何者。

麻衣草座思灵彻，一食安闲更无别。儵忽迁流数百年，杳杳谁来继其绝。吾兮亦是疏慵辈，冷淡身心存慷恺。偶续灵峰照夜灯，邃泛鐡船下沧海。深嗟知困不知休，奔驰骇浪空淹留。纵得长鳌拟何待，堪白头时好白头。因观坏衲秀禅客，清苦如冰复如蘗。别我携筇步大方，为叶为花恣披折。伏枕寥寥情意阑，率写狂歌赠行色。

云根石圹，容身待老。南来北来，闲且寻讨。五叶一花兮堪对谁，寥寥万古兮空知有。

百花开后一花开，风递清香远远来。谁问黄梅不平事，照中依旧惹尘埃。

使乎谁，老作者，百战场中飞鐡马。秋水藏来人不知，笑李将军被擒下。阿呵呵，却归湖山唱凯歌。

古君子兮道诸己，道器用兮合天理。同尘还若待时生，观象不知何处起。荆丛丛袭莪丛丛，孝兮悌兮非沚中。聚应落落滴仙露，散或泠泠扬士风。风之上兮风之下，近一指兮远一马。秋水澹交无限情，夜光照乘胡为者。伊予匪谓存余力，咏高义兮困胸臆。巴歌百字岩叶书，飞寄汪门旧知识。

高兮竺卿，秋水虚明。夫何之象，堪云指程。知吾不知，笑伽耶城。

圣谛廓然，何当辨的。对朕者谁，还云不识。因兹暗渡江，岂象生深棘。阖国人追不再来，千古万古空相忆。休相忆，清风匝地有何极。

至道无难，言端语端。一有多种，二无两般。天际日上月下，槛前山深水寒。髑髅识尽喜何立，枯木龙吟消未干。难难，拣择明白君自看。

日面佛，月面佛，五帝三皇是何物。二十年来曾苦辛，为君几下苍龙窟。屈堪述明眼，衲僧莫轻忽。

一勘破，二勘破，雪上加霜曾险堕。飞骑将军入虏庭，载得完全能几个。急走过，不放过，孤峰顶上草里坐。咄。

牛头没，马头回，曹溪镜里绝尘埃。打鼓看来君不见，百花春至为谁开。

去却一，拈得七，上下四维无等匹。徐行踏断流水声，纵观写出飞义迹。草茸茸，烟羃羃，空生岩畔花狼藉。弹指堪悲舜若多，莫动着，动着三十棒。

江国春风吹不起，鹧鸪啼在深花里。三级浪高鱼化龙，痴人犹戽夜塘水。

翠岩示徒，千古无对。关字相酬，失钱遭罪。潦倒保福，仰扬难得。唠唠翠岩，分明是贼。白珪无玷，谁辨真假。长庆相谙，眉毛生也。

句里呈机劈面来，烁迦罗眼绝纤埃。东南西北门相对，无限轮锤击不开。

两喝与三喝，作者知机变。若谓骑虎头，二俱成瞎汉。谁瞎汉，拈来天下与人看。

凛凛孤风不自夸，端居寰海定龙蛇。大中天子曾轻触，三度亲遭弄爪牙。

金乌急，玉兔速，善应何曾有轻触。展事投机见洞山，跛鳌盲龟入空谷。花簇簇，锦簇簇，南地竹兮北地木。因思长庆陆大夫，解道合笑不合哭。咦。

老新开，端的别，解道银碗里盛雪。九十六个应自知，不知却问天边月。提婆宗，提婆宗，赤幡之下起清风。

对一说，太孤绝，无孔铁锤重下楔。阎浮树下笑呵呵，昨夜骊龙拗角折。别别，韶阳老人得一橛。

倒一说，分一节，同死同生为君决。八万四千非凤毛，三十三人入虎穴。别别，扰扰匆匆水里月。

古佛有家风，对扬遭贬剥。子母不相知，是谁同啐啄。啄觉犹在，壳重遭扑，天下衲僧徒名邈。

一个两个千万个，脱却笼头缷角駄。左转右转随后来，紫胡要打刘铁磨。

无缝塔，见还难，澄潭不许苍龙蟠。层落落，影团团，千古万古与人看。

对扬深爱老俱胝，宇宙空来更有谁。曾向沧溟下浮木，夜涛相共接盲龟。

龙牙山里龙无眼，死水何曾振古风。禅板蒲团不能用，只应分付与卢公。

卢公付了亦何凭，坐倚休将继祖怀。堪对暮云归未合，远山无限碧层层。

莲花荷叶报君知，出水何如未出时。江北江南问王老，一狐疑了一狐疑。

象骨岩高人不到，到者须是弄蛇手。棱师备师不奈何，丧身失命有多少。韶阳知，重拨草，南北东西无处讨。忽然突出拄杖头，抛对雪峰大张口。大张口兮同闪电，剔起眉毛还不见。如今藏在乳峰前，来者一一看方便。

妙峰孤顶草离离，拈得分明付与谁。不是孙公辨端的，髑髅着地几人知。

曾骑铁马入重城，敕下传闻六国清。犹握金鞭问归容，夜深谁共御街行。

眼里尘沙耳里土，千峰万峰不肯住。落花流水太茫茫，剔起眉毛何处去。

祖域交驰天马驹，化门舒卷不同途。电光石火存机变，堪笑人来捋虎须。

问既有宗，答亦攸同。三句可辨，一镞辽空。大野兮凉飇飒飒，长天兮疏雨蒙蒙。君不见少林久坐未归客，静依熊耳一丛丛。

祖佛从来不为人，衲僧今古竞头走。明镜当台列象殊，一一面南看北斗。斗柄垂，无处讨。拈得鼻孔失却口。

劫火光中立问端，衲僧犹滞两重关。可怜一句随他语，万里区区独往还。

镇州出大萝卜，天下衲僧取则。只知自古至今，争辨鹄白乌黑。贼贼，衲僧鼻孔曾拈得。

此错彼错，切忌拈却。四海浪平，百川潮落。古策风高十二门，门门有路空萧索。非萧索，作者好求无病药。

断际全机继后踪，持来何必在从容。巨灵抬手无多子，分破华山千万重。

团团珠绕玉珊珊，马载驴驼上铁船。分付海山无事客，钓鳌时下一棬挛。

出草入草，谁解寻讨。白云重重，红日杲杲。左顾无暇，右眄已老。君不见寒山子，行太早。十年归不得，忘却来时道。

千峰盘屈色如蓝，谁谓文殊是对谭。堪笑清凉多少众，前三三与后三三。

大地绝纤埃，何人眼不开。始随芳草去，又逐落花回。羸鹤翘寒木，狂猿啸古台。长沙无限意。咄。

三界无法，何处求心。白云为盖，流泉作琴。一曲两曲无人会，雨过夜堂秋水深。

擒得卢陂跨铁牛，三玄戈甲未轻酬。楚王城畔朝宗水，喝下曾令却倒流。

花药栏，莫颟顸，星在秤兮不在盘。便与么，太无端，金毛师子大家看。

闻见觉知非一一，山河不在镜中观。霜天月落夜将半，谁共澄潭照影寒。

活中有眼还同死，药忌何须鉴作家。古佛尚言曾未到，不知谁解撒尘沙。

雪材打，雪材打，庞老机关没可把。天上人闲不自知，眼里耳里绝萧洒。萧洒绝，碧眼胡僧难辨别。

垂手还同万仞崖，正偏何心在安排。琉璃古殿照明月，忍俊韩獹空上阶。

一拽石，二般土，发机须是千钧弩。象骨老师曾辊球，争似禾山解打鼓。报君知，莫莽卤，甜者甜兮苦者苦。

编辟曾挨老古锥，七斤衫重几人知。如今抛掷西湖里，下载清风付与谁。

虚堂雨滴声，作者难酬对。若谓曾入流，依前还不会。会不会，南山北山转滂霈。

一二三，四六六，碧眼胡僧数不足。少林谩道付神光，卷衣又说归天竺。天竺茫茫无处寻，夜来却对乳峰宿。

来问若成风，应机非善巧。可悲独眼龙，曾未呈牙爪。牙爪开，生云雷，逆水之波经几回。

透网金鳞，休云滞水。摇干荡坤，振鬣摆尾。千尺鲸喷洪浪飞，一声雷振清飇起。清飇起，天上人间知几几。

钵里饭，桶里水，多口阿师难下嘴。北斗南星位不殊，白浪滔天平地起。拟不拟，止不止，个个无裩长者子。

末后句，为君说，明暗双双底时节。同条生也共相知，不同条死还殊绝。还殊绝，黄头碧眼须甄别。南北东西归去来，夜深同看千岩雪。

孤危不立道方高，入海还须钓巨鳌。堪笑同时灌溪老，解云劈箭亦徒劳。

野鸭子，知何许，马祖见来相共语。话尽山云海月情，依前不会还飞去。欲飞去，却把住道道。

虎头虎尾一时收，凛凛威风四百州。却问不知何太险。

兔马有角，牛羊无角。绝毫绝厘，如山如岳。黄金灵骨今犹在，白浪滔天何处著。无处著，只履西归曾失却。

与君放出关中主，放箭之徒莫莽卤。取个眼兮耳必聋，舍个耳兮目双瞽。可怜一镞破三关，的的分明箭后路。君不见玄沙有言兮，大丈夫先天为心祖。

似海之深，如山之固。蚊虻弄空里猛风，蝼蚁撼于铁柱。拣兮择兮，当轩布鼓。

象王嚬呻，师子哮吼。无味之谭，塞断人口。南北东西，乌飞兔走。

水洒不着，风吹不入。虎步龙行，鬼号神泣。头长三尺知是谁，相对无言独足立。

拄杖子，吞乾坤，徒说桃花浪奔。烧尾者不在拏云攫雾，曝鳃者何必丧胆设魂。拈了也，闻不闻，直须洒洒落落，休更纷纷纭纭。七十二棒且轻恕，一百五十难放君。

野老从教不展眉，且图家国立雄基。谋臣猛将今何在，万里风清祇自知。

看看，古岸何人把钓竿。云冉冉，水漫漫，明月芦花君自看。

两堂俱是杜禅和，拨动烟尘不奈何。赖得南泉能举令，一刀两段任偏颇。

公案圆来问赵州，长安城里任闲游。草鞋闭戴无人会，归到家山便即休。

机轮曾未转，转必两头走。明镜忽临台，当下分妍丑。妍丑分兮迷云开，慈门何处生尘埃。因思良马窥鞭影，千里追风唤得过。唤得回，鸣指三下。

问曾不知，答还不会。月冷风高，古岩寒桧。堪笑路逢达道人，不将语默对。手把白玉鞭，骊珠尽击碎。不击碎，增瑕颣，国有宪章，三千条罪。

南山云，北山雨，四七二三面相睹。新罢国里曾上堂，大唐国里未打鼓。苦中乐，乐中苦，谁道黄金如粪土。

黄巢过后曾收剑，大笑还应作者知。三十山藤且轻恕，得便宜是落便宜。

不向双林寄此身，却于梁土惹埃尘。当时不得志公老，也是恓恓去国人。

双收双放若为宗，骑虎由来要绝功。笑罢不知何处去，只应千古动悲风。

由基箭射猿，遶树何太直。千个与个，是谁曾中的。相唤相呼归去来，曹溪路上休登陟。

却请和尚道，虎头生角出荒草。十洲春尽花凋残，珊瑚树林日杲杲。

和尚也并却，龙蛇阵上看谋略。令人长忆李将军，万里天边飞一鹗。

和尚有也未，金毛师子不踞地。两两三三旧路行，大雄山上空弹指。

藏头白，海头黑，明眼衲僧会不得。马驹踏杀天下人，临际者是白拈贼。离四句，绝百非，天上人间唯我知。

白云影里笑呵呵，两手持来付与他。若是金毛师子，三千里外见淆讹。

前箭犹轻后箭深，谁云黄叶是黄金。曹溪波浪如相似，无限平人被陆沉。

犀牛扇子用多时，问著元来总不知。无限清风与头角，尽同云雨去难追。

列圣丛中作者知，法王法令不如斯。会中若有仙陀客，何必文殊下一捶。

呼即易，遣即难，互换机锋子细看。劫石固来犹可坏，沧溟深处立须干。乌臼老，乌臼老，几何般，与他杓柄太无端。

尽机不成瞎，按牛头吃草。四七二三诸祖师，宝器持来成过咎。过咎深，无处寻，天上人间同陆沉。

超谭禅客问偏多，缝罅披离见也么。餬饼{祝/土}来犹不住，至今天下有淆讹。

了事衲僧消一个，长连床上展脚卧。梦中曾说悟圆通，香水洗来蓦面唾。

投子投子，机轮无阻。放一得二，同彼同此。可怜无限弄潮人，毕竟还落潮中死。忽然活百川，倒流闹{洱舌}{洱舌}。

六识无功伸一问，作家曾共辨来端。茫茫急水打球子，落处不停谁解看。

麈中麈，君看取。下一箭，走三步。五步若活，成群趁虎，正眼从来付猎人。

咄这维摩老，悲生空懊恼。卧疾毗耶离，全身太枯槁。七佛祖师来，一室且频扫。请问不二门，当时便靠倒。不靠倒，金毛师子无处讨。

见之不取，思之千里。好个班班，爪牙未备。君不见大雄山下忽相逢，落落声光皆振地。大丈夫，见也无，收虎尾兮捋虎须。

自照列孤明，为君通一线。花谢树无影，看时谁不见。见不见，倒骑牛兮入佛殿。

尽大地是药，古今何太错。闭门不造车，通途自寥廓。错错，鼻孔辽天亦穿却。

盲聋音哑，杳绝机宜。天上天下，堪笑堪悲。离朱不辨正色，师旷岂识玄丝。争如独坐虚窗下，叶落花开自有时。

遍身是，通身是，拈来犹较十万里。展翅崩腾六合云，搏风鼓荡四溟水。是何埃垲兮忽生，那个毫厘兮未止。君不见网珠垂范影重重，棒头手眼从何起。喝。

一片虚凝绝谓情，天人从此见空生。蚌含玄兔深深意，曾与禅家作战争。

全象全牛翳不殊，从来作者共名模。如今要见黄头老，刹刹尘尘在半途。

头兮第一，第二卧龙。不鉴止水，无处有月。波澄有处，无风浪起。棱禅客，棱禅客，三月禹门遭点额。

泥佛不度水，神光照天地。立雪如未休，何人不雕伪。金佛不度炉，人来访紫胡。牌中数个字，清风何处无。木佛不度火，常思破灶堕。杖子忽击著，方知辜负我。

明珠在掌，有功者赏。胡汉不来，全无伎俩。伎俩既无，波旬失途。瞿昙瞿昙，识我也无。

禅家流，爱轻薄，满肚参来用不着。堪悲堪笑天平老，却谓当初悔行脚。错错，西院清风顿销铄。

一国之师亦强名，南阳独许振嘉声。大唐扶得真天子，曾踏毗卢顶上行。

铁锤击碎黄金骨，天地之间更何物。三千刹海夜澄澄，不知谁入苍龙窟。

要平不平，大巧若拙。或指或掌，倚天照雪。大冶兮磨砻不下，良工兮拂拭未歇。别别，珊瑚枝枝撑著月。

