北山之高，表我东底。惟山降神，生何夫子。维何夫子，文公是祖。是师黄父，以振我绪。

翼翼夫子，令德在躬。道广心平，不外以衷。北山之阳，盘溪之将。以处以安，不骄不亢。

昔在理宗，维道之崇。既表程朱，亦跻吕张。谓尔夫子，纉程朱绪。卿士率连，百辟咸誉。

咨尔夫子，设教于乡。即命于家，长此泮宫。

夫子曰辞，辞是好爵。玉几导扬，燕翼是托。

明明天子，丕承皇考。曰求多闻，曰咨有道。天子曰都。咨尔夫子，为世宗儒。来游来歌，东观石渠。

夫子曰止，臣非索隠。士各有志，亦既耄只。天子曰猷。咨尔夫子，汝予交修。讲殿维帷，尔优尔游。

夫子曰道，惟帝之蹈。臣何容力，亦聿既耄。天子曰吁。鸿飞冥冥，罔终弃予。廪于宫祠，寓我渠渠。

夫子由由，匪诡匪随。匪傲匪求，云受奚为。孑孑干旌，侯伯是将。鳯皇于飞，亦集爰止。

北山之阳，优优夷夷。盘溪之流，可以乐饥。明明天子，肇彼四海。乐学师贤，有永无怠。

岩岩北山，其高极天。障此东南，利欲之澜。敢拜稽首，天子万年。充保四海，好德之端。敢拜夫子，眉寿无愆。金玉尔音，以永斯文。

金华之高，其色苍苍。维华降神，生何及王。

维王及何，文公孙子。天子是师，斯文之纪。

翼翼王子，教行于东。思乐东州，舞雩之风。

东人之子，其来秩秩。是追是琢，是进是服。

有车班班，有来自东。子曰予耄，落此新宫。

新宫岩岩，佩玉翩翩。毋曰予耄，而将闭闗。

自古在昔，圣贤有作。七十之龄，德烈方恪。

于时阿衡，一德之书。于时尚父，犹蟠之居。

于时宣尼，从心不逾。六籍是正，三千其徒。

百里何为，亦显其君。武公九十，懿戒维新。

屹屹王子，三寿作朋。视彼霸侯，曾是足论。

嵬嵬王子，我人所宗。维北有斗，维岱在东。

亹亹王子，毋遏来学。是洁是进，亦审亦度。

毋信其言，省其退私。毋晦其明，而左右咨。

明明天子，宅此四国。寤寐幽人，旌旄币帛。

北山之阳，其及王子。毋然遁思，孤我帝祉。

帝心孔翼，帝民孔棘。盍濬其源，而沛其泽。

穆穆王子，毋靳尔猷。以永斯文，邦家之休。

吉甫作颂，其诗孔陋。相彼兕觥，以介眉寿。

北山之高，屹屹南州。北山之英，尔公尔侯。

诞此郑公，维国之器。有伟其才，有奇其气。

不屑以洁，不震以强。权不离义，鍜不柔刚。

戎始归疆，人喜公虑。谓戎未觉，亟固我圉。

既藩既宣，左秦右川。北仇方睦，西戎独严。

壮兹逺猷，卓兹伟志。一时之英，而不大试。

高牙大纛，虎节铜符。东将寛民，乃公所余。

相维权奸，公以才忌。濒死荒陲，非公所悸。

孰是叔季，而有斯人。孰是北山，而落其英。

嗟我思公，去之百岁。思莫见之，见其后裔。

维公之英，育多闻孙。尚继其志，而世其声。

亦有适庄，景尔家世。北山之英，表此大字。

北山之英，郑公之人。仰止攸同，矧其后昆。

吉甫作颂，勉尔闻孙。郑公是似，北山之英。

昆仑派南条，东走欲无极。海气薄回峦，清淑转郁积。嵬嵬天台山，东表千万尺。其上有仙灵，其下有英特。伊人天一方，从往恨未即。渺渺隔苍山，跂予三叹息。

昔岁在东壁，紫气逾苍山。金君初筮晋，赵侯亦开藩。下有莲幕友，上有师帅贤。浑然和气中，砥柱屹流湍。使我千里民，赋政两清安。益知天台高，楚波浩无边。一朝别流泳，先后俱东辕。邦民一何孤，天意一何悭。舟流安底止，郡政将改弦。嗟我千里民，生意复茫然。

自从夫君来，剑气躔须女。游刃肯綮间，淬锋沧浪浦。直气浩难容，才名世所妒。枳棘岂栖鸾，百里非贤路。善刀谨自藏，大烹鼎可负。

自从夫君来，二惠亦骖乘。天台本多贤，君门独何盛。大儿十四龄，神气极凝莹。温然荆山璆，可续虞磬韵。小儿年十一，磊朗益自俊。壮气已食牛，风蹄期奋迅。两载辱交从，一朝随归{革登}。相见复何时，相别涕其陨。美质不可恃，学问无穷尽。少小日易逾，德业须自竟。执手独徊徨，愧无珠玉赠。归哉各努力，教忠家有训。

白云苍山东，归骖迈长道。采采斑斓衣，怡怡华萼耀。俯仰浩无怍，归来岂不好。正疑税驾初，已有徴车召。努力崇明德，勲庸良自保。我亦志四方，匪伊瞻旗纛。

九月天气清，高飚扫虚碧。山色日嶙峋，山意亦寥閴。有来二三友，劝我振双屐。问道始委蛇，陟𪩘转深密。荦确碍微径，藤蔓绊行色。冈阜出坡陀，重险更{山/酉}嵂。绝壁诧天造，石笋疑人立。上上复扳援，嵬嵬亦恂栗。摩藓追旧题，扪萝着新跖。佝偻度﨑岩，盘薄踞危石。谁凿丹臼深，碧瓦孰抟埴。云胡半空中，有此千载迹。中峰函剑气，幽洞飞灵液。霏霏人间雨，往往此中出。阴崖采芝人，东冈并游客。虚谷逺应声，重崦近成隔。而我独油然，振衣来千尺。川流一以眺，苍莽浩无息。长风拂巾袂，太清可嘘吸。乃知艰险余，始有高明极。益知身转高，冥然气超逸。登天信有基，升仙岂无术。何当蹑飞烟，高举振长翮。倒景凌三光，逺观天地窄。

我歌逺游篇，西望心悠然。孰能为此游，渺渺重山川。和鸾车班班，珩佩声珊珊。块视几邱陵，带视几流泉。正气凝阳刚，端操凌云烟。犹将径天地，奚独此江山。黄鹄以为御，鸾鳯以为参。云旗何扬扬，八龙亦蜿蜿。一举众山小，再驰天地寛。三驾跨八极，高驰阊阖间。正阳以为粮，六气以为餐。金丹毓天和，玉色頩脕颜。俯视世蚊虻，起灭瓮盎邉。高超凌太初，达观真后天。愿言膏吾车，执鞭随两骖。

谁云孟氏死，吾道久无传。我读子陵书，仁义独两言。仁为本心德，义乃制事权。懐辅存体用，治乱生死闗。迺知严先生，优到圣贤边。归来钓清江，夫岂长往人。汉道终杂霸，文叔徒几沈。何如对青山，俯仰日油然。我来一瓣香，敬为先生拈。陟彼崔嵬冈，想此仁义心。俨若羊裘翁，缥缈暮云深。

高峰余洞气，石窦通灵液。发源已太孤，临崖千万尺。井甃回飞湍，修绠收澄碧。一饮清风生，肤寸寒云出。山僧语似奇，老龙事无迹。我来翠微巅，得此寒泉食。东望子陵台，连峰对{山/酉}嵂。下有十九泉，趾此相仲伯。因哦招隐诗，凭高三叹息。

佳境城南胜，浮屠占十分。鱼钓船依竹，僧斋钵荐芹。夜窗双港月，日晓九峰云。不随人世改，千古瀫波纹。

雄蟠古睦东，俯视翠重重。白塔清凉界，乌龙伯仲峰。云连天势近，石酿井泉浓。更上最高处，扳跻意勿慵。

道自朱黄逝，人多名利趋。独传真统绪，惟下实工夫。粹德两朝慕，清风四海孤。斯文端未丧，千古起廉隅。

昔年夫子在，已虑晓星稀。气运嗟辰岁，天文动少微。素帏兄并殡，丹旐子同归。总是堪伤处，瑶琴声更稀。

每侍图书右，令人俗虑空。隐忧惟世变，卧病亦春融。圣处一言敬，天然万理中。音容今永已，哀痛隔幽宫。

携手登山处，山高风露寒。共来岩壑里，别去海云端。意重言难足，更深语未阑。相期最高处，志见两俱安。

地卷槁苗尽，人居沸鼎中。何时霖雨相，梦到武丁宫。

岁寒堂前桂树秋，秋风浩荡君西游。羡君充此四方志，望尘何异登瀛洲。人生难得心相识，况君与我心相得。君心谁似惟梅花，雪霜不改馨香德。顾我思君日几寻，岁寒又见梅花春。见梅不见故人面，空咏梅花如故人。月明千里虽同致，畴昔追随今少异。始信灯窗朝暮同，此会人生良匪易。噫吁嘻，安得彼此长似岁寒枝，清芬处处同襟期。

金华高哉几千丈，翠壁重峦不可上。上下飞潜灵液通，朝暮烟云姿万状。我闻元女蟠金鼎，至今遗粒犹可饷。又闻仙姑驾银鹿，至今瑶田印层嶂。金华本是东南奇，未数剑门天下壮。有时笙箫响青云，犹疑幢节迎仙仗。自古长生端有术，飘飖群仙尚无恙。祗今洞天双龙飞，何处华表声清喨。谁将此山真面目，尽收奇伟归圗障。居然冈阜北堂前，未须屣履勤敖放。

清塘佳哉，上有横霄映汉之卿云，下有通川入海之流泉。不舍昼夜扬清清，清流回环山奔迎。暮雨层波绿，朝晖山气新。呼吸溪光饮山渌，人人冰玉若为贫。我欲买山居其间，嚢中不靳金满籝。明月清风对高士，丝桐一张酒五经。俯看尘世几蚊蚋，须臾起灭败与成。炎凉仅昕夕，晦朔分枯荣。眼前突兀徒骇俗，死后灭没杳无闻。孰若此地多君子，纯孝千古留风声。天光浮动映松柏，地望流传光丘林。太钧播群品，生灵本一心。何况古人杰，由来毓地灵。欲为混沌凿七窍，须凭天工挥五丁。穷为乐善之君子，达为庙社之元勲。于此地灵有愧无，鄙人敢此问诸君。

圆融无际大无余，万象森然本不癯。夏至圣渊源端有在，六经芳润几曾枯。人于心上知洆处，古在书中非远图。会到一源惟太极，包牺原不与今殊。

陋巷深居世已疏，书斋幽雅更清癯。神徂圣伏人何在，古往今来迹易苦。太极运行常自若，羲皇向上可潜图。浑涵妙处皆全体，大用周流自不殊。

我爱高人巧卜居，林烟深处着精庐。煎茶石鼎客当酒，𣃁笋竹篱自荷锄。隐几要同吾丧我，凿池戏问子非鱼。高山流水知音少，欲去频听辄驾车。

功名人事巧推迁，谁信此心即此天。三轴文章祇借径，万人优劣谩争先。岂惟科目一时重，要使勲庸后世传。此意自期尤自信，端如穮蓘有丰年。

闻道君居向紫岩，为渠征役未遑安。从来古语贫为累，岂谓今时富亦难。六十里间无一字，几多心事付三叹。秋来好着新鞭策，要把规模逺大看。

元化机缄未易知，此心之外更闗谁。题名本自非千佛，造物休言是小儿。得失天心如契钥，古今人事等花枝。看来勲业皆吾分，何用谆谆诧一时。

生平杖履未东湖，喜自师门见画圗。堤贯横桥分半水，规方盈尺已全模。衣冠上蔡存遗绪，弦诵濂溪可合符。此地先生开道脉，尚迟从往我非夫。

临海闗东水满湖，书堂新上赤城圗。地居郊左宜芹藻，天锡奎章示楷模。王谢后前传正印，东南邹鲁定同符。谁终溅起平湖水，雨我公田几万夫。

七日已叨汤饼客，几时亲赏宁馨儿。有崇佛子于今见，王氏多佳自古奇。培养庆源惟一善，流传家学有余师。异时才气须名世，莫负先生卿相期。

西望先生旧钓台，无穷山色锁崔嵬。闲归故国耕春雨，遂起颓风生暮雷。万事尽随江水去，千年宁几客星来。北山今有何夫子，不入经筵亦草莱。

客里相逢岂偶然，羡君爽气浩无边。世间固是少英物，吾辈当期不负天。撑起元龙湖海气，撩来坡老短长篇。化工不尽斯文在，莫学余人学圣贤。

聚散云萍有是言，与君相遇帝城边。共吟黄卷东风里，相对青灯夜雨天。养此俊明真大器，发予沉痼有佳篇。赠言归别勤渠意，别后重哦即见贤。

帝遣银潢一派来，日长春老起风雷。谁知年少贵公子，俨若儒先老秀才。共作师门汤饼客，早期庭下彩衣莱。明朝又上柯山去，更问长生要术回。

操似青松洁似薲，颂言忠信匪为嚚。水分银汉浸江浙，城拥天台控粤闽。人向少时宜娓娓，德于进处更兟兟。聊翁闻有侯鲭味，昨夜宵人已目𥆧。

勇学渊明赋归去，岂随巧宦效脂韦。居官但饮双溪水，问圃宁无三径资。碧落竞腾雕鹗兴，秋风独忆鲙鱼肥。吾皇侧席思贤德，会有征书下赤墀。

欲买山园种菊花，此心荏苒负年华。几时三径成归计，今日重阳转忆家。落帽已惊微雪早，登楼为望白云斜。诗成卷起悲秋意，天阔风高未易涯。

层楼新扁表新功，个里工夫自不同。俨若思时居此敬，寂然静处感而通。山窥南北浮岚小，月转西东灏气充。更植楼前佳玉树，君家槐荫比车攻。

众口嗷然望有秋，炎威何事灿林邱。原田处处成焦土，江水源源亦断流。连月更无甘雨应，长空惟有火云浮。如今幸喜金风到，会泻银河洗众忧。

饥穰谁道尽由天，治国须知类小鲜。贪吏班车方立立，雷神振鼓已阗阗。宏羊既往民无事，旱魃不来书有年。自此皇家歌乐岁，鱼丽天保永无愆。

以矩名轩义已谐，方方寻丈自恢恢。勿侵四壁藩篱限，不费一天风日来。学者毋欺惟暗室，圣门所乐只灵台。盍朋但读立斋记，谁谓颜居曰陋哉。

我生半世尚茫茫，西既隔谷东如汤。众责今方四面至，百为尽要一身当。仲兄摘实瓜几少，伯氏刈葵根已伤。康叔周公本相睦，休滋俗见积参商。

高真栖处在山阿，古寺山灵久护诃。三洞奇峰踞龙虎，千秋乔木长藤萝。泉流清澈天池近，石窦巃嵸云气多。一片飞来山更好，飞来端的自岷峩。

闲闯秋高强入山，栖真胜地极高寒。契泉水下人间去，灵洞云从天半看。丽泽先生留姓字，颖濵元子蜕衣冠。典刑尚在山深处，为宿心香不敢灌。

三春芳意遍群葩，今日崧高肇锡嘉。西馆暂为汤饼会，北堂长奉彩衣华。祇今喜有莵裘约，此去仍标桂籍花。吉甫重歌山甫诵，由来补衮是君家。

绿袖斑斓上庆庭，莺莺燕燕竞新声。庚寅初度逾三纪，丁卯秋来快一鸣。九十春光清昼永，百千岁颂寿星明。愿君高举纫兰佩，自古悠长是令名。

石笋孙枝萃众芳，少推夙慧映诸郎。故家文献典刑在，前辈风流气脉长。误把一编黄纸册，未沾数寸绿袍香。同云惨淡西原路，赖有遗编死不亡。

忆昔端平转化弦，公时输委为安边。鼎成龙御方宾帝，弓堕乌号亦蜕仙。漫仕此情初已薄，爱君一念世逾坚。典刑今与丹旌去，空些哀词咽涧泉。

昔年涝旱苦频仍，南北郊闗自越秦。东浙于时犹道殣，严邦此地况山民。能回涸辙西江水，顿起翳桑寒谷春。神理因推居上坐，压他持秉剖符人。

积善由来属庆门，如公积善众推尊。至于垂死片言顷，犹是赒饥一念存。有子巳登天子学，无人不感德人恩。霜风惨淡禾塘路，继志扬名在后昆。

北风吹恨入佳城，忍听依依薤露吟。家世百年忠厚意，夫人一点惠慈心。桥横兰渚阴功逺，山遶莲塘地脉深。记取祇今埋玉处，他时青紫映丘林。

题汪功父所藏画卷。

细雨西窗展画筒，江山杳霭几重重。檐花飞动衣裳冷，疑在云间第一峰。

自分迂踈已遁思，君言造化有他奇。吾生果赴功名会，不使勲庸愧鼎彛。

钱君杖履到横山，为我传声谈话间。术动诸君应一笑，不教垂槖怨空还。

苍虬夹岸几重重，灵液飞流碧涧通。可是神人易忘世，人间争得此山中。

深衣大带非今士，考礼谭经尽古书。莫把律诗较声病，圣贤工夫不此如。

万顷平畴一色春，双溪城阙北山青。登楼不为闲瞻眺，此地前贤尚典刑。

皇家科目喜宏开，试比抽拈不择才。多少官人无着处，不知能得几人来。

多士趋京我亦东，不排阊阖不南宫。此行识得天台彦，谁道归舟载月空。

客中相见别匆匆，论学无由意独浓。赖是岁寒来有约，不妨归去又相逢。

佳人早幸已从良，好治丝麻理素妆。休向人前售歌舞，春风宁得几时香。

溽暑初蒸日正长，人间何处有清凉。先生笔下风威劲，便放寒梅次第香。

图书阅罢独高斋，撰杖油然午荫回。楮颖从容侍函丈，不妨闲引此君来。

雨意萧萧重客愁，如何五月便成秋。士无禄养农无地，早恐秋风惨黒头。

一榻萧然竹与兰，拥衾话别转留难。明朝又渡湘江去，细雨斜风分外寒。

临别哦诗比赠兰，圣贤学问贵先难。归与休用嗟离索，来岁时时到岁寒。

洞房佳气比椒兰，刑至工夫自古难。莫使家人夸羯末，杨花飞处北风寒。

七里滩头眼为青，秋风许我快南溟。东京太史知谁氏，不算庄光是客星。

客中连日雨和风，晴色今朝杳霭中。遥想雁行公事毕，肯来同上北高峰。

见说君居幽更幽，客中相望两悠悠。愿言携手高峰去，俯瞰苍茫尽睦州。

久知灵洞锁嵬奇，水石幽深路转﨑。佳境自多平爽处，笑渠索隠厉裳衣。

为访高人入山去，迢迢山路不知劳。此身已到山高处，更听琴声山更高。

来往师门十五年，此山曾近未跻扳。于今始至滋懐恨，不见先生却见山。

山到金盆共遶回，势高群岫独崔嵬。那更绝顶又拳石，真似飞从天上来。

洞府高深对月开，长疑底里閟龙雷。天窗不照人间世，限尽游人自此回。

洞外烟云肤寸合，洞中冰雪百寻飞。壶中日月凭谁记，水自飞淙云自归。

天镵鬼凿匪人间，涌雪轰雷震地寒。石上双龙盖形似，更深须有老龙蟠。

洞泉喷薄雨鸣霤，竹石参差风遶楹。好障波流浸山影，飞来灵隠一般清。

雪液风来自石峰，金华众壑此为中。须知流出此山外，更会群流共入东。

两崖叠叠水中分，瀑布飞流漱石根。伊阙西河天一角，山间号此小龙门。

时行时止石高下，或见或闻云有无。五叠何妨转奇伟，终然万折必东趋。

片石﨑嵚斜插涧，横枝愁绝浄无尘。从兹石上栽冰玉，寒谷年年递早春。

高岩南下走群龙，两小源头合一峰。问道是中人不识，先生信善择中庸。

炎方之将，大地之洋。波汤汤，翠华重省方，独立回天天无光。此志未就，死矣死南荒。不作田横，横来者王。不学幼安，归死其乡。欲作孔明，无地空翺翔。惟余箕子，仁贤之意留苍茫，穹壌无穷此恨长。千世万世，闻者徒悲伤。

