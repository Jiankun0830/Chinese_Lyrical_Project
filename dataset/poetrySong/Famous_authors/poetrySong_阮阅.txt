危城雉堞对东山，谁创高楼十二栏。独鹤不来松已老，春风动处日三竿。

曲槛危梯紫翠中，苏仙宅畔古城东。不须更著登山屐，万岫千峰一日穷。

城上危亭可摘云，四边山色翠为邻。下窥城郭无余蕴，草色花光尽是春。

修竹苍苍似剡川，浮觞可继永和年。不知谁有羲之笔，欲写兰亭第二篇。

百紫千红一径深，胭脂为地粉为林。有人来问春何在，向道花间无处寻。

结茅编竹对高丛，不种修篁不植松。但得数枝花似雪，何须裁截伴枯筇。

三仙一相有遗风，清淑谁言到此穷。寄与郴阳忠信士，得名端合谢韩公。

娟娟细细两三丛，却厌桃花相近红。已有数枝湘浦月，不消千亩渭川风。

东京吏治孰称循，范晔才书十二人。前日桂阳三太守，许谁来此继芳尘。

不似投壶谩雅歌，纵贤无奈罚觥何。若知蓬矢桑弧意，不用穿杨中鹄多。

和气薰蒸庶草灵，昔年闻有紫芝生。史官不绝书祥瑞，几欲图形献此名。

万萼千枝二月春，只愁风雨便成尘。不知谁撷香英去，自有寻芳拾翠人。

翠珉斜倚若危梯，上出高城下枕池。不但绮罗为戏事，又将台使补庐儿。

危楼百尺对东山，帘幕秋风卷暮寒。每向残阳新月看，几人曾此凭栏干。

雕甍画栋对群山，远目增明尽日看。无奈人心多险伪，须求拳石作峰峦。

筇竹枝弯屐齿摇，登临身觉在烟霄。千峰险似三川峡，一水深如八月潮。

檐楹山影水光中，携酒来时伴钓翁。四岸烟云芳草绿，一栏风雨落花红。

绿如青草净如渊，远近山光上下天。有客凭栏若相问，为言此处似蒸川。

城外高堂俯碧湾，山如螺黛水如环。有时鼓棹来寻胜，直到斜阳未欲还。

一坞春风北苑芽，满川流水武陵花。溪东旧观仙人宅，城内高楼刺史家。

灵寿峰前路有苔，松门依旧对山开。幽人野叟寻僧至，时有辉辉大旆来。

山有香炉水有瓶，斋无尘榻阁无铃。胡床尘拂枯藜杖，门对江山日夜扃。

轩户萧条对北垣，谁来此地种檀栾。无人会得青青意，雨洗风吹叶叶寒。

石甃方池种白莲，庵僧欲绍远公禅。文皮麈尾来游处，谁似庐山十八贤。

雉堞谯楼紫翠环，红尘扰扰白云闲。蛮烟瘴雨千峰外，邑屋人家十里间。

芳春合外茂林中，池上新桥路径通。谁种松篁藏古意，我栽桃李引春风。

寂寂星坛长绿苔，井边橘老又重栽。城头依旧东楼在，未见当时鹤再来。

仙去寥寥几百春，隠居依旧在湖濒。枝头禽语人难会，石上骡踪事已陈。

寂寞荒坛枕水边，长沙施药已千年。松间风露如前日，何事无人更得仙。

朝辞湘楚暮山东，今在蓬莱第几峰。可笑时人空扰扰，武昌山下问骡踪。

圣世休祥见景星，曾闻瑞日庆云生。羽人中夜来朝斗，透过松梢一点明。

藜杖芒鞋过水东，红裙寂寞酒樽空。郡人见我应相笑，不似山公与谢公。

五峰如盖色苍苍，隔断蛮陬与瘴乡。才见山中冬有雪，郴人预说岁丰穰。

东带连山接五羊，西分郴水下三湘。路人到此休南去，岭外千峰尽瘴乡。

萦迂鸟道少人通，只有豺狼夜过踪。自衒崚嶒逾百丈，安知七十二高峰。

瘴山蛮岭鬭嵯峨，高可跻登不可磨。万岫千岩皆阘茸，一峰孤秀不如多。

培嵝崎岖面碧霄，何曾温润似琼瑶。一堆顽石郴江上，纵有昆刀不可雕。

休言鸟道与羊肠，鸟道羊肠不可方。却喜年年种麰麦，山中不用有桄榔。

牛山日日夕阳红，鹿洞年年草色浓。更有当时马行处，郴人犹指旧骡踪。

人世哓哓已不根，更堪顽石亦纷纷。何如缄口藏长舌，道路如今已厌闻。

风驭云轩鹤羽轻，野麋常此望霓旌。当时岩下藏身处，依旧春来草自生。

空山夜雨鬼神愁，怪石层崖虎豹忧。鸟道不通车马到，只供衲子羽人游。

泉如铅汞流丹灶，石似珊瑚出海涛。不会当时融结意，区区虽巧亦何劳。

勾践因何渡楚川，苍苍双石卧寒烟。当时纵使为淫巧，片石安能作履穿。

扁舟斗转急如飞，对此令人忆退之。不但郴江有佳句，叉鱼祷雨尽留诗。

老蛟力鬭死池中，山下流泉暗谷通。风雨年年常十五，休将涓滴强邀功。

卷地江流绕古城，参天乔木一洲横。年年秋雨无情甚，沙嘴才高又压平。

楚俗声音误最多，近来方证桂门讹。分明流向郴人道，此水今名崇德河。

溅溅溪水石磷磷，两岸山花野草春。流去前滩何处问，不知当日怨何人。

不求至道不修真，一穴涓涓岂有神。王锡苏耽已仙去，未应皆是酌泉人。

朔月盈亏已可疑，随泉上下更难知。钱塘江在吴山外，谁见来时与落时。

可畏人情与世途，险如波浪起江湖。岂知荆楚山川地，坎井泓泉无处无。

苏仙旧隠已藤萝，橘井空来岁月多。摘叶汲泉皆朽骨，郡人犹说愈沉疴。

未载人间肘后书，此名直恐是相诬。古人诗病知多少，试问从来疗得无。

清冽渊渊一窦圆，每来尝为试茶煎。又新水鉴全然误，第作人间十八泉。

谁将炎热换清凉，可使澄泓作沸扬。从赐骊山妃子沐，人间处处重温汤。

僧舍灵源静不流，只供斋钵与茶瓯。直应老衲投薰陆，石罅云根久未收。

玉为曲糵石为垆，万榼千壶汲未枯。山下家家有醇酒，酿时皆用此泉无。

流出山根无尽时，潜深不似瀑泉飞。此时非净还非垢，欲洗须知是钝机。

太阿气在斗牛边，报惠论雠世有仙。黥贼东来携败铁，地灵安肯为生泉。

玉洁冰寒彻底清，不因汲引有亏盈。廉泉让水贪无异，空使时人恶此名。

春欲为霜夏欲冰，一山寒气逼人清。应知炎冷难同处，甘与汤泉各自生。

不分涓滴溉田畴，只有重滩碍巨舟。险似瞿塘并赣水，岂能如鉴泻清流。

聊依枯木伴寒藤，曾为当年孔傅生。寂寞空山穷谷里，如今文杏又争名。

莽草寒芦事不经，八峰深在乱云层。只因一句鹅湖谶，直至于今有此称。

灵寿山前古梵宫，粥鱼斋鼓白云中。衲僧若会蒙泉意，竟与曹溪一径通。

十里城南古道场，一泓寒水翠微傍。幽人衲子时来汲，疑是山中草木香。

城外招提竹隠门，更无一点利名尘。蒲团纸帐松窗下，却有安禅藏卷人。

寺古僧残丈室空，我来试问老禅翁。直松曲棘都休道，庭下山茶为甚红。

郴江东畔小禅林，谁见当年地布金。夜磬一敲僧定出，水声东去月西沉。

修篁乔木水西涯，古屋颓垣达磨家。持钵但闻僧乞供，杜门不为客烹茶。

竹外长桥过水西，林中钟磬旧禅扉。筇迎残月僧包去，帆背斜阳客艇归。

石虎城西郴水边，支提突兀祖灯传。有人认得双岩桂，何必庭前柏子禅。

江岸南峰对石城，僧房高在乱云层。台前天阔秋多月，塔上风微夜有灯。

谁营僧舍近西城，今与行人作短亭。庭下秋风花簌簌，门前春水竹青青。

空庭生草路生苔，寂寂荆扉小径开。有客试泉方到此，须知不是为僧来。

老僧不复识丛林，只说幽栖是息心。可惜一溪东去水，更无轩石称登临。

楚人未筑上游城，千古冤声尚未平。雉堞已然无石虎，不知何用昔时名。

郴江淼淼接湘天，层壁重崖北水边。数日东风春浪恶，渔舟不是莫愁船。

羽节云旌事已空，旧庵今在最高峰。拂坛不见当时竹，系马犹存旧日松。

国史班班有旧闻，欲将重说与郴人。教知蔡妇潸然意，可比神仙噀酒神。

颍人间欲问郴人，卫飒如何似寇恂。只恐当时遮道者，不应皆是惜留人。

疏林翠竹水沧沧，问是刘公旧隠堂。但得青编有完传，故居寂寞亦何伤。

山中闻有酒官泉，复有窊樽在水边。荆楚人皆喜群饮，见时应有口流涎。

林花岸柳草芊芊，山下长桥跨碧川。往事茫茫无问处，不知迷俗是迷仙。

恶名辨正可无疑，已有金华学士题。寄语往来荆广客，鬼门关在郁林西。

从古常闻有漏天，此言恐是里人传。山深自合常多雨，不是娲皇补未全。

柜中飞出过辽天，楼上归来又几年。云物已闲松已老，芝田依旧在桥边。

凤出明时欲览辉，栖桐食竹屡来仪。空山穷谷无丹穴，肯伴鸱鸮共一枝。

山似龟形古戍西，路人到此欲稽疑。刳肠钻灼犹难信，顽石何缘解有知。

竹简韦编写六经，不知何用捣枯藤。自从杵臼深藏后，采楮舂桑事已更。

岸草江花对夕阳，满船新月夜鸣榔。秋清菡萏红千柄，风静琉璃碧一方。

马蹄西去夕阳催，浓淡寒山翠作堆。北雁无情怕秋热，带将寒信过江来。

数叶荷衣一短藜，春波亭上倚斜晖。无人会得诗中画，凭尽阑干又独归。

春来犹未到金庭，桃杏离披柳已青。直待斜阳方兴尽，一筇独立紫微亭。

细雨斜风入乱山，湿云堆里见东关。一筇来访林间寺，杜宇数声春又还。

筇杖芒鞋上小蓬，半篙春水饱帆风。两关三寺山无数，藏在蒙蒙烟雨中。

一溪清泚万峰环，人过重重紫翠间。绿竹乔松三十里，云中犹未见苏山。

蓬池旧草绿茸茸，爱酒清谈隠者风。纵似步兵成底事，啸台依旧夕阳中。

心若金兰过耳余，春来还共客东都。几时却泛清河水，已约荆谿共卜居。

太白仙人白玉篇，逸才清思两难全。如今貂尾容相续，只恐巴吟不足传。

湖上千山山外天，寒光翠色混轻烟。篮舆路转重回首，疑是松江在目前。

湖水随风洗岸沙，笋梢成竹荻生芽。不知谁唤春归去，留下子规啼晚花。

书生著书贪日课，文士卖文救穷饿。青楼歌酒属富儿，不意此名君乃荷。风波平地自谁始，一倡从知百人和。东鲁男子旧修谨，南郡诸生底逋播。平安敢烦街吏报，洁白长赓楚人些。流言不计两曾参，机上慈亲枉惊堕。阮舍尤须办南北，杜冠可无分小大。宁知宋玉笑登徒，或指宣尼作阳货。璧亡误使张仪去，兵利徒为少卿祸。违从兄食祇厚诬，偿同舍金聊引过。无黥可息劓可补，未信白璧青蝇涴。君不见吾宗孟公士所倾，亦有俗子惊人坐。

射策明光最上游，干霄直气接云浮。平生所闻任定祖，十年坚卧岩壑幽。胸中经济几韬略，价高连城人不酬。急流勇退莫予武，旁观谁为君王留。归来万事了无愧，罪我知我惟春秋。海沂之康谈笑事，分毫未展帷幄筹。倒屣能延吾党士，此客标置高南州。翰墨从容千万字，韵高不作河西讴。各持吾素报吾主，为公不必须孙刘。嗟我已衰人不数，去来乘雁双凫鸥。

小窗杯酒恨匆匆，别后谁来旅梦中。寒食东风归去后，寻盟须过蒜山东。

斜阳骑马末山隈，淡碧晴空雁字回。一片愁怀似黄叶，晚风吹送九峰来。

欲为袁人弭谤声，因将无讼榜堂名。他时茇舍棠休剪，近日环扉草已生。自是索瘢求大察，却疑束矢听难明。要知本乐农桑处，请看东郊垅上耕。

苍苍黄叶满闲亭，门对南山数点青。过客不知兴废事，犹言汉县是高亭。

踏石青鞋滑，西风系小舟。浅塘疏荇水，高树老藤秋。行柳乱余兴，衰芜铺远愁。萧萧晚城角，排日下林头。

兔葵燕麦撼春风，废址颓垣古县封。聚落已迁江上去，隔林已旧雨三峰。

晓渡黄花溪水湍，鸣榔身在小沙滩。盘斜曲踏畬田去，露下星稀霜月寒。

萍乡路与醴陵通，溪上长亭草木中。行尽江南有山处，门前隔水是湘东。

春尽江南归已迟，湘南风雨度花时。无因剪取湘江色，携看江屏画竹枝。

扶疏碧树想吾庐，近隔清江几舍余。少听光风吹剩水，未妨萧寺曝新书。

门横路断竹为篱，雪色漫漫瓦屋稀。黄领青腰墟市罢，尽沽红酒夕阳归。

上蔡人归古县封，蜀江依旧水流东。末山云散庵犹在，敖岭丹成井已空。

城外斜溪踏水过，不沿危磴却扪萝。明朝又入宜春去，想近湖湘山更多。

孤猿啼处宿山村，读尽离骚自掩门。寓意偶成长短句，半窗灯火月黄昏。

老僧搘竹面如灰，门闭寒云冷不开。车马纷纷多少客，端知不是爱山来。

九峰深处是禅关，依旧居人说了然。一句本来男女话，当时应为灌溪传。

悠悠休问渡江萍，山人毛人丹已成。路入潇湘向西去，暮云寒日下孤城。

浅浅泸潇水，粼粼碧玉光。马蹄飞电疾，突过板桥霜。

无水不如三峡险，有山皆似七闽深。

万壑深连郴水出，千山高拥石门开。

