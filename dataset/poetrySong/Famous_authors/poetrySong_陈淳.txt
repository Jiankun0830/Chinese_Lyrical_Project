堂中鹤发老，臞臞未能宽。泮涣而尔游，于汝其独安。

负米惭子路，杀鸡愧茅容。汗颜戴履间，子职何以供。

富贵以荣亲，有命不可必。道义以荣亲，古人所无斁。

茫茫八极内，何莫非斯人。苟非富道义，何异彼黔民。

人禀五行秀，卓然与物异。由其达大经，秉彝不容己。

人为天地心，体焉天地同。病于有我私，不能相流通。

二程十四五，即为圣人徒。汝年已蹉跎，得无惊觉乎。

昔者抗厥志，欲效颜子复。今胡事悠悠，反作曹食粟。

古人用功处，步步最缜密。胡尔大阔疏，践履无其实。

细味古人书，惕焉重深惭。循首以至足，百无一二三。

器局事宏大，心期勿卑污。俗士不必效，汝为君子儒。

百乐不足玩，万好俱无益。休休事追逐，荡志而害德。

辅仁贵有益，谨毋友善柔。良心放则死，胡为乐佚游。

克己贵乎严，存心大而正。改过勿惮吝，任道尤须劲。

知以达其行，行以精其知。二者互相发，不容偏废之。

诗蔽思无邪，礼主毋不敬。二言书诸绅，时时与涵泳。

大学示絜矩，中庸发尚䌹。昔人深工处，愿言日三省。

周翁图太极，张子铭订顽。吾门礼义宗，毋离几席间。

言人必志圣，论学必志道。有如讲为邦，规模必王佐。

志一气以动，气一志以随。持养使清明，和平毋暴之。

血气有盛衰，理义无损益。理义要常胜，毋为血气役。

始学何所主，以心为严师。动作必内惧，隠微毋自欺。

心藏隠奥中，乘间亦易动。须于动之微，坚持勿使纵。

人心甚可畏，动炽如奔霆。虽以刀锯降，不能为之宁。

居独念无僻，境动情不肆。圣人然后能，学者须敬忌。

圣人于燕居，德容申天如。学者之自持，其可惰慢与。

吉士无妄语，德人不苟笑。容貌端以庄，话言谨而要。

勿谓善戏谑，于我固何尤。要知外不严，中为之所流。

开卷必起敬，肃容正冠襟。如侍圣贤侧，亲承謦欬音。

事事物物间，私皆在所涤。一裘憾虽微，子路必勇克。

质暴难入德，心粗宁配义。君看箪瓢人，磨礲极醇粹。

气禀微有偏，积习日蕃衍。矫厉工弗深，其末必犹反。

今日一念差，不即伐以柯。明日又重生，习熟将如何。

颜子不贰境，如判桐叶然。一绝不复续，何尝有遗根。

成汤之盘铭，新焉旦复旦。未闻作圣功，毫厘有间断。

仁人之安宅，在心本全德。要常处于中，不可违终食。

义人之正路，中实存羞恶。要常由而行，不可离跬步。

礼者人之门，节文自中根。所主一以敬，出入无不存。

智者人之烛，于我非外铄。清明本在躬，无容自昏浊。

孝以事其亲，斯须不离身。始终惟爱敬，二者在书绅。

悌以事其兄，温恭尽乃情。出门惟敬长，内外一于诚。

忠以尽诸己，其中不容伪。一毫苟自欺，在我先有愧。

信以实诸言，于外无妄宣。要须循尔物，何可背其然。

父子本天性，人伦此其大。一言在有亲，不可薄厥爱。

君臣本大分，天尊而地卑。一言在有义，不可以为利。

夫妇亦大端，乾男而坤女。一言在有别，不可欲败度。

兄长而弟幼，天属之羽翼。一言在有序，不可事私阅。

朋友同门志，所以辅吾仁。一言在有信，不可私狎亲。

耳所以司听，听正乃为聪。匪彝谨勿闻，闻之则为聋。

目所以司视，视正乃为明。非礼谨勿睹，睹之则为盲。

口所以司言，所言必正说。非法谨勿道，道之为噬噎。

手所以司执，所执必正事。回德谨勿持，持必为痿痹。

足所以司履，所履必正道。邪径谨勿由，由之为躃跛。

心为形之君，所主一身政。持养常清明，百体皆顺令。

泛观事物间，是理真卓卓。无一非吾事，要在博所学。

物理本不齐，杂然各异分。参伍宁无疑，要在审所问。

论学取诸友，举隅发之师。欲自得其传，要在谨厥思。

利与善之间，微似未易断。欲无毫厘差，要在明厥辨。

学问思辨者，于中莹且精。欲实据而有，要在笃于行。

师者人之范，辨惑正吾疑。苟不就有道，伥伥其何之。

友者人之辅，以善相切磨。不取直谅闻，其如损德何。

善者性所有，不可无诸躬。每见必勇迁，吾德乃可崇。

过者动之差，毋容实诸己。才觉必速改，乃不为吾累。

礼以维其心，在心无不敬。非此勿言动，非此勿视听。

义以维其心，在心常有制。惟为理所宜，不徇情所利。

廉以维其心，在心常有辨。一介不妄取，真如视土粪。

耻以维其心，在心每知愧。不善临吾前，真如负芒刺。

日月双跳丸，一旦复一旦。于穆无疆命，后□□如趱。前头只逗遛，不勇攻与战。当然紧切功，一一事散漫。便是惰天职，天地一罪汉。

宾主辨贵白，死生路宜分。当克即便克，当存即必存。直须要脱洒，如彼霁月轮。超然物累上，无复渣滓浑。不须事黏滞，如咬老树根。弥年啮不断，岂不妨吾仁。

清清一点玉，枯枝绝鲜鲜。历历霜林奇，未省有此妍。雅如哲君子，觉在群蒙先。揭之几案上，使我心洒然。

霜枝秃秃瘦，孤英自中鲜。出尘寒玉姿，熟视何清妍。端如仁者心，洒落万物先。浑无一点累，表里俱彻然。

君居郭之东，我馆亦东郭。君已素我心，我未一君目。时初丙辰秋，一见洞轩腹。君即就我眠，我亦共君读。历代故史编，皇家新典牍。我猎未暇精，君记抑何博。寒灯窗窍红，明月庭阴绿。君举口不休，我听膝屡促。忆从半载余，丽泽情方熟。胡为一别后，终天诀遽作。嗟嗟怀若人，重搅我心曲。

君资盖清湛，君气亦温暇。厌渠市利嚣，向我访清洒。卑渠世学陋，就我咨纯雅。肺肠无胶轕，襟怀悉倾冩。谈义信即笃，不以吾言野。箴过听益敬，不以吾为讶。授之关洛编，昼夜阅不舍。窃喜得良朋，可与结仁社。同驱入德车，共策适善马。胡此会乖违，使我闻陋寡。嗟嗟今而后，讵见斯人者。

初见即我赠，东京博雅堂。再见复我和，北窗小梅章。此物今只存，而人乃云亡。有时牵龙尾，浓磨发精光。恍惚金漆交，相与游翰场。间或展骚轴，熟玩题芬芳。嶙峋骨鲠语，犹能动刚肠。触物即君感，感物复君伤。藏之不敢轻，于以无君忘。嗟嗟岂无朋，知心鲜其当。

气一志以动，志动气益狂。辗转互攻击，其端何有穷。哲人动知几，清明常在躬。私欲绝微萌，天真湛流通。表里皎如日，一隙无暧曚。

言者身枢机，兴戎亦出好。既正且中节，吉祥以类和。正苟发不中，忤物立召祸。不可言而言，夫子戒勿道。言轻则招忧，子云亦辨早。龙门有明箴，恳恳岂欺我。尔素重所出，胡兹失太果。策驷非难追，噬脐悔自蹈。从今臭不同，谨谨三缄默。

小子尔定孙，来前吾语汝。尔今既加冠，盍以成人遇。今尔名以矩，字尔以方叟。告尔名字义，尔其敬听受。矩所以为方，是为法度器。极天下之方，不能外乎是。在人事而言，不越乎此理。此理根所性，其本一而已。散诸事物间，各各有所止。当然不容易，万殊而一揆。截截有成法，方正无少陂。圣人安而行，所欲不逾此。贤者勉而复，折旋必中矣。学者思圣贤，于学亦必以。所择要精明，所执在固致。法皆自中定，方非由外至。如或非礼视，是以不法视。于视为不方，随物而妄伺。如或非礼听，是以不法听。于听为不方，随物而妄应。如或非礼言，是以不法言。于言为不方，随物而妄宣。如或非礼动，是以不法动。于动为不方，随物而妄往。惟视方而明，不为非礼倾。惟听方而聪，不为非礼从。惟言方而信，不为非礼徇。惟动方而直，不为非礼适。一一守吾法，私意无容杂。寻绝枉尺为，乘戒诡遇合。直道范驰驱，何行不检押。其可者则与，不可者必拒。交游自正方，不随不可去。有善者则从，不善者必克。处事自正方，不随不善溺。随物则为圆，非圆特其偏。同流而合污，在方诚有愆。先方而后圆，于圆乃可全。既无一不方，斯无一不圆。动容皆中礼，从心得孔传。岂但方之熟，实惟圆之安。圣法万世在，矩尔其勉旃。称名惕自省，闻字肃反观。斯义无尔愧，服膺常拳拳。

颜子之克己，镆铘斫空桑。曾子毅于仁，重担硬脊梁。子路勇有行，劲兵赴敌场。孟轲刚不屈，砥柱立沧浪。嗟哉入圣门，迢迢万里长。傥非四子才，宁不中道僵。尔宜变尔质，变尔柔而刚。

我赠王氏子，作此谨所之。之子何所喜，喜有近道资。妙龄正弱冠，立志已不卑。与之语则解，知弗流俗随。今闻欲有行，问之如何其。曰取天下友，曰求天下师。斯言美则美，乃大人之为。在子则太早，恐非其所宜。去圣嗟已远，名家好相持。师者每异户，友焉亦多岐。志稚未坚定，焉保无转移。识嫩未的确，那知真是非。同人遽于野，懔乎其亦危。既慕圣贤学，须循圣贤规。圣功有次序，躐进徒尔疲。非益欲速成，孔深阙童讥。登高必自下，子思端不欺。道尔求诸远，孟轲尤所嗤。小学极纤悉，无非固骸肌。洒扫进退间，三千其威仪。子曾与周旋，有亏已无亏。大学入德门，纲条备无遗。开端在格物，大当致吾知。子曾与讲贯，有疑已无疑。语孟两部书，坦坦无峣崎。尽是平实语，中蕴至宝辉。子曾得其趣，抑尔猎其皮。入道贵有主，何须事支离。进德贵着实，何容慕新奇。后生所可畏，不在华藻摛。亦非记览博，亦匪谈辨飞。勇往识其正，路头不参差。终始一敬入，绝无傲岸私。驱车万里道，最谨发轫时。豪厘稍有差，千里谬莫追。志学错所学，从心竟相违。知止失所止，能得之者希。康庄大通衢，无用径捷窥。章韶大雅音，不必转调吹。美璞要成器，切戒浪琢锤。良苗善保养，粢盛方可期。惜兹少壮力，正宜自鞭治。一一务下学，俛焉日孜孜。圣门缜密功，不容漏毫丝。真积中欠缺，虚劳外奔驰。杂乎其胸臆，决堕狂与痴。不为子行喜，抑为子行悲。子既扣我门，吾何吝子医。不觉写肝肺，有此谆谆词。此理无强聒，姑以诚吾思。於乎王氏子，念我谨所之。

名轩何以清，惟有梅与竹。梅清清且白，竹清清更绿。雪蕊破清洒，霜操挺清肃。至哉双友清，格韵真寒玉。伊谁与之友，相对淡无欲。清心仁智翁，妙趣于中足。

孔孟不说相，于人洞肺肝。由也行行如，不得其死然。括也未闻道，其躯难以全。赐亿亦屡中，执玉俯仰间。经礼视平衡，下忧倾则奸。兹皆以理决，初匪由术传。刘君以相名，表里须相关。备道最上格，温恭厉而安。晬面盎于背，德人盛容颜。论心勿徇形，心广体自胖。敬吉怠则灭，炳炳真如丹。此诀若未喻，所阅非神观。

上林一株木，其大千百围。栽培自上古，婆娑荫八维。云何岁月老，颓衰复颓衰。守者勿灌溉，伐者交剥椎。木根既不固，枝叶何所依。心骨又有蠹，皮肤何能为。安得善场师，转回阳春熙。变却久悴态，如彼正茂时。坐令万虫蚁，稍托庇命丝。嗟嗟难尔必，慨然动长悲。

月出已林杪，夜深光更佳。可爱满地阴，扶疏漏琼花。兴来不能寐，庭除步百回。微吟弄清辉，幽意谁会哉。

孔子四十而不惑，孟子四十不动心。尔年已及德未就，可不汲汲痛自箴。

哦风径游卫山峬，溢耳谣言如春敷。猗猗青青发三叹，熟察其调未免粗。当年载歌淇水澳，区区但取枝叶绿。恶知中有至味存，爽人神思胜于玉。料想厥种未为良，校之吾邦君视仆。吾邦此君最佳处，惟在根萌毓坤腹。出尘妙质莹无疑，彻骨不容疵纤厘。地灵精白气所孕，圃师培壅工弗施。火行用事正炎郁，故遣特特清南垂。钻泥苯{艹尊}伸蛰龙，轧石胧肿亚卧狮。蓄节正直已不拔，藏心塞实如无私。新班黄甲固脆润，半露青簪犹珍奇。雨余荷锄试一访，颖颖竞脱毛囊锥。发封奏之金错刀，片片逐刃滋琼脂。未数冰谷素龙肝，岂逊金墉白云芝。天然真味本自足，不待滑瀡甘以饴。烹煎燔炙无不可，论材宜为百品师。疏肠涤胃扫烦秽，侑卮赞膳功谁知。九饤槃中若得此，方贡诸羞特余子。箪瓢陋巷时相逢，炳腹琅玕焰欲起。从知种种山海腴，那有似此清中癯。吴莼楚荇傥埒美，恰类{酉冥}{酉蠡}拟醍醐。猫舄班孙真徒胥，何复敢校荣与枯。信哉超越天地炉，君子之德他所无。

东皇莅事已告半，农村恰恰脂田车。胡为玄冥尚偃蹇，暗弄威权未退斜。阿莅{雨/趻}最痴锁乌脚，阿香亦懒敲龙牙。竟日欲雨竟不雨，号寒往往悲啼鸦。原苗缩涩鲜生意，且悴且腐真可嗟。皇天本自爱下氓，阴阳舒惨元不差。不知当轴燮理人，此剂得之谁氏家。傅霖遁迹莫与用，邹律束手难为夸。安得巨力挽天河，洗净妖气无蘗芽。放开和气充人寰，均敷菽麦荣禾麻。同作尧民含哺乐，毋但独醉盈畦花。

膏霖溉注既优渥，璇穹顿扫顽云车。沉香久郁悉清豁，无复沴气东西斜。金盘拥出三足乌，赫赫耀目伸爪牙。融融熙熙遍林谷，鸣有喜鶑无愁鸦。东阡土脉浸温畅，颇颇释我农人嗟。壮者举耜趾相摩，少者行馌肩相差。乃知乾元父万物，仁育两间同一家。太和生生终莫遏，不容痴寒固骄夸。残阴曀曀终必退，安能掩轧壮阳芽。日涉老仙忧民隠，诗词恳恻如黄麻。料对兹晨少慰怿，行歌豳颂笔生花。

年来五十筋力衰，不耐风霜不耐雪。手为寒凋可鑢磋，足为冻冽如刀切。泥泞跋涉负涂豕，硗确陟降蟠山鳖。欹行横行又跳行，忍痛忍饥复忍渴。此劳此苦岂再堪，焚舟之战惟一决。

颜子有犯不之校，胸怀洒落冰雪融。孟轲横逆必自反，律己程度严秋霜。君子于物本无闷，小人胡尔好有攻。矧今薄俗抑又甚，绝无礼义争豪强。大伦大法毁瓦砾，小计小数横干将。背面反复盖常态，是非毁誉无定章。朝为懿亲暮仇虏，外结同好中豺狼。奉之屈膝转摇尾，挤之下石仍挥枪。喜跻跖𫏋夷齐上，怒黜皋益共鲧傍。要之总总皆吾外，于我内者庸何伤。达人大观等毫毛，不为欣戚留心胸。刚应以柔逆以顺，噪应以静暴以恭。红炉点雪不少凝，曲直胜负何所量。况乎他石可攻玉，火经百炼金始刚。坚吾志节熟吾仁，理义之益端无穷。

嘉定四年日在房，赵侯来守南清漳。下车百事所未遑，先务化原修泮宫。发帑市材鸠众工，改偏易陋规模洪。大门复旧正当阳，直挹名第真仙峰。泮渠下疏清波溶，时与潮汐相流通。两廊轩轩如翚飞，朱栏翼之森卫防。讲堂岩岩峙中央，高明洞豁无暧曚。东西两舍夹其旁，扉楹新厂标祠堂。诸祠畴昔乱无章，从今一正峣相望。东祀无极濂溪翁，浑沦再辟如羲皇。二程从而大发扬，千载绝学始有光。文公继之撷精刚，发挥大学明中庸。善集诸儒粲朝纲，金声玉振真玲珑。此邦况又旧游乡，流风遗泽尤洋洋。合为四座俨颙颙，卓示师表开群蒙。女令圣门知所从，无徒自弃甘面墙。西祀唐人相国常，首变蛮俗趋文风。配以周欧二俊良，破荒桂籍先传芳。端明蔡公著清忠，始自莲幕起腾骧。东溪高公拔上庠，劲节凛凛凌秋霜。力摧秦桧锐锋铓，濒死奋不顾厥躬。列为五像竦昂昂，论世尚友激懦慵。要令片善有磨砻，无往不切进修功。越惟明年神祝融，群工告备襡器藏。侯曰轮奂美而彰，落成合与诸宾同。释菜之礼久已亡，在泮饮酒仪亦荒。今其举之始自邛，不宜草略宜周详。时惟月琯中林锺，旬有三日方曈眬。阖郡文武诸曹郎，下及生员隶学供。庙廷叙立严班行，银青错间绯紫裳。主人升自阼阶东，束茅灌献文宣王。韭芹蔬笋罗芬芗，配食兖邹二国封。跪伏拜起仪从容，精神昭格孚冥茫。恭惟道德万世隆，参天配地相始终。再诣东祠诸儒宗，荐以时器陈时饔。粢盛醴齐烹羔羊，尊师一意照无穷。三诣西祠诸贤踪，馈荐一视东祠丰。岂应故事诚有将，示人友善何日忘。祀事既毕登堂堭，峨冠列坐咸肃恭。广文巍榻歌鲁颂，讲扬经义发童蒙。卷经群趋跻而跄，旧堂序列环而重。老少团拜敬而雍，申明孝弟消强梁。更衣紫袖巾缩缝，旋复故坐举馂觞。羞桃华瓜仍蕉黄，左殽右胾羹及粱。五行大白益静庄，威仪秩秩无忀徉。三劝和乐恩意浓，酬酢指逊交更相。主人载笑色而康，方今太平无征攘。幸与诸宾相庆逢，愿均饮醉文字中。众宾欣谢且惭惶，此会旷典昔未尝。今幸亲与沾霈霶，报之愧无圭与璋。文班进请输肺肠，泮仪民则诗言飏。风教基本今既崇，礼逊兴行道义充。观听感德还降衷，自达闾巷无奸凶。异时刺史入三公，又推此道柔万邦。移风易俗归醇酿，均令天下跻虞唐。武班进请披心胸，侯饮于泮为道长。可屈群丑服淮羌，献囚献馘不告讻。坐格飞鸮食我桑，赂金贡齿皆来降。异时锡命侯弓彤，又相君德成安强。樽俎自折万里冲，会同四海来氐羌。诸生继进吐卑悰，惟申文武无异方。加之俾尔炽而昌，加之俾尔寿而臧。降尔遐福如陵冈，嗣续与国同无疆。北溪野人狷且狂，躬陪盛仪喜莫量。直述诗史为铺张，昭示来世惊盲聋。

前年邦人迎公来，人人喜公来何暮。今年邦人送公去，人人恨公去何遽。公在南漳甫三年，仁政率起百年慕。在民条目皆可书，及人惠爱何胜数。农歌田野士歌学，工歌市廛商歌路。攀辕无愿以公归，断鞅必欲留公住。天子爱民南北均，岂暇私漳一隅故。命公乘轺使荆湖，历访民瘼清民蠹。况曰古来用武地，直瞰中原正门户。英才分布岂偶然，筹画端为恢拓具。北视敌众纷蠢蠢，义槩宁无激衷素。挽河洗兵特余功，不日入为圣明辅。沃心迪德文太平，上窥周召参伊傅。鲰生忝出陶镕下，日望清光日以阻。阖门惟知自好修，何敢越分求攀附。窃幸斯道有主盟，用舍行藏无所与。

臞庵先生仙籍豪，固非尘中浪骼骨。挺特不随时世妆，那学儿女夸首髴。朅来龙江主文盟，𬬻锤广大无弃物。裁狂雕朽谁弗容，游刃三年不少{屈刂}。野人掩关北溪曲，于道未能探丝忽。甘谢驰驱抱孤拙，反获优容免呵咄。纡轸衡茅过招邀，寘之学海沧流潏。道德渊源漫斟酌，理义刍豢饱啮龁。由堂赐室纵步蹑，渊鳞骞翼恣手捽。金篦刮瘼丹起废，万斛尘胸为一拂。要令龊龊矿璞姿，无或晶光向埋没。云何聚散不可常，征车已驾城东月。当今中原若角崩，曦娥薄蚀耀计孛。庙堂侧席急选用，英才讵复偏方屈。便起鸮林簉鹓行，感时怒竖冲冠发。整顿乾纲靖坤维，扶掖炎精夐熛欻。拯危直鼓济商楫，逢邪须奋击泚笏。挽回一气转洪钧，平地春雷百蛰出。雍容细旃讲唐虞，正鞸垂绅其弁突。抑均斯道觉斯民，何但诸王私荫樾。

九仙来来到筠谷，谁向云端缔高阁。背倚金山作后屏，左右龙虎交蟠伏。前头诸峰列碧霄，献奇贡异相联络。文笔时时气蔚葱，香腾旦旦烟醲郁。瀑布西奔扈卫雄，席帽东出朝宗肃。玉栏管住不断势，铜鼎蓄就无穷禄。石潭通贯洗马陂，一派寒流腰带束。雨旸舒惨变万状，青黄紫绿呈千簇。十里风光尽入怀，四时春色常在目。好是天开一图画，丹青巨擘难描摸。阁中仙翁有佳趣，襟抱磊磊还落落。饱餐苍秀炯诗囊，静挹菁华洗愁斛。日暄昼永酒三樽，月明夜清琴一曲。兴来草木欣荣意，意到鸢鱼自飞跃。此外应无人境喧，于中觉有天真乐。试问仙翁为阿谁，世良其字陈其族。

史君幽趣钟灵台，胸中图画如天开。居闲薄发林塘胜，根原福寿两山来。石骨旁峙虎蹲踞，泉脉下绕龙瀊洄。高低随巧结亭榭，收拾造化成锦堆。绯黄紫绿献态度，纤洪浓淡敷条枚。四时春色常在目，嘘咻无用邹律催。那知禁林凤池上，须君缓步锵鸣瓌。讵容袖手此山下，龟朋鹤侣相追陪。

漳台最尊第一峰，分支福寿飞双虹。寿山左蟠气葱葱，福山右峙状窿窿。中有洞壶出尘踪，景物簇聚造化功。不减杜陵门城东，未数漆园旧崆峒。高人卓荦关西公，神仙识趣清瀛蓬。疏瀹寒泉众流潈，刮筑岩石群山嵩。涤洿剔秽辑和冲，飞甍敞栋势如穹。福寿林塘扁其中，银钩铁画灿黑松。以次亭榭随窠空，各各标揭题疏通。濯缨一点尘不丛，澄澄北绕冰壶融。新绿东开青藻芃，磨铜彻底莹渊衷。水竹环之翠垂弓，波光暗射惊鱼虫。西问荷花满地红，千枝万朵烂烧空。行行半山杖履逢，小憩平章景异同。绝巅奇观趋阴朦，四方八达辉明珑。俯瞰阛阓罔利翁，徒登垄断夸嵷嵷。主人绿鬓碧方瞳，寿山嵯峩福海洪。济川才具如飞{舟同}，须游凤池职乃充。能苏民瘼如香䓖，须从禁苑驰华骢。况屡乘麾天眷隆，阳春脚布随处丰。自当九二任发蒙，均陶生民天降侗。未应山人邀渤仝，登高临清玩昽瞳。西邻隠雾有豹鼨，欲化龙虎九霄翀。卵翼之恩始而终，端赖余福锡厥躬，庶几攀附于飞雄。

仙霞何事名仙霞，巅末得之神仙家。此山南来绝高峻，上插云表参天涯。群仙游宴绝顶上，不饮烟火汤与茶。朝餐赤霞吸其英，暮餐黄霞咀其华。日傲烟霞为洞府，不踏尘寰寸泥沙。后躅跻攀不可得，危梯峻级频咨嗟。高人欲解行者疲，掇作好语清而嘉。故取仙霞起人慕，非以仙霞为世夸。流传岁月浸久远，此意零落说又差。谓酌流霞固浅陋，谓著霞衣亦浮葩。我来登陟动幽趣，愧无洒落清襟怀。聊寓数言代岭记，未可例视为南华。

古来传说双剑灵，精气直上干云星。有如掘出为世用，一挥便可四海清。方今扰扰边尘起，中原分裂乱无纪。正好提携为扫平，何事双龙卧此水。试问张公知不知，英灵千载如生时。何时神物得神用，为报风云会合期。

春光正浓二三月，气候不作春和柔。白昼炎炎若盛夏，半夜凄凄如老秋。

草庐卧龙目未开，岩溪作霖手未抬。苍生望望亦劳尔，霶霈甘泽从何来。

去冬九旬已渴雨，那意今春渴尤苦。自开正元越三月，生意全蛰不闯吐。阳威烈烈炽盛夏，田野熬熬剧焦釜。新秧既长且干萎，播种无由可入土。农民望雨若倒垂，类叹天命我无所。太守念膺民命寄，如伤体肤痛心膂。奔祷山川社稷前，下及百祠靡不举。坛告雷师雷莫闻，江叩龙神龙弗顾。间或沾洒随即收，翘想霶霈殊乌有。日切一日不遑宁，直欲伐牲实笾俎。精虔充积四十朝，幽明贯彻忽无阻。季春望夜五鼓余，瓦鸣琢琢檐垂缕。起来四顾云黑暝，阿香驱车震鼍鼓。甘霔一番复一番，达昼倾盆莫之御。东阡西陌土膏溶，负耒荷锄翕旁午。父语其子兄语弟，或曰我侯感格故。滴滴皆是真珠饭，天救我民赐我哺。非我下民能动天，侯泽我民如父母。既优既渥尚未已，实颖实栗决可睹。人解戚容为懽忻，岁转凶兆为丰阜。从知天人本一机，气脉流通有如许。端犹影响应形声，证验昭昭真足数。亦侯作霖大手段，家学渊源传自古。岂徒蕞尔南漳滨，特私所惠偏一坞。抑将天下济苍生，行赴九重大用汝。

孔子生东鲁，斯文实在兹。六经垂训法，万世共宗师。

洙泗三千众，何人得正传。省身有曾子，克己独颜渊。

贤哉颜氏子，陋巷独幽居。箪食与瓢饮，萧然乐有余。

敬谨曾参氏，临深履薄如。平生传圣训，要具孝经书。

人子勤于孝，无时志不存。夜来安寝息，早起问寒暄。

奉水微微洒，恭提帚与箕。室堂须净扫，几案亦轻麾。

应对须恭谨，言言罔不祗。父呼唯无诺，长问逊为辞。

进退须恭敬，时时勿敢轻。先生趋拱立，长者后徐行。

行入黄莲北，风严雪又加。满山罗玉树，遍地错琼花。清洒姿无颣，虚明质不华。瘴眸为一洗，惊觉若仙家。

宝贝山前去，琼瑶世界行。蜡鞋穿瑟瑟，竹杖独铿铿。冻色迫毛窍，寒光射眼晴。酒亭何处认，速欲一壶倾。

尔自黄源岭，相从到上都。扶持千险阻，策掖万崎岖。凤沼波应煖，龙门路不迂。便须齐变化，霈泽济寰区。

碌碌平生学，惭无席上珍。仅余守师训，岂欲衒时人。误入侯门听，翻劳友义陈。愿从温故业，庶或稍知新。

此道何曾远，吾儒自有珍。反求皆在我，中画岂由人。利善分须白，知行语未陈。若能祛旧见，明德日惟新。

一阳天运复来亨，君子随时亦吉征。暂向三山濒海处，小驰百里爱人声。从知文物新长乐，便作弦歌旧武城。须信道行由此兆，牛刀指日宰寰瀛。

君当民社戴星游，我玩箪瓢守故丘。袂自此分何所憾，学无与讲是吾忧。圣心未可窥觇得，道体难从寡陋求。鳞翼元无南北间，时推绪论发蒙不。

紫阳门户耸参天，骈往纷来几计千。谁立脚跟老弥笃，交溪原上有深传。

使车南骛过吾邦，幸挹端严毅直风。多谢两年勤尺素，谆谆频为发童蒙。

松窗梅雪岁寒余，奉别城东古驿头。君去有行应可乐，我来独学重为忧。

圣贤事业浩无疆，未易孤闻寡见穷。友善更资天下士，时推一二附南鸿。

良夜禅房款一游，义心相与重山丘。少陪文字赓酬乐，顿释胸怀鄙隠忧。我愧反身无寸得，君方努力勇前求。悬知日有新新益，还肯双鱼远寄不。

重来日涉整前盟，欲与渊明细论朋。向市闹中浑觉胜，可人幽处不妨仍。岁寒依旧竹三迳，春意长新花数棚。对景舂容无一事，好将气马款调乘。

民沐仁风状小儿，陶陶远罪日何知。圜扉草色春长茂，公舍棠阴昼缓移。谁复鼠牙纷击剥，类将鸡黍乐追随。涂歌里咏喧传处，尽是吾侯德政碑。

冰玉精神清且凝，不嫌霜霜惨于刑。传来春信严明地，吐出阳和节爱亭。孤艳迥凌仙子桂，余香暗及庶民星。寻盟璧水浑闲事，好整和羹入帝庭。

岩邑崎岖俗最狞，君来谈笑自风生。平戎大策方微露，执讯奇功便立成。百里秋光瓜代及，九重春色笋班荣。金闺此去应无阻，好把胸中次第行。

世论年来太不和，真真伪伪总偏颇。阳尊孔孟阴排斥，深怯周程浪诋诃。谁是横流坚立砥，类于入室反操戈。始终无负传心处，一片精刚要不磨。

本是山林一陋蒙，何心驰骛利名中。只因尺檄来蓬户，故策驽才入藻宫。既尔熏陶知厚德，又于历练熟颓风。区区未饫高山仰，何事征蹄今已东。

驿道芬菲春气柔，征蹄去去不容留。俯辞南国抠衣佩，直向端门拜冕旒。璧沼从知新训导，石渠旋复细刊雠。泽民致主渊源学，那或浮沉逐辈流。

吾姊今朝庆诞辰，奈何贱弟亦同伦。汝逢寿考荣双老，我感劬劳悼昔人。赞祝欲陪千岁愿，追思难遏寸心真。一懽一戚应殊分，只任天情不必均。

平湖花叶乱相撑，恰对幽斋小榻清。万绿浅深非作意，千红浓淡总无情。好观物态群嘉萃，从识乾元一理生。占毕暇余时与玩，会予心处有谁评。

开阖随阳自晓昏，轻如绡縠净瑶琨。淡黄相枕五重靓，浓紫深藏一窍浑。熟视绝无妆点态，细看不见剪裁痕。谁能会取个中意，与玩乾坤造化根。

史君持志一恭谦，何间幽明与巨纤。渴雨方将为旱闵，卧龙便不复泥潜。连宵颇作霶{雨/沱}注，阖郡均蒙优渥沾。窃喜阳春端有脚，闾阎和气日须添。

虽凭缣素状仪容，的自毫心蕴妙锋。个个本来天所赋，随人变化有奇工。

飞腾仙驭自漳滨，去去西隅指灨津。夹道宾僚方一际，满城老稚便皆春。正心诚意平生学，爱物亲民此日仁。只恐贰藩车未煖，紫泥催促贰皇钧。

昔日濂溪倅此州，施为洒落岂常俦。今承遗躅百余载，又得当朝一隽流。诏世典刑应未泯，在民德化岂无求。发挥旧事重增焕，好与邦人作胜谋。

珍祥充塞故旁流，底信先传庆有由。莫讶鸡胞宁吐凤，须知虎气已吞牛。古来孽士皆荣达，此日宗支自颖尤。蛰蛰绳绳从未艾，会看贵种出公侯。

夜宿荒村曰范田，声声频滴屋檐前。朝来揭起柴扉看，满目青山白玉巅。

饱啖炊粱莱菔羹，皂台催促赶前程。手携竹杖足穿革，缓拨琼花徒步行。

历历山坳冻迫人，指头欲堕痹难伸。探囊速买三杯后，更觉阳和畅此身。

大浆陟降几千层，积雪朝来错去程。溜石琼花新琢就，平田玉镜恰尘成。不嫌冻气侵肌栗，最爱清姿照胆明。聊把杖头敲击处，那忘疲苶旅中情。

武夷山下几回过，未暇于中赏一遭。狮鹤诸仙知我意，故将青霭淡遮罗。

日露雪头红玉盘，氤氲和气霭人寰。回眸万素无从觅，依旧千山列翠鬟。

冒风冒雪冒霜寒，手足胼胝百状艰。只为胸中春一点，未能忘世卧溪山。

不妨雪压与霜糊，友结松筠鄙橘奴。特放孤标先煖觉，肯随众卉望寒逋。疑将冰月为精爽，端借琼瑶琢体肤。闯出一元生物意，从兹引领万容姝。

童蒙发轫最初时，庸圣分岐谨所之。凡百小儿嬉戏事，汝皆鄙俚不须为。

丈夫尚志志高明，勿效卑卑世俗情。从上一条平坦路，千贤万圣所通行。

茫茫薄俗沸蚊蛆，礼义全无一点余。只得杜门对贤圣，专来教子读诗书。千般横直休干己，一切是非无问渠。若救乡邻为被发，风波转起挠吾庐。

自入仙霞十里程，满山晴雪射虚明。路从宝贝洞中去，人在琼瑶世界行。枯木竞传千状巧，荒崖亦作十分清。回环四望真奇观，识破乾坤洒落情。

江山方进半程前，正值群游剪水仙。满道盐花堆粲粲，飞空粉屑舞翩翩。樊墙庐舍皆银饰，沟渎潢污尽玉瑱。却认青山埋不得，嶆峨气势直凌天。

自从平坦望衢南，值雪霏霏日日添。既挟狂风和面扑，又偕猛雨向身沾。手拈纸伞凝犹痹，足踏皮鞋冻亦渐。那识坚刚金石操，于中凛凛独争严。

南人乍见此般奇，惊怪谁司妙化机。月里姮娥筛粉撒，云端仙子削琼飞。宝山瑶室随村峙，玉树银花夹道辉。造物襟怀真洒落，更无尘滓间纤微。

雪过三衢越厚埋，却于农事不为灾。今朝方尔半融释，陇麦青青奋出来。

玉质虽精更用礲，切磋磨琢趣无穷。但于天理昭如视，何患私情众互攻。明善诚身为要诀，博文约礼是深功。从今日用培基处，敬道尤须彻始终。

汤文事小岂为迷，物我从来绝町畦。胸次洞然天地阔，本无南北与东西。

乐天一说见轲书，岂是高谈强解渠。牛马蚊虻无足校，不须芥蒂此襟裾。

仁人方寸万机空，片逆何能介此中。视尔恰如风动竹，在予安有竹嫌风。

赵学规模本自宏，师传敢背此心盟。追思严训昭如在，立誓终身笃所行。每患无成辜宿志，那知自鬻钓浮名。贤侯爱友交提奖，重我惭惶未见荣。

育才为国寸心丹，修泮时闻锵八鸾。绿引沧溟循道入，青徘名第对门看。宸钩日焕龙蛇动，书阁云齐牛斗寒。末学幸陪芹藻豆，讵耽秋菊夕英餐。

心藏隠奥最难知，出入无时不可羁。须向动时牢把住，莫教失却便支离。

一见襟怀便豁然，交情输写意忘年。倾囊经训璠玙富，与我从头细细传。

日复陪游泮水湄，发挥史学到渊微。直从天理人心处，剖破存亡治乱机。

长书一卷墨新题，志在斯民寿域跻。历历爱君忧国语，施行须自起锄犁。

我愧年几六十秋，时华虚度事优柔。头云皓矣未闻道，深藉磨砻与勿休。

秉彝同是得天生，道在其中本自明。气为禀来微有蔽，欲因感处复多萌。磨砻须到十分粹，克治全教一味清。从此洞然无别体，真元辉露日光星。

自从河洛发真筌，节目纲条已粲然。志若坚刚方可适，心如扞格决难诠。从头格物为当务，稳步求仁乃秘传。表里直须名副实，高标终不愧前贤。

摆脱人间名利缰，湖山深处事韬藏。要知晦里真消息，养取灵台一点光。

休说西来几许年，此身动静莫非禅。须知天理流行妙，不待人言髣髴传。运水搬柴存实则，着衣吃饭即当然。若能默悟真消息，剖破诸空亿大千。

道为贤侯讲泮宫，渊源程子及周翁。路开正脉同归极，川障狂澜浪驾空。珍重前廊浑气合，督提后进要心通。圣门相与从容入，矩步规行不用匆。

人心污物本来灵，动静那分晦与明。昼接事为思有主，夜思无主梦因成。

梦生于想本来非，一自魂交百感随。漠漠茫茫无定准，若何据此卜前逵。

世人莫悟此端原，兆自心机辟阖间。却向妖祠求证应，妖祠于我固何关。

至人神定气常清，夜息虚明一若醒。假使妖祠能献兆，如何窥得此门庭。

大都流俗急荣名，切切于中梦自形。附会便为神所告，神明虚得号通灵。

升沉大分系于天，决匪人谋所必然。告尔往来通达者，不须赘赘鬼神前。

为问中郎昔抗忠，力箴颇牧不能庸。如今疆埸多尘扰，颇牧还能容不容。

气压关河力拔山，绝人武勇更无前。若于今代当戎寄，子弟何须用八千。

辙乱旗靡绕旧畿，烽烟起处羽书驰。思君一剑为平荡，盖世英魂知不知。

三石参天作柱擎，自从开辟便峥嵘。何为末俗为奇怪，尽道江郎魄化成。

缘尔江家兄弟三，平生爱此石岩岩。寓居石下多年代，陋俗因成附会谈。

好看三石绝奇踪，自是山灵气所钟。致雨兴云功利博，合编祀典以神封。

礼经岳渎视公侯，只谓祠仪一例修。不识鬼神情状者，错将经意以人求。

峙立嶆峨本石形，人其庙貌据何经。祗宜坛壝为民祷，时雨时旸便是灵。

礼学无人发世蒙，正神流弊与妖同。既非气类相求者，岂解精诚妙感通。

阳复东郊雨阁丝，欢迎父老拥车随。竞传碧眼朱颜在，宛若当年剖竹时。

黄堂盛事据今论，向日郎君忠肃孙。依旧诚心劳抚字，漳民世世沐深恩。

郡圃森森几阅春，一番太守一番新。何如今日同行乐，彩袖恭陪紫橐人。

燕游规划孔明庐，陈法区藏梅李株。慨想先儒遗意远，能将旧观一还无。

老榕盘郁植根深，意到扶藜赏绿阴。天理流行随寓足，何心故步与追寻。

依山种竹衬山佳，傍水栽花水妒霞。一意生生俱好玩，休分红翠有无遮。

云移月色爽人看，雨趁潮声迅拍栏。自是与民同乐地，何妨一整复前欢。

南州佳品胜罗浮，青女飞花任打头。寒涸更深香更烈，松朋梅友敢凌不。

三山昂首状魁嵬，虎踞龙蟠萃一台。若跨地灵规贡宇，英才衮衮拔条枚。

台前一带绕漳溪，台下回环万象齐。就拓宏模须大手，非为谄语病丁畦。

肯堂题扁自名公，表里须教实一同。门阅不夸车马大，家声端藉礼诗隆。熟仁便足膏粱味，殉义能传清白风。终始此生无忝处，精诚妙与古人通。

中庸尚䌹示诸儒，为己何心世毁誉。只要美中存德本，无容饰外事文余。鱼潜理趣真如灼，屋漏工夫的不虚。珍重子思深属意，一言纲领此篇书。

夜雨滂沱一若倾，朝来南亩足春耕。相呼荷耒奔趋急，便与担秧插莳盈。令尹精诚知到处，上天仁爱见真情。从今可释悬悬望，百里已无愁叹声。

民间霓望正频倾，天泽如期为养耕。终夜连朝淋不住，上畦下亩浸皆盈。春来又见兹浓霈，秋获何愁弗满情。感格一机无外事，气和端自有和声。

偶然寓兴五山阴，可叹颓波日转深。鼓瑟齐门莫同调，舞韶郑侧鲜知音。归寻旧径扫新榻，从整遗编理素琴。惟有春秋知罪我，外余横直一何心。

早得名师友，渊源正不他。持身庄以重，接物简而和。游夏文章学，求由政事科。朝闻今可矣，为恨复云何。

壮岁登科甲，淹迟暮始通。闽中驰德政，灨上振儒风。药石王宫训，权衡璧水功。俨然遗躅在，谁不悼思公。

剖竹毘陵郡，乘轺古越城。活民均惠泽，报主一忠诚。强御敛踪伏，奸欺束手清。至今诵遗爱，何日可忘情。

暮景孤高节，岩岩挺岁寒。松姿标雪岭，玉质照冰盘。一介应无取，纤毫不可干。老成视前辈，宜作典刑看。

近甸勋劳著，中朝宠眷隆。召从宗正贰，躐进户曹郎。从橐方虚伫，生经遽不融。睾如岩下息，万古俨公宫。

早识渊源正，从师事切磨。天姿纯不颣，世俗淡无波。庐墓诚于孝，刑家俭以和。自应仁者寿，命也奈之何。

恩沐贤关渥，名登桂籍荣。古田驰义勇，永福播仁声。料院从优选，朝阶即坦行。胡为成契阔，第尔哭铭旌。

壮岁声场屋，高年仅小行。鄫江夷暴迹，湟水雪冤情。节志冰壶洁，襟期玉井清。竟登泉石趣，勇去谢荣名。

生质锺来厚，风流近古人。奉官常翼翼，居里复恂恂。甥侄诲犹子，夫妻敬若宾。噫嘻公不死，嗣世有簪绅。

资禀于人异，天锺自粹夷。怀才无表襮，制行绝瑕疵。孝比王祥笃，知机下惠遗。乡闾称厚德，已矣但长噫。

早擢儒科秀，旋驱仕路荣。平反东广幕，抚字桂阳城。选调方优脱，朝阶自坦行。如何中道处，遽尔辍千旌。

自抛襕苎列簪绅，便展施为志获伸。剖竹三衢无警盗，乘轺两浙蔑冤民。居官清节冰壶凛，到处仁恩雨露春。历历典刑如在日，慕思遗爱几多人。

圣主更新大化年，趋朝正预拔茅连。青华上厕郎星列，近密光陪卿月联。垂蹑从班提从橐，遽萌归兴乞归田。至今士论追怀处，第诵南山景行篇。

厚德天锺有异资，反身尤谨事操持。俭勤忠孝传家训，直谅忱恂获上知。正色嫉邪严莫犯，高标立懦屹难移。睾如香坂孤峰下，千载唯存笃行碑。

福庆于人鲜比方，一生坦若履康庄。好逑得偶天官胄，嗣子能传月窟芳。寿入九龄光宝箓，服膺三品灿金章。始终可谓无遗憾，信矣荣归死不亡。

