诸贤适江海，梧竹孤凤吟。愿言正王度，祈招嗣清音。亦为胶西董，反慰及物心。未可赋柏舟，天眷宗社深。

父老迎使君，舟楫桐江波。那知使君心，一片烟雨蓑。杖藜对客星，清风双嵯峨。沙鸥公故人，应为小婆娑。

严山少平田，严俗稀惰民。书生坐黄堂，肯诧硎刃新。定以清净化，坐啸物自春。绿野人荷锄，使君聊岸巾。

善端谁独无，所化有兰鲍。时容拜床下，孺子似可教。山川顿修阻，心折东去棹。徘徊堤柳春，帆腹风欲饱。

踏遍苕溪石，梅花又满林。山川春入望，宇宙月知心。一纪别乡井，八年无雁音。危巢老松顶，日暮有归禽。

荒塍间流水，蠹叶风飕飗。前山与幽人，亭亭共清秋。远近日明晦，隠见云去留。木末一叟归，犬鸣茅舍幽。忆昔典午东，剑佩森名流。胜地慰远怀，兹焉久绸缪。渔矶与樵迳，今有斯人不。池石老苔发，空余螺蚌游。世有古今异，郢歌聊自酬。醉眼时摩挲，此山即前修。

垂虹四年别，淼淼来梦境。今晨整芒屦，柳风吹鬓影。春光彻重渊，蛟困绿波静。远帆有无处，小立为徐领。浩歌翁自得，白发乱垂颈。一室世谁如，三万六千顷。平生卜邻意，此际味差永。翁肯平分欤，吾其办渔艇。

危栏散湮郁，已暮亦登临。鼓角孤城月，山川万古心。鹳栖松雾重，鸥卧渚烟深。客子终何托，婆娑且醉吟。

瘦尽芙蓉菊又残，客游怀抱更登山。秋光老矣归何处，只在愁人双鬓间。

穷途逢伟观，小阁江万里。薄暮岸幅巾，寒烟四山起。天河注平淮，斗柄卧芦苇。欲返还少留，灯青客船尾。

孙刘昔虎视，铁骑如风雷。白水列苍嶂，今焉侑予杯。功名诧一时，空云暂崔嵬。衲子真英雄，一龛老岩隈。

雌雄乌一色，烈焰玉石分。子桑十日雨，英概君摩云。麈尾失羁思，襟裾兰茝芬。是岂如蟨驉，书圃同锄芸。

君隠万人海，啸咏足胜流。我堕寂寞滨，嵌岩一筇秋。蟠郁向谁吐，天围芦荻洲。劈箭客帆去，何日回吾舟。

甘旨娱母颜，雍雍春满室。咿哑索梨枣，诸儿争绕膝。波明再茁桐，露涤清吟笔。人生如此足，富贵刀头蜜。

亭亭会山阁，四面秋澄鲜。槃礴一代英，披衣俯飞鸢。迩来几星聚，清樽压云烟。九转得奇诀，分惠毋独仙。

过雨长堤葱翠湿，小桥人静支筇立。一缕竿头颤霜鲫，风动青蒲见蓑笠。

良辰仍我辈，斗酒大江边。小阁纳万里，一帆来九天。世尘黄鹄外，诗兴白鸥前。地胜吾衰矣，长怀李谪仙。

兰如君子蕙如士，此评吾得之涪翁。有余不足姑勿论，毕竟清幽气类同。

托迹不辞岩谷深，异于萧艾亦何心。清风披拂自多事，斜日淡云香满林。

郑君欲与兰写真，心神暗与兰俱春。诗家三昧正如此，境融意会今何人。

暑气湖山薄，晚风巾袂凉。蝉鸣便柳荫，鹭立领荷香。大舸鼓声远，小轩茶味长。独游元更好，细细踏斜阳。

淋雨何人记子桑，朱门车马涨尘黄。百年友谊须英概，画虎何妨效季良。

万卉千葩春事足，一岩桂自壮秋光。清泠风露月侵午，天上人间相对香。

刘郎唤我出，胜处意所便。清寒柳桃风，浓淡杉桧烟。僧庐自生香，步绕古佛前。依光偶不扃，坐数禽联翩。平林度清磬，遥堤簇归船。湖山露真态，鸥点溶溶天。形容几吟笔，刚道妆抹妍。莫作西子看，正如姑射仙。相知喜值予，微笑生清涟。

驴蹇飚寒猎帽裙，吟肩山耸酒微醺。弯弯竹迳霏霏雪，小小溪桥淡淡云。忽邂逅时真得侣，向空蒙处细飘芬。回天力量知谁似，笑挽春来首策勋。

问讯金焦亡恙否，双鳌依旧据寒流。塔边浪战嵌岩石，木末云扶缥缈楼。枫叶蓼花新醉雨，山容客鬓两添秋。海天一镜舟如豆，忘却尘缁季子裘。

圆蒲促坐话情真，蜡炬能花似有神。毕竟蜂须膏馥在，酒边依旧十分春。

吟鞭遥指鹿门归，水色山光件件诗。缩项鳊鱼元自好，当年应悔识王维。

诵诗纵不忤龙颜，荣贵无过是好官。未必一僮随瘦马，千年传作画图看。

正好𬬻亭语夜分，朔风征帽浙江𣸣。天低雁带参差树，山远舟横黯淡云。龟解不妨时换酒，鲸呿元自妙为文。千岩万壑心如水，二尺檠边剩著勋。

倦踏软尘陌，琳宫取次行。红桃窥潋滟，翠柳立虚明。眼底得诗料，耳根犹市声。黄冠邀啜茗，犹有旧交情。

六桥秋新宜醉吟，举杯共听岩鹤音。危亭三面立老竹，宝晋数帖清人心。凉蝉不敢喧夕曛，洞箫声绕山腰云。摇摇归艇水纹裂，山紫天青河汉白。想君独立对空阔，一鹭毛寒藕花月。

危阑纳纳万里天，此景不作西子妍。荒蹊斗折乔木末，小亭棋布层崖巅。阳侯作意娱我醉，潮头百尺来樽前。游蜂低回𣨼花露，一鸟急去拖林烟。年来祇可作橘隠，四人聊学商山仙。

生世可无友，吾友得仁叔。行己严尺度，色夷气清穆。蝇头观世态，麈尾露心曲。大江渺愁人，风欲饱帆腹。重阳两日是，不共一杯菊。吾侪迹浮萍，同是客京毂。作讨俱出此，正尔未免俗。倘有廪可指，一笑如鲁肃。寒窗共短檠，何用戒征轴。所以穷杜陵，恨欠突兀屋。波寒净沙石，露重老林木。莫言衣带水，后会殊未卜。越山君旧游，我亦曾寄目。迩来平安否，细与问修竹。

乃翁爱书书满楼，万轴插架堪汗牛。乃翁爱梅梅绕楼，千年老干如苍虬。梅护群书俗尘绝，书对梅梢滋味别。有时掩卷静倚阑，檐角一枝擎淡月。雁行编简相从久，笔砚收功竟无负。儿孙登楼凛生敬，谓此梅花乃先友。一新丹雘焕枅栱，黄卷依然对姬孔。汲泉不是灌梅花，培养君家读书种。袍香青紫云路同，盛事何翅继乃翁。后来应有跨灶者，百花头上文正公。吾知乃翁好梅意，不独区区为名第。霜飚天地惨无色，谁得东皇第一义。惟梅气禀独超卓，首送春风入书幄。对之心地悟理学，此是天民尹先觉。

容易老春工，扶藜趁好风。蛙跳蒲细细，燕没絮蒙蒙。沽酒亦可醉，有怀谁与同。长松古须鬣，无语对繁红。

良苗正要雨肥绿，火伞张空驱日毂。枝头忽作少女风，转眼排檐万银竹。为新安民殊可怜，插空乱𪩘无多田。雨才终日水半壁，方晴又望霓横天。是邦若要宜稼穑，好似婴儿调乳食。祇今田甫渴甘澍，贤侯忧民见颜色。鼓声坎坎神来临，不歆牲酒歆侯心。睡龙苏醒听约束，拏攫云雾层崖阴。涧泉将涸兮乱流，嘉颖欲槁兮光浮。田翁戴笠儿跨牛，欣欣相对歌贤侯。争言一雨神所赐，非侯何以蒙神休。天惠贤侯福吾土，长是五日一风兮十日一雨。

天然石屋两三僧，趺坐寒云几上生。想见瓦𬬻烟断处，一函经对万松清。

贰车林下喜逢僧，眼底千峰逸兴生。五马未游心已到，吟笺零乱岫云清。

澹泊贤侯似衲僧，功深心地枣梨生。画堂歌舞聊娱客，客退依然禅榻清。

冯轼邦君侈画熊，却来问政翠崖翁。祇应兄念玄真子，不是堂无齐盖公。千载棣华垂盛事，两丛慈竹亦清风。跨鸾时过宣平老，明月箫声在半空。

小队名山访古归，雪云不解听招麾。琼瑶千嶂插空阔，珠璧一诗争崛奇。兴逸聊兹游赤石，民安何待化潢池。妓围如画心如水，鬒发从渠映玉碑。

鹊影翻高树，萤光出浅莎。墙低天宇阔，楼小月明多。清吹徐徐至，微云缓缓过。欲谈无与共，默坐养天和。

今人宗晚唐，琢句亦清好。碧海掣长鲸，君慕杜陵老。

月明孤屿云，一鹤唳清夜。和之以君诗，竹牖寒灯下。

倚马挥万言，跨馿哦一字。迟速不须论，纫云看奇思。

抽身龙尾外，一壑本来心。书卷竹阴润，笔床花气侵。耿光增魏笏，雅趣寓陶琴。隠几时搜句，忘言兀似喑。

沿阶草软翠流长，境静蒲荷觉更香。清坐小亭丛竹近，暂停团扇受风凉。

风流阵退却围棋，心醉妖妍落子迟。还记兵行南诏否，输赢应不到双眉。

吹帽海风鸦背起，冯夷知我酒微醺。楼台气压金焦浪，锺鼓声飞淮浙云。戈甲虎争余块石，榛芜鼪啸几斜曛。山僧不管兴亡事，清坐闲披贝叶文。

天垂大溪碧，近树齐远山。水汽涵野色，缥缈亭数间。维昔文节公，孤标凛群奸。飘然两屐齿，云岩遍跻攀。此地足佳致，差不远市阛。寿峰顾而喜，筑屋娱亲颜。吴兴富台榭，往往携歌鬟。公独抱书来，小舟破潺湲。花澹水纹丽，鸟啼人意闲。读易发妙蕴，不惟评马班。著述五百卷，星芒照人寰。天街几绣鞍，蹀躞趋豹关。河来砥柱立，一老菰蒲湾。守斋领客游，秋风韵枯菅。我诵壁间文，徙倚藓石斑。德人不可见，月白渔舟还。

渭滨一叟发垂素，西伯与之无雅故。幡然为舍钓鱼竿，八极风云生指顾。先生少与文叔游，眼看日角兴炎刘。胡为掉头不肯住，垂纶依旧披羊裘。周文虚己师贤哲，光武规模欠宏阔。三公清坐台阁尊，先生回首桐江月。桐江月色无古今，白波苍嶂幽人心。

田父龙钟雪色髯，送儿来学尚腰镰。先生莫厌村醪薄，醴酒虽醲有楚钳。

履和惠端砚，玉质马肝色。我有大砚卧蚕纹，元是新安龙尾石。持以答佳贶，聊尔见此心。极知不是双南金，未足报君绿绮琴。我得履和砚，清润如履和。天然粹德非琢磨，秋江印月平不波。君得刚甫砚，朴钝若刚甫。不能轻捷随人后，默默寒窗守愚鲁。端砚入手喜有余，展开古帖聊学书。大砚知君不负渠，墨池飞出北溟鱼。

