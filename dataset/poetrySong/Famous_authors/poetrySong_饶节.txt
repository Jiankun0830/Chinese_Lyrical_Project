少矜平子四愁诗，晚学赵州十二时。千里故人不解事，书来犹寄竹枝辞。

漫说一言能蔽诗，五千同具刹那时。向来可与言诗者，得志方能不害辞。

铁面禅师骂学诗，为怜虚度太平时。须知十万八千偈，不比人间绝妙辞。

非是谈禅非说诗，相逢无处亦无时。炉烟趺坐对终日，旧社知音去不辞。

细雨无烟昼不开，杖藜同访古如来。声求色见无非道，举似时人一任猜。

芒鞋印雨涉泥行，谁是官人谁是僧。我已无心慕支遁，君今宁复愧孙登。

剥啄敲门惊隙尘，开门随处得清新。独怜桂子花开处，不见题诗病道人。

光明奇秀岂能藏，草自纤柔桧自长。不待博山荐沉水，道人亲佩法身香。

休话纷纷故恼渠，似持钟鼓乐爰居。西来未欲深藏迹，人境聊须暂结庐。

弦上平生要妙声，只知求古不求名。遥怜月下无人处，满写千秋万古情。

肘后神方济物深，得之于手应之心。好山不惜能分客，岁晚当容支道林。

平生春蚓秋蛇手，他日阳春白雪歌。况有古灵归论道，似师此乐世无多。

百战将军老不衰，年来白发渐垂垂。稽山自古多嘉遁，不为鲈鱼更好归。

四海无家一道人，云山未肯便安身。冷泉亭畔腰包去，芝草峰边更问津。

香绿茸茸一寸根，清泉白石共寒温。道人好事能分我，留取斓斑旧藓痕。

风雨萧萧早晚天，放衙时节也随缘。晨参暮请真丛席，不似痴人更说禅。

向来桃李恰随流，策策风枝又作秋。但得相如完璧去，何妨季子敝貂游。

意君剑履上青云，岂谓相逢犹问津。柱后惠文如束湿，何妨且作自由人。

闻君小隠近山溪，野水平桥竹遶篱。名利区中无此妙，不须辛苦问蓍龟。

灵隠冷泉天下奇，与君同俯碧琉璃。更寻天竺上下寺，休问荀杨大小疵。

白蘋风作蓼花秋，万顷寒涛卷底流。八百道人禅定起，送君持钵上行舟。

文章小技竟何须，富贵浮云付与渠。衲子平生一拄杖，从来不用护身符。

松下柴门闭绿苔，只有胡蝶双飞来。蜜蜂两股大如茧，应是前山花已开。

我有随身万斛泉，解令平地涌溅溅。一寸菖蒲十二节，谢师连石送泉边。

寒梢展尽玉玲珑，细叶斜枝翠几重。何必敲开损高节，此君元自有清风。

跌宕平生万里程，盘车一展老心惊。溪昏树暗牛争力，似听当年风雨声。

凫雁纷纷不自由，往来长为稻粱谋。令人却忆辽天鹤，万里无云汉水秋。

静中与世不相关，草木无情亦自闲。挽石枕头眠落叶，更无魂梦到人间。

料峭严风雪满山，驼裘絮帽叩松关。知公不减王子敬，乘兴何妨见戴还。

月落庵前梦未回，松间无限鸟声催。莫言春色无人赏，野菜花开蝶也来。

竹雏何事出山迟，据案开缄谩朵颐。闻道苍筤三十万，可能浑长化龙枝。

百丈曾于堂上卷，赵州只向日中铺。赠师七尺高低具，尚打当年鼓笛无。

等推三界纳秋毫，错被人呼世外高。已办绿蓑青蒻笠，溟蒙烟雨掐蒌蒿。

气压春工千万枝，洒然开我合琉璃。知渠有美自难禁，不待雪深风劲时。

欲开不开香满枝，小池枝映碧琉璃。岭头功德真相似，不点光明待几时。

天寒岁暮山骨冷，一枝两枝梅半开。酌泉煮茗汤欲竭，弥天道人犹未来。

道人散步过茅堂，怜我毗卢尘覆藏。戏出当年三昧手，一弹指顷放毫光。

秋江渺渺秋风急，芦花不飞露犹湿。江头倚杖不逢人，鹭鹚飞上渔舟立。

白云深处白崖山，松下岩边自往还。折得一枝岩上草，赠渠分卫到人间。

已向尘笼透此身，来寻击竹悟心人。眠云未暖出山去，溪月松风可负君。

赠子倚松真袜样，不须裁减不须增。青山自有白云衬，莫向红尘取次行。

年来落莫卧岩谷，故人来会岩中宿。夜深灯火话西来，重悟当年庵畔竹。

汉东诸国随为大，兄出何妨应有缘。想见梁家庵畔景，白云流水旧风烟。

顺阳春色元无数，只有秋芳恐未闻。好事霍侯人不及，许将秋色为中分。

异时得交天下士，触目琳琅珠玉间。年来林下龟藏六，一见道人聊解颜。

未明心地法华转，心地明时转法华。老子年来浑不会，野梅开过竹横斜。

麝香朱李小而香，白杏流沙昔未尝。好事北园高隠者，筠笼剪露寄禅房。

阅礼敦诗数范公，威名千古在羌戎。范公远矣偏裨老，犹挟仙方可疗穷。

须髯如戟老将军，未试平生剑有神。圣世清明疑不用，且将方术济时人。

自古丛林建立迟，说人无数作人稀。阿师卷角三冬暖，恰趁开炉作供时。

松外寒梅已破春，道人持钵是行人。停舟山畔功成后，早晚归来细问津。

危径湍溪六月寒，阿师分卫入云端。有人不辨师真伪，举似山僧短偈看。

枯木岩中一病夫，问生何处著荣枯。却须自把轩辕镜，还见从来面目无。

道人行脚半天下，忽打轻包歌式微。莫作赵州中夜遁，古灵且度出家师。

旌旗肃肃卷秋风，赤脚儿童挽乃翁。使者回看为农喜，年来衣履不穿空。

古木参天枝欲倾，秋风时发半岩声。厉山拟作故园梦，山雨萧萧梦不成。

野菊秋深满意黄，一川禾黍拥人香。悬知岁乐农无事，已见茅檐压酒尝。

莫雨凄凄鸦著林，绿苔随意上墙阴。问侬此雨妨农否，漠漠无言念更深。

招提夜宿竹连村，似对诸郎孤竹君。独倚胡床人静后，总将尘事付浮云。

负弩先驰入翠蓝，溪光山绿拥征骖。夜堂数刻谈名理，却胜平生四海参。

神游曾已遍岩峦，占吉当知便赐环。值遇贵人真有意，𥩟看腾跃起鲵桓。

世人纷纷有底急，利欲著身如束湿。道人摆去邻虚尘，拄杖芒鞋当收拾。

雨过残春一扫空，哦诗自遶菊兰丛。诗成封寄山中旧，风静鶑啼日破中。

非利非名非有求，浩然乘兴亦南游。白云出洞初无累，绿水逢坳本暂留。石径不移松雨晓，茅檐长付竹风秋。客来欲问庵中主，楖栗横挑四百州。

雨后蜂忙燕啄泥，野蔷薇过柳华飞。道人抱艺行天下，好语春鹃似见几。

老僧卧病四告朔，苦无灵药与携扶。闻道天麻能肉骨，襄阳耆旧见怜无。

老师略展摩天手，便有儿孙建大功。五百大士安栖日，汉江千古起清风。

三界从来不易安，那堪家火更烹煎。吾家幸有清凉地，枕上从头子细看。

蔷薇作架高一丈，准拟春风如许长。可怜条间一寸叶，中有嫩色三月香。

浑金璞玉世甚鲜，衣冠有识共因之。年来访道倚松室，泥牛鬭入醴泉池。

先生自得游山体，竹杖芒鞋手自提。莫问山僧山里路，曹侯谿是旧时谿。

年年春色总输梅，长向百花头上开。却恨今年春独晚，正须乘月为公来。

倚松卧病林下寺，想望朋友如天人。况公座有千里骏，为我少留君勿嗔。

尚有残春已可怜，那堪宿雨夜溅溅。道人若有惜春意，赤脚来看也直钱。

官人许过一年余，官行有律不可虚。此来偶有山中便，愿公叱驭莫徐徐。

春色过人速如电，及此花时天意深。残春转觉春可惜，愿公作意来追寻。

茂林修竹阴阴地，昔日曾为烂漫游。道人况有人伦鉴，为煮新芽更一瓯。

官人骑马松门外，下马敲门眉目清。休问西来他日意，遶篱无数竹鸡鸣。

年来养病卧岩阿，多谢庞公尽室过。若询击竹家风事，休把虚空更撮摩。

三十年来访道场，骊珠夺得是寻常。今日倚松重借问，摩尼从此转晶光。

晓日珑璁竹入门，石鱼吼处恰翻身。老夫遽起无余事，收拾儿童访道人。

散发临流性所便，不携裀褥借云眠。山童抱杖立户外，不索仙陀未敢前。

谁知春事妙无穷，费尽东君多少工。朝来再遶朱栏看，独有淮阳一朵红。

年来春色妙无穷，芍药今朝又破红。寄语满堂枯木众，野花香径好携筇。

转物堂前春烂漫，杨花断送今无余。故人过我勿厌数，免寄寒温一束书。

新荷贴贴铺水面，要渠起立良独难。一朝时至鹤鹭立，清凉月下飞翻翻。

黄栗留鸣日正长，酴醾开尽一川香。南园表里皆浓绿，黄蝶无稽辊地狂。

浩荡园林风雨声，鹁鸠撩乱亦悲鸣。作球刺芥风吹尽，薝卜林中特地清。

多能百舌弄春晴，解作春风百鸟声。独立高林千尺上，黄鹂无数不能鸣。

杜鹃终日苦言归，只解言归不见机。青山本是渠归处，犹向风前怨落晖。

爱夏堂前风卷帘，归鸿无数过前檐。杜鹃只解催渠去，应为南方六月炎。

杏子黄时麦已收，槐阴重叠柳条柔。山中活计无疆界，却鄙人间万户侯。

桃李浓时恰退藏，甘随萧艾隠风光。转物堂前春欲绝，稍依宫样试严妆。

鸣鸠逐妇喧不休，浮云作雨方西流。倚松卧病无佳处，闻道故人疾乃瘳。

落月过山风露清，鸡声未作天欲明。杜鹃不管人残梦，南枝飞过北枝鸣。

尚有余春可尽欢，何须终日遶阑干。倚松庵畔见春后，人间春色不须看。

紫蕨伸拳笋破梢，柳光飞尽绿阴交。道人闭口不知处，黄栗留鸣鹊在巢。

倚松卧病山林下，每荷明公特见怜。但得此身常受供，不妨明月在秋天。

京国驰名四十年，华严说罢复谈禅。夜来一昔真忏悔，果然明月在秋天。

白葛乌纱松径遥，溪声激激雨萧萧。乐山乐水自仁智，争利争名渠市朝。今日不须沽酒引，他年岂待作诗招。悬知三十六峰下，祗么相寻共寂寥。

何事凌寒带晓暾，高才不肯簿书昏。别峰小寺已鸣磬，夹道短篱犹闭门。雨后松枝浑黛绿，冻余泉窦尚春温。聊将二物方君德，富贵功名不足论。

长忆吟诗对短檠，诗成重改又鸡鸣。如今老矣无心力，口诵君诗绕竹行。

白骨纤纤巧画眉，髑髅楚楚被罗衣。手持纨扇空相对，笑杀傍观自不知。

尽道春多雨，伤摧花鸟空。不知春态度，尤在绿荫中。

娇朱浅浅透冰光，瘦倚疏篁半出墙。雅有风情胜桃杏，巧含春思避冰霜。融明醉脸笼轻晕，敛掩仙裙蹙嫩黄。日暮风英堕行袂，依稀如著领巾香。

剥剥剥，里面有虫外面啄。多少茫茫瞌睡人，顶后一锥犹未觉。若不觉，更听山僧剥剥剥。

两公待我以国士，是时公亦同在门。今日江头看使节，令人泪湿汉江云。

云山低处堪投老，文史他年不疗穷。富贵可求吾亦懒，眼看余了化王公。

时平主圣，万国自靖。不杀而成，不征而正。矫矫虎臣，无所用命。移将东南，介我佛会。久闻吾曹，念佛三昧。喑呜叱咤，化为佛声。三令五申，易为佛名。一佛一米，为米三升。自升而斗，自斗而斛。念之无穷，太仓不足。

闲携经卷倚松立，试问客从何处来。

政须送与王摩诘。

先生之气盖天下，当时流辈退百舍。醉中咳唾落珠玑，身后声名满夷夏。青山木拱三百年，今晨乃拜先生画。乌纱之巾白纻袍，岸巾攘臂方出遨。神游八极气自稳，冰壶玉斗霜风高。呜呼先生泰绝伦，仙风道骨语甚真。肃然可望不可亲，悬知野鹤非鸡群。天宝之初天子逸，先生醉去不肯屈。采石江头明月出，鼓枻酣歌志愿毕。只今遗像粉墨间，尚有英风爽毛骨。宣州长史粉黛工，谁令写此人中龙。细看笔意有俯仰，妙处果在阿堵中。人云此画世莫比，吴侯得之喜不寐。意侯所爱岂徒尔，亦惜真才死泥滓。先生朽骨如可起，谁为猎之奉天子。作为文章文圣世，千秋万古诵盛美。再拜先生泪如洗，振衣濯足吾往矣。

秋风夜作万马声，草木自有离别情。君行胡不卜春夏，况我抱病方竛竮。我生不祥忧患并，行李四方影随形。少年之气追琢尽，胸中独抱渭与泾。世人纷纷水火争，我欲从之惫不能。骑马时寻故人舍，掀髯抵掌意自倾。图书万卷相将迎，座无凡儿眼更明。惟酒无量与兴会，我醉未去君经营。不用赐金为解酲，一月何必一日醒。此中万事气自宁，勿语世人人不听。君今胡为忽戒行，使我此计堕杳冥。君行潇湘绝洞庭，沙头水落鼍夜鸣。想君抱恨寐辄惊，起吊湘累涕泪横。顾我胡为世网婴，前行霜露后榛荆。谁为传之凤凰翎，与君方驾寻此盟。

谢安中年不堪别，况我与子本末同。临川古郡著名数，麻姑且在邦域中。与君同方复同术，十年共度虀盐日。一身烂漫天地中，万里风霜今白发。南山之封木拱矣，此身万事相终始。何知迟暮犹羁旅，夜语对床辄三起。君今先著祖生鞭，我穷未办买山钱。君行启我方寸乱，抱琴长歌声彻天。西风萧萧木脱叶，表里家山落眉睫。为语淮南大小山，虽在侯门不弹铗。

北斗以南好风土，西山爽气吞吴楚。前辈风流固超绝，后生法像仍奇古。道人久学祖师禅，败裙破衲今几年。胸中秀气磨未尽，时出新诗皆可传。都城鼎鼎冠剑伟，井扫权门日中市。道人香火办寂莫，有脚不踏公侯地。古来贤俊能几何，只今零落亦已多。一见道人气象是，蒲团棐几生春和。我思伸眉向林莽，未暇优游取卿相。扁舟今日与君别，明朝梦落江湖上。

磬石山中石无主，百里厚坤不承土。土人出石如出金，阙地及泉隧而取。重重彻之如彻席，凡材顽狠邱山积。中藏一板金王精，定是陶镕鬼神力。黄锺之律生于黍，近代纵横不如古。天生此材岂苟然，伐而用之百兽舞。师襄入海工不精，且制嘉鱼大小鸣。大为王鲔施僧饭，小为鲂鳏依石屏。君家二尾傥遗我，要唤儿曹坐睡醒。

灵壁之石妙天下，奇姿异质穷变化。时时好事获寸尺，谷量牛马未当价。耐官丞相三代孙，风流似是典刑存。心胸本无纨袴气，诗书渐洗膏粱昏。迩来得石不盈尺，依稀尚带莓苔迹。气象中含万仞悬，秀润仍分千里碧。大江之南千万山，终日思归行路难。坐中一见此真骨，心折当年雨后天。君不见黄金白璧骄侈本，大官厚禄方安稳。少年趣驾迅如电，我欲追之堕车蹇。年来老大计转拙，一丘一壑兴不浅。傥君他日弃前鱼，南窗坐对庐山远。

吕卿诸子森如猬，不作世间儿女气。封胡羯末自行列，麟凤龟龙各异致。小儿阿智甫七龄，衮衮似欲无诸兄。疏眉秀目澹玉雪，覆肝立壁开天庭。自从诸兄授孝经，淋漓笔墨有典刑。客来推席俨在庭，举头揖客客为惊。吾知吕卿大源委，黄河昆仑千万里。政令凡儿出其中，不扶而直麻生蓬。况如此雏落落自奇伟，出门汗血当追风。

忆昔南方木叶下，祝融逗留不退舍。闾阎未简卒岁材，明月满门自宜夜。而今身在天中央，日月寒暑遵故常。西风今日我为政，冥冥尘沙何可当。浮云倚势不解事，浓阴数日酿秋思。卧病但作仲卿泣，载酒谁问子云字。故人千里知我寒，书来遗我帛数端。拣丝织作经纬称，长细广幅尺度宽。染人暴练勿设色，衣被皎皎识君德。

梅郎可爱如蜀柳，风流似是子真后。抱器来宾太学穷，五年自袖采兰手。来时落雁摇虚弓，汗血长鸣西北风。自誓坏韩复蠹魏，可怜一无咫尺功。我亦数奇困竿累，玉山冰川失眼底。永嘉堂上闻阿连，堕食正冠为君起。君今制衣作行具，何以赠之白鹭羽。殷勤持□重似人，漠漠深藏饱鱼蠹。船头逢逢奏晓鼓，卷帘卧看春江雨。到家春温雁且北，寄声布帆无恙不。

都城甘水啬于酒，担头取饱得满缶。每忆江湖万松底，夜半酒醒挽石斗。如今长卿不满喉，岂有温泉濯汗流。岑岑背若负芒刺，每向一饭怀千忧。君家有井金作栏，辘轳可取不可殚。大奴分遗足一斛，洗我尘垢生羽翰。人生生理易与耳，辍洗为君起长叹。

十年不见陈惊座，二子相逢心亦可。高帝子孙果隆准，杜陵先生岂欺我。甘陵夫子孕不育，世无元化操五毒。乳医袖手辄寤生，不药而喜神所福。君家阿济颐未髯，颇恨生子不生男。人间久乏古烈女，世上多叹吾儿凡。应当有子问贤否，弄璋弄瓦诗人口。木兰买马替爷征，班昭嗣兄成汉表。人生得此二子者，安用痴儿闹昏晓。况君各自富春秋，有女如玉方好逑。必欲商瞿有男子，殷勤更问东家丘。

古人已朽不可作，长安年少多岳岳。太官五斗仅代耕，舒缓养高简然诺。陈侯气稳天机精，心胸开霁脱检绳。只今冠佩奉朝请，折节重士身自轻。主人斗酒相逢迎，金尊玉槃红烛明。黄花开彻秋未了，残月挂檐霜气清。气吞百吏不足数，滑稽巧中一座倾。座客未用喜且愕，陈侯吏事复不恶。簿书狱讼谈笑了，盗贼骨惊吏胆落。至今鲁山驾车处，会使齐儿畏朱博。方今天子坐明堂，指麾夷狄如驱羊。安得吏师如侯者，上应列宿布四方，政治岂但几成康。

颓俗不可挽，我思陈孟公。胸中一噫气，浩荡沧海东。初余亦拙谋，堕身尺度中。昔为吾家驹，今为客子蓬。人生百年耳，过鸟欻无踪。何至自矛盾，身与众敌逢。仲尼固玄圣，道大自不容。落落少年场，谁复识吕蒙。古今一丘貉，同赴三尺封。乃知常满尊，慰藉吾人穷。君诗苦相厄，欲抗辄丧雄。但恐百钱债，负我葛陂龙。

我学如水马，尽日忙不进。结交有神奇，所得尽豪俊。十年困三舍，万事到两鬓。风流半零落，吾道或拘窘。彭侯南方来，超妙有远韵。落落涧壑姿，倒屣解吾愠。胸中几年读，正朔谨尧舜。盘盂百家伎，钩致得幽蕴。夜半一商略，气与山岳峻。方洋及卫霍，似是老行阵。峥嵘济时术，百未一见信。自言穷达机，默与寒暑运。功名盖偶然，未暇以身殉。伟哉君子勇，一语破幽愤。何时灯火底，怀抱为吾尽。

化工辔六龙，风雷共推轨。谈笑却冰雪，咄嗟办桃李。纷纷西园英，转眄即填委。独余四种梅，冰玉自标致。岂争滕薛长，未与管晏比。微风挽寒条，草木竞披靡。蜡梅异天质，芳香辈兰芷。多叶美无度，胜韵洗贪鄙。红梅拂晓妆，深浅自有体。单白亦闲淡，冷艳照流水。初如王谢郎，雍容各簪履。出处岂皆同，一一竟可喜。此花固不凡，俗眼自多眯。栽培或一遇，得此辄遗彼。君家独兼有，班压万红紫。况当顿有前，朝暾媚窗几。我无笔五色，为此了众美。安得九转丹，暂起来阳史。

异时王公门，使车驾四牡。殊方仰吾父，天子尊伯舅。舒迟入枢府，易若屈伸肘。风流未疏缺，日月竞奔走。诸孙以文嗣，文字宗科斗。英华被草木，美成岂不久。宜哉此花瑞，鼎立世无有。绵力为君赋，半夜饥肠吼。尺寸窘吾步，岂复到渊薮。翻然欲投笔，大恐惠文纠。

叹息复叹息，丹砂为土玉为石。谁家女儿妙无敌，日日当窗泪霑舄。问之何思复何忆，深颦欲语语不得。回身抱琴不回面，清商自写昭君怨。朔风萧萧霜月悬，万里胡沙鸣一雁。此声此意太分明，犹恐君侯未会情。从头却欲为君说，恐君断肠君勿听。黄鹤一去已千里，雉子高飞亦能几。人生长短要自裁，嗟尔此身今已矣，刺刺促促徒为尔。

磨蚁迭左右，铁炭互俯仰。岁月如牧马，快骤脱羁鞅。方希草玄雄，未羡画眉敞。刘侯启予者，险韵写胜赏。读之令人醒，居然见图像。我昔曾此游，僧梵荐肸蚃。撞钟鸣木鲤，破我颠倒想。百年能几许，万事苦鞅掌。丧身声利场，齿角伐犀象。前辈晓云散，后生春水长。君看门外辙，盛气日来往。道人初不省，禅寂异到壤。乃知雨花地，可以透迷网。君侯此嘉集，尘迹已相荡。援琴写我叹，中夜发哀响。

西园拱群木，严霜损天和。岂不惜嘉阴，奈此风雨何。青青繄此君，凡材不同科。君知不同科，何必叶与柯。试看一尺根，节已倍身多。故令卷箨中，高韵不可摩。陈侯定可人，厚礼为君罗。视此种竹心，知君减悲歌。吾徒涉世疏，投足得诋诃。何如雪月际，对君自婆娑。但无我履声，与子相经过。

道散士不守，君子利为上。交游固窦灌，父子亦歆向。繄我二三友，日月共照临。殊乡不殊习，异族岂异心。吾徒拙身谋，要是沧海客。大材费伐剪，古乐难考击。相逢聊解颜，把酒听软语。断水洗垢病，戛玉开未寤。男儿生堕地，脚迹付九州。不知谁主盟，会此车与舟。愿毕已醉杯，竟比难得欢。明朝黄子别，离恨已阑干。

行年本数奇，阅世复痴绝。巉然寒饿表，但未朋友缺。晚得二三子，楚楚著行列。家学有师法，保身尽明哲。堂皇建钟磬，户牖照玉雪。白晳采兰手，未负如意铁。由来石中璞，不在苦分别。当时偶一见，顿使我心悦。道丧古人远，君子或降节。狐裘傥羔袖，岂待跖与桀。若人苟相久，可以辅衰拙。欢喜奏微吟，聊嗣登歌阕。

我客汴之滨，梦寐大刀头。幸逢刘伯伦，衣冠少其流。胡床白羽扇，语稳气不浮。异时果下马，仿佛遍九州。每思张翰鲈，为登王粲楼。食贫节益苦，异哉居拙谋。宣州虽多贤，禄仕恐未优。长女嫁及时，大儿婚可求。长才不自献，澹与众人俦。君其吏隠欤，吾亦沧海游。

好事屡载酒，扁舟每乘兴。况当秋气清，开我心若镜。风漪蹙寒绿，日干下修影。却从苍翠中，羡彼各飞泳。翱翔数仞翼，白小一寸命。微物有至乐，此理须自领。君侯静无哗，敢以一言请。人生百年尔，飞电作光景。试看楹间悬，俯仰岁月永。堂堂寇莱公，祀事荐时餠。吾徒岂不老，啖蔗入佳境。况兹诗酒习，已自破清净。聊须明月来，褰裳踏归艇。

往作兰溪游，步屧出林麓。溪头小雨竟，溪水澹文縠。婵嫣几丛秀，临流自结束。曲折访丛底，初不露芬馥。归休行结佩，薄采未盈匊。时遵微径间，幽然感清淑。年来蚕自缚，投迹先拟足。不意淟涊中，见此二孤竹。威威耐寒苦，绎绎辈杞菊。似是溪头裔，相逢慰烦促。一日不见之，鄙吝生眉目。故将应书手，抱瓮助长毓。孤根著土深，稍稍树支族。看渠吐胸中，一洗桃李俗。

秋容散古原，秋声满寒条。幽人开晓梦，喔喔鸡戒朝。骑马西南隅，不知道里遥。我行将何之，我友昔见邀。斯人非世人，与世不相聊。几年赋归欤，塞耳树上瓢。谁知翰墨功，百倍巴蜀饶。方杨妙天质，两玉不易招。粟马来会盟，此义久寂寥。主人喜开尊，杯殽初刻雕。及乎启丹台，座上皆闻韶。委积山海奇，浩荡江汉朝。此囿无郊封，烂漫各𫇴荛。归来蒲深望，老大犹虚骄。

布谷作五更，鹪鹩亦司辰。田师遽束缊，请火起近邻。耕耘岂辞劳，常虞秋计贫。匽薄垄亩间，努力不自珍。秋风落高原，罢亚千顷云。公子岂知田，得师自农人。归来坐虚室，却扫富贵昏。架插河间书，门引霍三宾。锄耰翰墨场，寒窗澹炉熏。六籍圣人师，百家素王臣。骫骳离骚经，妙语泣鬼神。灵文陋诅楚，高论追过秦。泛览四库余，瓦砾半珠𧏖。游心领其要，开卷得其人。门前风作埃，肥马走搢绅。岂知歌钟地，辛苦事斯文。懒夫江海士，履声远王门。未暇到此室，归欤老斲轮。

秋蚊扑扑啄作花，秋江喷薄卷旧沙。鱼肥兔贱年谷熟，田家八月生有涯。群翁坐社儿击鼓，酒一载行翁起舞。但得催科了眼前，儿郎各自能辛苦。

汪侯思家每不寐，颠倒裳衣中夜起。岂惟蓐食窘僮奴，颇复打门搅邻里。凉风萧萧月在庭，老夫醉著呼不醒。山僮奔走奉嘉客，铜瓶汲井天未明。

琼株玉树非凡根，幽兰紫芝种不繁。谁家妙质倾春色，失身逋荡依荆棘。流苏暗绕云母屏，栖魂不稳夜魇惊。归来泣下绣时室，漫漫此生身事毕。

世上纷纷走车辙，交情回互作冷热。搢绅岂无郦寄卖，山林谩有嵇康绝。我穷四方但糊口，一丘一壑志未了。得交天下能几人，直道如君可偕老。

登楼望四垂，缩缩雨小休。老木藤蔓活，古殿金碧流。浮云卷岂尽，落日不可留。无人相与语，鸜鹆谩啾啾。

老骥伏枥志千里，烈士暮年心不已。不用悲歌击唾壶，尚挟平戎献天子。书成未上忽自悟，便逐道人林莽去。年来着脚古道场，疾病魔人无屏处。不遇我公如古人，零落离披作风絮。我公德量大如海，太平天子待真宰。乞身莫待我公行，早向千峰万峰外。

先生言语妙天下，向来太学传芬芳。当时品目入前辈，后生籍籍窥余光。立谈一见便相可，交无新旧合则章。别来几何岁月忙，我已三变变沧浪。子才如许犹绿裳，宜参公卿升庙堂，何为高斋尚翱翔。悬知公意非自高，自高自圣渠作狂。泰山北斗不自赞，琼株玉树绝否臧。用则伊周冠百王，直道而行气益昌。不用两龚或退藏，直道而去括智囊。用与不用俱徜徉，使妇无裈非吉祥。世人言高不着本，但欲困苦邻饥尪。不知舒卷重在我，尊为帝师初未妨。先生年来力学道，等观穷达如炎凉。屈伸有命不足论，要保胸中百炼刚。

刑曹仕宦如客寄，朱墨如山无况味。平生灯火读书心，便与衲僧同器类。自从供职江上郡，一月常勤五七问。向来书至乞庵名，永处那伽表嘉遁。世间万事不挂眼，蒲团不动跏趺稳。客至清谈真老禅，数枝霜竹伴幽韵。

庄侯目如岩下电，堕泪碑傍始相见。松间经行倚松语，袖有普贤真行愿。春风昨夜忽言别，楚儿恰恰耕残雪。野人无以赠君行，山杏溪桃为君说。

飞来之峰可图写，画工摇笔不敢下。玲珑八面尚能摩，万古冷泉那可画。赵公胸中有泾渭，爱山自得山水意。向来与客到峰前，亭上酌泉赏泉味。我客峰边一蔀室，关门无事辄终日。公来剥啄自敲门，𫏐解跏趺为公出。池上烟光初过雨，岩花胶轕开无数。曳杖惟愁猿狖惊，笑谈复恐蛟龙怒。闻道公归朝玉京，王事不敢宽作程。想公拜舞升天廷，雍容奏议详而明。知公不独称安宁，疏民利害通民情。吾君忧民精且诚，愿公中和辅太平。

刮磨习气如洗爵，惟余好古情未薄。向来诗轴入松门，便对屠门先大嚼。吾侪事业如石田，笔墨魔人妨夜眠。如公万卷喑不吐，使者旁午谁见怜。方今神武拓疆土，超擢贤才固其所。莫叹簿书官禄微，黄钟大吕生一黍。

我不学支公畜马作戏剧，道人不韵亦成癖。又不学云岩常说老婆禅，苦道炽然说墙壁。归来挈杖访饮虹，携诗过我三士同。我喜坐之鹘壁峰，下视凛凛十八公。诸人胸中何所有，文字万卷皆科斗。平生笔端自有口，簿书透处时一吼。白面王孙金作鞭，怜渠政遭富贵缠。今朝此乐戒勿传，一笑蚊虻空过前。

五马胸中足丘壑，驻车决遣有余乐。似言新广青原台，不减滕王旧江阁。滕王阁下当年路，静中怀抱时来去。闻说青原比像间，表里江山便知处。使车时此携佳宾，与人同乐不同群。倚栏自得新诗句，矫首长怀古道人。青原亲见曹溪祖，渠有儿孙住山斧。问公何处见青原，杳杳飞鸿掠云去。

道人髭须似民部，平生篆隶心独苦。世间笔墨一点无，骎骎气象追千古。道人得师在何许，秦汉鼎彝周石鼓。若峄山碑若诅楚，二李而下初不数。异时心醉不窥园，依绳作直规作圆。一朝妙解古人意，脱落尺度诚其天。嗟君绝艺世无敌，勿示时流渠未识。我亦当年好古人，推席为君三叹息。

西湖气欲吞吴楚，山作重围如捍虏。回环楼阁骇鱼龙，挺拔浮图逼云雨。西湖英游天下传，湖光山色当圭田。何须西土方为浄，不待吴门自是仙。雪花飞时妙无价，梅影横斜端可画。荷气薰人六月风，月华彻底三秋夜。阴容霁色风且雨，晓光暮碧寒代暑。阁中气象顷刻移，诗人不是无心赋。竹阁使君遗迹空，草堂居士但闻风。百年光景电划水，湖山无限生有穷。爱君长才犹袖手，岂宜苦为湖山久。君不见向来阁上旧游人，富贵功名古无有。

百年七万二千饭，检校劳生岂无限。巍巍孰是真丈夫，应作已作所作办。不信穷通手翻覆，自穷自通均不足。穷思大厦千万间，通或胡椒八百斛。道人不与世俗俱，一枝自占巢有余。有时放杖据高梧，睥睨三界如蘧庐。春风数日到梅萼，吟遶寒香雪欲作。归来趺坐尼师坛，柏子烟消泉一勺。

止止堂中一禅客，五尺枯藤藏未得。平生心胆闯古人，今复江南又江北。昨夜霜风号古木，玄猿啼寒星斗黑。傍家行脚有底难，独师大去吴王国。君不见季子敝尽黑貂裘，归来印佩六国侯。

王舍城中车马尘，霏霏似我涧底云。此尘可贵不可贱，中著功名富贵人。上人衣带云霞色，随例尘中归未得。祇园为有老作家，闹市丛中自禅寂。向来禅律相错居，空庭月作五日墟。市声浩浩如滩濑，谁信禅房静有余。道人要是白云侣，红尘不是安身处。未能随我便那伽，早入千峰万峰去。

君不见香严之山天下望，何必楞伽称海上。龙湫直下一万尺，鹘崖突起三千丈。借问何人出其中，前有国师后闲公。中间有人骑乳虎，大雄敬树真卧龙。山中壮气今重振，堂上老人提旧印。晶明如住广寒深，渊泉自吸沧溟尽。兄今三十未为老，名利波涛拔身早。向来自裂子夏冠，翻然便刬天然草。如兄勇锐世莫比，谁与同生亦同死。只今文采尚未章，人道香严有真子。隋河浑浑日夜流，兄今倚柁到南州。南州水洁草如染，自在沩山水牯牛。

姑苏昔是吴王国，表里湖山本充塞。吴王亡后台观空，只有湖山亡不得。斋钱吴越又富足，前身端受灵山嘱。平生佛事满东南，上下君民总纯熟。阿师累世同此会，外家更是东南最。晚年仿佛传双林，乡里推高无与对。阿师四海老行脚，偶向南阳露头角。他年欲识痴钝人，发长衲敝人谁觉。

器之高谊已下世，安当我友埋金沙。倚松卧病无一钱，俗医如山闯利多。天寒岁暮山谷里，二老不作如我何。谓天盖高不无意，间生贤者为帝裔。不容声色眩耳目，但许诗书养梗柢。少年所学无不有，精研往往穷渊薮。不知用心能几何，妙悟自然绝师友。德成而上艺为下，此言端为中流者。须知豪杰盖不然，以德养艺斯又全。若分上下为优劣，千金安得称神仙。德为本质艺其饰，表里相资乃我德。欲知公子志甚深，已著千金追旧迹。世人有艺初无德，为骄为傲为残贼。杀人取财不知惧，犹夸庸妄肆诞惑。须知公子本无我，一切有求无不可。平生高见隘古人，焚弃经方见何左。老僧年来学禹步，跰{鲜}鉴井不能去。还丹一粒能几何，从此游山不知处。

东风欲归不可挽，门前芳草青青远。倚松卧病不能行，肩舆出门还复懒。先生家住岷峨下，当年神授神仙卦。死生祸福如眼前，从来卿相争称借。倚松卧病正无脚，袖出神方色闲暇。我知公意事仁义，不学世人事财利。无尽先生如古人，一见先生爱其真。几年门下真子弟，付之万事未尝计。或云公可为身谋，先生一笑公何醉。倚松老矣世共怜，公独何心德如天。从今藜杖傥能扶，山长水远公能从我无。

我有平生雪色尘，廉者不求贪不与。明朝聊以赠君行，一炷沉烟夜深语。丁宁佛法苦无多，文房四物来作魔。丈夫所作若未办，奈此峥嵘岁月何。

道人竹瘦松柏刚，饱更风雨惯雪霜。堂堂自住一法界，岂与萧艾相短长。利刀割水风吹光，以空坏空竟谁伤。君不见湖边飞来两白鹭，终朝容与水云乡。

我客飞来峰，一室聊自适。关门不敢开，怒风退六鹢。敲门者为谁，起我正禅寂。稻麻竹苇中，见此一英特。手携高子句，按谱恣游历。高子我旧游，伉侠不易得。忆昔京城隅，王郎古遗直。当时会合地，烂漫存辙迹。繄君入社晚，感事一嗟惜。安得赋归堂，寻盟合琮璧。

我室如逆旅，尘坌被几席。自是懒扫除，初非护鼠迹。比室有道人，高洁如玉璧。时来相劳苦，倚席笑哑哑。道人居若何，纯素胜金碧。槃盂及几杖，奠置有疆埸。青丝贯湘竹，秩秩间儒释。短长各部伍，行列共绳尺。试看缶中兰，修叶浄如拭。我亦捧心颦，触缾污履舄。乃知效子败，古语不可易。时当过师语，输写尽胸臆。师言吐如屑，永语嗟啧啧。问师何所嗟，吾道苦荆棘。堂堂大道场，儿辈恣陵轹。苞苴幸引援，侧媚乞朝夕。争传外道语，盗履祖师阈。狂澜不可回，妖氛一何逼。柏直尚乳臭，唐俭安足惜。世无磊落人，口语谩籍籍。岂无直道师，众寡久不敌。常恐碧眼胡，西来苦无益。道人僧之杰，老骥犹伏枥。安得大宝坊，降魔扫妖癖。

层崖如立壁，秀润初欲溜。下有癯道人，异时妙基构。为山不为屋，岂待吉日戊。轩成玉满家，不减朱门富。松篁既崔错，云雾亦臻凑。霜威入松骨，古滑咽泉窦。谷风卷檐回，浩荡金石奏。骚骚乌夜啼，鼎鼎雉朝雊。时于藤萝中，便捷一猿透。客来坐胡床，纸帐卷轻皱。儿童敬杖屦，文史当俎豆。微薰出小鼎，长缾上虚甃。此乐师有余，何为尚奔走。记我识师初，昂昂野鹤瘦。风姿入清古，气象脱凡陋。我游山海间，未获一角兽。如师能几何，不落余子后。师如佳少年，气出万夫右。平生千钧弩，要以一手彀。虽未须眉苍，典刑已可候。汲深非短绠，善舞属长袖。愿君浚其源，故道或可复。功成归此轩，趺坐了昏昼。

槃槃千丈松，磅礴犯云汉。要为根所持，龙蛇走断岸。英英西洛花，妙为天下冠。根移枝可易，人为过其半。君看此灵芝，不与彼共贯。超然自挺立，初不赖根干。傥可种而植，朱门当烂漫。胡为不可致，图画空传玩。芝生在何许，可卜不待彖。忠臣孝子家，义夫烈士馆。吉事定有祥，岂是供好玩。道人律之师，父蛊虽不干。平生沙门行，报德已无算。向来郭氏阡，盛事传里闬。青青十亩阴，手植几脱腕。召和不吹律，修德自幽赞。至今超山下，百本益璀璨。亭亭卷云涛，濯濯立鹅鹳。乃知天人间，决定可覆按。野人为作诗，诵实不敢赞。

琐琐榆下钱，贴贴水上镜。蜗牛共饮吸，水马竞驰骋。静中观至妙，度此春日永。舟师挽且哗，俚语相讥病。劳逸各有役，不必尽乘兴。公缘升斗穷，我访山水胜。虽云异出处，同是缚垢净。何当俱一扫，歇此风中艇。携持少室去，从渠谓捷径。

岁月如翻江，学道若农务。道人竞寸晷，政以生死故。耽耽鹭闯池，落落鹤警露。瞥然忽中的，优昙濯泥污。何当一鼓作，姑置管城兔。

开门对南山，万物尽昭告。自是君不领，岂是君不好。诸人如骥子，矫首万里道。援琴欲写之，促轸不能操。请子亦停手，趺坐西南奥。

同参如用兵，各出不会期。一将夜破敌，诸将或未知。如何卫霍材，局趣窥短篱。军储有量数，岁月未易支。惟兵不可宿，早寄入塞诗。

角巾拂弹棋，运斤斲蝇翼。当时未得妙，岂暇日入息。譬如河漫流，难以一篑塞。饮食男女间，嬉笑中盗贼。要须了其原，及此未曛黑。

李氏泽如海，富此明月珠。诸郎皆可人，共出尧舜途。之子见我时，抱负勤髯奴。江头一再见，凛凛气百夫。赠子伊字门，不类城旦书。

曾侯果胜流，折节事膏火。年来何转穷，正以工诗坐。可怜哭鬼句，不救采薇饿。平生九品禄，团团螘旋磨。归来卜我邻，步屧得相过。剧谈到理窟，我义危欲堕。世人富贵忙，此乐渠不那。春山正可寻，我行公亦可。

我老不能世，百念久灰冷。偶随出山云，托迹𫏐人境。借问交游人，出处各形影。某或李广奇，某或卫青幸。如公不世才，跬步可台省。何为赋归来，欲近沃洲岭。夜半哦公诗，月寒心怲怲。

我思古丈夫，出处各有意。上焉不作名，下亦岂为利。周旋进退间，万世作凡例。吁嗟古人远，中夜辄三起。老来得贤侯，气象无乃是。少年自挺立，学问造严秘。笔端挟风雨，麈尾揠根柢。问之为谁欤，盛德有苗裔。广陵之外孙，右司公之子。内师孟母贤，外交天下士。渐磨薰蒸到，成此不凡器。年来贰襄阳，岂为山水计。政以承母心，欲觐淮源隧。淮源日夜流，墓木已拱矣。母来拜墓门，满下平生泪。回头语儿孙，更酹坟前地。我怀三十年，一饭不忘此。惟诚通鬼神，志愿今乃遂。儿身勉直道，无贻墓中愧。宁为颍封人，勿作鱼梁吏。到官辟高堂，涓洁亦明丽。夜月进古几，春盘供早荠。炉薰事禅寂，简物薄滋味。起居饮食安，其乐固泄泄。母身自教子，子养母其志。要当并外家，十幅作图记。大曾信知言，名堂书是事。更哦诸人诗，千古激雕敝。

我穷走四方，琐琐知交态。吕卿晚定交，槁质赖沾溉。笔端有神奇，胸次无疆界。平生书画船，往往出光怪。我非张孝廉，招呼许同载。顾我念嵩洛，如痞思一忆。况飞西北帆，一枕千里快。便当谋吉日，恐负游山债。

往者少年日，所慕韩伯休。涉世更百难，得交多胜流。当时回俗驾，喘汗困万牛。晚看故曹耦，半逝半乃侯。侯者朱其轮，逝者卧荒丘。荒丘不足悲，朱轮或可羞。翻然乃自悟，庶几桑榆收。朋侪竞挽止，一往只掉头。我岂筑室愚，喋喋于道谋。向来汉上行，悬知计未优。重念佛祖心，独往恐不酬。细看丛林敝，百孔如破裘。出有造请恶，入怀薪米忧。虽云学道辈，坦途多不由。我欲独挽之，难哉推陆舟。归来拥白云，草茅有前修。誓不出山去，三更林莽秋。寄声二三友，兴来过我不。

人生一涉世，波澜渺无穷。凡儿似得计，兀兀自穷能。惟有盛名下，颇招众嫉攻。开关或延敌，政使臧亦凶。古人故不尔，山泉养正蒙。我非阮嗣宗，何时见阿戎。濯濯春月柳，谡谡松下风。似闻未著冠，笔力百夫雄。余子窘不足，渠乃忌太丰。比从道人游，警悟世谛中。试观名斋意，已见应世工。圣贤在方策，制行固不同。惟有虚己游，万川同一东。此名可书绅，愿言谨厥终。

老农终岁忙，濯足不及骭。岂无相劳苦，穑事苦萦绊。迩来邻酒熟，隔户闻呼唤。客至便为约，此饮期达旦。乃翁起行酌，瓦缶恣弥漫。一引未置之，捋肘发屡叹。尝记秋来雨，似称春余旱。旱忧牟麦焦，雨惧禾黍烂。而今雨旱解，万事皆毕干。傥非值时和，未易了炊爨。似闻使者贤，云似周十乱。语竟复满引，抵掌笑秦汉。

安仁可独来，连璧岂易得。我老阅士久，此士秀江国。不窥董生园，颇割子鱼席。向来决胜地，辟水湛寒碧。几年富问学，一道贯儒释。捉麈初不哗，论正语明白。哦诗咄嗟办，妙韵出金石。吾家妙喜师，赏叹节屡击。夜堂明月冷，鼎足坐禅寂。他年山中人，盛事话畴昔。

百年过雷雹，谁丧复谁得。邯郸一枕梦，蜗角两战国。道人脱世网，便卷百丈席。分明老胡裔，仿佛眸子碧。向来数道场，众挽不容释。金言无自晦，如反衣狐白。道人笑不答，我心固匪石。迩来燕雀豪，颇须鹰隼击。达人有舒卷，大士等喧寂。何当为众起，孰谓今非昔。

禅流笔墨戏，好句亦时得。譬如世佳人，不必须倾国。我行百城时，所至不暖席。默求支许流，常叹暮云碧。阿师有典刑，一见我心释。根源师璨可，余事窥元白。丛林半良窳，初若泗滨石。欲出金玉音，不妨聊考击。致远或恐泥，落华反枯寂。口边白醭去，愿子师古昔。

上人邱壑姿，韵出余子右。已经老洪目，云是江南秀。访我白崖巅，喘汗经层岫。初无一日雅，恍若十年旧。胡床气未稳，牙签出深袖。我居人迹绝，特坐岁时久。子来亦遽去，既别重回首。招提送客还，松户闭春昼。

望鸡天人供，韵出芝菌表。炎蒸夜过雨，裂地出清晓。根株树玉雪，顶{宁页}翚青缥。羽衣散皋原，鸿雁集蘋蓼。邂逅遽撷取，已尽首犹矫。麻昉助芳烈，姜芼戒烦扰。取味俄顷间，薇蕨盖其小。吾生易与耳，升合自可了。聊为道人剧，五鼎端可少。

蔡侯材栋梁，向来饱霜露。十年林下思，常恐庾尘污。

人生落世故，至宝堕深井。傥无自拔计，金玉谩弃屏。

至理本旷夷，小道皆左僻。信能弹指了，可死不待夕。

松毛巧妇禽，螺壳寄居虫。二物自广大，那知十方空。

百年固多变，深谷或高岸。要知悟破迷，大似理易乱。

见弹已求炙，亡羊犹补牢。功成无早暮，事竟等卑高。

君岂蔡子叔，我非支道林。何当速相就，为子细征心。

沉水博山炉，积灰如雪霜。何如坐三昧，自薰成定香。

三世如旦暮，四大转风火。傥能了无生，如观掌中果。

学道十万众，得者一二稀。寄声故曹耦，舍此将安归。

变化密移何太急，刹那念念一呼吸。八万四千方便门，且道何门不可入。入不入，晓来微雨芭蕉湿。殷勤更问个中人，门外堂堂相对立。

谁养山中云，馆我云中寺。山深云常润，出户须芒屦。可怜云外人，过我一饭去。

三界众生俱是客，就中君是客中客。眼前何处非君家，莫道君家归未得。

簪笏谁非嗣，才能恐未难。传家推有守，树德莫如宽。贱子敢为佞，明公信可观。四维开雉堞，千顷涨波澜。逮下亡圭角，逢人倒肺肝。月评终许劭，爱客自袁安。不伪心常逸，忘机体更胖。所临惟简易，有道息雕残。使节轺车稳，兵符玉具干。百城同鏁静，万井益歌欢。退食公无事，挥毫妙可刊。笙歌珠履醉，风月井梧寒。诸子仍闻道，群雏半著冠。居然谢纨绮，沃若秀芝兰。表里初无憾，行藏晚竟完。向来三径志，欲了五车看。异日人争诵，来征印已刓。恐须烦柱石，从此接鸳鸾。直道惟天相，亨衢岂自干。祝公千岁寿，终始立朝端。

诏可观光夹路民，雍容禁卫见宽仁。天光湛湛乾坤净，玉色温温草木春。虚驾老臣人望重，降舆新第圣恩亲。属车未御钧天奏，只有欢声满后尘。

风来幡动作真观，耳倒声边亦妄闻。自笑敝貂苏季子，苦求知画宋元君。关山行李今三反，灯火工夫费几分。安得一廛留我老，抱琴矫首送浮云。

敝貂去国漫西东，闻说乡闾梦寐中。贾竖裹头仍纳妇，骊驹将子又追风。云山何处非投老，文史他年不疗穷。富贵可求吾亦懒，眼看余子化王公。

凤凰山下绿茫茫，杀气犹缠古战场。他日英雄矜胜败，今时田野话兴亡。狗烹兔死已千载，雷动风行尚一方。过客若余秦父老，拜祠应有泪浪浪。

南海先生不讳穷，鬓髯如戟气如虹。异时磅礴风尘外，今日低回文课中。政事有谁咨蹇老，功名未合愧终童。何人为草阳城荐，台阁差差振古风。

三考符离课独优，政成囹圄自无囚。满堂文史闲□令，一榻薰风对奕秋。刑措似闻闾巷语，年登仍解庙堂忧。从今尊酒留佳句，折狱何劳比仲由。

先生休沐不谭经，准拟行槃到野亭。兴尽回船散童骑，客来呼吏出盆缾。奁中白黑谁成败，盏底圣贤同醉醒。却笑伯伦尚多事，苦怜江汉载浮萍。

竟体芳兰君可人，一轩风月澹无邻。丝麻十亩他年老，文史三冬上世贫。浑浑淄渑空自辨，眈眈狼虎谩相亲。了然道眼都无许，祇有鶑花满意春。

淡云疏雨承秋早，白露清风引夜长。已见毕星朝北极，似闻骁骑卷西凉。只鸡还我田家味，小胯须君官焙香。千古步兵今远矣，属谁长啸作鸾凰。

君构虚亭古岸头，我来登览判千忧。丈人钓艇波澜阔，孺子歌声草树秋。山似画屏随屈曲，人如杨柳擅风流。他年若有江湖具，乘兴因君棹小舟。

晓色村村澹，春风树树秾。八窗中夜月，千里隔江峰。酒道穷通乐，诗原左右逢。客来应下榻，石铫煮长松。

艾叶斜枝短，菖蒲瘦节长。绿云依鬓乱，红雪落杯香。风物江淮似，功名岁月忙。泽间人吊屈，应有泪浪浪。

异代多同俗，千秋饷楚魂。人才终可惜，祀事故常存。赤卤丰禾黍，闲民长子孙。怜渠身世拙，满眼暮云屯。

小径深通竹，疏篱巧过藤。冷猿啸古木，饥鹭啄寒冰。贵客终难屈，蓬门不用应。此中有佳处，黄卷短檠灯。

门拥深深草，溪明衮衮沙。冷烟浮菜甲，小雨荐茅牙。老兴元无系，春工竟自华。邻翁却相可，步屧过渠家。

梁苑春未竞，隋河冻尚肥。鬓毛开老境，甲子运天机。华鄂君方仕，樵苏我未归。凭将汝南麈，慎对可人挥。

吾道何多蹇，苍天呼不闻。楩楠初有待，泾渭竟难分。阅世中庸行，随时俗下文。想君九原恨，著草露纷纷。

雨暗藤经屋，春深草到门。客来非问字，鹤老不乘轩。花气翻诗思，松声撼醉魂。呼儿换香鼎，趺坐竟黄昏。

浩荡生涯计，凄凉客子心。岁从官历尽，忧入鬓毛深。月气含窗户，汤声转釜鬵。余生无所慕，持此卧山林。

一见晁公子，雍容前辈风。规橅俗吏外，步作古人中。环佩千官合，梯航九驿通。空虚循吏传，谁为荐诸公。

九日非吾事，黄花亦谩生。未倾彭泽酒，还背汝阳城。细雨秋天近，西风白葛轻。山村远城市，可有笑歌声。

金灯奋髯阶砌宽，杨柳缓带楼阁闲。我来不为春事促，西风斜日面前山。

身如逆旅无非我，岂谓昌阳信引年。南北未能忘世故，药囊随处却安禅。万金良药吾何用，九转丹砂世谩传。草木精华如可贳，未妨巾屦地行仙。

拱道新松无数青，晚风十里撼江声。栋梁不是寻常度，宜有长材待老成。

淮山漠漠水潭潭，落日孤云自不堪。今夜月明风更急，凭吹魂梦到江南。

少壮崎岖山水间，短衣楚制略胜寒。年来疲病归期堕，只乞君家便面看。

爱君才气耻言兵，欲倚诗书继老成。手里林泉当付我，恐妨抽板揖公卿。

广离骚罢独支颐，万里江山座上归。门外不知蛮战触，满窗蚊子刺明飞。

错龟数策愿分疑，筮短龟长一是非。但把故吾重简练，不须分画见郊圻。

君有传家三尺檠，巨编长轴称经营。时文今是蝇头字，遗子终南捷径行。

闻说南方仍岁旱，十家生事九家空。君王分寄二千石，避寝何人舍盖公。

邻鸡振羽非恶声，北斗倒挂玉绳横。朋来劳苦饥寒解，客去悠飏羽翼成。

浓阴百日漫西东，汹汹隋河夜欲洪。但得望尧常拜手，谁能畏盾辄逃空。

雨后新荷拥岸青，菰蒲相向立蜻蜓。此中佳处君知否，应对文君赋小星。

杨柳池塘表里青，鱼儿偷眼畏蜻蜓。夜来雨过菖蒲静，倒浸中天四五星。

春色撩人不奈渠，红尘无处可飞凫。悬知桃李付流水，来看垂杨十万株。

袖里楞伽非世书，了知干没未殊途。会携他日已漫刺，归谒南山五大夫。

顿有亭前春耐寒，年年扶杖雪中看。不知谢子题诗处，比得王家第几般。

闻道香寒卧雪枝，琼楼玉户巧相依。可怜今日移根处，王谢堂前燕子飞。

竹木王孙不嗣音，老夫多病转侵寻。可怜一息绝缨会，破坏经年设醴心。

瓦缶藏春土脉干，嫣香已谢菊花团。履声遶尽栏干曲，肃肃松风作暮寒。

补牢初未益亡羊，聊伴闲云卧草堂。君解入官云作雨，未应舒卷却相妨。

老龙偃蹇据岩壑，匠石营材城市中。自有幽人不相负，解凭曲几听秋风。

纷纷干没可怜渠，小阁诗书自有余。日背竹林风过柳，试扶松槛看浮鱼。

文字遮人窗闭蝇，无人传与卫生经。我愁烂漫不可写，须上君家快目亭。

芒鞋藜杖世缘轻，无妄谁令水火争。造物小儿莫相苦，此中无物可亏成。

暑湿相乘势益昌，呼童煮药不知方。悬知草木皆凭借，聊为形骸作主张。

人言春事经桃李，我欲要之病未任。昨日强随年少去，看花那复故时心。

风光竟岁宜人少，乐事惟春取数多。果下小骝君借我，一鞭随意掠烟莎。

岂无强醉阳司业，固有无钱郑广文。三请未能勤问道，一归今日愿从君。

隋河东下一千里，僮仆未知行李劳。闻道杞苗今结子，凭君饱食赋离骚。

黄云千顷起邱山，缾缶村村自往还。悬知大作今年社，我欲从渠季孟间。

㧑镰霍霍穟纷纷，多谢遗余畀后人。负载归来对妻子，始知身是太平民。

丝在机头角未干，儿孙衣褐眼中完。茅檐翁妪自相寿，饱暖浑家感县官。

似闻有盗起空舍，闻说驱除唾手间。枹鼓不惊鸡自午，先生闭户养三关。

闻道香寒犯雪开，驼裘絮帽探春来。立春恰在王正朔，次第群芳不待催。

乐事何如忧患多，寻梅不厌数经过。从今直到杨花尽，终始春风亦几何。

岂是从前踪迹疏，三年不送一行书。襄山傥有陪邻地，为问洲中种木奴。

文章二子东西汉，人物诸何大小山。四海有家归未得，眼看寸碧便怡颜。

安石榴花作意开，杖藜聊复为渠来。何人风味更不浅，屐齿峥嵘付绿苔。

风悲月黑楚歌闻，泣下虞兮夜未分。千骑星飞向前死，不知谁为闭荒坟。

百年父老不知兵，楚汉相持尚有营。日暮牛羊归虎落，野鸡飞过霸王城。

迟日暖风逼春事，海棠垂丝转娇羞。分明绰约若处子，桃杏尘凡非此流。

卖花担上夸桃李，顿使春工不值钱。莫怪海棠不受折，要令笄珥绝凡缘。

白崖老将卧遥岑，苗裔分明祖少林。遂有乐天来问道，不妨黄蘗为传心。绳床斜月坐秋晚，石铫寒泉语夜深。一枕竹风清未晓，堂堂鱼鼓现观音。

买金须是识真金，学道先防邪见林。切忌随言因作解，直须见色便明心。大圆觉海波澜阔，优钵罗花根蒂深。只者若还亲荐得，十方俱现海潮音。

古路玄微难谩寻，古人须要饱丛林。待闻墙壁炽然说，方见风幡便是心。鼻孔易随人事去，鬓毛空觉岁华深。儿啼女唤君知否，尽是频伽美妙音。

谈玄说妙隔千岑，过取诸方荆棘林。三界有谁教学道，十方无法谩求心。老胡生下家先破，达磨西来病转深。却问谁知第一句，恒沙诸佛未知音。

闹市丛边荆棘侵，旃檀独秀旧园林。俊驹昔是吾家瑞，老鹤今犹万里心。短笛凄清秋水阔，乱山高下白云深。当年得力分明处，𥩟听炉香演一音。

龙生龙子气骎骎，拄杖横担遍宝林。果得云门函盖句，肯忘黄蘗老婆心。扶疏绿树西风薄，零落黄花秋意深。若问宗风竟谁嗣，请将消息问威音。

莫叹宗师久屈沉，赵州八十尚丛林。脚跟点地便无事，鼻孔撩天非有心。落笔满堂嗟敏妙，谈玄终日见精深。丁宁佛法无多子，三角泥牛演梵音。

缾钵随缘访古今，皎如玉树倚寒林。投机不碍多玄辩，寄宿何曾有执心。禅板蒲团人已静，博山沈水观方深。从来大器宜成晚，王国公卿多赏音。

流辈推高不独今，当年成笋便平林。白云纵有为霖意，流水曾无恋影心。问道故人归雨后，供香童子立更深。青山不免露头角，短幅斜封更嗣音。

白崖峰顶绝跻攀，到者方知到者难。闻道裴公才一喏，便从偃老破三关。人生有限随流去，佛法无多掣电间。喜见伽陀辨端的，倒骑馿子上幡竿。

一喏推翻十二峰，三乘四库当时通。自闻百丈下堂句，已破提婆外道宗。画角晓吹深径雪，寒梅晴放小塘风。孤峰顶上他年事，又是筹盈石室中。

魔法年来逞独雄，不令人说悟圆通。傥无上士已亲证，争识吾家是正宗。饱腹岂因餐画餠，开花须是得春风。从今同道方相委，九尾乌龟啸月中。

东西南北本来同，自有时人碍不通。了后何妨三藏教，悟来那有五家宗。学飞雕鹗雄吞野，出腹麒麟要弄风。到底输他真鼻孔，痴人空坐黑山中。

老胡入草太无穷，直指仙人那一通。今日大颠回吏部，他年李勃嗣归宗。华夷元共一轮月，今古曾无两样风。从此牧牛真石巩，肯令信脚犯苗中。

好笑多知一老翁，须言妙用及神通。我无佛说并魔说，谁问南宗与北宗。麤饭有时聊饱腹，破衣随分且遮风。他年同道如相过，沙铫煨茶竹叶中。

好雪春来番更番，思君未说几时还。有心便欲辞彭泽，更懒聊须到鲁山。酒肉异时相煦湿，功名他日已斓斑。故人若问别来事，举似云门第二关。

四海交情未有君，解衣推食见情真。平生烂漫如一日，万里周旋觉更亲。我已山林新祝发，君犹州县故随人。而今官意知何似，早晚归来洗世尘。

优钵罗花此日开，法王真子异凡材。平生极力参耆旧，晚岁倾心接后来。得意篇章浑简易，忘情风境自徘徊。儿孙只么酬恩德，倒挽沧溟作寿杯。

扪萝挽石复穿云，却叹公侯走世尘。碧嶂回眸三界小，红崖移步百花春。长沙只解随芳草，王老犹难避鬼神。不道游山末后句，瘦藤遥指牧牛人。

芒鞋短杖访松筠，未许痴禅继后尘。碧嶂烟岚千顷润，红崖花草四时春。林中傥遇狻猊兽，日下休看舜若神。却笑子湖穷鬼子，犹将消息问时人。

向来相许济时功，大似频婆饷远空。我已定交木上座，君犹求旧管城公。文章不疗百年老，世事能磨双颊红。好贷夜窗三十刻，胡床趺坐究幡风。

曾将千古较穷通，芥孔能容几许空。借问折腰辞五斗，何如折臂取三公。四时但觉风雨过，一饭奚须刀匕红。要识坏魔三昧力，更培根墢待春风。

悼亡应作断肠声，此恨从来不易平。堕泪要知非转物，鼓盆政恐未忘情。疏亲憎爱无非妄，生死存亡但有名。着力早须无底钵，优昙在火更晶明。

水母潭边窣堵波，下头有个老禅和。蒲鞋旧日曾供母，宝寿平生不渡河。衣钵三千旧风景，形模十二古头陀。是凡是圣人休问，门外寒松卷薜萝。

驻车决遣底匆匆，求宿西湖北面峰。旋掩竹窗移短榻，徐敲冰瓮瀹长松。名高政恐为深累，道大由来自不容。顾我与公无二患，孤灯相对两疏慵。

一夜花飞殿暮冬，晓惊银色现前峰。增肥幻质饶冰柱，埋没虚名叹瓦松。素纸不书思雪老，白圭无玷忆南容。知君岂乏扁舟兴，哦罢新诗兴已慵。

道人遍历五家宗，归隠林间事事慵。棐几有时吟夜雨，杖藜随意倚寒松。插天户牖险更险，拔地楼台重复重。借问师庵在何处，巍巍坐断妙高峰。

岩下虚通上入云，众山围绕一山尊。德云只在此峰顶，童子何妨问法门。已种穉松三百本，待移苍竹一千根。不须更学药山老，月下啸声惊远村。

当轩方鉴碧溶溶，无事道人居此中。弟子来参洗钵话，朋游旧识钓鱼翁。一奁深渌桃花雨，数尺寒漪竹叶风。个处好怀谁共委，俯青飞鸟过晴空。

不待山腰转箨龙，一函寒碧自深中。未容濠上观鱼客，聊许双林照影翁。雨后蜗牛群饮月，春余水马竞追风。井蛙海鳖难栖泊，会看长虹下晚空。

五月杨梅正满林，初疑一核价千金。味方河朔蒲桃重，色比泸南荔子深。飞碇似闻新入贡，登盘不见旧供吟。诗成欲寄山中旧，恐起头陀爱渴心。

南山北岭总成林，野妪名园独擅金。实熟每忧风雨横，根蟠谁念岁华深。品题可配荔枝谱，风味能忘庄舄吟。食罢蜜脾聊殿后，半钩新月在房心。

古涧灵苗不易遭，寸根拳石著身牢。齐如秧稻刺春水，小似神龟负绿毛。未与幽人供寿考，曾随迁客赋离骚。阿师垂手入廛去，应许珍奇付我曹。

岁事功成雪洗尘，化工着意制清新。遂教天下无双色，来作人间第一春。未许调羹傅岩老，聊从牵兴杜陵人。遥知月下遶千匝，桃李成蹊未是频。

师住匡庐南面山，飞来峰下略开单。时情淡薄知音少，吾道雕零行路难。何必善书须学卫，未应解义必师安。丈夫不用寻尘迹，自向虚空着羽翰。

我初诖误辈簪缨，君亦前生失念僧。得意那知蚁旋磨，反身方悟鼠侵藤。高才自合参廊庙，朽质聊须活斗升。已破小团盟异日，速来相就凿春冰。

聪明强健不聋丞，时出高言欲作僧。客至解衣挥玉麈，诗成落笔扫溪藤。园如靖节不难去，座比维摩岂易升。退食略无声色累，自磨煤麝写阳冰。

阿师歌咏过腾腾，岂是寻常粥饭僧。自了木平三担土，何须寂子四挥藤。新诗似锦谁能濯，高论如天不可升。饭罢关门香一豆，浄琉璃钵泛轻冰。

淡月晴风奏晓凉，春回草木被余香。溪桥村落牛羊散，竹坞人家桑柘忙。大树稍疑经枥社，群鸡端恐过尸乡。年来课最何须问，翁媪茅檐话短长。

冷泉亭下漱甘凉，十里犹余齿颊香。入境自知风俗厚，到家应觉簿书忙。好依名教穷真乐，莫指温柔是旧乡。此理不疑何用卜，谁论筮短与龟长。

三年坐夏饱湖山，梦遶江南身未还。一见道人知妙质，𫏐闻乡语破衰颜。朱轮华毂何曾乏，白拂长藤自不闲。特立如师世无几，为君出户立潺湲。

小轩容膝趣清深，只有溪风夜月侵。络石静移春后蔓，凌霄危露雨中心。松窗旧草秋蛇帖，棐几谁赓雪子吟。他日幽人问佳致，茂林修竹似山阴。

补牢初未益亡羊，始悔出山谋不臧。求志已甘长贸贸，应缘何苦自皇皇。曾更世上风涛阔，方悟闲中气味长。富贵如公非我比，春兰秋菊各馨香。

何事先生倦世荣，非贪水碧与山青。乞身高节恐难遂，捷径浮言固不经。闻道金丹能化鹤，岂同腐草止为萤。宰官本是随缘现，不碍他年叩玉扃。

西来碧眼困津梁，只要教渠识旧乡。常恐佛魔相蹂躏，故提邪正为平章。好随鱼化禹门去，莫学蝇钻窗纸忙。诵帚忘苕解成道，可怜楚些漫沉湘。

丛林随处便安身，龙象何曾辈六群。盛德若愚常宴默，佳言如屑间缤纷。蒲团石上坐明月，茗椀松间打乱云。无限青山元属我，而今不免为中分。

放牛归马老将军，直道从来不党群。妙唱挥毫飞衮衮，高谈奋麈堕纷纷。文章千古陶元亮，笔札平生谷子云。惟有丁宁一大事，颇遭魔罥每瓜分。

此庵俄坏复俄成，步屧相从了此生。鹤不乘轩方自舞，鶑非求友为谁鸣。冬葅弄色应分瓮，春荠闻香莫戛铛。月下相寻记低语，松间乌鹊恐飞惊。

四海归来坐太平，莫令华雨恼空生。归云无事朝犹卷，老马休心夜不鸣。胜处林泉九节杖，闲中日月二升铛。晓来乞火打庵户，想见春风一梦惊。

常恨山居寡弟兄，阿师庵就可怜生。辅车岂但图相倚，独掌从来不浪鸣。野老献谋修水硙，山童相唤借茶铛。年来活计浑成就，猿鹤安栖定不惊。

当时冠盖集祇园，大似农夫值有年。庞老一言投马祖，陆侯彻底见南泉。古今已自融三际，语默何曾落二边。父子并为同社客，团栾应话老婆禅。

刹那念念转光阴，已过方来不住今。身似虚舟从不系，魔如敌国谩相侵。未能以幻还修幻，岂暇将心更用心。以说为宗遍天下，思公一笑白云深。

轧轧篮舆来者谁，朝廷遗此一男儿。襟怀朗朗百间屋，局量汪汪万顷陂。异日小生端欲吏，迩来至德益堪师。赠行一句西来意，雨后春江渌渺弥。

妙处从来自不传，少时喜乐似初禅。为山何止不成篑，掘井于今未及泉。自了一生同作梦，频麾万事付苍烟。因师聊作逢场戏，老马为驹不受鞭。

色声香味心缘触，忍进户檀般若禅。但识曹溪一滴味，始知天下别无泉。乳衣百澣犹闻气，城郭非遥早见烟。到底输他真定力，暮途快马亦须鞭。

相见无言意已传，不谈名利不谈禅。静如秋浦翘双鹤，清似寒岩落瀑泉。隠逸妄人居妙室，功名渠辈画凌烟。二流淼淼追难及，老大难挥马腹鞭。

自知祝发非华我，故欲毁形从道人。圣主如天苦怜悯，复令加我旧冠巾。

旧说螟蛉逢蜾蠃，异时胡蝶梦庄周。世间物化浑如梦，梦里惺惺却自由。

德士旧尝称进士，黄冠初不异儒冠。种种是名名是假，世人谁不被名谩。

衲子纷纷恼不禁，倚松传与法安心。缾盘钗钏形虽异，还我从来一色金。

少年曾著书生帽，老大当簪德士冠。此身无我亦无物，三教空名何处安。

佛日光芒忽再悬，欢呼万国戴尧天。不须菩萨行求钵，自是如来许覆肩。云汉飞腾新放鹤，江湖游泳不烹鲜。云巢从此栖难稳，珪玉今逢丰富年。

圣慈何事辄翻然，日月从来本丽天。食座千冠□扫迹，禅堂百衲便差肩。朝三暮四浑堪笑，秋菊春兰岂鬭鲜。但得时和汤餠足，不材从此尽天年。

圣主生知本解禅，故教勘破普周天。一原大似东西水，同体何殊左右肩。把定丝毫浑沮丧，放开顷刻便芳鲜。衲僧败阙知多少，且笑髯舒三十年。

劳生扰扰苦推迁，拟疏行藏细问天。壮岁同尊曲阜履，老来几拍洪崖肩。自闻新泽春雷动，喜见清诗蜀锦鲜。莫怪招呼玩花草，要回皓首作丁年。

摆落红尘罢作缘，从渠早晚离西天。何妨展轴卧翘足，未暇随人笑胁肩。但许南泉到痴钝，莫依投子觅新鲜。佛魔一扫双无用，陋矣庄生大小年。

阿师卧处白云连，几外千峰秀接天。渐畏声名收虎视，何尝骨相露鸢肩。雄风高论鹢飞退，皓雪新诗鹤夺鲜。老眼熨摩今有待，征书同到起延年。

忆昔儿曹气尚全，逢人箕踞辄谈天。摄衣便欲探龙颔，唾手何辞举彘肩。自免敝冠归落寞，便磨余墨坏华鲜。如今事事皆慵退，大似黄杨厄闰年。

庵外无人谁过前，老松千丈独参天。煮茶春水渐过膝，却虎短墙才及肩。已退晚云归浩浩，未分芽菊竞鲜鲜。客来问我何时住，笑指松枝数岁年。

尝遍诸方五味禅，不须鼻孔便撩天。自应猊座长垂手，只许巢云暂息肩。世外岂无羊氏鹤，人间多滞禹门鲜。便当勉为众生起，趁取灵芝三秀年。

高阁巍临汉水边，从来谈舌自摩天。华公不用徒辞位，哙等何堪复比肩。他日屡藏闾里骨，而今时纵校人鲜。庞公父子皆知道，试问王家三少年。

人说双庵鹘壁巅，妙高峰顶四禅天。梦魂似亦曾招手，千里犹堪论比肩。渌水白云同一妙，苍松翠竹自相鲜。谁能为作虎头画，传与人间五百年。

溪云酿雪展还收，数日春严罢出游。月竹萧萧香转座，缾汤隠隠被蒙头。一灯聊破上元梦，半夜稍增涂足油。说妙谈玄吾不会，从教高挂雪峰球。

佳节山家事事休，一庵容膝自优游。残梅韵胜窥篱落，满月光寒上陇头。不待玄沙行乞火，何须投子更携油。夜深自倚蒲团困，谁问渠侬马打球。

人既无心境自幽，问渠何事世间游。连云自种兰千本，带雪新栽橘数头。已架酴醾连外户，便留薝卜压香油。明年不怕春寒重，收拾东风柳絮球。

南有雪峰北赵州，横担拄杖遍曾游。四方丛席闹如市，几个衲僧真到头。万里山川困行李，三冬文史费膏油。何如了事巢云老，解打湍流水上球。

枕石眠云漱碧流，胸中元自有天游。庄生达士方疑梦，演若狂夫正怖头。未了色空鱼畏絖，不忘念慧钵持油。老夫无此闲家具，一任年华若转球。

闻道祁阳已赐环，春来何事未言还。移书汉上二三友，寄梦湖南千万山。顾我幸缘樗散老，知侬真坐虎文斑。归来此度心应死，不待丸泥封汉关。

归期小雪已中春，常恐传言远未真。慎莫锱铢论得丧，政须平等视冤亲。悬知江海山林士，不中功名富贵人。闻道扁舟期访我，来时莫带庾公尘。

第一流中能几人，瑶林琼树恐无邻。恬游事外缘闻道，忧到眉端止为民。出处不哗浑入妙，文章无意自通神。头青面雪关渠事，要作菖蒲几研春。

晚辞富贵功名士，竟作东西南北人。早岁衣冠如昨梦，平生笔墨累闲身。时情尺水翻千丈，世故秋毫寓一尘。自有使君天上士，新诗挥扫唤人频。

田侯蕴藉绝凡尘，常苦冥冥天胜人。可但渊源深孔孟，更无学术略仪秦。且寻耒耨聊糊口，未置文章便稳身。幸有使君敦眷旧，转令名字落簪绅。

瓮牖近山巅，人言阙短垣。聊须安虎落，未免伐龙孙。留路依松罅，埋椿避石根。从今有来客，道得始开门。

溪渌渠无数，窗奁此独幽。蘋繁惟祭祀，杨柳谩风流。根抱千年老，苗舒一寸柔。内刚还外顺，不对道人羞。

永辞寒涧密，来作宝坊幽。著脚非危石，退身曾急流。江芦强刚愎，野蔓太优柔。会有仙人食，王公未敢羞。

下马疑高韵，披襟记旧游。从头推故迹，屈指尽名流。安否何劳问，行藏不用筹。夜阑重换烛，群吏且前休。

四海班扬誉，平生支许游。芝兰端秀润，杨柳未风流。异日玉堂草，何年石室筹。愿公随处用，择地岂真休。

几被儒冠误此身，偶然随分作闲人。二时粥饭随堂饱，长短高低一任君。

石楠子熟雪微干，曾向人家画里看。觌面似君君未领，问君何处有遮栏。

禅堂茶退卷残经，竹杖芒鞋信脚行。山尽路回人迹绝，竹鸡时作两三声。

溪边小立听溪声，日到溪心衮衮明。独木自横人不渡，隔溪黄犊转头鸣。

华严台上平如掌，自是游人路不通。要识普贤真境界，乱山如浪涌云中。

律师持律笑禅寂，禅客参禅笑律拘。禅律二途俱不涉，几个男儿是丈夫。

数日春晴退水痕，落花如抱拥藤根。过尽游人浑不见，又随波浪下前村。

摇头摆尾赤梢鲤，当年一跃过龙门。诸方若要知来处，的的云门七代孙。

今代识真人已少，纷纷鱼目乱骊珠。兄持万古连城璧，只可深藏莫似渠。

宝山亲到宜着力，只为人情空手回。路上逢人如借问，莫言曾见德山来。

不辞倾倒为君甜，只要教君脱旧粘。眨上眉毛还蹉过，莫令唇齿带廉纤。

非但桃花与杏花，万家春色总吾家。花须造化无人会，月落空庭竹影斜。

三尺刳桐表里浑，个中特地好乾坤。禅流不用窥门户，却怕针锋著面门。

渠家世代恶儿孙，激箭机锋不易亲。闹处逢人遭一札，可怜多少负恩人。

已是梁王不识真，末后殷勤付舍人。柳花飞尽鶑犹语，独对锺山指暮云。

碧眼传来浪得名，老卢持去更喧争。宝严自有新磨衲，不动烟尘度四生。

百衲新披膝按藤，众魔从此息纷争。笑他鸡足峰前客，犹自区区待下生。

诸天行乐正峥嵘，八臂修罗苦战争。谁似万桐山下老，提撕磨衲示无生。

众身卑小总难胜，挂向师身恰不争。大地山河皆里许，衲僧眨眼太迟生。

拥衲垂慈矜不能，每逢魔外直须争。人来若问新鲜句，木女怀儿昨夜生。

扬子江头水拍天，导师曾此应机缘。浑金璞玉公收拾，付与知音万古传。

四十九年无一字，少林面壁太忉忉。世人未会个中意，试把遗编读一遭。

啾啾蚊蚋盎中鸣，拟议庄周旧典刑。好与刻成无字印，须弥顶上震雷霆。

时人浩浩说无言，政使无言恰是边。若道阿师能答话，五刑何止更三千。

受持法藏不辞烦，如水传缾有阿难。已得当年末后句，旃檀林里自旃檀。

稻麻竹苇学禅人，四子年来意甚真。却是个中相为切，木鱼光里现三身。

文章于道未为尊，争似无为实相门。要做仲尼真弟子，须参达磨的儿孙。

丹霞到了被人谩，选佛何曾异选官。争似白云无事客，茅檐冬日卧蒲团。

当年达磨度芦处，今日如来成道时。此处此时聊赠别，不求佛祖是男儿。

禅家妙用似孙吴，奇正相生非一途。若见施银甘行者，须教红焰起冰壶。

独行如犀未足嘉，廛中随处自那伽。多应平等随缘度，岂必王侯将相家。

非朝非市亦非山，万顷江头旧祖关。七百道人同一钵，付君分卫到人间。

如闻大匠构明堂，自有儿孙作栋梁。今日着衣持钵去，东风残雪野梅香。

平生跌荡坐穷诗，今日论诗似旧时。第一义中无适莫，为君重赋楚人辞。

因君撩我强题诗，却忆当年梦里时。不识江南好风景，采蘋人唱鹧鸪辞。

朝学中庸暮学诗，晚年长忆蚤年时。如今老大浑雕落，稍欲从君理系辞。

