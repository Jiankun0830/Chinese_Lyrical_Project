幽居观物变，天道固盈虗。炎取日方炽，微阴一已生。凉风动野草，桃李先飘零。蜩螗集高柳，络纬响空庭。愁心独耿耿，宵梦竟难成。

一气斡元造，为功未尝烦。群生自委化，天地亦何言。凫胫不可增，楮叶不可镌。欲益固为损，劳心非自然。不见平阳侯，醇酒聊终年。

三王贵养老，取重在乞言。酒醴副佳肴，黄髪斯皤然。朝廷本忠厚，风俗亦变迁。岂意汉道微，侍中惟少年。耆旧无备问，李公所以难。

秋风动微凉，天雨新霁后。闲斋独隐几，明月在高柳。振衣步庭下，颢气入襟袖。天空云汉明，隐约辨列宿。苍苍松桧上，零露飞欲流。脱叶满闲园，繁华迨衰朽。清宵望蟾彩，宜付一杯酒。多病谢樽罍，城头转寒漏。

车辚辚兮庙堧，鼓坎坎兮祠下。竽琴兮并奏，洁时修兮虔祠事。瑶华为馔兮沆瀣为浆，象笾玉豆兮金鼎𪸩煌。海珍野蔌兮杂错而致诚。神之来兮风雨萧萧，前驱于毕兮上有招摇。羽林为卫兮虹霓为旗，鳯凰左右兮扰伏蛟螭。神之降兮金舆，灵欣欣兮肸蚃。德难名兮覆焘，千万年兮不忘。

道历山兮逶蛇，思古人兮感叹。并储胥兮肃止，仰曾云兮晻暧。兽何鸣兮林中，鸟何悲兮山上。木何为兮不剪，草何为兮茂畅。帝之神兮在天，帝之德兮在人。物具兮四海，心精兮一纯。采秀实兮山间，摘其毛兮涧底。玉醴湛兮琼茅，希修杂兮兰茝。乐备兮九奏，鳯舞兮仪韶。人骏奔兮如在，君卒享兮神交。

噫嗟兮文公，岿然兮秘宇。怅王室兮多难，独勤劳兮左右。四国流言兮冲人不知，东征问罪兮慆慆不归。大电以风兮天威震惊，弁启金縢兮衮衣有光。公之心兮大成文武，公之子兮建侯启土。山川兮附庸，奄凫绎兮龟蒙。万子孙兮承祀，亿兆人兮仰止。惟天子之叹嗟兮不复见于寤寐。何莽新之假摄兮文奸言而欺一世，造作诡故而戕刘兮亦亟殄宗而绝嗣。公之圣而德协天兮何妄人之辄自拟，俾其颠而不终兮天实表公衷而警后。肃进拜于庙堂兮宜奉时之牲酒。鼓钟兮在宫，琴瑟兮在堂。神之格兮乐享，民欣欣兮不忘。

曲阜兮遗墟，先师兮阙里。神仿佛兮如在，涕潺湲兮不已。穷天地兮一人，掲日月而照临。生无万乘之位兮三千之徒心服而四来。嗟愚陋之不明兮乃商赐之为疑，羌纷纷其妄作兮悖道违义而弗自知。顾六艺之折衷兮取舍纵横而协于道，后世苟轻肆于胸臆兮必遽贻于诟病。三纲立而五教明兮实治世之宏矩，履厚地而戴高天兮胡一日之可舍，宜万龄之庙貌兮春秋不乏其时祀。合仁义以为冠兮结忠信而为佩，集道德以为裳兮服文章而为带。列笾豆为左右兮蘋藻牲牢而洁肥，酌玉醴以为酒兮错琼瑶而为粢。升堂而北面兮望冕旒之巍巍，惟神明之降鉴兮洞精神其来歆。

云蓊蔚兮山之巓，瞻岳灵兮望青天。崭岩崷崪兮磅礴无垠，巄嵸嵂勃兮宁一以为仁。草木杂而罗生兮人不可名，鸟兽蕃而走集兮虞不能知。因高错事兮道此跻陛，登岱勒成兮胡为而七十二君。齐余心兮不外，高余冠兮甚伟。撷芳杜兮为衣，掇紫芝兮作佩。柏实兮松华，石髓兮兰英。蕙肴陈兮玉案，明水湛兮清尊。诚拳拳兮不解，寐接神兮恍若有言。嵩高峻极兮生甫与申，周道将明兮宣以中兴。水旱不常兮虫螟以灾，稼穑卒荒兮民生流离。劳来安集兮之子之功，祐此下民兮宁遗神羞。

清秋方初兮霪雨降而无时，旧坊弗治兮河水泛滥而为灾。潏汨沸渭兮澎湃奔波而霈来，崩腾覆溺兮夫岂河伯之不仁。汗漫千里兮荡然室闾，耄稚惊号兮丘冢为家。蛟螭愤怒兮鱼鳖纵横，鼋鼍驰骛兮凫鹜飞翔。皇天无亲兮视听以民，五序参差兮咎极以滋。圣惟唐尧兮固遭横流，臣有舜禹兮舆心所依。御灾拯溺兮九叙可歌，四凶遂去兮二人以升。天地平成兮海隅蒙福，白马玉璧兮非神之欲。

伟夫子之正谅兮适遭世以离尤，悼祖宗之累积兮大命颠而逢忧。忠良屏远兮谗谀寖昌，神龟在涂兮虺蟒升堂。紫鸾笯置兮鸩羽飞扬，驺虞潜遁兮豺虎纵横。江篱鉏割兮钩吻日滋，芳荃不御兮蔓草难图。比干剖心兮天子佯狂，蒙以正兮大明其伤。灵修不察兮国以云亡，旧邦维新兮武功以成。囚奴释辱兮作宾于王，九畴演绎兮大法以彰。五事钦明兮君道日隆，彝伦攸叙兮庶政其凝。朝鲜分封兮夷貊化行，传国中山兮蕃子以孙。庙貎有严兮祀典攸存，岁时奉事兮斯千万年。

肇公孙之璇源兮玄鸟降而生商，并禹稷之圣贤兮实惟桓拨之王。历妫姒之世数兮道日跻于武汤，始伐罪于仇饷兮人怨咨而徯来。顾寛仁之宜民兮天俾式于九围，谅除残而代虐兮犹云德之有惭。赖燕翼于孙谋兮治克举于三宗，老成不怨于不以兮隐处不伤于厄穷。世四十有六而下衰兮岂天命之将隳，寔遭家之不嗣兮顾丽色之惟微。念社稷之颠倾兮七庙无所凭依，帝眷在于有周兮抱祭器而焉归。虽白马之见庙兮聊血食于商丘，伟夫子一言兮诚有取于三仁。

旄头光芒兮戎马驰，海水沸荡兮鲸鲵飞。烟尘蔽日兮杀气昏，金鼓轰天兮山岳奔。小国不守兮大国颠倾，王侯戮辱兮虵豕肆行。二公仗义兮捍贼睢阳，析骸易子兮并力小城。势穷力殚兮外无救兵，亡身徇国兮宁屈虎狼。仰天视日兮气以扬扬，衣缨不绝兮貌如平生。旅游驰驱兮历此旧都，致词双庙兮涕泗不收。惟忠与孝兮死义为尤，遭世扰扰兮适履其忧。訏谋颠置兮边将怙功，尾大权移兮三镇握兵。忠贤在野兮谗邪肆意，女谒内用兮戚臣外圯。纪纲日紊兮典刑日弛，胎祸阶乱兮谁执其咎。义士没身兮沈冤莫置，猗欤二公兮行人歔欷。

涪江风月为谁清，莫向涪翁问姓名。万古涪江流不尽，渔矶月似旧时明。

楹宇当年谁教育，榜题今日侈恩章。诗书有道传家法，纶綍无私及义方。肯构新基人共羡，万趍子舍自生光。喧阗里闬容千骑，尽看承颜拜寿觞。

金山一拳石，出髻如溟涨。天外辨两潮，江南分列嶂。

舟航日上下，车马不少闲。近邑凑商贾，远峰自云烟。

金城环雉堞，云屋瞰阛阓。双林耸江右，九陇觇天外。

三川会合遶城下，巴字体势何盘盘。却疑天工敕水帝，戏写鸟迹倾波澜。

羹藜寂寞天随子，换酒风流贺季真。淡水论交自忘味，道腴充实不知贫。万钱纵侈轻豪贵，三寿优游萃燕宾。奔走每怜饶俗状，谪官犹作会中人。

蓬莱三神山，横绝巨鳌背。鳌倾海水动，一峰失所在。飞大江中，盘礡几千载。化为金山居，龙象错朱贝。夙昔爱山水，江湖不暂忘。君前或剖竹，匏系古维扬。隐然绝胜地，旦旦遥相望。不意二君子，招携一苇航。高攀蹑云梯，阔视皦溟涨。潮来隐天地，万里卷白浪。波清云汉净，澄澈迷下上。更深月正中，山影杳无象。蛟鼍四面穴，形势三洲壮。融结既难穷，丹青殊莫状。苏侯韵高远，邵子雅趋尚。奇观极无边，幽等端未放。浮生阅流水，清晨造方丈。毕景趣言归，侵星摇两桨。

百花天下多，琼花天上稀。结根托灵祠，地著不可移。八蓓冠群芳，一株攒万枝。孤生淮海上，晚秀清和时。携赏偶佳辰，暗香盈酒卮。倾都走庙下，爱玩如调饥。皦月正交光，薰风正离披。惟应神仙人，收拾繁英归。

分命叮咛诏旨宽，昼归聊憩锦屏山。寺门一路烟霞外，邑屋千家紫翠间。城山鼓鼙催日暮，雨桃李报春还。江流此去朝宗急，远迹何时遂赐环。

武侯渭水屯兵日，司马秦中闲垒时。远业自能兴汉室，重门何事守坤维。刘吴溯峡终摧敌，锺邓缘崖亦济师。自古存亡关付托，谁言双剑系安危。

马烦棰策车驰毂，终岁尘劳常碌碌。喜闻岩寺在山中，路转清溪入幽谷。乍行山口疑洞天，穷深一上翻平田。千层台殿隐林木，四面石壁生云烟。山僧迎门笑相揖，为立场祖师存德迹。屈指于今八百年，已在西来达摩前。鹤鸣飞止黄金地，锡杖涌起清凉泉。境称尚绝名天下，天台石桥乃其亚。千峰不改岁寒时，一水最怜秋月夜。半生游学颇艰辛，且向空山老此身。也知方丈安禅处，解笑东西南北人。

千峰环郡宇，二水遶城堞。每怜山水佳，况复开岩穴。川流数里近，放棹攀巀嵲。灵岩骇神化，环阴数亩阔。何人营佛祠，栋宇殆天设。前轩瞰溪山，眺听心耳豁。径穿巨石下，碧玉耸高节。涓流泻石谼，玉乳甘且洁。其东乃小岩，洞户敞深彻。嵌岩见石柱，任重立精铁。昔人遇真仙，相携观金阙。川平听鸡犬，始觉人世别。屈曲沿清溪，桃花正开发。尘缘念乡县，归思若弦涉。寤寐瞬息间，岩扉已严𫔎。时迁等陵谷，事胜存图牒。独有苍江流，清霄鉴明月。予来秋之季，气象颇凄切。草木自变衰，山花常复活。青晖沃赏适，异境差胜绝。薄暮上归艎，依然望林樾。

东西横塘里，积叠昆岭玉。潜鳞知几何，还待春风触。

朱门谢俗客，幽斋叙友人。澄澜鉴止水，高节看丛筠。

春归阆风家，功入天匠手。能将五色云，点缀当户牖。

三冬修竹色，六月芙蕖风。轩窗复起处，尽入菱花中。

千峰起华阳，一水连天汉。初月正沉钩，隐然飞两岸。

云山日在眼，飞观复看云。愿似崇朝雨，飘扬静世氛。

台高上霄汉，人远绝嚣纷。秋中午夜静，万里无纤云。

琴跻积翠外，𫄨结穹隆间。轩槛最佳处，四顾惟江山。

泉声日琮琤，泉水深浩渺。可爱主人心，亭中狎鸥鸟。

心休忘物我，道胜一轩静。隐几度朝晡，可嗟人畏影。

亭出竹更密，林幽人不知。能教三伏景，变作九秋时。

物来言有应，事去言自忘。翛然一榻上，聊可傲羲皇。

叶上花露泣，轩前红日长。游风复为谁，时送席间香。

危栏试睡听，空翠如何把。悄悄忧世心，临风一倾泻。

溪桥入庭下，杖履可忘忧。谁识钓璜翁，有时抛直钩。

流水弯还来，羽觞酬酢竞。应有兰亭篇，邦人起歌咏。

夏绿分照水，秋香仍满地。吴宫谁教战，一一尽妖媚。

深深惟使君，草草学田舍。持此归与心，随时自潇洒。

结庵已忘情，植竹更端操。迢遥月上床，习静谁能造。

远分穰下美，移植使君园。何人为修贡，佳味上雕盘。

天香分外清，玉色无奈白。谁向瑶池游，依稀太真宅。

城上望南园，园深知几许。啼鸟闻间关，游人不知处。

朝阳动湖水，春色上入名园。邑人千万户，日日望朱幡。

幽溪入疏篁，翠色连远坞。清夜天风来，不隔鸾凤语。

凝霜压寒芦，白月铺净练。谁起落梅声，愁人泪如霰。

盈枝红欲滴，照水色更好。朝暮几回新，何用催秋老。

蒹葭何纷披，湖水还诘曲。谁言江渚间，亦有双鹭宿。

台外遶佳山，台中垂暇日。龊龊绛守居，徒劳夸绍述。

湖源深可酾，溪水清能照。坐见落花来，不知春色老。

晖晖蓝田山，山下多绿玉。安得结茅茨，林间许容足。

瓶钵飘然别帝乡，法音从此振东方。黄龙山下传心印，白鹤泉边起道场。甘露无时皆一味，旃檀何处不清香。烦师更唱宗门曲，兔角龟毛任展张。

使君分符在唐季，游刃巴西有余地。构楼下瞰大江头，醉眼日观巴水字。唐人诗句自名家，当年登览境何赊。遗碣空存苔藓剥，高楼一望重伤嗟。

人寻载酒地，雨破看花期。

感公行乐处，蚤莫得相思。

龙却难寻百潭水，地灵长对五峰山。

乡关素号贤天子，事论今推圣长官。

