丹桂传香后，黄花著蕊时。老怀期欲赏，病足瘦难移。静对陶潜径，长吟杜甫诗。白衣人忽至，把酒慰愁眉。

自入秋光能几时，无端又赋别秋诗。夜长月冷虫鸣急，天阔风高雁过迟。三径黄花存旧节，半栏红叶堕残枝。往来毕竟乘除法，何用年年宋玉悲。

郎如枝上禽，妾比庭前树。翅健入云飞，根深随不去。

平处须忘险，危时好计安。兴亡关一著，慎勿等闲看。

