玦带珊瑚珮解琼，楚云无定好伤情。临邛已误通瑟意，金谷难寻辩玉声。微警单栖盘露重，密含幽思畹兰平。明珠百琲将何当，怅望轻躯病欲成。

相倚秋风立，兰言似有无。未饶霜女俊，不爱月娥孤。力弱烟被素，心危露泣珠。剪裁随楚思，幽怨寄吴歈。半坼香囊解，微倾醉弁扶。涉江如可采，百琲答轻躯。

彼美秋江上，尘埃耻托根。笑倾行雨国，香返梦兰魂。蛱蝶无媒妁，鸳鸯见子孙。遍窥思两桨，深锁忆重门。怯徇风波性，惭留月露痕。枉将金试步，千古怨东昏。

梦散高唐夜正遥，楚天何处不无憀。秋风似会荆王意，露渚烟汀养细腰。

摇摇繁实弄秋光，曾伴青椑荐武皇。玄圃云腴滋绀质，上林风驭猎清香。寻芳尚忆琼为树，蠲渴因知玉有浆。多少好枝谁最见，冒霜颊丹倚邻墙。

欺天行当吾何有，立地机关子太乖。五百青蚨两家阙，白洪崖打赤洪崖。

黑水溪旁聊驻马，奈何岸上试回头。高崖昏处是阴狱，须信人生到此休。

偶向严堂吊子陵，布衣携手远相迎。乍亲冠盖谈谐少，久住林泉骨自清。

正好辛勤缘齿少，最难遭遇是时平。李频乡党玄英裔，皆合工诗取盛名。

白麻初降紫宸中，簪组相惊帝泽丰。骤陟将坛知运偶，久尘台席愧材庸。桑榆便觉人间别，旌戟犹疑梦里逢。已是都城耸荣观，更颁天唱耀戎容。

叨窃逢嘉会，孤单荷曲成。高车陪上宰，密座厕群英。步武清华地，优游侍从荣。勤劬期薄效，忠谨誓明诚。方畏官箴失，俄惊宠命行。冒恩心易感，恋圣意难平。未副宵衣念，宁安昼锦情。摇摇千里棹，眷眷九重城。茜旆辉登路，琼章耀去程。子牟牵望处，金阙玉为京。

久尘黄阁侍威颜，忽拥高牙出帝关。玉佩乍辞文石陛，锦衣重到虎丘山。仙飚时傍潺湲起，珍羽多从杳霭还。官大宠深难得暇，林泉怀旧是偷闲。

密缄龙焙火前春，翠字红绡熨眼新。品味至高谁合得，双林树下上乘人。

峒口清香彻海滨，四时芬馥四时春。山多绿桂怜同气，谷有幽兰让后尘。草解忘忧忧底事，花能含笑笑何人。争如彼美钦天圹，长荐芳香奉百神。

北苑龙茶者，甘鲜的是珍。四方惟数此，万物更无新。才吐微茫绿，初沾少许春。散寻萦树遍，急采上山频。宿叶寒犹在，芳芽冷未伸。茅茨溪口焙，篮笼雨中民。长疾勾萌并，开齐分两均。带烟蒸雀舌，和露叠龙鳞。作贡胜诸道，先尝祇一人。缄封瞻阙下，邮传渡江滨。特旨留丹禁，殊恩赐近臣。啜为灵药助，用与上樽亲。头进英华尽，初烹气味醇。细香胜却麝，浅色过于筠。顾渚惭投木，宜都愧积薪。年年号供御，天产壮瓯闽。

不逐蒲轮至，惟寻蕙帐还。冥鸿思物外，辽鹤别人间。心与冠缨远，身将日月闲。放归衔帝泽，赐对仰天颜。逸躅凌风驭，高文炳象环。琼台刻宸藻，千古耀名山。

少室久传西祖印，京华时不等闲寻。黄枢慕道飞书密，紫禁知名示宠深。一法遍垂春雨润，群生皆悟海潮音。南归八桂禅庭在，后夜僧怀立雪心。

宿月鸥凫立浅沙，落花芦荻露人家。天寒夜静长无物，一片清江浸九华。

渚宫形胜地，从古冠荆湖。依刘开幕府，吊屈俯沧浪。

出城数里即青山，路入青松白石间。只合步行寻石径，不宜呵喝入松关。

香于栀子细于梅，柳絮梨花过后开。搔首预愁经恶雨，伤心初见落苍苔。丹青得到须名手，题咏今疏信不才。莫怪主公相看好，举家新自洞庭来。

雨惊鱼食钓翁归，手把丝纶下藓矶。家在渡头冲湿去，碎声繁点逐蓑衣。

闻得乡人说刺桐，叶先花发始年丰。我今到此忧民切，只爱青青不爱红。

翠影人疏度，波光瑟瑟凝。帝家金掌露，仙署玉壶冰。晓井侵星汲，宵厨向月澄。岂惟蠲肺渴，灌顶助三乘。

今到崖州事可嗟，梦中常若在京华。程途何啻一万里，户口都无三百家。夜听猿啼孤树远，晓看潮上瘴烟斜。吏人不见中朝礼，麋鹿时时到县衙。

山木无阴驿路长，海风吹热透蕉裳。渴思西汉金茎露，困忆南朝石步廊。江上竹竿输散诞，林间冠褐负清凉。下程欲选披襟处，满眼赭桐兼佛桑。

数峰回抱隔烟林，一簇招提十里深。祇合步行寻石径，不宜呵喝入松阴。遥分画手援毫意，暗起诗人得句心。梅岭笙歌上高处，孤猿幽鸟减清音。

四两玄参三两松，麝香半分蜜和同。丸如弹子金炉𦶟，还似花心喷晓风。

绿杨垂线草铺茵，触处烟光举眼新。一品也须妨白发，千金莫惜买青春。鶑声圆滑堪清耳，花艳鲜明欲照身。独向此时为俗吏，风流知是不如人。

开缄试雨前，须汲远山泉。自遶风炉立，谁听石碾眠。轻微缘入麝，猛沸却如蝉。罗细烹还好，铛新味更全。花随僧箸破，云逐客瓯圆。痛惜藏书箧，坚留待雪天。睡醒思满啜，吟困忆重煎。祇此消尘虑，何须作酒仙。

悠悠风物四时新，苒苒山屏万古春。多少江山人不看，却来江上看行人。

嫩云零落树参差，忽见千峰豁所思。酷爱似看名手画，难题却忆古人诗。

日长春老职司闲，纵辔因寻负郭山。花气半飘青霭外，泉声多在白云间。香灯肃肃严僧事，钟梵萧萧爽客颜。坐有诗人樽有酒，拟抛城市宿禅关。

八桂提封接九疑，宝坊游览负心期。栴檀未睹生天像，琬琰空传置寺碑。白玉毫光应照我，黄金色相竟留谁。灵川他日香云里，莫道凡夫见佛迟。

坏衲相过羽服迎，可怜□静□营营。我思江上忘身计，师出山中乞寺名。振锡回还心未住，布金圆□意方平。零陵泉石三湘最，莫踏□□□□□。

盛礼尊元服，嘉名重进贤。穷奢讥鵔鹊，极品贵貂蝉。就列峨章甫，瞻颜仰邃延。谁知远游制，宠锡自高天。

诎直明怀让，球鱼示有章。对敭资指画，受命助心藏。慎重传三世，荣华置满床。贤哉段太尉，为国击豺狼。

山玄水苍重，进揖退扬清。静有如圭德，行无变玉声。韦弦非中度，兰蕙欠锵鸣。几忆陪朝会，交相间九成。

至宝不自献，韬藏亦英华。余香被草木，秀擢幽岩花。

莫羡双南美，休贪九牧珍。入怀宁让粟，攫市不防人。越冶模良弼，燕台礼上宾。徒夸满堂富，永胜一经贫。

谁负连城美，须思韫椟藏。辉山知禀异，被褐喻韬光。吕钓时终至，虞求祸是防。宁为田父弃，莫作楚人伤。

宝气媚长浔，明光法大阴。探龙殊九品，剖蚌尽千金。汉女飞升迹，鲛人感泣心。任轻从弹雀，鱼目莫相侵。

渌蚁含柔旨，清醇泛烈芳。帝樽甘露醴，天宴碧霞浆。千酿富难敌，万钱酬亦当。宜遵三爵礼，莫羡百壶章。

真上堪修贡，甘泉代饮醇。刘昆求愈疾，陆纳用延宾。顾渚传芳久，灉湖擅价新。唐贤经谱内，未识建溪春。

君子怜无改，诗人赋有乔。轻舟随桧楫，深涧映山苗。偃盖秦官远，凌霜夏社遥。鹤栖知得地，柏悦见干霄。

青紫间朱丹，三湘五岭间。充庖资爽口，泛酒助{拖扌=酉}□。种色思圆月，丛生忆小山。郄枝曾入手，招隠更聊攀。

托质朝阳地，含芳改火时。锡圭裁细叶，栖凤养深枝。双树怜银井，孤生称檿丝。龙门高百尺，梓漆让华滋。

杨柳郁氤氲，金堤总翠氛。庭前花类雪，楼际叶如云。列宿分龙影，芳池写凤文。短箫何以奏，攀折为思君。

客舍青青乱，名园郁郁斜。旧栽彭泽署，新植武昌家。翠幄隋堤密，金丝蜀道赊。狂夫少樊圃，有菀兴无涯。

彼羡南陔子，其谁粉署郎。渥丹承露彩，绀绿泛风光。屡结骚人佩，时飘郑国香。何须寻九畹，十步即芬芳。

陶令重时芳，锺繇帝赍霶。清香宜桂酒，冷艳压萸房。羽客长生助，骚人夕落伤。郊原多似是，甘苦冀情详。

未展蓁蓁叶，先开灼灼华。武陵迷境域，御宿接烟霞。投我畴为报，偷儿孰是家。春风南北起，别有洛阳花。

桃径共无言，整冠防未然。折枝如荠苦，沉水若朱研。东苑琼芳细，南居玉质坚。高穹指为姓，合冠百嘉先。

琼叶宫闱饰，瑶华乐府词。和羹资倚相，止渴济全师。七实连三实，南枝对北枝。同心将紫蒂，长恐失芳时。

真定如拳大，灵关爽口清。甘香朱蜜冷，脆破玉霜鸣。工苑司官属，交枝播颂声。谁知洛阳树，海内占先名。

鱼戏烟茎细，龟巢粉蕊新。缝裳怜远客，开幕想嘉宾。千叶松风畔，双花柳渚濒。翠芳天宴得，谁假涉江人。

好植蓬莱树，无凝枳棘姿。鸡心藏密叶，羊角出高枝。外炳丹朱彩，中含石蜜滋。何当如尹令，见食玉文时。

绿枳怜同气，黄橙共我乡。厥包堪任土，其实可怜霜。天宴交枝异，君门并蒂祥。湘人无菲陋，曾用荐陶唐。

绵瓞怜同蒂，锄耰莫误芸。浮泉滋绀质，巾绤透清芬。积石三年熟，瑶池五色文。静思空洞美，宁问邵平君。

葭茁迎春早，山芮得地高。堪书同细带，入咏似青袍。弱力绵绵葛，微香蓼蓼莪。王孙何处在，楚思遍江皋。

材妙峄阳枝，弦调野茧丝。清音飞雉操，雅曲白驹诗。属意山水际，寄声鸾凤时。南薰如在御，忠义必倾思。

轩后更张妙，羲和旧制存。𫄠弦参庙乐，疏越荐牺樽。赵女宣孤愤，湘灵写断魂。仲由无雅吹，何必鼓丘门。

庄籁知天理，虞韶见帝心。轻清杨柳曲，和乐凤凰音。翼展编筠密，中虚镂玉深。吴门休鼓腹，仙侣好追寻。

烟筿裁圆直，霜匏镂密深。雅将镛间奏，清与磬同音。隋作工何妙，娲传制可寻。师夔如审曲，知我发生心。

衡阳裁翠簳，梦泽剪霜柯。妙制非丘仲，知音赏列和。赋因怀旧得，曲为写情多。三弄青溪侧，风流奈尔何。

未辨吴宫鹭，谁收骆越铜。抑扬三今内，和乐五音中。美玉随天仗，灵夔集帝功。雷门休冒布，方叔笑愚聋。

不假分曹进，非同博塞游。谢安方料敌，祖纳正忘忧。窥豹仙枰昼，迷风石海秋。金门谁国手，一局赌宣州。

妙制剡溪人，多名锦水春。卷疑方絮重，开觉露桃新。左氏三都贵，张芝径寸珍。谢公如就乞，九万一纤尘。

霜距金犀利，烟毫枳棘铦。绿沉裁镂管，翠羽饰雕奁。几格朱黄杂，台床竹素兼。古今资日用，错综尽洪纤。

积羽贻深戒，为梁藉众材。采菱浮苑囿，鸣鹤泛池台。云映孤篷去，潮随两桨回。南风鸜鹆艗，知是故人来。

任重材惟美，多工制不僭。七香参鹤驾，五色间鸾轩。沙路茱萸辋，香风翡翠辕。莫矜流水妙，须畏叔孙言。

天道弛张中，为箕学有宗。六材皆妙物，三制尽良工。招我见诗意，遗人观礼容。弨兮辞且美，帝赉示畴庸。

五善贵和容，荣观萃泽宫。循声知得礼，上列见多功。尽志三正内，矜能一发中。无轻秉筹者，百中出群公。

汉室千金重，耶溪百炼精。干星彰利器，出水示神兵。斩佞朱云志，留亡季札情。何须麾晋郑，自有倚天名。

庖刀多余地，铅铦信可嗟。割鸡讥邑政，买犊励田家。鞞{革奉}穷华妙，龙熊辨等差。学操言可复，吕赠意无涯。

示信流千古，颁荣遍万方。帝缄金缕细，天印玉文长。雀马严君政，龟蛇辨国章。何当携枣篆，回首谢银黄。

南楚佳名旧，西都妙制稀。风轻摇美璧，香细透明机。翠羽翻罗幄，龙文压锦帷。兰宫将桂殿，日用觉光辉。

着位时专绝，铺筵罄恪恭。鲁堂曾子避，汉殿戴凭重。黼绣矜华靡，莞茅助礼容。轩皇膺帝锡，瑶彩映昂颙。

妙尽三才象，精皆九贡金。克商迁洛邑，兴汉出汾阴。郜赂惭非道，秦求愧丑心。观铭知考甫，伛偻戒何深。

外写龙鸾质，中含日月辉。帝家金错重，人世玉荣稀。掩匣隋珠秘，开奁赵璧归。不须矜百炼，轩鉴洞幽微。

云母功无比，蒲葵用有余。九华曹植赋，六角右军书。皎皎蟾轮薄，萧萧雉尾疏。曾窥五明伏，鹤羽映鸾车。

影抱铜芝直，光摇铸凤圆。丛花生木蓼，凝蜜堕金莲。积货徒供爨，当官竟不燃。曾窥司烜氏，明燧奉高天。

著象本沉潜，成形莫我厌。秉阴彰至信，厚载示流谦。右转群生遂，东顷万壑兼。寰区今底定，不用八龙占。

鞭石滔滔远，填乌岁岁新。七星横巨浸，半月映长津。永固骞崩势，终无揭厉因。时逢题柱客，不见脱辀人。

不起纤尘让，宁辞一篑劳。始从拳石大，终致极天高。莲顶观归马，蓬壶见负鳌。器车呈上瑞，绳检秘崇褒。

楚望为南纪，岷源始滥觞。双流沿蜀道，九派出浔阳。桃叶行歌远，芙蓉摘采长。冲风休破浪，静练正交光。

擘华凿龙倾，长源接杳冥。润应逾九里，清必契千龄。箭浪奔霆电，荥光焰日星。圣皇图奥事，真祖有祥经。

积润容零露，无涯任酌蠡。浮空长浴日，表圣不扬波。江汉源流众，蕃夷岛屿多。客槎如可泛，咫尺是星河。

自保猗猗绿，谁怜冉冉根。紫花含凤实，绣箨抱龙孙。扫月仙坛静，摇风雪雾昏。彤竿思化杖，绀叶想开樽。

舞穴标祥异，巢阿表盛明。灵音谐律本，彩羽应阳精。去必翔千仞，来皆叶九成。上林堪饮啄，竹密醴泉清。

警露青冥外，冲天食息间。金衣游太液，玉羽下缑山。松见千年偃，丹知九转还。云心在蓬阆，枝粒不相关。

刷羽幽栖地，啼春上苑间。金衣何𪾢睆，簧舌苦绵蛮。百啭情无及，迁乔迥莫攀。可怜求友意，出谷便关关。

受署司分氏，开祥简狄心。风帘虽易偶，巢幕亦难任。两两差池羽，翩翩下上音。曲江何感愤，托意动微吟。

饮啄遶藩篱，无声乏羽仪。衔环诚可念，穿屋奈终卑。鸿鹄非予忖，鸾皇不汝欺。莫轻蝉饮露，挟弹镇相随。

仁里徊翔久，层巢返哺频。九雏依百峙，三足托重轮。声为空营乐，心因止屋驯。夜啼休度曲，丹白瑞无伦。

匣照光芒里，熏炉想像间。营巢登大岁，采粟上仙山。玉璞惊心起，星河尽力还。上林无限树，枯枿莫登攀。

心极鹏抟远，形将鹗立孤。尚惭同隼击，宁肯截鸳雏。六翮风雷疾，双骹枳棘枯。大搜如展礼，聊用助三驱。

避缴非无意，随阳自有期。飞霜联伯仲，叫月应埙箎。小雅宣王什，登歌武帝辞。青冥时矫翼，燕雀尔焉知。

雉操扬琴奏，名翚拂扇尘。其文伊洛地，厥贡越裳人。几为郎官集，还因今邑驯。山梁时饮啄，媒翳莫朝亲。

戒旦知霄漏，栖埘识晚阳。花冠诚可爱，芥羽亦难防。祝祝时求友，咬咬独擅场。自当陈玉质，宁止化陈仓。

鲁史标嘉瑞，周诗颂太平。屡游灵畤地，数立纪年名。矩步规行迹，含仁抱义情。盛时期在囿，五纬想储精。

高山多蛰兽，尔族载声诗。赵梦膺天命，周畋得帝师。当前忠至矣，碎掌果于斯。好俟东胡献，神灵锡祐时。

雄文彰炳变，麟史载於菟。莫负编须勇，须怀履尾虞。耻将豺共弃，忍与兕为徒。啸谷非威怒，风从慑万夫。

出必彰明盛，来当表庆隆。野心知楚子，疐尾见周公。仲德牵衣惠，乌孙饲乳功。金行锺粹白，冬献莫雷同。

炳蔚西方美，群居即谷阴。人文穷燮妙，将略取名深。饰用千金直，韬藏七日心。会当窥落落，莫向管中寻。

教战诚无敌，充庭实可嘉。指踪知拜处，服习认葩花。远视惭刚鬣，深藏惜素牙。十牛虽此夭，可奈可巴蛇。

食野甘榆棘，乘流接海鲸。骇鸡称国宝，辟水得天名。巴浦千年迹，黄支万里程。至循来禁籞，六扰莫心惊。

行不伤田亩，饥无坏果林。渡云连臂饮，宿月拥条吟。愈疾知调气，消忧学定心。沐猴多损物，远矣莫相侵。

赋命斯千载，登仙托五云。发祥呈玉质，标异冠星文。食荐时鸣野，游林或命群。白环何日至，真祖有前闻。

三窟同蜫蛰，平冈若电驱。爰爰依枳棘，肃肃避罝罦。已得思烹犬，其亡尚守株。何当华桂畔，宿月玩云衢。

安问谢张纲，依凭恃堞长。获三当战狩，用一胜千羊。冰渡忧濡尾，风嗥乐在梁。莫言无粹白，九尾荐佳祥。

服箱讥睆彼，其耳动来思。不负葭刍惠，终成稼穑资。莹蹄知爱矣，骍角肯忘之。好放桃林野，销兵是此时。

蹀躞追风足，权奇汗血躯。沙丘逢骏骨，澣海得名驹。天骥千金直，龙媒万里途。王良如在衔，下驷敢前驱。

千足比侯封，矜矜莫可穷。触藩难进退，荷棰易西东。郑伯牵降辱，初平叱化功。律和当荐瑞，愿牧上林中。

不操千金宝，思观九色虬。负图锺上圣，衔烛照穷幽。但仰飞天大，宁闻战野忧。沃焦须霈泽，莫道我无求。

戏叶复依蒲，登龙是去途。何烦垂翡翠，未肯畏鹈鹕。已负吞舟大，终无涸辙虞。濠梁宁足乐，相忘在江湖。

江湖各相忘，鱼虾同一波，乐哉乐哉。莫贪钓上饵，去□鼎中羹，戎哉戎哉。

居蔡推神物，巢莲表圣君。膺期千岁色，垂世九畴文。惠向衔珠辨，灵从顾印分。自谙宫沼乐，锡贡任江滨。

起蛰良时在，鸣风异禀存。大能吞巨象，长可遶昆仑。出笥彰嘉庆，衔珠报厚恩。由来禀龙质，灵化出山门。

兰畹炎飚息，莎阶霁景凉。宵征循屋漏，昼伏避阳光。具体微雨显，余辉有若亡。惟怜资学者，熠燿满纱囊。

熠耀非吾族，蟏蛸莫我知。韩凭飞处妒，庄叟梦时疑。琼玉含芳细，丝篁度曲迟。自当同羽化，蝉范任冠緌。

齐女幽忧后，幽时兴咏中。晓寒初饮露，夕燥正含风。翼若裁绡薄，心如鼓橐空。貂冠如见用，清白励王公。

几集元规会，曾留子建题。东南当日出，西北与云齐。帝里五百尺，仙家十二梯。吹箫多感激，丹凤竟相携。

不效燕昭置，终贻子罕羞。吴都矜四达，楚国炫三休。好卜登春乐，无增累卵忧。玄都有琼构，何日从真游。

玉女潜窥久，偷儿窃觇频。绮疏环禁掖，青琐近严宸。静听翰音异，遥观列岫新。好开虚白室，云母若冰轮。

始向龟图妙，爰从鸟迹成。偃波如制妙，例薤更难精。蔡表崩云重，曹章缀露轻。忆曾思刻玉，琼简镂金英。

鹰鹘腾双眼，龙蛇绕四肢。

背装花屈膝，白打大廉斯。进前行两步，跷后立多时。

珊瑚新笔架，云母旧屏风。

梅花过岭路，桃叶渡江船。

泣珠泉客通关市，种玉仙翁寄版图。

楚子梦云铃阁密，郢人歌雪射堂开。

九万里鹏重出海，一千年鹤再归巢。

千金家累非良宝，一品高官是强名。

内翰拜时髭击地。

吾皇宽大容尸素，乞与江城不计年。

物华如阵笔如锋，沈谢曹刘是七雄。

鶑惊凤辇穿花去，鱼畏龙颜上钓迟。

戴归双彩胜，就赐五辛盘。

四序开新历，三光肇载阳。

即席椒花颂，延年柏叶觞。

天和无𤇃恶，何用磔鸡禳。

称觞一之日，祝圣万斯年。

气候灵台上，书观云阙前。

遥闻甘似醴，不特在金茎。

朝朝荐天酒，宁让服云牙。

瑞露零宵极，仙盘奉帝家。

帝奖甘露醴，天宴碧霞浆。

白雪芬芳玉有香。

游声袅袅寻将遍。

鶑栖清艳魂应爽，蝶醉秾香舞更颠。

自然堪下泪，何必更残阳。

子美集开诗世界。

天门九重开，终当掉臂入。

绿杨垂手舞，黄鸟缓声歌。

几处园林萧索里。

逐朵檀心巧胜栽。

吹开吹落任东风。

清香谁许比荼蘼。

水边遥见久停桡。

