一封书奏触天威，万里徒行出帝畿。始得明时来谠论，岂知薄命堕危机。身同季弟辞兄去，女抱婴儿伴母归。风雨潇潇秋又老，雁应不到岭南飞。

正是朔风吹雪初，行縢结束问征途。不能刺刺对婢子，已是昂昂真丈夫。常惠旧曾随属国，乌孙今亦病匈奴。不知汉节归何日，准拟殷勤说汴都。

每到秋风忆翠蛟，三年此地小游遨。如今著脚缁尘里，犹梦亭中阅怒涛。

杰阁临无地，仙家小洞天。循檐自来往，非雾亦非烟。

驾鹤归三岛，骑麟入九霄。祗应明月夜，来此坐吹箫。

