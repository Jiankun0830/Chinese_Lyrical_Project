西来江水浮天远，卧看飞鸿入杳冥。云过有山皆点点，潮回无地不青青。风光浩荡连淮海，气象高寒近日星。醉里不禁频极目，敔峰如黛涕先零。

已作垂垂雨，相为澹澹阴。吾徒一笑粲，造物用功深。跬步西山胜，终年梁甫吟。年来赏心处，徒得与君临。

洞门阴阴无俗客，楼观清雄使君宅。晴窗妙墨灿银钩，要比粉闱冬夏白。秀将嵩少只檐间，恍如积霰观商颜。蓝田塞关底足异，城阳郡楼那可攀。窗中四时同一念，不作寒温颠倒见。试看炎蒸定有无，始知此景无迁变。都城畏日腾朝光，趦趄奔竞车马行。腼面内热者谁子，来此为卿心骨凉。

我读精舍篇，梦作山中客。从公夜不眠，寒灯歌白石。

静如颜心斋，动若禹行水。迷邦谢阳子，谋国付樗里。

抱膝小窗深，读书空谷响。一笑有会心，纷纷自雄长。

言发矢无乡，机深舍争席。圣处倘策勋，珍重相与力。

风急窗自鸣，霜严酒无力。岁律方峥嵘，幽人坐坚壁。

苍山开秋屏，屹立俨无对。下有岸帻人，意气压苍翠。

横笛人何在，山空花自开。不妨听晚弄，声与壮心来。

清溪转回环，石矶俯深碧。公来坐忘归，此意白云识。

烹茶人外世，遗灶水中央。千载公仍至，茶成水亦香。

世路风波恶，扁舟去住轻。中流发清唱，千古有遗声。

