山中道人不裹巾，一片石床生绿鳞。昨夜瓦瓶冰冻破，梅花无水自精神。

梅天雨气入帘栊，衣润频添柏火烘。四月江南无矮树，人家都在绿阴中。

一声杜宇三更后，向晓绿阴连碧苔。却恨楼高春数尺，柳绵飞不上窗来。

玉杵声中舞素娥，西风叶叶自婆娑。一天清气无人管，惟有山楼树影多。

树影踏不碎，花香嗅却无。

寺老柳遮塔，雨多春碍船。

涧水活不冻，山枫老自灵。

画扇题诗鸾背湿，铜彝煎脑鸭心香。

