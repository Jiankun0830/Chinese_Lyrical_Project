西陵终日望，不见有归桡。欲去犹回首，寒江起暮潮。

昨夜中秋月，含愁顾影频。空留可怜影，不见可怜人。

欲作辽阳梦，愁多自不成。错嫌乌臼鸟，半夜隔窗鸣。

见说春帆外，康庐水石多。期君一把臂，长啸入烟萝。

莫被封侯误，封侯似汉家。君看城下骨，万古一黄沙。

黯黯离筵夕照收，江城羌笛起边愁。念君此去三千里，何处关山是楚州。

湘江南去少人行，瘴雨蛮烟白草生。谁念梁园旧词客，桄榔树下独闻鶑。

貂帽狐裘塞北妆，黄须年少羽林郎。弯弓不怕天山雪，生缚名王入建章。

良人西去击狂胡，妾在闺中对影居。万里长看天外月，一生空得梦中书。

孤城莽莽秋天外，竟日无云空自哀。忽怪一时天尽黑，合群胡雁向西来。

渺渺云沙散橐驼，风吹黄叶渡黄河。羌人半醉蒲萄熟，塞雁初肥苜蓿多。

古戍秋生画角哀，思归泣尽望乡台。胡天日落寒风起，但见黄沙万里来。

一身远客逐戎旌，落日萧条望古城。渐近碛西无水草，北风沙起橐驼惊。

玉关西去更无春，满眼蓬蒿起塞尘。汉马不归青海月，胡笳愁杀陇头人。

天山一夜雪漫漫，虏去营空战血干。十万征人回马首，天边烽火报平安。

留君夜饮北风寒，且折梅花耐醉欢。明日桐庐潮去远，孤帆天际若为看。

十年心事两蹉跎，南北东西别恨多。今日樽前重把手，相看争奈白头何。

江上谁家吹笛声，月明霜白不堪听。孤舟万里潇湘客，一夜归心满洞庭。

日暮黄沙压岸平，江心风浪暗冥冥。南康一望何由到，愁杀舟中指落星。

已恨青山临渡口，相思回首隔夫君。更堪重到相思处，不见青山见白云。

西风催我转胡床，坐落秋山午梦凉。蝉老树深音响别，满天风雨带斜阳。

小院新凉水竹通，鸣蝉声断晚来风。忽然坐睡瞢腾去，不觉残书落手中。

乍凉池馆雨初收，菱角莲房共趁秋。独恨碧波浑占却，更无賸水浴沙鸥。

夜来雨雪北风颠，吹得波涛欲暗天。世上如今少知己，烦君牢系钓鱼船。

巢破春雏半不存，衔泥空傍主人门。一生巧计输黄雀，饮啄官仓长子孙。

川程极目渺空波，送尔归舟奈别何。南国音书须早寄，江湖春雁已无多。

别时把酒已魂销，别后音书更阒寥。一片离心寄春水，随君船入浙江潮。

客鬓风霜晚，离亭鼓角闻。念君当此去，把袂不能分。衡霍连秋气，潇湘合暮云。愁心将落叶，向晚共纷纷。

手把一枝菊，赠金千里行。山川遥满目，何处是吴京。饮罢北风起，萧萧胡雁声。东流傥未尽，见我望君情。

独寻青莲宇，行过白沙滩。一径入松雪，数峰生暮寒。山僧喜客至，林阁借人看。吟罢拂衣去，钟声云外残。

朔风嘶马动，遥想雁门秋。负剑辞乡邑，弯弓赴国雠。黄榆连白草，河陇去悠悠。报主男儿事，焉论万户侯。

翩翩双白马，结束向幽燕。借问谁家子，邯郸侠少年。弯弓随汉月，拂剑倚胡天。说与单于道，今秋莫近边。

将军救朔边，都护上祁连。六郡飞传檄，三河聚控弦。连营当太白，吹角动胡天。何日匈奴灭，中原得晏然。

今夜关山月，偏能照马鞍。卢龙征戍客，圆缺几回看。遥想金闺里，应悲玉露寒。黄沙三万里，何日是长安。

几时离月峡，五见紫兰凋。塞雁随魂断，江花逐泪飘。沙头南北客，京口去来潮。日日无消息，空登万里桥。

幽人以道隠，结室岩之东。余亦避世客，逢君于此中。鸟因留食至，泉为炼丹红。向晚下山去，月高秋色空。

昨夜江楼月，思君好断肠。猿声相应发，山色更青苍。楚塞来书远，闽关隔梦长。今朝看愁鬓，为尔半成霜。

忆君怅不乐，立马大江边。塞雁来无际，惊沙度飒然。客心悬日夜，书札断云天。莫作青山老，空为人所怜。

远客惊秋雁，高楼复异乡。声兼边哨苦，影落楚云长。此夜头堪白，他山叶又黄。年年洞庭浪，飘泊更无行。

岁晚长愁绪，嗟君更远行。兵戈今日泪，江海故人情。此别几时见，寒猿一夜鸣。致君相许在，回首壮心惊。

把酒忽惆怅，君今吴楚闲。孤云随马首，风雨隔河关。心事竟何在，此行殊未还。空将百年意，泣向宝刀环。

回首兵戈地，遗黎见几人。他乡空白发，故国又青春。多难堪长客，偷生愧此身。本无匡济略，叹息谩伤神。

江西飞鸟外，极目渺离愁。同侣时催发，征人不可留。江湖双泪眼，天地一孤舟。挥棹从兹去，空伤旅鬓秋。

昨在南昌府，清游不可穷。杯行江色里，棹进月明中。楼笛吹晴雪，菱歌漾晚风。坐来怀旧迹，万里一飘蓬。

我有三足麂，放之在碧山。别来几千日，昨梦忽乘还。松色入天尽，岩花落地闲。凭君一问讯，沿月上潺湲。

西山横翠新，中隠古仙真。笑取玉麈尾，揖兹丹霞人。云从石洞出，月落沧江频。予亦将高卧，藤萝挂葛巾。

秋声动梧竹，月色满庭芜。此夕怀良友，天涯各一隅。飞飞群过雁，切切未栖乌。安得从君去，扁舟驾五湖。

吾怜樟树好，取醉欲无还。酒压鹅儿色，辞歌雉子斑。朱楼当碧水，红日下青山。兴罢扬鞭去，苍苍烟雾闲。

岁晚伤为旅，君来适慰情。郊扉寒少色，江渚夜多声。报国怜他日，为儒愧此生。那言离合际，更触壮心惊。

爱此城高处，回鞭醉每醒。江花两岸白，烟树一行青。云学山舒态，天随水赋形。吾多徐孺子，独向此沈冥。

暝色蒹葭外，苍茫旅眺情。残云和雁断，新月带潮生。天到水中尽，舟随树杪行。离家今几宿，厌听棹歌声。

舟行何太热，岸上莽尘沙。闪闪浪频过，昏昏日又斜。年衰愁作客，秋近苦思家。蝗旱三千里，江淮儿女嗟。

天际长愁客，沙边旧驿亭。风低江浦雁，雪暗夜船镫。穷老嗟身拙，狂歌畏酒醒。此生何定着，江汉一浮萍。

此老相逢日，中原正用兵。黄尘空北望，白首更南征。今古悲秋意，江湖惜别情。几时群盗灭，匹马会神京。

鞍马连年出，关河万里赊。将军思报国，壮士耻还家。大漠春无草，天山雪作花。谁怜李都尉，白首没胡沙。

客有东南别，凭高正忆家。青春江上草，湖日岸头沙。去鸟无边尽，归帆几处斜。音徽不可问，惆怅结瑶华。

萧条遗世心，江海坐来深。拥褐闲窥沼，思山欲借琴。有幡烟际寺，无叶水边林。不见同袍友，凭谁伴苦吟。

不见石屏老，相逢问客船。长沙闻近别，行在定虚传。兵革来书断，江湖望眼穿。他时同话此，把臂喜应颠。

朝朝竹林院，闭户读残书。几阁晨风入，荒郊寒露余。故人步屧至，清坐每踟蹰。辍卷还留兴，漱泉同饭蔬。

误喜残胡灭，那知患更长。黄云新战路，白骨旧沙场。巴蜀连年哭，江淮几郡疮。襄阳根本地，回首一悲伤。

哀痛天灾日，丝纶罪己深。王师曾北伐，胡马尚南侵。谋国知谁计，和亲岂圣心。愿闻修实德，听纳谏臣箴。

闻道单于使，年来入国频。圣朝思息战，异域请和亲。今日唐虞际，群公社稷臣。不妨盟墨诈，须戒覆车新。

灾异时时见，群情恐惧中。修攘今日急，反侧向来同。社稷堪多难，安危系数公。残生江海去，老作一渔翁。

陛下春秋盛，谦卑每责躬。得无劳圣虑，犹未定储宫。付托关神器，乾坤在至公。早闻宣诏册，欢喜万方同。

传闻降北将，犹未悔狂图。忍召豺狼入，甘先矢石驱。圣朝何负汝，天意属亡胡。试看山东寇，如今更有无。

同是江湖客，居然岁月多。心期看白发，归梦付沧波。子去见家远，吾衰奈别何。几时船上月，载酒定相过。

戎马相逢日，那知复此闲。客愁诗莫遣，世事酒相关。江上孤舟在，天隅两鬓斑。更将忧国泪，满袖送君还。

暂见还分手，谁能不黯然。去帆芦叶浦，别酒菊花天。他日思良会，空囊检赠篇。锺陵有雁过，莫忘尺书传。

天涯十载无穷恨，老泪镫前语罢垂。明发又为千里别，相思应尽一生期。洞庭波浪帆开晚，云梦蒹葭鸟去迟。世乱音书到何日，关河一望不胜悲。

天际晴霞欲变春，高楼分手泪沾巾。荆吴渺渺孤舟远，江海悠悠白发新。万事蹉跎堪更问，十年离别亦何频。江村几处梅花发，明日相思是旅人。

渺渺孤帆去几程，悠悠天际望湓城。一身避乱辞乡国，千里相思隔弟兄。猿叫匡庐寒暮色，雁过彭蠡带秋声。江湖此去方漂泊，肠断风尘远别情。

西楼孤绝倚天青，我爱明河对户横。露满碧梧风屡起，烟消绿峤月初生。仙人共酌丹霞酒，逸侣同吹白玉笙。不向此时穷笑傲，更从何处豁高情。

悠悠远别半生悲，白日相逢又语离。海内风尘惊不定，天边消息到何时。洞庭旅雁春归尽，瓜步寒潮夜落迟。惆怅孤舟从此去，江湖未敢定前期。

平芜古堞暮萧条，归思冯高黯未消。京口寒烟鸦外灭，历阳秋色雁边遥。晴江木落长疑雨，暗浦风多欲上潮。惆怅此时频极目，江南江北路迢迢。

梦向三江买钓船，挂帆西去白云边。窗开晓色香𬬻现，门落寒声瀑布悬。百年酒兴陶彭泽，四海诗名孟浩然。何日真寻尘外迹，焚香酌茗话先贤。

高阁冯空浩荡开，当时遗迹几荒苔。烟含晚市悠悠见，沙带澄潭渺渺回。此日登临分壮气，百年沦落忆雄材。可怜万古神交意，日暮荒凉一叹哀。

昏昏醉睡慵朝起，日日柴门待暖开。春至任从花鸟笑，客来还仗酒樽陪。移舟动觅依江柳，策杖时能访早梅。忽忆使君联骑出，此时乘兴几衔杯。

江国归心一雁牵，河楼分手数杯传。千崖万壑秋声里，匹马孤帆落照边。牛渚寒波翻极浦，荆门晚树合遥天。他时莫枉瑶华问，南北相思各渺然。

浦口停留待信风，城边落日乱流通。梧桐院落秋声里，橘柚人家晚照中。棹歌几处惊寒切，砧响千村入耳同。日日愁心西北望，汉阳枫叶落无穷。

夜闻估客送将归，葭菼萧条月色微。万里江湖何处极，孤舟鸿雁自相依。杯抛黄菊干赊酒，城掩清砧罢𢭏衣。不奈此时心断绝，长沙南去故人稀。

丁年剑气欲凌云，况复才华迥不群。投笔几回思出塞，赋诗此日去从军。沙场青草时差缓，淝水红旗捷屡闻。玉帐元戎桑梓旧，行看幕府策奇勋。

旅思遥遥倦向南，谁家烟火起晴岚。孤城归鸟连寒角，极浦斜阳带远帆。枫叶自能悲楚客，竹枝何用怨江潭。今朝欲写风波恨，千里书成手自缄。

嗣圣中天日，遗氓忆汉时。一王新盛礼，万国贺重熙。官爵霑寰宇，光明冠本支。穷冬辞老母，吉日赴京师。祖席明斜照，寒江结暮澌。停杯愁把袂，立马语临期。草动春前色，梅繁雪后枝。湖山饶逸兴，士友重游嬉。菱唱工迷客，荷舟稳放维。土风珍缟带，吴馔熟莼丝。塔寺开金碧，楼台漾淼弥。云连句践国，江动伍员祠。阊阖春朝早，觚棱霁景迟。柳迎仙仗软，花簇御楼欹。苜蓿来宛马，樱桃荐寝帷。周家千岁历，汉殿万年卮。驻跸山川远，櫜弓岁月移。天俄忧杞国，日再仰咸池。弓剑群臣泪，园陵故国悲。乾坤开帝统，雨露豁宸私。蜂虿何为尔，豺狼欲问谁。箭流元帅幕，城立叛营旗。国体存矜恤，皇猷务远绥。且从鹰一饱，自待虎双疲。复说京西乱，愁连蜀道危。仓皇分队伍，指点护藩篱。狙诈终劳驭，游魂不足羁。几年腥战血，今日痛疮痍。宗社神灵在，邦家德泽遗。会闻淝水捷，可复雁门踦。草诏词头切，蒲轮礼意卑。贤良多选拔，社稷在扶持。举动新群目，经纶伫一夔。长沙何遽往，郑卜竟堪疑。莫以朝廷重，翻令盗窃窥。稍惩鹰隼击，庶使凤凰仪。薪胆方无倦，舆图正入披。王孙思报国，天府待忠词。世道多为忌，波流幸勿随。从容陈古昔，感慨论边陲。仕进虽云始，平生见在兹。青毡今可复，彩服更相宜。漂泊微躯老，蹉跎困翮垂。黻材元自逸，正论竟焉裨。误赏骚人作，深惭国士知。叫阍时已晚，鸣剑志空驰。郁郁驱流俗，悠悠叹乱离。羊裘终隠去，渔钓复何之。出处从今隔，飞腾不可追。济时须俊杰，愿睹中兴期。

承平盗贼起，丧乱降自天。荼毒恣两道，兵戈浩相缠。此邦祸最酷，贱子忍具言。朝廷讨乱初，谁任主将权。辎重道闲来，隠隠何阗阗。殿前尽貔虎，所向当无坚。组练照川明，戈戟耀日鲜。父老当时言，此贼不容吞。军兴法律在，进退非得专。奈何忽舍去，屯垒随之迁。留兵不五百，当贼逾数千。英英胡将军，策马奋独先。出入突且击，势绝飘风旋。杀贼不知数，尸骸相叠穿。谁谓散复来，其徒奈实繁。须臾塞城郭，合沓迷妖氛。将军怒一呼，誓死报国恩。拔剑复入阵，鼓声俄不闻。哀哉失壮士，白日为之昏。嗟彼城中人，欲生无由缘。连头受屠戮，赤族罹祸冤。妻孥悉驱虏，道路号相牵。或有小失意，性命无由全。言语方出口，腰领已不连。婉婉闺中女，未尝窥户边。白刃斥之去，不许暂稽延。回头顾父母，父母安敢怜。所掠靡孑遗，囊担无虚肩。衣冠困奴隶，怒骂仍笞鞭。又有脱锋刃，多化为鱼鼋。途穷势复迫，忽若忘重渊。仓卒所传误，投身空弃捐。婴儿或在抱，粉黛犹俨然。沙碛腥人肠，衔啄集乌鸢。呜呼彼苍天，念此胡罪愆。比者因乱定，南归经旧廛。岂徒人民非，莫辨陌与阡。所见但荆棘，狐狸对我蹲。坡陁流血地，靡靡生寒烟。城头遇老翁，行泪为余论。云贼破城时，贼初攻南门。大军血战久，家得扶我奔。所免有万计，皆我胡君恩。不然尽鱼肉，遗黎何有焉。语罢复呜咽，余亦涕泗涟。军旅苦转输，饥馑仍荐臻。疮痍莽未复，千里惟空村。白骨不知谁，无人为招魂。四郊实多此，仁者宜恻然。近喜大告捷，所俘悉已还。凶渠戮庙社，党类归之田。当知釜中鱼，贷尔喘息悬。胡为迭恃险，高垒犹山巅。蛮獠本异性，土风来有年。力屈势暂伏，乞降非恶悛。胁从固罔治，群丑岂尽原。反复恐难料，安危仗诸贤。此师不再举，乘时须勉旃。国家刑罚在，庙算必不偏。感时须发白，忧国空拳拳。

云中诵招隠，高卧闲琴尊。忽有吕夫子，清晨叩我门。夫子忠烈后，家声四海闻。神交三十载，方此挹清芬。吾道识宗主，文章诏讨论。期我名山游，招我出尘纷。伊余抱病久，局促滞中园。平生海岳交，零落今谁存。今日对夫子，使我开心魂。忽觉此身去，万里如空云。已见赤城霞，疑闻天姥猿。世道久崩迫，谁将玄化分。蒙蒙六合闲，莽莽尘沙昏。所以贤达士，甘将麋鹿群。终欲从夫子，超然凌紫氛。松闲两白鹤，尔实闻斯言。

忧来不自得，登城望高天。寒云四面起，朔气下长川。脱剑且却座，君知心惘然。奈何平生志，郁抑江湖闲。凛凛秋风来，茫茫落日晚。长忧生白发，沈想忘朝饭。向来经济士，本自碌碌人。萧曹刀笔吏，樊灌市井臣。徒步取勋业，汉道为光新。我今何为者，飘飘去乡国。狂歌豫章城，醉卧风江碧。但取英雄笑，终惭倜傥生。名当以德载，事耻因人成。独酌还独酌，哀歌还寂寞。安得凌风翰，为君拂寥邈。

少小尚奇节，无意缚珪组。远游江海闲，登高屡怀古。前朝英雄事，约略皆可睹。将军策单马，谈笑有荆楚。高视蔑袁曹，气已盖寰宇。天未豁壮图，人空坐崩沮。丈夫生一世，成败固有主。要非儓儗人，未死名已腐。夫何千载后，亦忝趋大府。主人敬爱客，开宴临长浦。高论极兴亡，历览穷川渚。殷勤芳草赠，窈窕邯郸舞。愧无登楼作，一旦滥推许。怀哉挥此觞，别路如风雨。

皇汉失中德，四海横雕戈。惊尘暗九有，豺虎临长河。流人满川谷，积尸乱如麻。关洛既荡析，楚壤空嵯峨。谬当牧守寄，无以救时讹。竟贻百代诮，家世随蹉跎。安知千载下，夫子感慨多。人生固有志，成败飘风过。且复登城隅，逍遥望山河。日暮襄汉碧，凫鸭游轻波。何以慰我心，玄熊闲黄𫘞。清觞宜城酒，二八邯郸歌。愿言写怀抱，联用宽吾家。勿言此欢易，乐罢归无何。

终日坐汾淟，邈然无少欣。登楼一周览，始见万山群。微雨洗残暑，青天卷浮云。襟怀两廓落，朗若见夫君。见君君何在，顾影还独笑。吏非金门游，隠异沧浪调。江明秋月白，山空夜猿啸。徒事百卷文，未返一竿钓。留滞岂胜愁，非君谁与谋。水寒终赴海，雁远暂宾秋。举世不可语，犹当傲巢由。赠君三尺剑，永驾五湖舟。

四年栖岭表，三岁客海东。人生贵安适，奔走成何功。去年喜归来，山花春蒙茸。弟侄各捧觞，一笑生华风。南山多紫芝，北山多白薇。云空汗漫台，月午生凉辉。俯仰仅一载，脂车复征西。岂以丈夫志，万里犹庭闱。岂以名山川，待公亲品题。故园松桂林，一一含贞姿。何时赋归来，毋令久凝思。

登舻眺海日，涉岛听江猿。何意豫章国，还著孤蓬根。经过徐孺宅，出入洪乔门。昔看秋叶落，今见荷花繁。颇耽山水趣，正惬朋从温。穷秋催客去，独帆若云奔。追攀感数子，酒襟余泪痕。既伤岁月晚，复恋烟霞樽。欢乐无定序，聚散同朝昏。丈夫志四海，别离何足论。

舟中望古刹，川上移琴樽。隠隠林阁见，迢迢锺梵闻。列岫不离席，惊涛常在门。风帆与沙鸟，泛泛随朝昏。天高一幡挂，静室众香焚。烟起多近郭，鸦归无远村。松际上微雪，经声来暮猿。赏惟静者契，法对高僧论。安得息尘驾，永怀赡独园。明朝别此去，惆怅满松云。

稍欣入林深，已觉烦虑屏。霜果垂秋山，归禽度岚岭。纷纷叶易积，漠漠云欲盛。磵户寂无人，松萝窅然暝。惟闻山鸟啼，月出柴门静。终岁寡持醪，延欢聊煮茗。群书北窗下，帙乱谁能整。

秋闲夜瑟瑟，月露明团团。褰衣步涧月，忽见双飞鸾。上有腾空仙，天风飘佩环。清歌映岩谷，粲若玉炼颜。愿升绿云去，随君向仙关。咽食长不老，何用思人闲。

忆读玲珑篇，来往虚皇阁。空见白芙蓉，秋风几凋落。昨逢紫阳君，共有丹台约。下视尘埃中，冠缨缚猿玃。世事行若此，悠悠复何托。

五老出东南，崔嵬相闲隔。清晨登绝顶，处处仙人迹。朱霞散九光，岩谷好颜色。回首空澄湖，黄涛正喧击。石上弦素琴，神欢心自清。仙童三四人，忽来左右听。嘹嘹诵金书，劝我餐瑶琼。赠我一玉麈，邀我凌云行。舍琴与之去，恍惚在蓬瀛。

朝别简寂观，夜行石径谿。谿光照厓绿，月色正相宜。石上三道士，颀然好丰姿。手弄金光草，或把珊瑚枝。冯风招素手，赐我一玉卮。叹我事远游，萧飒朱颜衰。长林孤月落，羽盖何葳蕤。童童乘之去，弃我忽若遗。明发阒无睹，但有青鼯啼。

翩翩南来云，如飞百双鹤。我行忽见之，眇然意欣乐。五峰何峻秀，灵草生垠萼。愿乘此云去，去炼黄金药。千载傥来归，不复见城郭。

瀑布好明月，上有石梁横。矫首望东海，正见蟾蜍生。扬辉天汉闲，下照篷丘城。桂实几凋落，姮娥空闻名。咄哉玉斧子，不如白兔精。灵药不服食，执柯独何成。迢迢彩云外，谁吹白玉笙。竦身一长听，了若出寰瀛。

朔风卷秋树，白日寒无光。是时鸿雁来，中野何苍茫。我友远言迈，使我结中肠。如何携手欢，一旦成异乡。行旅有期程，游子多悲伤。置酒欲高歌，泪来霑我裳。四座惨相顾，征马亦徬徨。未知会面日，且复尽兹觞。

悠悠我行迈，邈在天一方。道路无终极，时节异炎凉。路逢故里亲，挥泣问家乡。妻子离别久，不知今存亡。中原多白骨，城邑聚豺狼。远去无僮仆，思还绝糇粮。寄语家中人，远行良可伤。

朝日临高台，眷彼芳树闲。上有共栖鸟，和鸣何关关。尔亦慕俦侣，我胡独不然。良友在万里，邈然河与山。聚会岂不思，岁月倏已殚。未必无他人，要非心所欢。

昔游东海上，道遇青童君。授我度世诀，中皆鸟篆文。读之了不解，再拜问微言。举首忽无见，茫茫空白云。

秋风入我户，翩翩动床帷。咄唶中夜起，奈何我心悲。四海岂不大，伤哉无己知。

来过许仙宅，复窥洪崖井。地逐灵胜高，兴接烟霞永。伊余坐昏垫，久欲还林岭。明发囊丹砂，归欤炼颓景。

凄离听不足，咿嗈断还续。江人何似情，贾客舟中宿。夜深沙碛寒，月冷洞庭宽。寂寞相依影，悲风动毳翰。

江南底好处，塞北今衰草。何限旅情遥，月映芦花老。琵琶倚蓬窗，孀妇别兰房。十载江湖泪，一夕尽淋浪。

五两转须臾，相望奈何许。寄语黄帽郎，船头慢摇橹。

君子如白日，愿得垂末光。妾身如萤火，安能久照郎。

郎去无见期，妾死那瞑目。郎归认妾坟，应有相思木。

船在下江口，逆风不得上。结束作男儿，与郎牵百丈。

朝亦出门啼，暮亦出门啼。蛛网挂风里，遥思无定时。

懊恼复懊恼，懊恼无奈何。请郎且少住，听妾懊恼歌。

悯时命之不当兮，去重华之日远。怀贞悫之操行兮，遭此世之淟涊。志浩荡以耿介兮，思低回而蹇产。众日进而蔽壅兮，何灵修之为怨。固时俗之俇儴兮，背矩矱而不可化。独好修以增姱兮，宜反谓余以多诈。惟天地之可正兮，指黄泉以为期。欲予屈心以从俗兮，虽九死其犹不忍为。执太原之獶兮，蹈焦原之峻。世沈淖而莫予知兮，吾愈岧嶤而自信。昔伯阳之逢纷兮，时亦云其遑遑。繄周公不复梦兮，曷疑尼父之惋伤。阴与阳其𫐖轕兮，天与地其回薄。八柱将挠兮，四极安托。嗟予生之多艰兮，哀众命之将落。愿披志而抽凭兮，思自近而不可得。独挹抑而无谁语兮，怊茫洋而焉极。涕淫溢而澒溶兮，面高穹而叹息。吾将遁俗以洁居兮，从巢父于箕山。采三秀而咽苍柏兮，聊以终吾之永年。哀山谷之多风兮，霰雪冥冥而不见天。豺狼纵目以相嗥兮，虎豹群而食人。信自适而无所兮，蹇淹留而戃恍。目眈眈而外浮兮，精专专而独往。搴太清以为佩兮，揽灏气以为圭。芳飒遝而并御兮，岂独椒桂与江蓠。厌此世之多嚣兮，将远跳而去之。揭太乙之长竿兮，建招摇之飞旗。天吴为余奔走兮，龙伯为余指麾。折邓林以为策兮，眇八合而驱驰。左裾拂乎昆仑兮，右袂掩乎月窟。访混沌之所止兮，超青冥而荒忽。抚盘古之顶兮，挽天皇之臂。叙余心而敶词兮，曷为乎鸿荒之不再世。吾将揭北斗而量九州兮，均人命之所与。定日月之所舍兮，使长照临此下土。又恐群灵之好谗兮，俾上帝之凭怒。不照余之精诚兮，吾将安诉。临天路而徬徨，魂廷廷兮失度。乱曰：邅余车以来归兮，曾何足以舒忧。羌灵修之不吾祐兮，于今之人其何尤。怀余情而终古兮，聊与化而逍遥。

山巃嵸兮白云，云冥冥兮高山。若有人兮居其闲，超逍遥兮盘桓。芸栌兮菌桷，罗橘柚兮为堂，涂予室兮枫香。擥葛藟兮为帷，虈蕶杂兮佩帏。穹岫兮玄崖，瀑流兮相豗，皎积雪兮奔雷。攒林杳其蔽日兮，挂飞猱之清哀。云中之君兮骑白鹿，山灵缤兮下空谷，风萧萧兮灌木。云山兮幽幽，羌踯躅兮夷犹。惆怅兮余怀，非夫君兮谁思。投余簪兮太息，从夫君兮归来。

天苍苍，河水黄。河流决，大野茫。伯鲧治水，九年无功。四海赤子，化为鱼龙。鲧殛死，尧震怒。乃命禹，平水土。水土平，禹功成，魑魅奔走人安宁。平地栽桑麻，山头种荞麦。赤骥腾枥，黄牛上轭，诸侯会同三千国。嗟尔防风，后至奚为。悠悠涂山，今昔所悲。

行子在江海，飘飘无固踪。有如芒砀野，朔风卷飞蓬。朔风无休时，飞蓬日千里。散落天地闲，宁复有归理。胡雁西北来，一叫三徘徊。何时别沙漠，昨夜宿阳台。同群一相失，羽翮常低摧。人物有殊性，奈何罹此哀。昨夜客游初，结交重豪迈。高冠湛卢剑，志若轻四海。白首悔前图，蹉跎天一隅。寒冬剑门道，失路空踌躇。深林聚豺虎，绝壁号猩鼯。雪深车轴折，征马惊啼呼。何当返故处，餐黍居田庐。泪下不能去，肠转如辘轳。

日暮望寒山，怅然归思发。如何山中客，屡看城头月。山中月明女萝秋，石磴潺湲泻碧流。岩猿久别应惆怅，涧鸟相呼亦共愁。城南故人与我好，令我忘却归山道。昨夜西窗梦到家，忽惊千嶂芝花老。朝来舟子促辞君，回首空江语尚闻。别后莫嗟难见面，相思只望岭头云。

去年醉与东湖别，欲上衡湘泛秋月。君家留我却邅回，怅望还成阻修阔。西山缥缈翠屏开，复忆滕王倒玉杯。经过始识洪崖井，调笑重登孺子台。台前呼酒折荷花，水净烟明散落霞。举杯失笑君何在，望断行云空咄嗟。故人别后还愁绪，此都不是余留处。兴来目送海边鸿，归心挂在闽谿树。路逢估客有情人，因得题诗一寄君。大鹏正展图南翼，空有相思隔海云。

海上之草绿芊芊，洞门一闭今几年。仙骥去时留紫鞭，挂壁见之心惘然。欲归即归亦由我，不待功成何不可。尧舜不能屈由巢，自余王侯何足交。武陵春水绿堪染，就中亦有桑麻郊。近闻秦人笑相语，待我东谿种碧桃。

昨夜月落西窗阴，倦推石枕凭素琴。身居红尘不自觉，梦入庐山深复深。庐山深处在何许，五老仙人邀我语。眉如秀雪颜桃花，酌酒相酣坐箕踞。明河九派倒西来，石梁巉绝古道开。五公握手向我笑，下见劫火扬尘灰。独骑一鹿穷萦回，窅然醉蹋青锦苔。松风号嘈何清哀，湍飞瀑卷万壑雷。忽然惊起迷所向，四座已失黄崔嵬。披衣徬徨还太息，我与世途何所屑。乱世茫茫飞蠓蠛，囊中别有金膏诀。须君之行当何时，共向丹崖卧松雪。

海潮之来自古昔，天下诡观称钱塘。东南王气实在此，势与造化为低昂。观其映日始一线，何处群鹭纷然翔。渐闻鼓声震原野，疑是三军嚣阵行。银城天际忽过眼，卷蹴厚地何仓皇。余波已去洒月窟，怒气犹自吹扶桑。百川倒流号呼汹，天吴河伯神皆竦。海上长人出水惊，巨鳌辟易三山动。广陵之涛安可比，吴客雄夸徒为尔。请君看此凭江楼，载酒无劳棹小舟。湖上百花春荡目，笙箫聒我非清游。洪涛万里壮可吞，笔底飒飒洪涛奔。愿持忠愤愬明主，一第于君何足论。钱塘日边云气多，君之行兮莫蹉跎。教人临期奈别何，赠君钱塘海潮歌。

吾闻天台华顶连石桥，石桥巉绝横烟霄。下有沧溟万折之波涛，上有赤城千丈之霞标。峰悬磴断杳莫测，中有石屏古仙客。吟窥混沌愁天公，醉饮扶桑泣龙伯。适来何事游人闲，飘飖八极寻名山。三花树下一相见，笑我萧飒风沙颜。手持玉杯酌我酒，付我新诗五百首。共结天边汗漫游，重论方外云霞友。海内诗名今数谁，群贤翕沓争相推。胸襟浩荡气萧爽，豁如洞庭笠泽月。寒空万里云开时，人生聚散何超忽，愁折瑶华赠君别。君骑白鹿归仙山，我亦扁舟向吴越。明日凭高一望君，江花满眼愁氛氲。天长地阔不可见，空有相思寄海云。

穹崖之上，层峰之巅，神光夜半光烛天。山僧梦里忽惊起，有物坠地声填然。峰头巨石似开劈，鬼物散走如飙旋。山僧晓见不敢取，有客识之为雷斧，持归摩挲色苍古。匣中往往出云气，窗外时时起风雨。吾闻阴阳之气相搏为雷霆，变化翕欻常杳冥。非若革鼍考击之为声，不知此斧何从形。乃是比干之心，朱云之舌。一片忠愤气，蟠郁天地闲。千载长不灭，造化为𬬻巧镕结。嗟哉指佞之草不复生，群奸睚眦纷纵横。大弓宝玉争窃取，岂惧鬼责并天刑。我欲乘云朝帝所，大叫天关排九虎。乞将此斧借小臣，叩头问天天更许。

剑歌行，借君剑，为君舞。自古英雄重结交，樽酒相逢气相许。爱君倜傥不可羁，与君一见心无疑。疏眉大颡长七尺，神彩照耀仍虬髭。雄词落纸走山岳，霹雳绕壁蛟龙随。如何十载困羁旅，此心独未时人知。去年从军杀强虏，举鞭直解扬州围。论功不及骠骑幕，失路羞逐边城儿。归来宝刀挂空壁，白光夜夜惊虹蜺。椎牛酾酒且高会，酣歌击筑焉能悲。百年快意当若此，迂儒拳局徒尔为。我亦摧藏江海客，重气轻生无所惜。关河漂荡一身存，宇宙茫茫双鬓白。到处犹吟然诺心，平时错负纵横策。海内交游四五人，近来得尔情相亲。情相亲，两相托，生死交情无厚薄。别君去，还留连，愿剖肝胆致君前。人生感激在知己，男儿性命焉足怜。

唐世诸严盛西蜀，郑公勋业开吾族。后来避地居南闽，几代诗名不乏人。叔孙伯子俱成集，我兄下笔追唐及。少年赐第明光宫，才气如云辨挥翕。习簿风流四海闻，谁令作吏狎埃氛。片帆江上君先发，别袂春前我𫏐分。借问匡庐在何许，舟人遥指云中语。彭蠡湖边几树秋，琵琶亭下江千古。香𬬻峰顶散晴烟，瀑布悬疑泻漏天。平生梦寐行历处，一笑忽觉当樽前。尽驱灵异入篇什，物象往往愁笞鞭。此中高兴宁淹久，盗贼兵戈莽回首。郑公勋业须人传，康济他时仗君手。我今疏阔更何为，心事惟将海岳期。匡庐半席君为主，待我酣来试一题。

君不见邯郸轻薄少年儿，鬭鸡走狗长相随。忽然失意向杯酒，拔剑相看死何有。君不见关西大姓多侠徒，结客如云倾五都。一朝金尽人事改，昨日交朋竟谁在。我笑悠悠世上人，须臾反复非情亲。拂衣便欲沧海去，但许明月随吾身。张侯为人心事好，使我一见喜欲倒。交友如君未易逢，相逢恨不相知早。相知虽早亦何为，气豁神倾在一时。君知海内刘玄德，我识弘农皇甫规。昨来赠我琼瑶作，把酒高吟意寥廓。色动曹刘侧耳听，魂归万古开冥漠。故人一别两何如，无限风期记素书。千里神交如咫尺，相思谁道隔江湖。

男儿一片万古心，满世寥落无知音。今朝见君握君手，大笑浩荡开烦襟。携尊下马清谿侧，脱略寒温忘主客。何处闲云海上来，为我山边起秋色。自顾沈迷类蜀庄，爱君才术过冯唐。座中然诺两相许，一饮不觉连百觞。下悲世事及危乱，上话古昔穷兴亡。高歌未断唾壶缺，起视落日神飞扬。挽君不留惜君去，恨不移家近君住。人生行止皆由天，我辈岂得长相聚。风尘澒洞一回首，岁月易失红颜暮。离心一夜谁得知，万里惊涛浩东注。

进贤之冠兮，高乎岌危。山玄之佩兮，长乎陆离。苟非其道兮，曷如蕙带而荷衣。尧舜邈其不逢兮，我之心其孰得而知。宁轻世肆志兮，采商山之芝。与其突梯滑稽有口如饴，据高位而自若，钓厚禄而无疑。则余有蹈东海而死耳，诚非吾之所忍为。

冯夫子，神仙中人乃如此。几载长怀玉树枝，昨来曾见蛟龙字。志合神凝杯酒闲，谁知豁尽平生事。与君高会日挥金，击剑谈玄复弄琴。看君自是青云器，何事常悬沧海心。我今与君真莫逆，世上悠悠谁复识。百年飘忽或须臾，万里青霄一飞翼。且将耕钓任吾身，君亦床头有周易。冯夫子，我欲劝君饮，君当为我歌。眼前万事莫可理，纷纷黄叶埽更多。长风吹天送落日，秋江日夜扬洪波。只今留君不尽醉，别后相思知奈何。

故人身披紫绮裘，腰佩宝玦骑胡骝。英风侠气横四海，辞我远向淮南游。淮南桂树应犹在，八公举手遥相待。明月高悬五两头，随君千里过淮流。十年鞍马边城道，又向边城见春草。春草萋萋路入秦，长安北望空愁人。荆楚奇材多剑客，感慨相逢思报国。男儿事业早致身，青鬓须防雪霜迫。我向人闲久拂衣，白云相伴掩岩扉。调琴鼓罢清商曲，愁见孤鸿天际飞。

促刺复促刺，男儿蹭蹬真可惜。三年走南复走北，岁暮归来空四壁，邻翁为我长太息。人生四十未为老，我已白头色枯槁。海内伶俜独一身，裘马摧藏愁欲倒。今日饮君数杯酒，座闲颇觉颜色好。忽忆当年快意时，与君笑傲长相期。大杯倒瓮作牛饮，脱巾袒跣唯嫌迟。即今多病筋力弱，壮心虽存兴寂寞。君不见昨夜谁为烈士歌，听罢仰空泪零落。

我有三尺剑，悬瞻光陆离。刜钟不铮，切玉如泥，水断蛟龙陆剸犀。三军白首才一挥，惜哉挂壁无所施，使之补履不如锥。吾将抱愤愬玉帝，手持此剑上天飞。

王师北伐何仓卒，六郡丁男亳州骨。空见朝陵奉使回，群盗翻来旧京阙。襄阳兵马天下雄，尚书兄弟才杰同。偏裨入救嗟已晚，万国此恨何时终。

四方群盗苦未平，况闻中原多甲兵。百年雠耻幸已雪，何意复失东西京。呜呼机事难适至，成败君看岂天意。战骨连营漫不归，空流烈士中宵泪。

天地一何长久，上留田。人老一去无归，上留田。松柏一何累累，上留田。劝君酒樽金罍，上留田。愿君大家蚕桑，上留田。有丝织作衲裆，上留田。无为多忧烦伤，上留田。

荆州人，来贩谷。下江易，上江难。船头鼓，波漫漫，长帆挽上五两竿。

西山青缥缈，深处有丹砂。说道神仙客，邀予戏紫霞。

送君归山谷，觉我荷衣尘。殷勤郡城别，衰泪欲沾巾。

寒镫照疏竹，栖禽时复惊。默坐空斋夜，寂寞道心生。

游吴还适越，慷慨莫徒然。烽火关河隔，兵戈宇宙连。书来山雪外，人在海云边。借问辽东鹤，归来定几年。

我来陟高顶，俯瞰临长川。阴崖隠落日，叠嶂鸣飞泉。独立一世外，所思千古前。回看鸟没处，茫茫生白烟。

羽客逍遥地，花源世未寻。我来窥异迹，高步越飞岑。石带藤萝古，泉鸣涧壑深。紫芝未可采，空寄白云心。

万里长江岁暮天，冰坚可渡不须船。雪堂老子迎君笑，化鹤归来又百年。

梅花树树搅离心，寒重驼裘雪片深。诗思飞来馿子上，小山丛桂待君吟。

治平改元，有盗于建。昔犯我鄙，狼蹂豕践。于时王侯，维民之忧。爰整我军，式遏虔刘。侯励将士，无哗听我。进退勇怯，死生福祸。侯出府库，啖勋赏馘。前无坚敌，后无捷策。乃有奇士，据鞍请行。袒裼入阵，贼莫能婴。亦有贤僚，争先跋涉。屡摧贼锋，月奏三捷。侯曰嘻哉，盗本王臣。殪而歼旃，伤天地仁。赤子弄兵，如鱼游釜。投戈归田，新汝生路。孰谓反复，绐我行人。既弛我备，薄奄我军。我军少却，丑类鸱张。环数百里，奔播仓皇。侯曰嗟哉，其不可恕。驰赤白囊，亟请淮旅。淮旅未来，阽危如毁。淮旅既来，稚耋失喜。侯谓淮将，次舍良苦。休士秣马，我有清酤。淮将曰吁，翦此朝食。不介而驰，直𢭏其穴。群丑来聚，亘野弥山。淮旅整暇，徐诱之前。弓不虚彀，矢不妄激。发数步内，应弦而踣。或戈其喉，或殳其胫。若乌获力，笞乳臭婴。党类周章，途殚命窄。鱼惊鸟散，影不返迹。淮旅拗怒，虿芥髬髵。搜林刮莽，远讨穷追。淮旅拗怒，火烈具举。沸泽焦崖，窟穴无所。自相蹈藉，十杀八九。丧魄亡精，食不知口。原膏野赤，谷臭川腥。燐火不焰，殇鬼残形。乃求元凶，已缢岩阻。执彼余魁，入而振旅。其魁伊何，缁服髠首。一群纵观，万夫欢走。炮烙剔腐，以警叛者。前后献俘，复以百数。荡涤污垢，宥贷胁从。收霜卷雹，和气融融。侯飨淮将，加笾折俎。庖骑酒车，饮均众伍。何以赠之，筐篚荧煌。战功曰多，告成于王。嗟我妇子，若翁若妪。安逸怡愉，匪侯何俟。侯曰此捷，诸将之功。虽有诸将，实侯指踪。雠在藩篱，疾居心腹。急缓安危，若手反复。匪侯勤请，蔓实难图。谓予不信，往有覆车。君子作歌，以颂侯绩。谁其采诗，顾备简策。

