桃杏二三月，此花泥滓中。人心正畏暑，水面独摇风。净刹如金涌，嘉宾照幕红。谁歌采菱曲，舟在晓霞束。

路左浆先馈，门前屦几重。勇归尘事掷，恬处道心浓。弄水知幽谷，观云想妙峰。夜探孤鹤唳，清露滴高松。

仙化二十四，境远难遍探。锦城使君园，雅与云洞参。回光试一览，紫翠绝西南。池映金波静，花沾玉露甘。

一水从何来，应是昆山顶。酾成渌玉池，虚堂逗清影。公退泠然赏，了非心外境。鱼泳阳光动，鸟啼春昼永。

雪峰在何许，楼倚青霄端。每来注心目，不觉生羽翰。终藉好风力，云散银阙攒。只履西归客，应笑空倚楼。

文锦初动机，晨霞欲敷照。香传雪楼浓，影落玉谿倒。子美不能赋，春工一何妙。惟有赏心人，相逢祇微笑。

石印鱼在屏，犀透星入角。迺知明月光，日用心不觉。陟此百尺台，余念坐消剥。洞晓弦望机，仙丹兹可学。

檐外列修木，凛凛正人气。有德必有文，烂兮五色备。岂同夭韶花，弄春张绣被。须信轮囷材，堪为万乘器。

养源在西山，如玉抱精白。引之落锦渠，历耳不可择。风雨杂鸣球，珠玑写云液。恰似偃谿声，醒悟迷途客。

覆以洁白茅，环以琅玕竹。天籁旁鼓笙，月沼对铺玉。借问清坐翁，此外更何欲。笑指博山炉，香飞柏子绿。

长虹卧松江，一苇航大河。岂如此安稳，无复畏风波。幽香萃花岛，鱼藻旨且多。徙倚小栏曲，月色透薜萝。

东西对孤骞，杖屦可幽歇。容光日月来，矧此明四彻。鳞木张幄翠，蜃泉飞玉洁。往往得意时，宛在广寒阙。

凤幄云开日月章，九霄呜跸下虞庠。朝元俊士鸿成列，拱极名臣玉照行。问道贾生称五学，乞言戴圣美三王。上心夙悟周公戒，天下安危自一堂。

日来月往无成期，好把心源早夜思。

诗题：雾山首句：雾山环合自云川。

