君不见便腹边先生，齁齁昼眠贮五经。又不见长头贾都尉，喋喋问字聒人耳。两人挟策烦天机，俱忘其羊乃其理。不如此翁不知书，肩高颐隠形侏儒。胸中无物祇嗜酒，酒至辄尽宁留余。有时花帽宾客前，清辩倾倒如流泉。不辞伴客竟佳夕，第恐吻燥舌本干。主人从今莫言穷，有此自足当万锺。但令时与圣贤对，勿学鄙士中空空。我昔已自闻其风，向来一笑欣相逢。他时访戴不必见，径须奓户呼此翁。

吾道如君有几人，生憎轻薄白头新。林泉卜筑何妨静，诗酒寻盟不厌频。小雨汀洲松浦霁，斜阳花草玉峰春。芒鞋竹杖须乘兴，快取平生见懒真。

新晴初照屋山头，春欲归时事事幽。诗著硬黄容我扫，酒拼大白共君浮。幸闻边备初无警，喜见农功渐可鸠。老去所期如此尔，人间底事更关愁。

明光宫高丽𫛛鹊，三声朝鸡报宫钥。车如流水马如龙，门外斗量无处著。归来日晏仆亦痡，豪芒饱暖归妻孥。岂无道德绚烂者，意作霖雨言为谟。何人着眼高蓬荜，彊仕之年发如漆。便抽手版挂衣冠，把住穷愁甘似蜜。人言进退诚两涂，退者真智进者愚。要当程力之所底，未省逸路排轻车。马侯制行如圭璧，五色文章发金石。不知持此将安之，天下宝当天下惜。秋郊凉入菰蒲间，新诗落笔不作难。应怜俗驾难回者，更费移文过北山。

