邹子当年吹玉律，解令寒谷暖生春。岂知此有冯夷宅，六月飞花冷扑人。

味甘宣郡蜂雏蜜，韵胜雍城骆乳酥。一点生春流齿颊，十年飞梦遶江湖。

银甲弹开香粉坠，金盘堆起乳花圆。乞君东阁长生供，寿我北堂难老仙。

二隽行阡得胜游，清诗传播气横秋。定知余子漫千首，竟使老夫低一头。山是玉壶天里到，水从银汉罅中流。被渠吟作惊人句，压倒乾坤日夜浮。

洗盏试邀从事醵，卧罍忽报步兵厨。良辰不与清樽共，今夜傥羞明日无。未论一缸分雪乳，已拼千日醉云腴。宜黄漫尉今狂甚，听我酣歌入五湖。

