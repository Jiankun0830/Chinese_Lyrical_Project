郊原春向深，幽居寡来往。和风日披拂，淑气遍万象。草本意欣荣，禽鸟声下上。静中观物化，胸次得浩养。缅怀浴沂人，从容侍函丈。舍瑟自言志，宣圣独深赏。一私尽消融，万理悉照朗。其人不可见，其意尚可想。我生千载后，恨不操几杖。春服虽已成，童冠乏俦党。安得同心人，咏归嗣遗响。

菖蒲绿茸茸，偏得高人怜。心清境自胜，何必幽涧边。节老叶愈劲，色定枝不妍。堂中贤主人，与汝俱萧然。岂不与世接，自远尘俗沾。

君不见东京茅季伟，布褐躬耕具甘旨。烹鸡馈母供晨羞，却办草蔬为客礼。北州高士郭林宗，一见惊嗟不能已。又不见唐朝董邵南，穷居行义无与比。朝耕夜读养双亲，孝格天翁降祥祉。一时好事昌黎公，为作启诗歌盛美。两君制行固已奇，姓名自足垂千祀。更有高贤为发挥，至今赫然在人耳。几年见说西山汪，信义当时表闾里。只今家虽四壁空，却有贤孙祖风似。力田养亲孝行高，千载董茅同一轨。孑然只影无妻儿，手自耔耘供滫瀡。乃翁丧明三十年，膝下承颜不离跬。三时但务亲耕锄，一日何曾入城市。朝朝敬问衣燠寒，旦旦谨察食丰菲。一畦早韭登春盘，五母黄鸡荐秋黍。尽心自足为亲欢，岂必三牲八珍侈。谨身百不贻亲忧，父子熙熙和气里。翁目虽瞽翁心怡，八十庞眉反儿齿。迩来缾粟颇不悭，积善固宜天相只。乡闾咏叹同一声，养志如君能有几。人有诗书君未学，我谓如君真学矣。孝弟是乃百行先，为仁每必从此始。世人有亲不能养，浪著儒冠诚可耻。何如汪君贫窭中，卓然合此秉彝理。拱辰山人孝义家，冰鉴可与郭韩拟。闻君之风喜欲颠，挥洒龙蛇忽盈纸。诸君自感声气同，杂以清商间流征。既经名胜文发扬，一日传夸满桑梓。我虽病倦愧不文，亦作长谣绍貂尾。安得是邦贤使君，特为蜚笺启丹扆。峨峨双表旌高门，题作西山汪孝子。名配此山长不穷，来者人人为兴起。

独步东篱餐落菊，一幅乌纱漉浮玉。悠然谢客欲醉眠，懒拾枯枝炮脱粟。靖节先生骨已寒，回生何必须神丹。紫阳一字冠青史，名节恃此安如山。义熙一去知几变，金钿翠葆犹年年。我生因循颠已华，甚矣今年脱左车。嘲红弄绿少时态，岁晚相对惟寒花。雨荒深院黄金尽，谁谓颜色埋尘沙。高风雅致随遇见，帘外玉立横枝斜。

文皇命殉昭陵土，兰亭神迹埋千古。率更拓本勒坚珉，盐帝归装留定武。薛家翻刻愚贵游，旧本和龛归御府。烟尘横空飞渡河，中原荆棘交豹虎。维扬苍莅驾南辕，百年文物不堪补。纷纷好事竞新摹，倾敧丑俗亡遗矩。如今薛本亦罕见，髤{髟/开}典型犹媚妩。清欢盛会何足传，右军他帖以千数。托言此笔不可再，慨然陈迹兴怀语。今昔相视无已时，手掩尘编对秋雨。

审问方知道，冥行易失岐。每因贪径捷，多致落嵚巇。浪谓途言惑，先由己意移。知津要端的，直造始无疑。

轻阴薄薄笼朝曦，小雨斑斑湿燕泥。春草阶前随意绿，晓鶑花里尽情啼。

村烟澹澹日沈西，岸柳阴阴水拍堤。江上晚风吹树急，落红满地鹧鸪啼。

垒石为山已浪呼，小球戏水更名珠。世间何事非虚假，还值先生一笑无。

不染世间儿女尘，任他桃李自争春。也应高洁难为对，独有修篁是可人。

丈夫何事怕饥穷，况复箪瓢亦未空。万卷诗书真活计，一山梅竹自清风。

一敬由来入道门，须臾不在便非仁。直须认取惺惺法，莫作回头错应人。

善恶分明虽两歧，念端差处只毫厘。怕将私意为天理，所以先民贵致知。

圣门事业远难攀，立志须同古孔颜。井不及泉犹弃井，山如亏篑未为山。

褰帷不惮暑天长，少试平生活国方。吏蠹民冤尽梳洗，要令枯旱变丰穰。

狱情微暧自难明，着意平反或失平。生死两无纤芥恨，考求须尽察须精。

功夫真处在持操，外泽中干亦谩劳。独探圣言求实用，岂同末俗为名高。

闭关方喜得幽栖，何用邦侯更品题。自分终身守环堵，不将一步出盘溪。

舞雩春服浴沂侣，社饮衣蓑学稼翁。可士可农随地乐，此心无处不春风。

日向庭闱彩服趋，天边忽下紫泥书。分铜既佩诸侯印，衣绣仍登使者车。万灶貔貅须宿饱，九州鸿雁要安居。笑谈了却公家事，指日催归侍玉除。

几树繁红一径深，春风裁剪锦成屏。花前莫作渊村恨，且看杨妃睡未醒。

月色窥人冷，梅花何处香。遥思栖隠客，高啸白云乡。

皓首何妨一布衣。

