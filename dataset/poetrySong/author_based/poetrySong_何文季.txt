英雄空有泪沾襟，千古兴亡感慨深。邱壑正多亡国恨，干戈消尽读书心。容身天地生何补，入眼风霜老不禁。却笑红尘知退晚，能教早计卧山林。

衣冠不忍坠家声，风雨潇潇鸡自鸣。身似孤蓬随地转，家无长物带书行。荒凉松竹乡心外，淡薄虀盐世味轻。幸有田畴堪料理，何如买犊且归耕。

浮萍浩荡夹桑榆，茅屋田园狐兔墟。拾橡岂能饥杜甫，鬻车终不困相如。子规枝上他乡月，白鹤峰头处士庐。三径虽荒归亦好，笔耕还有腹中书。

食薇已愧首阳人，肯学杨雄作美新。满目山河长是泪，穷崖草木不知春。狂来自与白云笑，老去从教俗子嗔。湖海论交无久近，相逢同是汉遗民。

三百年间植士林，年来零落几青衿。人间已厌诗书味，堂上犹闻丝竹音。山向静中涵易象，阳于复处见天心。执经弟子趋函丈，祗恐门前雪意深。

单父琴边遇赏音，皋比巍坐屋庐深。客中莫放挥金手，酒后无忘守口箴。投笔未酬豪杰志，读书犹识圣贤心。何时棹破山阴雪，共对青灯谈古今。

血汗文场日未东，秋香压倒万花丛。几年豹隠山中雾，一息鹏抟海上风。魁业正须期远大，微官岂足论穷通。龙门有客来相访，为说忧时鬓已翁。

白发相看重别离，几囘默坐撚吟髭。子猷不作乘舟兴，庞老终无出郭时。隔面云山如有碍，输心泓颖寄相思。文溪遗稿伤沦落，此事还当付与谁。

鹏程九万尽天宽，刚被西风铩羽翰。四海车书新宇宙，几家门户旧衣冠。园花灼灼酣春梦，涧竹亭亭傲岁寒。正气莫教销铄尽，典型留与后人看。

日入崦嵫万念灰，出门笑口为谁开。人从饭颗山头遇，春在梅花枝上来。有梦欲随流水去，无诗怕被黑云催。叠山曾是江湖友，恨杀吟魂唤不囘。

白发萧萧壮气衰，垂头兀兀董生帷。饥难煮字将焚砚，语不惊人懒作诗。昔日卞和常泣玉，今时墨子更悲丝。自从梦笔风流后，枯朽那能出菌芝。

锦云曾逐好风来，强学娇颦寄雁囘。鲸浪拍天沧海阔，祇愁无路到蓬莱。

庞老多年不入州，一竿危坐石溪头。山中饱食鱼羹饭，不博人间万户侯。

长天淡淡雁沈沈，人在桃源路更深。一点灵犀千里月，云遮不断故人心。

卧足曾将帝腹加，拂衣归去伴烟霞。祗消一钓名千古，亏杀当年邓仲华。

去来书画米家船，聊结梅花一笑缘。不为莼鲈弃官去，归心祗在白云边。

风萍渺无迹，一日扣柴扉。乍见犹疑梦，相逢遽语违。子方怀远志，谁复挽征衣。烟雨松楸隔，何当赋式微。

花县平分月，冰壶不受尘。圆机皆中理，礼爱独亲仁。晚菊长留节，寒梅自作春。无家可归去，须有筑台人。

同饮西江甫两春，匆匆马首又东驰。归与华阁春风里，忆我铃斋夜雨时。好把汗青传久远，莫将朱紫裹愚痴。闽中多有南翔雁，折取梅花寄一枝。

云山隔断故人疏，闻道新生三凤雏。老我只添头上雪，凄凉光景不堪书。

杖头挑起碧山云，剑气擘开沧浪海。鞭龙笞凤游八区，长啸一声天浩荡。

雁行声价压朋俦，凛凛词锋炯二矛。宝剑神光埋不住，夜冲星斗落旄头。

田家不放泪痕干，日日深山吏打门。忆昔宣差提调日，关征不到杏花村。

