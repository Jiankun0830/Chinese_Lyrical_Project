东风马耳拂轻寒，柳眼新青雨未干。留客野花遮略彴，狎人溪鸟上阑干。

垂杨古路策东风，忽忆霜蹄失旧踪。白发重来鞯{革登}在，尔应行雨去为龙。

翻却丹炉灶息然，青蛇挂壁日高眠。玄玄参遍头如雪，始信人间懒是仙。

一坞闲云懒出关，惭无肤寸雨人寰。君今占断云间卧，却笑游云未得闲。

一片闲云本住山，暂为行雨下人寰。白云可是无心物，朝出山来暮又还。

银河西转静无声，唱彻天鸡夜未明。万里无云霜月上，坐鞭玄鹤下蓬瀛。

心无损物宜平怨，语不妨人贵寡尤。说与时人莫相忌，全家已拟鹿门游。

杜甫拾遗终老去，陈平户牖岂长贫。达翁言命未为达，安命方知是达人。

歃尽秋泉不疗饥，菊边更读菊岩诗。寒英摇落渊明老，尚见遗编说义熙。

一点灵犀传地理，明如指掌秘通神。潜斋不作周公梦，闲使人参郭景纯。

电眸只是天机到，龙脉皆如教法寻。抔土百年人子孝，知君不负托孤心。

曾拂三台最上星，赤城云气暖生春。回头往事邯郸梦，落尽鹈霜白发新。

倚遍层楼数曙星，鹧鸪声里暗惊春。开元耆旧今无几，怕听尊前唱永新。

亲跨灵槎访渚星，归来云锦照青春。湖山夜半生神气，一雨田田采芑新。

天上文昌望六星，陇头农稷趁三春。玉京玄圃尘尘隔，璧月琼枝岁岁新。

落日西风卷白沙，关山万里客思家。芦花雁断无来信，柿子霜红满树鸦。

种竹元非辟世人，竹环人境似山村。苍苔满径客稀到，云锁闲堂鹤护门。

学得屠龙莫履狶，屠龙有技未全疏。斲轮老去谁传业，珍重青囊肘后书。

闲堂看尽燕双飞，终日劳劳为哺雏。父母此心谁不有，生儿几个似慈乌。

活活声干落羽翎，分甘砧几委危形。主人肯与封抔土，犹胜当年翳冢青。

七分形貌十分心，纵有丹青画不真。萧散风神清瘦骨，分明小有洞天人。

一统山河遍八埏，江南等作弹丸看。公来踏遍官田土，只有池蛙不为官。

青山云影日悠悠，却怪随龙上下游。能卷沧溟为雨去，白云依旧宿林丘。

美人娟娟江水隔，翠竹萧萧江月白。笺心欲寄不成章，𥩟立思君情脉脉。

绀裘久堕还天阙，结佩乘云遗玉玦。耿光灭没不可望，一歃寒泉酹秋月。

一醉狂歌天地老，醒来不记邯郸道。祁连千丈土一抔，至今下马陵前草。

万古乾坤万古山，山前万古月光寒。人生几度能看月，常被青山与月看。

短发凌霜强自搔，可能书剑更徒劳。春秋已降功名薄，秦汉而来智术高。天外寸心孤雁影，人间万事九牛毛。却怜刺股徒辛苦，狐貉何曾耻缊袍。

已当天色暮，况复雨霏微。落叶元无定，因风更自飞。壮心欹客枕，寒事到征衣。明日临晴霁，黄花看晚晖。

香满罗帏凝不消，笛声吹断夜迢迢。霜蜚月落无寻处，欲倩青衣使者招。

玉颊寒肌强对人，今年清瘦不胜春。相知只有窗前月，摹写春风水上身。

东壁无光夜陨星，为公痛哭泪沾襟。才高不竟平生志，身死空留万古心。听曲谁能歌白雪，知音徒拟铸黄金。伤嗟迟暮邅吾道，恨不相从九地深。

病入膏肓药砭难，绵绵相忆劝加餐。击奸曾藉青萍剑，报德惭无白玉盘。树槚未成年岁暮，枯桑犹在海风寒。平生书至将盈箧，泪洒长笺不忍看。

明月堕我檐，白云生我屋。明发起振衣，出户聊踯躅。青冥下輶轩，皇华照幽谷。乾坤散清气，固不在恶木。

岩岩南山石，上有孤生竹。结根不择地，天地聊自足。卷耳不盈筐，绿刍不盈掬。愿言勿采采，留此媚幽独。

忆别二十年，再见惊莽渺。黔发上星霜，红颜化枯槁。隔世或相逢，往事漫不考。季子舌尚存，长卿心未老。妙算出星躔，穷搜入冥窅。病质愧衰迟，高论惊绝倒。天地两无情，大化长浩浩。逝者如川流，朝露溘春草。行行重行行，贞名以为宝。

屏翳盗天权，丰隆据天宇。沴阴抗六阳，入夏苦旬雨。炼石无娲皇，天漏谁与补。羲和驾赤轮，倏睹朝旭吐。泥虫起踯躅，淖羽鼓掀舞。倚杖拟郊行，脱屣始出户。喜气薄林峦，生意溢蘅杜。天公本无心，造物谁实主。今昔倏变化，阴晴孰吹煦。我欲叫苍苍，叩阍挝天鼓。苍生在巅崖，何时脱辛苦。

有客傲今世，去古见是人。得姓遗唐谱，自号乐天民。毋乃香山老，重来现后身。问君何能解，满口谈天星。术高价难酬，索诗抵千金。我政坐诗穷，敢以穷累君。君谓穷不忧，诗赋乐我贫。不见石友死，锦帆不敛形。不见邓侯饿，铜山化为尘。命固受于天，谁能跃陶钧。外物不可必，吾已反吾真。君看世上儿，疾走方纭纭。

子以自然名，诘我自然理。至理本无言，有言已非是。畏隹时怒号，厉风从何起。晚得复怒生，春雨果谁使。使然与不然，万化谁与纪。君诘我不知，不如两忘已。君苟未忘言，请问柱下史。

世人方熙熙，我独处落落。世人方昭昭，我独混浊浊。我行世固疑，世弃我自乐。马蹄践霜雪，宁期受刻雒。彘尻登俎豆，何如食糟粕。不知帝悬解，甘受人犍韄。回首观环中，乾坤本寥廓。

浩浩天上水，悠悠天际云。静观万物化，谁使之芸芸。吾道在宇宙，与物同涬溟。牛马谁毁誉，龙蠖自屈伸。浮游寄一世，傥然忘我人。究竟弗可诘，与子俱愚芚。

山中老希夷，长抱白云睡。睡觉呼蹇馿，悠然出山去。道上忽相逢，为问天下事。长笑不复言，不言有深意。苍生在巅崖，感此泪如雨。

骈拇不碍履，枝指不害持。两者各自适，意其天所为。决之足反蹇，龁之手反萎。万物固有命，劝君休说医。

南山有岑楼，岑楼高落星。娟娟楼上女，悠悠抚朱绳。高年猗兰操，翻作长短清。世无千古人，惟遗千古心。心长韵愈远，疏越难可闻。曲尽无人听，月高风满城。

苒苒岁月晚，悠悠美人思。皎皎在天月，娟娟落水涯。相思何所寄，日莫折琼枝。哀鸿翅翎短，苦为稻粱縻。愿言化为云，长与龙相随。

白云古树杪，下有山人家。与君曾读易，探索入圣涯。盘桓坐白石，汲泉烧鼎茶。至今山中儿，羡我两客嘉。客去不复来，屋上凝朝霞。有时抚孤琴，猿鹤听无哗。何当赋招隠，共驾青牛车。

月冷岸葭苍，风劲山木震。捣砧谁家妇，声急心绪紊。为问声何哀，声声怨时运。何许从英皇，苍梧叫虞舜。

孟冬寒气至，蟋蟀入床下。我早索衣裘，妇尚系裙布。时序倏改变，凄惨感霜露。姑老远行役，鞠子谁乳哺。夜半山壑移，人生况旅寓。伤心重伤心，江空岁华暮。

南山有高楼，青云可俯践。楼上有佳人，当年惯识面。忽觉在他乡，绰约思目见。绿绮无知音，心长曲未遍。青云在山头，将去还复恋。人生不如云，欲见万里远。恃有青铜镜，与君各分半。忽来双鲤鱼，白璧何足羡。

望有玉山果，细实如房蜂。世味羞桃李，弃此盘盎巾。肤顽味更涩，仅能杀三虫。赖以著微绩，始袭炎帝封。不意得君采，致身愿相从。

人怀千岁忧，常苦百年速。千岁与百年，黄泉总相逐。漆园何诞妄，养生托缘督。邯郸非渺茫，梦觉惊黍熟。生死如彼何，爱恶亦徒欲。俛仰宇宙间，吾姑抱吾独。

秋风来庭际，奄忽老蓐收。夜寒耿无寐，起坐焚膏油。孤灯照我影，对坐自倡酬。偈参意未竟，参横转西楼。

秋风来高楼，楼上栋云飞。登楼杳西望，阴阴天云垂。天阔渺无极，游子去不归。不归在何许，意采南山芝。

秋风来户牖，出户天地宽。俯仰何跼蹐，天地犹盘盘。况复中间人，机险一黄间。毋怀千岁忧，且尽百年欢。

秋风来木末，忽忽吹晚晴。木落雁南归，呖呖多悲声。少壮老复至，岁月方遄奔。我欲歌秋风，愁听箫鼓鸣。

秋风来万壑，蜴蜥吐冰雹。雷吼弹丸飞，四海沍阴浊。谁能弯天弧，与我一矢落。奈何山岳移，回头已非昨。

秋风来岩谷，万窍生寂虚。畏隹忽怒号，披拂其谁居。天地等一马，逝者无停车。君看郭外冢，荒丘无人锄。

秋风来江皋，槌鼓谁载酒。徒羡谪仙人，百篇醉一斗。将军告身在，尚可易醇酎。万事休皱眉，一笑且开口。

秋风来天河，天河浅且清。天孙抚机杼，终日织不成。自从夫君去，听尽金鸡鸣。妾身倘未死，妾心百炼精。

秋风来大地，万里成丘墟。床头何所有，惟有一卷书。曳纵朗长诵，环堵乐有余。自笑饭颗山，少陵真腐儒。

秋风来太虚，逍遥浮大庭。吾身与天地，等如水上萍。弄丸闲往来，意行还微吟。吟尽无人听，惟遗空外音。

堪舆渺无极，俯仰慨古初。皇风战涿鹿，草野伤血涂。勋华袭文明，不肯私均朱。誓命缵王业，侵伐纷霸图。春秋二百祀，已矣吾道孤。天不生夫子，民极谁其扶。

反袂叹麟折，过门伤凤衰。奠楹不复作，世丧礼乐隳。世丧道不丧，文岂不在兹。千载而有人，三代犹可追。吾闻夹谷翁，文献尚有遗。斯世微斯人，皇皇吾安归。

锦峰有使星，光芒夜烛天。闻道绣衣来，上应此星躔。儿童争迎拜，不敢持一钱。一钱不足云，爱心重留连。辄持一盂水，滴滴钓台前。

衣冠堕涂炭，血肉膏斤斧。喜闻使车来，犹歌来何暮。苍生在颠崖，惟恐隔风雨。谁为埋车轮，浑家白云住。下有羊裘翁，清风清万古。

平生学屠龙，终乃成履豨。国亡身未殡，戮死竟何如。衣带日以缓，鬓发日以疏。晨风怀苦心，不能高奋飞。独抱三圣易，终焉老吾庐。

骥老不适用，狐首复何几。身名与世隔，谁以告彼姝。衷肠远难诉，载诉出户衣。出户亦不辞，疑我故步非。袖中怀绿绮，自伤知音稀。为君试一弹，霑襟涕涟濡。

木落不离根，菊槁不离枝。人怀父母心，岂愿生别离。皇路謇幽蔽，民用婴百罹。南枝栖越鸟，忍逐北风飞。北风藐万里，分此无回期。骨朽化为尘，魂魄将南归。

生为结发婚，死为同穴鬼。岂意冰上缘，沦没隔万里。半镜随尘沙，嫁衣在巾笥。红丝倘未绝，白首尚归止。心随碣石云，泪落铜盘水。云飞会南来，水流还北注。此生不可期，心期勖来世。

万马萧萧来，万矢的的鸣。蛾眉逐羁馽，泪尽眦血零。偷生愧夫天，宁死化鬼燐。昭质誓不污，九死志靡征。红玉随剑光，晶荧贯列星。遗胔葬蝼蚁，冢墓高娲陵。

封狼藐万里，风雪饶阴山。地荒走蛇豕，俘絷去不还。高门谁氏子，受驱牧猳犍。去时纨袴敝，毡毳不蔽寒。夜夜望北斗，不逐南箕旋。父母生我初，拊我掌股间。岂意越在兹，抚身空自怜。

杞国天柱倾，哀我鞠子疚。苍鹅飞冲天，妖星大如斗。帘下玉床移，山摧石鳌负。河南吊遗黎，原野骨未朽。北邙望孤陵，古木叫猿狖。朔风吹尘沙，天寒薄翠袖。南云山万重，去去莫回首。

一琴久弦绝，孤操谁与同。罗帏长白发，燕子楼已空。夫君邈万里，目断随冥鸿。鸿飞不南来，乱鸟啼朔风。宁死化为石，石上生虬松。

玄化浩无极，岂为万物私。燕坐观物化，荣悴故有时。春林著寒葩，犹记去年枝。日暮还复殒，委运不可羁。天机自高下，时命非所知。变化纷万感，逝者长如斯。谁能渺独立，终古以为期。

大钧播万物，静观自森著。倏见朝华荣，夕陨亦何遽。升沈信天机，高下两无据。世眼空纷籍，往事逐飞絮。今年花上枝，去年花落处。开落无常期，年来复年去。

万物委桥运，逝水无回波。美人渺何许，道远空寤歌。愿言结瑶珮，乘虬下阳阿。阳阿有瑶草，为我起宿疴。行行望高台，日暮将奈何。

青楼有蛾眉，翳袖渺独处。日暮赋摽梅，愧我求彼士。谁家操孤鸾，感此中夜起。明河落天西，玉绳低欲轾。结言藉媒劳，恩重报无地。明珠在罗襦，谁能谅心事。

思君隔山陂，矢心誓白水。夔蚿各自怜，人生贵适意。马头黄金羁，不易牛背睡。白发难再玄，百子空自许。南山或可移，愚公有孙子。堪舆浩无穷，俯仰一寤寐。

白日过驹隙，玄发成衰翁。升天无八翼，苦志怀晨风。晨风不可企，下界尘冥蒙。去去藐八极，安能离彀中。为马或为牛，吾将安适从。

宿昔梦见君，晨起得诗册。诗中意如何，闵我远行役。上言久别离，下言长寤擗。世无鲁阳戈，谁能回白日。白发一夜生，为君隠陫侧。

堪舆运玄化，万物品汇分。狉狉鹿豕群，中有五色麟。圣哲不出世，郊囿可能驯。粤从光岳分，鸿灵咸纠纷。征役石渐渐，战伐车辚辚。诗亡春秋作，三叹悲圣人。西狩折其足，反袂那能闻。而况千载下，遗轶已绝尘。木铎响不振，安能此身亲。冥冥晦暮夜，高燎谁炀晨。纵横纷季子，法律惨商君。吾道成说辐，君子叹伐轮。时无郢人鼻，谁运匠石斤。世丧道未丧，气盛化自神。无道固耻谷，有道亦耻贫。蛟翁世耆俊，皇华重诹询。次公早识面，次第以礼宾。廼闻抗高谊，木石将终身。云间有山峡，劫火不得焚。石间有书室，雪迹犹未陈。当路风诗书，出此屋壁文。青青集衿风，勖尔小子勤。斯道未坠地，百世知所因。苞栩成集鸨，白茅尚包麕。终期人皋稷，相与帝华勋。中立天地极，再还风俗淳。愿言放巢许，使得老辕申。吾为混沌氏，抑为葛天民。俯仰慨今古，悠悠秋复春。夜半舟壑移，故者谁其新。

粤从太极分，大块溟涬泄。人生于其间，三才位成列。人极苟不立，清宁将竭裂。厥初始断鳌，万古功卓绝。谁触不周山，地摧天柱折。娲皇不炼石，方圆成陷缺。九载困怀襄，东柱至西碣。乘载微司空，斯民化鱼鳖。上下三千年，世变几更迭。谁与持风轮，不至人类灭。鲁庙祠太牢，汉庭定绵𫈵。泽国访羊裘，东都树名节。斯道无存亡，惟人善显设。先后虽殊途，彼此有同辙。山冢摧且倾，川流沸将竭。托身止徬徨，劳心苦忡惙。时无武城偃，谁知堂下蔑。吏来方叫嚣，我行方蹩躠。宾主成寇雠，樽俎化缧绁。楚市愧受钳，山东羞折頞。无处吁旻天，甘心死岩穴。维北有星躔，煌煌西柄揭。皇帝哀不辜，分符理司臬。令出风霆行，章分云汉抉。垂光烛幽壤，万里悉昭晰。汲绠出深渊，千仞藉提挈。自顾此身微，天地一瓮蠛。自笑往事非，古今一剑吷。鸟卵来仪羽，骏骨致汗血。犁然心自孚，难以口腾说。衣冠出藻色，诗书响木舌。从此公道开，起我庶士揭。不图老辕申，复见人稷卨。苍生在巅崖，寄命方杌{捏扌=阝}。山下豺狼多，况复昼噬啮。皇皇倘无归，惸惸靡遗孑。四海望公来，久旱望霓切。惟有此西人，谓私我西浙。永言誓澄清，且为沃焦热。次第雨八荒，宁久民望觖。严濑有男子，苦心头半雪。受恩口难言，寤叹惟契契。延伫羌思君，解佩愿遗玦。遗玦不可得，采芳聊薄撷。

世变浩无极，俯仰长吁嘻。人情恩与雠，相值每不期。邯郸至受兵，何与鲁酒醨。弄丸本无心，乃解两家围。怀古意未竟，伤今有余悲。世无武城宰，偃室有谁归。世无吴兴令，牛屋奚敢辞。不虞涉吾地，叫嚣且突隳。樽俎化桎梏，宾主生戎夷。范雎几拉骼，蔡泽成颔颐。自怜还自笑，此物至奚宜。犁牛受鞭絷，文狸坠阱机。此岂物有罪，罪在角与皮。安之若有命，虽死无悔追。俄闻天际星，一夕躔次移。光芒照人间，是为使者车。翩然下青冥，持斧衣绣衣。文章星斗烂，号令雷霆威。幕府遴高选，分遣羽檄飞。君来山水县，草木生光辉。洗手奉三尺，不肯枉毫厘。登山缚虎兕，入水擒蛟螭。斯民久疮痏，妪喣以母慈。遂使斯道福，溥及山泽癯。盘水无先容，倾盖无素知。南北风马牛，何以极至斯。生物不言功，固匪天地私。寸草犹有心，那得报春晖。临行持杯水，劝君重踌躇。为我更持献，端谢夹谷师。

三釜养弗违，五斗腹已餍。归无买山银，聊占白石崦。崦西有斗室，草色青入帘。有时独悲歌，白云低覆檐。心劳发成丝，不敢开镜奁。纯钩未曾试，敢谓铅刀铦。行行行复止，恐为世猜嫌。俯仰宇宙窄，吾姑养吾恬。濯发餐沆瀣，载魄吞玉蟾。世味纷浊浊，食鱼谁溉鬵。君来此山中，相逢一掀髯。议论不苟同，咸酸惟梅盐。探索卦爻赜，抉发天地潜。君思方浩浩，我足愧霑霑。未竟先天奥，已报归邮签。重来诘玄秘，试与君一拈。精神寄四圣，后学未易觇。堪舆物最巨，蝡动物至纤。雷震与风行，水润复火炎。孰匪阴阳用，岂待蓍策占。吾身亦具足，谁能减与添。六画无一辞，三才道已兼。大象不可名，小言徒詹詹。九师易已病，安得恶石砭。况复坐井窞，周旋类鮧鲇。独以嗜成癖，食苦自谓甜。方此愧施孟，敢自比伊濂。雄玄倘犹白，墨突空不黔。阿谁登负丘，赤手捕长蚺。泠然御风至，瞪目不可瞻。大声忽挥绰，皇荂俱口箝。窃意吾道孤，四海谋无佥。安知太皡虚，前奔有飞廉。参同合左契，机迅留无淹。忆昔世道衰，九侯已醢腌。作易为忧患，九卦首履谦。子云卒投阁，拟易空𪡋𪡋。君子观遁象，恶在不恶严。心易写不尽，恨无千丈缣。书空只一画，自向笔端粘。君如会此意，此节真锤钳。君肯来南山，相从效比鹣。

世界归大壑，人事如奔淙。浮生萃草木，万变成飘风。触蛮两蜗国，王侯一蚁封。下观黔首愚，咄嗟书虚空。怒攘亦蠢蠢，群飞何梦梦。失手弄刀剑，转眼生兵戎。万骑彀弓矢，千夫驾临冲。原野肆尸血，道路哀离鸿。帅师有丈人，在师得师中。不辜多全活，不与群丑同。师克未为绩，不杀真肤公。乾坤一胞与，感此重戚容。涿鹿始争战，千古开武功。春秋书战伐，三复为惙忡。南风鼓虞氏，吾谁与王通。击磬斯已矣，荷蒉犹可宗。无用愧社栎，浪出羞涧松。君谓叔孙智，人笑郦生庸。未能半分补，政堕一动凶。归来友石友，相对仲与翁。抱神慎守一，吾欲师崆峒。

那有贤贰车，抗节今无侪。拄笏看千峰，冷风散虚斋。庄陵一丝绝，白云锁双崖。曷时从君游，聊以纾余怀。

易道皆万变，万汇寄一易。大道降九流，至理散方术。譬犹八面窗，八方可从入。譬犹九达衢，九轨所由出。道术虽二致，殊途极归一。得医为仓扁，得法为轨革。郭氏探锦囊，甘心步璇历。勿谓所执微，垂名等籍籍。易庵挟四技，每技探易赜。技分易不精，君独精以密。我愧绝韦编，所得止一画。一画未为病，错出已什伯。四事君尽兼，惧君苦形役。持此应世间，化身须百亿。

昔有二道士，学道隠此山。一觉径超诣，脱屣遗人寰。石影未灭没，半出林峦间。空山以名存，高踪那能攀。下有可人翁，老去双鬓斑。天涯蹇行足，日暮倦鸟还。神交藐千古，试为问丸丹。

一亭亦直寄，作者知为谁。结薜开户牖，柱桂辛夷楣。百年此宴乐，常恐生忧悲。天地一传舍，过客安可羁。唐肆欲求马，万事隙决驹。白云亭上山，流水亭下池。夜半抚朱绳，美人生白髭。

白马何方来，青丝红锦鞯。手持省府檄，身着从事衫。分麾莅属邑，衔命司括田。一见为鸾凤，不肯为鹰鹯。视民如有疾，见客似无官。疲民得贾父，僻壤戴苏天。群情有欲愬，百口难具宣。君来五阅月，熟察民颠连。严为浙偏垒，淳在严万山。按图览舆地，邑境若斗然。一分布阡陌，九分奠山川。垦亩杂沙砾，𣃁土见水泉。桑不给茧丝，农不供粥𫗴。耕凿地力尽，租税民用殚。江南享有国，钱塘余百年。地偏费实浩，额外赋益繁。和买非正绢，茶役皆赢钱。民穷未忍死，上慈政令宽。三年输未足，一榜逋悉蠲。遗黎戴白叟，尚能话兴元。天朝大一统，地域跨八埏。中邦定成赋，远氓均受廛。吁嗟天地仁，岂使雨露偏。君归勿委蛇，禁中需牧颇。愿言述民劳，海表同恩波。相彼西人好，东人争奈何。

幽人癖好山，结屋山北方。於菟出绕屋，宁复劬秃当。岩溜晴霡霂，野烧夕炖煌。疗饥采紫芝，不救病发苍。何人赋小山，静听心茫茫。倚歌和招隠，意长曲未央。夜梦衣云锦，乘虬朝帝旁。钧天听未了，玄运不可常。百年少壮心，时醉歌并凉。层城闭青蛾，无处觅玄霜。亡羊两得失，奚择谷与臧。齿舌谁堕在，宁计彼软刚。千古云山高，歃泉酹严光。

朝日景曈曈，湛露溘已晞。日暮风凄凄，啼鸟失其雏。时迈感物化，抚事成伤悲。严溪子张子，有儿读父书。年少隽且文，亲颜悦以怡。一朝成鬼录，登台空望归。望归不归来，泪尽双目眵。嬴博招尔魂，忍抚游子衣。生子期养亲，安知亲哭儿。古伤邓伯道，天道不可知。穆伯有收子，暮年良可期。

天地委尔形，祸福唯所命。夭颜寿盗跖，穷宪富猗顿。阴阳气不齐，所受各有分。司造秘不言，谁能作天问。君今挟相术，两目烱清镜。开口说是非，窃弄司造柄。富贵闻者喜，贫贱闻者愠。分定不可移，喜愠两皆病。朝暮芧四三，空使众狙竞。安知鸠与鹏，小大各适性。劝君且归休，吾方游神廷。

庭隅堕缺月，慈乌惊夜啼。哀啼心独苦，抱雏耿孤栖。孤栖不自恤，怀人在中闺。嫠纬织不成，抚杼羌憯凄。茕茕守孤儿，覆额发未齐。矢心负螟蠃，两手各持携。廪粟不自富，岁以粒遗黎。大火化劫运，终然完白圭。邅回蹇吾道，三纲坠涂泥。须眉众妇女，愧死一寡妻。徽名表贞节，光彩生门题。斲雪灵山山，濯清沙溪溪。三唱卫柏舟，天横斗柄低。

狙公穷四三，羸马疲钩百。归来南山南，扫门谢俗客。有客扣我扃，猿鹤惊褫魄。行行杖青藜，吹烟照琴册。双頄凝丹霞，秋水入瞳碧。极谈造玄玄，对坐忘岸帻。山巅有老杞，枯槁无液泽。夜半出精怪，尚或闻犬咋。祇今吾丧我，谁能逐辙迹。一笑客出门，山空霜月白。

翩翩佳公子，青丝络白颠。黄绶映春花，来作吏隠仙。鸣琴镇白下，赋剑起通泉。谁分读书烛，良价重蜡鞭。官烛不以照，持此当坐前。釜炊陋贵习，炬围嗤少年。东壁得余光，夜绩长不眠。好留待他日，列照修史编。

南北本同归，何人泣异岐。玄黄本同质，何人悲素丝。悲泣不自已，吾故悯翟朱。圣贤急救世，犹或与心违。二子救世心，岂愿戾厥初。兼爱与为我，本昧善恶几。贼人视兼爱，残忍终罔知。失己视为我，流荡返故迟。安得二子心，不为世道思。吾将责二子，一世将焉知。

怀人夜寤擗，彼美天西方。世变急三峡，吾道蹇两当。起坐观列纬，翕箕正煌煌。游云起碧落，反复变白苍。两仪浩无际，万期归渺茫。感此不成寐，振衣夜未央。思君见梁月，忽若堕我旁。月明照我心，知心岂寻常。浩歌自起舞，宵景何苍凉。墓梅萃彼鸮，葭露化为霜。鸡虫两得失，奚用论否臧。日月此昭质，天地吾直刚。愿言勖本心，百世垂耿光。

寒冰不附炭，圆枘岂纳方。心同媒易合，分隔意难当。膏火不昼耀，夕暮长煌煌。松柏无春华，霜雪自苍苍。万物何定极，百世终混茫。瞻彼巢林隼，胡为水中央。夜梦衣云锦，乘虬朝帝旁。钧天听未了，玄运不可常。百年少壮心，时醉歌并凉。层城闭青蛾，无处觅玄霜。亡羊两得失，奚择谷与臧。齿舌谁堕在，岂计彼软刚。千年青铜镜，宁为垢损光。

思君吹参差，幽路蹇离绝。绿蓝不盈襜，芙蓉在木末。采虻解我忧，忧思谁察识。世态反复手，况复问宿昔。韝鹰岂思扬，辙鲋固相沫。得时与失势，离附奚足惑。耳余难为交，管鲍易全德。伐木无良朋，白驹有佳客。

佳人藐中洲，倚竹翠袖寒。捐玦属蹇修，脉脉一水间。夜半下云旗，逸驾欻可攀。结言永为好，矢报念急难。君有金错刀，我愧白玉盘。终然盐梅心，死不易咸酸。往事化蜩翼，徂生遗鼠肝。永言岁寒心，寤擗长起叹。

牵牛饮天河，河水清可挹。天孙抚机杼，终日不成织。相望空寤言，无人谅心迹。人生窘良会，百年倏朝夕。朝夕不可期，来世固罔极。无金铸锺子，鼓瑟逝安适。帝子𥩟不来，采芳翳庭实。悠悠万古心，俛仰三叹息。

夜舟不藏壑，川流无回波。百年逐忧乐，昼夜相戛摩。逝者不复来，皓首成蹉跎。谁欤伤凤衰，毋乃楚狂歌。兹世固难免，纵有朝与鮀。猗兰曲易弹，祇恐听者讹。折杨杂黄荂，每与俚耳和。感此歌晨风，忘我将如何。

采芳遗所思，所思道幽绝。濯发沐兰膏，卷然在发末。鴂啼众芳萎，微物固先识。我方行迈迈，我载歌昔昔。操舟入觞深，被发出梁沫。至人本神游，讵知见者惑。畏途窘善步，变境乏全德。委顺天地间，谁主复谁客。

火鼠不畏热，冰蚕不畏寒。未能蹈冰火，吾姑袭人间。徒骇广可泳，太行巍可攀。世路蹇幽蔽，邅回行路难。君坐歌三调，我起舞七盘。歌苦舞未终，观者心未酸。矢言浩无极，恐彼隔肺肝。无言赋悄悄，永夜长寤叹。

渴不待醴酒，行潦聊可挹。寒不待罗襦，短布聊自织。人生志富贵，役役死尘迹。天鸡报明晨，暮钟送归夕。万化迭故新，来者未终极。百年无定期，余日姑自适。拟学种蟠桃，谁能待花实。海鸥倦长风，低徊此休息。

劫池出墨灰，厄海腾洪波。阴阳互勃蚀，天地相激摩。人生寿能几，百岁易蹉跎。毋用戚戚忧，且赋浩浩歌。鴬鸠渐溟鹏，修鲸渺沙鮀。物性各有极，相企成舛讹。顺天以全德，安土以敦和。及时且娱乐，不乐将奈何。

大钧播万汇，运化元不绝。芸芸方归根，倏见上枝末。年华逐流波，去去人不识。少壮几何时，忽霍异今昔。林荫美鸠乳，水滑羡鱼沫。鬒发忽成霜，乍见忽惊惑。玄化不吾常，吾姑守玄德。千古万古人，等如传舍客。

琼楼藐层云，绝栋天风寒。阿谁吹玉龙，哀响落云间。插羽欲相从，百尺那可攀。脉脉隔绮窗，欲语两俱难。当年古铜人，夜半失露盘。露寒湿如水，见者为悲酸。谁能铸铁关，镵石为肠肝。已夫已矣夫，无言付长叹。

贫女伤莫年，有泪不可挹。秦川五色锦，半世劳独织。织花空过眼，新故总尘迹。抚机悲岁年，颜貌非故夕。妾心比锦丝，丝长恨无极。绣衾双鸳鸯，抱此欲谁适。沃桑叹黄陨，尚肯赋梅实。悠悠世上儿，何处堪食息。

何年铸铜柱，请为问伏波。蓟子去不远，金狄谁再摩。世变落莽渺，吾意成蹉跎。盗跖饫肝脍，孔圣厄弦歌。祸福吾欲问，当世无史鮀。问天天匪高，祇恐民听讹。形骸天委质，性命天委和。吾固闻诸天，如何复如何。

惜花急晨游，起坐旦未达。骑马去踏花，朝雨马蹄滑。落花委尘泥，花香在罗袜。猗兰觅余春，牡丹迟未发。游子何时归，使我幽愤豁。目断回雁书，遥遥楚天阔。

鲁语诲时习，商书称时敏。一字该二义，学者盍重省。又日新其德，成汤常自儆。三月不违仁，颜子独深领。今日或因循，明日澡即新。前月或断续，此月复即仁。圣贤惜分阴，于此犹兢兢。学者能用力，其名曰竞辰。人有一大时，一去不复仍。十五入大学，明德与新民。二十曰弱冠，既冠责成人。勤怠只数年，贤愚系终身。过此为失时，人不再青春。譬之农力穑，春耕而夏耘。耕耘苟失时，无复望秋成。父母上俱存，兄弟下无故。饱食无用心，白日任虚度。幼壮老复至，一朝忽反顾。对人语不了，握笔书辄误。龙鳞映犬豕，面目可憎恶。哀哉复哀哉，追悔已迟暮。及此尚可图，勉旃须早悟。

与君别一世，忽见疑梦境。感往双泪悬，华发各垂领。青灯对白酒，相勖敦暮景。别后诗逾佳，朗歌竟夜永。

朝采水中芹，莫采水中茆。采采不盈掬，意不在寸草。顾瞻尔子衿，忧思郁中抱。濯江暴秋阳，岂不日杲杲。杲杲虽丽天，寒荄易枯槁。君来升文堂，钟鼓试击考。轰霆起群蛰，沈淖赖雪澡。以中养不中，宽慈以为宝。惟皇均降衷，三代此直道。迪教敦民彝，端拜谢师造。

天台华顶飞丹霞，飞梁绝壁仙人家。刘郎归去不复返，千年药径生𧏖蛙。老翁家住山谷口，入山往往逢青华。授之长生不死药，山头采采札与砂。炼养火鼎成黄芽，日虀蔓菁饭胡麻。方瞳丹颊生鼎花，犹为人世忧龙蛇。下游汗漫周八遐，手持药管青牛车。更资易数余齿牙，占步祸福百不差。朅来访我一舍蜗，剧谈世事长吁嗟。我语君，君试听，劝君不用六十四卦推天星。但愿得君肘后之丹经，普度百万亿生灵。君不见安期生、李少君，一匕神楼生羽翎。入无间，升苍冥。造物虽有数，不能囿无形。人人绝粒餐琼英，免堕巅崖受苦辛。

平生浪说齐谐志，杞国有天惊堕地。不周摧折天柱倾，咄咄古今真怪事。元气不死桥运兴，千古日月长悬奔。照见可庵一片心脾真硉兀，挥斥八极游天根。两眼痴蟆不能食，坐观蝡动自形色。独吸泠风饮沆瀣，去向南溟六月息。不学神仙慕安期，陶潜旷达其庶几。卜筑前窀从与老，太行世路从颠危。桓魋石椁嘻未达，昭陵玉匣荒丘垤。东门树槚四时青，独对青山问明月。孤山梅，逋仙一去唤不回。三迳竹，空怀二仲人如玉。处士松，世无郑老遗高风。何如及今收拾千岩万壑秀，飞廉道前丰隆后。美人服薜带女萝，自起傞傞舞长袖。得时为鸣凤，失时为卧龙，且问君王乞三峰。百年三万六千日，倏忽起灭天际虹。散发披襟任坦率，时浇磊磈斟寒碧。眼高一世四海空，婢膝奴颜死人役。君不见乌栖曲、白纻歌，长绳不系白日梭，时耶命耶将奈何。前有香山翁，后有洛阳老。嘉会不数逢，千载谁复道。蛟翁此来游，三珠烱相照。凭谁画作五老图，着我坐隅添一笑。

昔日山阴老魏仙，丹成飞去三千年。倒影灭没不可得，谁驾玉犬骖云骈。当年从事君家祖，独向炉边得丹谱。刀圭入口羽翰生，至今去作群仙父。丹砂散地无人收，聚作丹霞如锦球。腾腾五采狎猎起，夜半精光冲斗牛。问君从事适孙子，浑家住坐丹霞里。夜窥璇玑落星躔，昼负丹囊踏山水。有时卖易挂白钱，醉卧圯桥堕双履。问君何事落人间，谪业已尽当复还。人间处处风雨恶，不如归去蓬莱山。山上朝霞犹可餐。

君不见当年原上武陵家，有人随水觅桃花。桃花未落君归去，到得重来无觅处。又不见石室山中一局棋，有谁采樵不知归。斧柯烂尽俗缘起，归到人间长孙子。君今采药入山中，一笑相逢樽酒同。鸟啼花落隔人世，不知世上谁雌雄。令威千年化作鹤，回头犹念旧城郭。城郭虽故人民非，归去归去遄高飞。

祝融掷火驱六龙，火轮吐焰烧长空。彤云挂树凝翠歇，九根灼烂红炉中。黑菟喘啸风不起，紫蛟嗔卧潜幽宫。燕然山高倚绝壁，下有凌阴厚千尺。阿谁琢雪开琼花，贮向玉壶寒照骨。层冰底下浴蚕虫，口吐茧丝成五色。冰姿入火热不焦，那识人间烁金石。苍生病暍死道途，左拥右扇唤不苏。愿化冰蚕作冰茧，上天下地成冰壶。

万井泉枯民徙市，谁碾火轮烧海底。蛇翳堕瓮鞭弗灵，丰隆困卧屏翳死。天驱鬼格啄黔氓，神龙蓄雨不敢行。万树翠干禾赤熛，田田兆坼龟纵横。卜侯闵雨无处祷，下问三老及五更。为言乌龙有圣水，绝顶一泓如鉴平。寻常澍雨多芳沼，颇怪年来云气少。有时掣电现光怪，或见盘空形攫矫。猩鼯藜藿人不经，侯往愿乞水一瓶。得水入城甫三日，一夕载雨来江亭。生来不识此山状，见说人行蹑云上。殷雷下界婴儿声，培𪣻千峰那可望。山高地迥生神灵，莫嫌潴水才盆盎。鬃头一滴落人间，平地鲸鲵生巨浪。世事春花与秋叶，野马红尘云起灭。龙山万古龙常存，年年幻变生鳞鬣。敛藏神用潜幽宫，畜眼草草那识龙。贤侯异政今鲁恭，此心直与神龙通。吁嗟疲民隔天日，那值岁祲十六七。麦烂蚕死谷复饥，沟壑委填忧旦夕。及今雨足稻粱红，预期一饱吹豳风。龙不有功归我公，公不复有归太空。谁解作颂美形容，发微抉眇声金舂。老我击壤歌山中，瓣香敬为曾南丰。

朝饭牛，饭牛原上草。夜饭牛，饭牛霜下藁。草香藁软牛饱肥，黄犊跳梁犍卧噍。烟蓑雨笠犊鼻裈，髫龀饭牛今已老。有时扣角苦劳碌，人世触蛮等双角。古今名利成战场，不似倒骑牛背乐。君不见齐宁戚，长夜饭牛歌白石。漫漫待旦骭衣单，待旦未明何嗟及。又不见百里奚未遇时，未遇饭牛人不知。平生爵禄不入心，何故要秦五羊皮。老翁牵牛傍流水，水不饮牛宁洗耳。入去山中深更深，芦管一声千古意。乾坤旦暮不曾知，那问人间荣辱事。

崇牙枞枞，贲鼓逢逢。始作之以荆衡底贡之新革，试叩之以巴蜀故产之孤桐。雷震一声草木拆，蠖信其屈龙起蛰。天地䜣合万物苏，阳气宣声阴屏迹。蒙瞍一鼓歌辟雍，始与斯民发童蒙。大胥再鼓征学士，复与学者开天聪。当其俎豆前陈，甫掖山立。缀兆序位，登降终日。吾故鼓之以相礼，所以作尔之强力。乃若冠盖孔孟，佩服程朱。鸡鸣而起，亦步亦趋。吾故鼓之以戒晨，所以觉尔之迷途。至若理欲昏明，义利白黑。夕惕不谨，日省何益。吾故鼓之以谨昏，所以使尔非心之必斥。呜呼，鼓人职废周礼湮，方叔入汉鼓收声。举世聩聩呼不应，千载孔堂丝竹音。镗然一鼓惊雷霆，撼动天地众耳醒。昌黎老死石鼓裂，愧我才薄争奈此鼓文。

生物具角齿，每每与物抗。蹈阱虎以刚，触籓羊以壮。世间怪物有蛟龙，三百六十虫之长。神灵出嘘吸，变化互来往。布爪层云兴，鼓鬐歘电放。无欲不受刘累驯，假形岂被叶公诳。时飞则飞潜则潜，所以随时知得丧。莫道鱼虾性不灵，相依喣沫岂敢嗔。江𣸣鳣鲸久失水，闻此鼓舞咸相亲。世无刑醢受，时非法网秦。然匪藉余荫，安能逃世人。亡象齿与革，亡猩血与唇。有身即有患，谁能无其身。安得此身化为云，随龙上下云无心。

穹壤纷众羽，固有仁不仁。鸮凤虽异性，同为阴阳根。惟彼希有鸟，于禽集大成。力可振海岳，翂翐似无能。鲲鹏侈变化，比予尔何曾。群鷇偃下风，举受翼卵恩。万里不足飞，千载始一鸣。远之不可疏，即之不可亲。地维缺不震，天柱拆不惊。安得以宠辱，而能累其身。世固有大物，天地间气生。卑卑局耳目，夫谁识其真。道大固难同，安能抗世情。何如任毁誉，徜然忘我人。不谐众人口，而谐万世心。

大块初分生怪石，曾与不周山作骨。山崩地缺天柱摧，片石耆姿转奇崛。娲皇炼石补天工，化作五星成五色。地下为石天上星，顽质变化生神灵。一朝天狼啮蚀五星陨，陨石宋野犹有光晶荧。何人夜负入海屿，错杂昆吾无觅处。中间块石独{山/欹}嵚，住在锦溪溪上浒。石润可以砚，石文可以屏。赑屃或刳鼎，廉栗或劖铭。不然云母与紫英，否则丹砂和空青。尔材于用百不适，空有千尺高棱层。暴流没马不加减，霜降石出不加增。火不焦，水不凝。刻桐扣不鸣，饮羽射不惊。世间至智不能化，而我安敢逃愚名。人闻愚恶闻智喜，君谓我愚真知己。筑室招子愿结交，更请柳溪作愚记。我笑己愚君更愚，世有两愚适相值。江流东去夕阳西，千古相看只如此。当年三品不点头，况被旁人鞭得起。

天马不生韩干死，崔白翎毛落蒿里。虎头妙笔夜通灵，主爵郎中羞画史。杨君画眼空四海，剩把金奁贮奇诡。榆关牧马边草秋，一骑一纵骅与骝。阿谁青骢嚼金勒，拔剑奔逐髯怒虬。提弓空捍鸣镝尽，尘沙马耳风飕飕。筼筜谷中一梢出，冷蕊相看冰雪骨。葵花二色空争妍，没骨丹青翰水墨。猿猱两两雄顾雌，獐鼠伎伎母趁儿。水禽并下照秋水，足踏枯荷浸莲漪。人间清景能几许，野马战场祇尺咫。芸窗一幅水沉烟，俛仰乾坤千古意。

去年无方老瞿昙，授我云门一札禅。今年羽衣梅谷仙，丹法葛翁口谈玄。无方是兄仲梅谷，误堕凡胎投母腹。岂非江郎三石人，两石飞来化双玉。君今一字透锋机，札断三关鬼莫窥。掇取玄珠入蓬阙，自携灵母养婴儿。寒山梨枣霜中熟，碧莲池边结茅屋。蛾眉白发两潇疏，夜抱寒蟾成独宿。相逢丹鼎问金砂，笑灌玉泉餐紫霞。昆仑瑶树渺何许，辽海白鹤还归家。归去无方问何其，为说此行奇更奇。

高堂突兀生崇冈，於菟眼电牙磨霜。古言市虎人不信，谁信挟一来座傍。众犬僵仆儿辈走，猛士腰弩成蹶张。老翁卒见亦惊怪，便欲骑取参西皇。乾坤戾气产尤物，谁为驱雷入神笔。古树萧萧风刁刁，阴崖幽幽云墨墨。横行屃赑不畏人，弄子庭除成穴窟。蓝田饮羽惊夜行，今乃捋须当白日。画图画虎心自知，触目或疑犹喘息。世间多少涪村民，毛爪未完心已易。

金仙顶门一只眼，五眼通神识无限。云卿留得眼一只，眼力最高人不识。眼里青囊一卷经，照破山川无遁形。口谈祸福句句验，人谓先生真鬼灵。自言好眼与人别，当年点得白龟睛上血。龟存双眼我双眼，两眼精明光电掣。有时采珠撼龙宫，有时捋须探虎穴。独眼独眼真地仙，一角灵犀妙莫传。谁知一眼二眼化千眼，笑杀时师空眼穿。

有鸟有鸟名慈乌，群儿哑哑争相呼。羽毛甫集思反哺，为报父母恩劳劬。民彝天理久沦斁，闻此肝胆为昭苏。禽虫微物岂知义，乌性至孝由中孚。枭獍雏成躯为裂，伯劳雏长肉已刳。天地生物无不仁，何至善恶相悬殊。禽中孝子尔乌是，世上逆子彼二雏。父母爱子恩罔极，子心能似父母无。人生谁实空桑出，为感物类长嗟吁。嗟吁不足日云暮，老乌抱雏宿夜树。

秋蓬秋蓬，我不愿爵三公，亦不愿禄万锺。君谟骨相祇如此，休向蓬州问李翁。迂叟病齿落半空，岂是天食蛙骨虫。但愿壶中乞方匕，齿发复出还婴童。漱石清溪歌九曲，饱饭黄精羹杞菊。

蹇西山之孤竹兮，商周二君。藐三径之孤松兮，晋宋一人。天地冰霜兮，木落归根。遗万物而独立兮，吾梅兄其仅存。夫孤高不易抗兮，故多以落落而遭世之闷闷。孤洁不易保兮，故多以皎皎而受人之昏昏。惟涅而不缁兮，梅质之清。磨而不磷兮，梅操之贞。嗟梅之爱兮，旷世无闻。将梅有心兮，千古谁论。

碧旻收云兮，秋气肃清。万籁声沉兮，秋日晶荧。青山崟崟兮，白石瑛瑛。麋鹿跂跂兮出高陵，野鸟活活兮两岑对鸣。黄犍湿湿兮逐羝群，或讹或寝兮于野于坰。吾忘吾独兮，吾与禽兽兮为邻。违市朝兮不与世撄，利名不入兮宠辱忘惊。聊遗吾形兮放吾情，美背曝兮不可以遗君。时分吾席坐兮，采樵负苓。吾其徜徉乎此山以终吾生兮，其乐无央。

妾生不辰兮命孤奇，妾嫁夫君兮尚髫垂。被谗放逐兮，妾不复归。欲出门兮，心重悲。心重悲，非别离。夫与姑，命相依。愿姑谨携持，山有豺狼水有螭。

白石兮磷磷，清泉兮泠泠。岸有蒲兮水有芹。敲竹筇兮金石声，长啸歌兮惊鬼神。世间岂无宦海之可航，仕路之可骋兮，不如此壑之安且平。鱼自泳兮鸟自鸣，花自开兮木自荣。任我心兮流水，等世事兮浮萍。上下天地兮，吾并忘乎吾身。

幕苍天，席大地，睡去不知人世事。觉来榻上总埃尘，口不能言睡中义。古今万事昼夜同，万八千年祇一寐。荣辱事，真梦里，黄粱一枕邯郸市。北窗谩说晋朝臣，周公不见吾衰矣。日高丈五闭柴门，不知身世华胥氏。不毡不被老希夷，山上白云霞流水。得失事，真梦里，鹿蕉翻覆终成戏。人言夜半息如雷，我纵行行还美睡。

当年只鹤扬州去，羽衣虹裳灭烟雾。千年华表不归来，来时忘却邯郸路。短篷月白起酸风，天阴鬼哭战场空。黄昏欲望城西东，乱山青处白云中。谁解歌离骚，我自斟酌酒。一醉醉百年，无梦到浙右。插我羽翼两臂间，顶丹蜕尽毛骨凡。下天上天随君去，不与人世同悲欢。星星有语说未已，夕阳西去东流水。一声嘹唳入苍冥，青冢累累呼不起。

蚕丛鳖灵两丘土，玉垒灵关一荒莽。杜鹃衔哀诉千古，万里游魂腥血污。冤声无路叫天公，吻血洒地花为红。巴江东下流无极，目断巴山归不得。此身岂是无羽翰，天梯石栈云漫漫。落花冉冉江城暮，年年客梦乡关路。丈夫志气笑沐猴，安知狐死还首丘。沛公击筑歌汤沐，钱王锦衣衣林木。寄巢生子傍他谁，众鸟虽怜祇自悲。哀号力尽飞不归，老尽遗民城郭非。

神仙地理无多诀，未用寻龙先看峡。次看峡内有明堂，外峡内堂垣气结。交结深时垣气牢，交结浅时垣气泄。回看远障起星峰，认得星峰是祖宗。祖宗派下分嫡庶，庶是旁枝嫡正龙。足趾未曾登绝顶，如何辨认嫡庶踪。庶是旁枝为外从，嫡子必居堂奥中。此是大法论嫡庶，未是穷源寻极致。眼前大法既能明，更看嫡枝辨臧否。譬如人家有嫡儿，或贤或否不易知。贤者起家不肖败，嫡枝还更有妍媸。到此须是牢着眼，切莫泥取嫡谓奇。龙到成形方结穴，若不成形总虚设。倾欹破碎缩肿粗，杂乱摆窜瘦死绝。凡属此类不劳看，认得正龙成丑拙。认形既真穴亦真，真形真穴自天成。左右必有真缠护，真案真朝无异情。地真气象自然别，山必绸缪水回折。葱葱郁郁日回环，入眼精神俱焕发。设从流派问源头，定是祖宗真骨血。虽然龙真穴自真，或隠或显多误人。正结人人能识得，不识偏颇闪侧情。地有怪穴无怪局，认局方知穴法精。毫厘之缪隔千里，万水千山差一指。横斜直曲跬步间，撼动山川泣神鬼。一山入脉百山随，尺寸高低认玄秘。穴真节节自相符，若不相符穴是虚。龙真穴假祸福异，误杀世人徒信书。眼力不在书纸上，泥书空画葫芦样。扫除万卷总虚谈，收入灵犀一点间。

玉堂佳人珮琼英，月下乍见心眼明。贞心野雪压不死，幽韵天风吹逾清。玉龙声高夜漏下，绿衣舞短天鸡鸣。岁寒一见苦易别，安得白头敦弟兄。

三百余年卧甲兵，天低雨露此生成。万家都会楼台矗，千顷平湖舸舰轻。环珮玉堂人楚楚，靓妆珠箔女盈盈。回头万事俱尘土，惟有湖痕岁岁平。

钱塘日夜水东流，回首孤山绿尚稠。千载老仙随鹤去，百年此地少人游。相逢柳色还青眼，说着梅花总白头。身后闲名推不去，当年误识薛杭州。

玉节星轺御史冠，邦人多少路旁观。半空寒月千峰榭，一歃清泉七里滩。天地鸢鱼春鼓舞，山林鸡犬夜平安。好须借得长年住，截断车轮挽珮珊。

纹楸漫灭{学子=焚}桐焦，赢得无何醉浊醪。别墅功随淮上水，广陵人化里中蒿。知音那似无弦好，当局何如不着高。寻取旧樵归隠处，坐看尘世戏儿曹。

歌尽骊驹落日寒，相思无处问平安。客愁白发三千丈，世路青泥百八盘。夜月梅花频入梦，秋风菰米强加餐。高山如故丝弦在，懒向旁人取次弹。

东林冠盖旧耆英，百尺丰碑志墓茔。经济志高官职小，睦姻义重货财轻。永平仓下遗红粟，仁寿堂前有紫荆。夜半山舟谁负去，盖棺犹是昔簪缨。

天碧星河欲下来，东风吹月上楼台。玉梅雪柳千家闹，火树银花十里开。紫凤笙繁声曼衍，黄龙舞缦影徘徊。香车匝地红尘软，莫遣铜壶漏箭催。

正好山中赋草堂，老龙谁唤起南阳。青衫华发剑三尺，白犬丹鸡酒一觞。尘世功名蕉下鹿，半生爵禄梦中羊。年来处处波涛险，莫趁风帆上海艎。

地到偏方苦雪霜，苍生寒谷望春阳。一麾使节来天上，万口行碑在路傍。里役庄成民弛担，关征法简旅行粮。祇今骑鹤扬州去，剩得新诗富锦囊。

勘破西铭识本真，添来注脚又重新。父天母地元同体，物与民胞总是春。放荡异端黄老佛，纷争战国楚齐秦。要知俯仰皆无愧，请向圣贤求事亲。

双杏坛前花自春，登坛宛见仲尼心。千年此树几寒暑，一线生机无古今。西狩事非成反袂，缁林曲在尚鸣琴。闲花满地乾坤老，三叹遗风感慨深。

谁表新阡瞰石关，要将孝义轨人寰。千年永宅归元亮，百尺丰碑葬鲁山。旌旐尚存青槚外，亭台半在白云间。儿孙自是骅骝种，早入君王十二闲。

圯上编书未出奇，有来相问重相规。桑蓬自笑平生志，泡露谁能万世基。闲去带鉏编露术，醉来呼酒赋江蓠。青门待得瓜成熟，不似西山老伯夷。

不堪血泪望长陵，回首松楸又几春。荒垅牛眠何处是，古经狐首伪邪真。固知迁墓疑非礼，幸有周棺可芘身。若向防丘逢孔父，尚遗马鬣诏今人。

一枕邯郸午梦醒，好风吹信入轩棂。溟抟六月鹏先化，胎孕千年鹤已灵。气囿阴阳元有数，道超天地妙无形。何时共作缑山隠，滴露松萝写易经。

万有滋荄隠混蒙，谁开玄窍泄神工。易经四圣羲周孔，数贯三天先后中。执䇲不须谈管辂，太玄休复问扬雄。只今风起从何入，知得风来是巽翁。

闲丞八品一官卑，许赞男邦问便宜。议论是非晴雨异，刑囚出入重轻疑。案头涉笔余心愧，松下哦诗官事隳。丞得君来真不负，祇应百姓与天知。

巅崖一落费攀跻，汲绠千寻重挈提。往事雪中鸿印迹，旧恩堂上燕衔泥。钱塘东去江涛远，银汉西流斗柄低。天地秋风黄叶老，年年春在故桃溪。

当年曾忆赋高唐，回首邯郸事渺茫。黄阁故人千里月，青山老我半头霜。交情脉脉园中柳，忧思悠悠陌上桑。吹断参差天欲暮，薄言兰芷寄衡湘。

饭山吟瘦带围宽，过得秋来一日欢。谩道高风怜破帽，还应衰发恋南冠。黄花几度今人老，蓝水千年时梦寒。日暮归来成醉倒，南山风雨不堪看。

日暮佳人雪满簪，不堪重听楚骚吟。游豚吹浪江风恶，穴蚁坯封山雨深。遁世敢谈枰外著，济时空抱梦中心。闲花满地将军老，莫向东风更鼓琴。

四十生儿得宁馨，试教啼看是真英。五文凤自云间落，一角麟从天上生。积善家应长孙子，读书种定作公卿。他年大耋还推子，谩道同年我是兄。

雪月堂前冷掾厅，况如此邑甚于冰。行移太白西边次，去占高青最上层。毡冷不然官舍烛，俸凉自籴太仓升。诗书莫道同刍狗，尚见宫墙践豆登。

元是公侯孝友门，及今几代见礽孙。便遗柱下持天宪，暂住都亭洗物冤。花影月边吟子野，木从窗外访南轩。汉庭羽翼须良计，谁是商山老绮园。

玉节星轺浙水边，好将疾苦问愚黔。十羊九牧鞭俱毙，一鼠群鸮肉未餍。地处覆盆遮日月，天教持斧拯闾阎。吴山不逐行人老，留取勋名众具瞻。

沧溟陵陆起黄埃，荐福碑惊半夜雷。玄鹤归迟生墓草，白鸥飞尽上矶苔。寒泉辱井留脂水，黑土夷陵出烬灰。往事兴亡浑一梦，高名千古党碑魁。

尊酒长亭忆别离，参差吹断竟谁思。我怀知己惭鬷蔑，公喜逢人说项斯。一坞烟霞双鬓老，数椽风雨二天私。钱塘日暮长江阔，薄撷芳馨结桂枝。

短短檐楹小小亭，先生家住绿杨阴。轩前乐意青山色，桥上行人流水心。半醉半醒时自舞，独行独坐更微吟。青鸾有约孤云外，立尽阑干到夜深。

河阳桃李是谁栽，怕说春归叠鼓催。正好鸣琴看锦水，俄惊飞诰下金台。一堤烟柳离亭路，两岸风花送客杯。百里桑麻正生意，为言来者好栽培。

世事兴亡转脚跟，长安处处战场尘。种桃一去非秦世，采菊犹传有晋人。已矣覆蕉成梦鹿，谁欤被发趁骑麟。千年尚记辽东路，肯向城头访旧民。

剩得田园归去来，江南两度见黄梅。轩窗有侣余松竹，墙壁无人半藓苔。独抱丹心徒自苦，相逢白首不须哀。人间万事不可极，一梦蘧蘧心已灰。

君家久富五经储，更有儿孙读祖书。事究麟经明亥豕，理穷羲易得筌鱼。枳丛不是栖鸾处，花县来观展骥初。北道主人今有托，华山应得老骑馿。

声价中州第一流，双凫飞下锦溪头。隠微去处求民瘼，潜伏中间破吏媮。暮雨烟村无吠犬，去年荒土有耕牛。昼帘余暇浑无事，好去栽花待胜游。

谩学狂吟试笔毡，惭无风度似僧虔。五车不作黄金屋，方寸犹存白玉田。万事混茫随梦境，一关玄牝透真筌。北窗人在羲皇上，占得清风一榻眠。

有鸟千年去不归，归来沧海劫尘飞。白杨北郭行人少，青草中原战马肥。喑噫阴阳成物累，浮游天地寄身微。老来尽弃人间事，犹占江头白鹭矶。

父母人心物岂无，静观禽鸟见中孚。自来择木心劳瘁，到得成巢口卒瘏。囝翅渐长郎罢短，仔身已壮阿{弥/女}癯。人间恩义尚如此，几个林中反哺乌。

考叔分羹我独无，不如鸣鹤自相孚。世途跋涉牛先喘，仕路驰驱马已瘏。弗逮子舆三釜养，空余颜氏一箪癯。蓼莪诗废遗躯在，愧死林中孝义乌。

万事空花过眼无，到无言处自心孚。践头苏爨刍何用，垂耳盐车马以瘏。野鹤不须惊客去，山雌一任笑人癯。他年史氏求遗稿，幸免台中道噤乌。

一家南北混车书，谁使斯民耳目涂。昔日簪缨今役户，朝时弦诵暮征夫。迩来风雨无完屋，何处乾坤着腐儒。不意斯文天未丧，凤凰来后见河图。

苍生下土望天仙，乞得君恩易地然。绣斧聿来霄汉上，丹书先到浙江边。学徒免隶夫征法，官品宁输户役钱。愧死支离疑效报，不妨鼓䇲乐天年。

富贵朱门盖里闾，先生𣃁石此山居。一区自足子云宅，三径何妨靖节庐。万壑风云生几席，四山花木入庭除。乾淳岂少高官爵，自是寒泉要著书。

鸮林何处听遗音，三叹斯文试共论。梁木梦非千圣往，瓜丘烟断六经存。悠悠沧海东流远，耿耿中天北极尊。吾道未亡邹鲁在，肯教失脚落他门。

老去庄陵一钓竿，钓鱼犹胜乞粗官。十年事业闲中过，千载功名死后看。往事危枰休下着，交情枯木独知寒。相逢一笑双蓬鬓，还倩何人斲鼻端。

闻说南山孕凤雏，崭然头角见嵚{山/欺}。月宫仙桂托根异，海岛蟠桃生子迟。七秩高年堂上父，一生足事膝间儿。朱颜白发方强壮，要看梧孙长碧枝。

千古青囊破六丁，太原衣钵在心经。天教文字留心印，世有儿孙振说铃。跨断九龙行地脉，踏翻八卦撼天星。灵犀一点无传诀，莫向山头泥鬼灵。

鼎湖弓堕赋归来，地拆天分泰华颓。膝上二雏兵血燐，楼头万卷劫池灰。百年豪杰埋荒草，半世功名落大槐。身后有孙酹松柏，桥陵金粟暗苍苔。

百年弓剑入桥陵，岂料三泉化劫尘。空有鱼灯照荒土，忍将玉轴问遗民。苍梧日落啼丹雀，金粟云深卧石麟。寒食家家上丘冢，六宗盂饭属何人。

昆明灰出海扬尘，老去英雄白发新。宫阙崔嵬千里月，楼台牢落十年春。血流杜宇悲游子，梦断梅花忆故人。立尽断桥寒日薄，回头何处望天津。

拟吊英雄酒一觞，二公肝胆一冰霜。金人未殄将军死，宋事无成国士亡。湖上黄埃寒柏惨，沙场青血夜燐光。生刍一束新亭泪，千古兴亡说未央。

如此光阴冉冉何，青萍失手意蹉跎。门前流水溪山在，帘外落花风雨多。百岁身名头半雪，十年世事泪悬河。相逢莫问升沉事，且对尊前听浩歌。

只鹤扬州问故家，一尊后土吊琼花。人间惊破霓裳舞，天上征回玉女车。死蘗记曾霑雨露，落英誓不污泥沙。后庭玉树今谁主，犹得台城葬丽华。

坐对烟煤冷麝脐，一窗风雨懒幽栖。蚕丛国破鹃啼血，王谢堂空燕落泥。华表有时归老鹤，桃都何处听天鸡。十年往事俱尘土，莫上扬州唱竹西。

风吹苦楝结轻寒，干石青精屋半间。泼火雨收春树绿，踏青人出画帘闲。红颜白发悲欢事，旧日新年梦觉关。满地落花啼鸟急，天涯游子几时还。

金沙开遍牡丹忙，更簇酴醾上架芳。霞绮罗纨围国色，玉堂金屋拥君王。妆成三月春光富，留得一年花事长。昨夜紫薇红药里，诏君题品是谁香。

洛花欲放趁春忙，一架花添两样芳。倚槛白红多侍女，临轩黄紫是真王。只愁吴苑馆娃老，无奈唐宫春恨长。说与天公须爱惜，莫教风雨委泥香。

歌舞钱塘厌说兵，悠悠往事竟何成。钱镠铁箭千年在，伍子鸱夷一死轻。湖上园亭春代谢，江头潮汐月亏盈。相逢白首休相问，见说宫门草树平。

处士横桥野水流，先生家住暮云稠。百年故国成尘梦，千古青山忆旧游。林下客盟寒白鹤，梅边诗稿问苍头。公来但扫坟前竹，莫载虚名入帝州。

玄白纷纷老子云，那从覆瓿觅遗文。六爻本自画前具，三极都从心上分。未许诸儒将见见，只应四圣自闻闻。浪谈正堕负苓笑，况敢持芹更献君。

莫向扬州唱竹西，枯桑海水自相知。笼中老鹤千年翅，冰下寒蚕五色丝。官小暂淹山谷驾，庭闲好和老坡诗。凌风更上丹山顶，应笑人间蚁垤卑。

半夜愚翁挟北山，头衔休系旧时官。风云失手剑光冷，霜雪满头衣带宽。归去荒园三径菊，相期晏岁九皋兰。年年江上风涛恶，不上严陵七里滩。

白首相逢叹暮年，楝花风后草连天。单车载月来林下，樽酒移春入座边。野老争持寒涧水，山灵尽扫暮庭烟。从君去后柴门闭，惟有闲云绕屋椽。

昔年有约共投簪，回首红尘白发新。物外烟霞逢野逸，山中风雨望佳人。好凭野鹤寻和靖，莫待山灵唤孔宾。迟暮不来松荫落，飞柯恐解折车轮。

别后频惊束带宽，相逢亦复笑苍颜。祇今岁月青牛老，何处烟波白鸟闲。千古心期寒绿绮，十年世事堕黄间。修篁倚遍空江暮，枉杀招呼费小山。

回头五十九年非，千里晨风翼倦飞。门外黄尘时事改，樽前白发故人稀。金河沙暖春鸿去，朱雀桥空海燕归。惟有严陵滩下路，年年潮水上渔矶。

郊原踏遍拾芳蘅，归听城头打二更。野渡无人舟早宿，山蹊有月马迟行。人家灯落半江影，僧寺钟来隔岸声。世路百年双屐底，青山不老白头生。

阿滕试手下祥霙，散入郊原一尺盈。春近园林先富贵，夜深天地更分明。懒随柳絮夸安石，浪入梅花妒广平。明日诗坛期白战，莫将点墨污瑶琼。

乾坤不固夜舟藏，去跨青鸾觅玉霜。东野诗随山月堕，龙门洒落冢泥香。生传嘉祐皇储疏，死葬贞元绿绶章。九些招魂招不返，黄昏豺虎啸山墙。

猛拍阑干赋感伤，十年往事几回肠。宁能璧与头俱碎，安得车将臂怒当。太傅长沙悲𫛳鸟，中郎北海牧羝羊。天荒地老英雄尽，万古青山只故常。

病鹤衰翎叹折伤，惟余芝草疗饥肠。阵图死不忘鱼复，江舰生难候马当。自分无帷埋畜狗，尚怜有肆返屠羊。头颅老尽心犹在，夜半钧天梦太常。

政自伤悲叹纬嫠，可堪重赋柏舟诗。鸠怜只影营巢瘁，乌喜孤雏返哺慈。半世苦心生自媚，百年贞节死方知。曼曼世路成孤愤，惭愧山前读墓碑。

白水轻烟古辋川，满山红叶稻平田。悠悠客梦孤云外，落落诗情夕照边。天阔风高黄鹤影，江空岁暮白鸥缘。推敲不任骑馿去，却讶昌黎识浪仙。

海南觅得古藤枝，持与诗人杜牧之。紫贝斑文鞭更烂，赤龙苍骨蜕尤奇。路无夷险终全节，用有行藏一任时。非但与君扶脚力，𫓩蛟剸虎要支持。

世路悠悠水上萍，相看谁与眼长青。千年彝鼎观勋业，一代图球见典型。谩道石能生白璧，自知竹已化青宁。绝怜驿路梅花句，肯落空江杜若汀。

曾向孤山㔉薜萝，根株栗栉试摩挲。持身惯历风波路，回首还怜雪月坡。铁骨自将惟世用，赤心不偶奈时何。会寻苍竹成龙去，莫向葛陂深处过。

银汉无声玉漏沉，楼高风露入衣襟。洞龙睡熟云归岫，枝鹊啼干月满林。瓮里故书前世梦，匣中孤剑少年心。征鸿目断阑干角，吹尽参差到夜深。

一厨聊寄等归藏，荷锸携壶毕此乡。逆旅不归前路恶，盖棺未了后期长。圹中酣饮自忘癖，道上哀歌人笑狂。千古心存千古事，青山流水付于塘。

一卷南华一炷香，身闲随处是仙乡。竹声侵户朝眠觉，花影移阶昼坐忘。杜曲自耕贫亦乐，柴桑可葬死何妨。悠悠往事俱尘土，剩得头颅上雪霜。

沉水烟销宝鸭香，山窝人在水云乡。鱼非惠子同鱼乐，蝶化庄周并蝶忘。心了固知身是寄，物齐宁与道相妨。清明即是神仙界，不用丹炉炼玉霜。

闲随鹤影步山蹊，摘草归来养竹鸡。水带平沙流涧浅，云将落照压山低。覆阶乱叶凭风扫，护径丛筠借鹭栖。万物不言皆自得，此心触处见端倪。

休休万事总归休，犹占青山对白头。籁寂乾坤机落落，境忘身世梦悠悠。孤云野水辽天鹤，明月清风露地牛。此意不知谁会得，一声铁笛万山秋。

百年闲梦寄山窝，世态人情任唯阿。竹裹贞心经岁老，梅开白眼看人多。身从野叟分樵牧，莫遣山灵扫桂萝。黄阁朱崖身外事，一蓑牛背夕阳歌。

灶堕丹飞昔未仙，重来人世了前缘。自怜白发随孤影，空抚青萍忆少年。黄菊秋余花尚耐，玄梨霜后果初圆。问君何以为翁寿，但诵黄庭内外篇。

骑鸾一去藐尘寰，万里天风杳珮环。江海十年生白浪，星霜七秩陨朱颜。瑶池月堕梦中梦，翠岘云归山外山。身世到头秋露尽，吟魂犹自在人间。

浮槎曾误客星占，屐齿空传遍好山。弱水方壶三万里，武夷玉女九重关。蹇馿有径穿花外，短棹无人出苇间。不是锺山真勒驾，自惭松桂莫能攀。

自怜恶石狠难鞭，归去渔樵结老缘。野鹤分无轩上禄，醯鸡粗足瓮中天。病来摩诘非真佛，睡去希夷已半仙。僻好自耽如嗜酒，醉乡休与醒人传。

谩道无丹蜕骨凡，绣襦不换嫁时衫。老天倘未忘周孔，巫鬼何须问抵咸。身健加餐亲鼎饪，眼明减药认囊缄。山中吠犬千年杞，采采犹堪餍吻馋。

不是尘中骨相凡，蓉裳蕙带芰荷衫。勿疑有疾淫成蛊，须信无心感是咸。裹药曾经丹灶火，裁书祇欠土奁缄。病余努力加蔬饭，莫笑筼筜太守馋。

灵山何许问巫凡，狭地知难旋舞衫。枕上病虽忧白傅，床前教肯愧陈咸。君宜借力宽诗课，我亦埋头事药缄。种术养凫随分足，岂因富贵堕涎馋。

买得园亭乐赋归，一庭翠碧映参差。自怜封户培新笋，更喜添孙养嫩枝。翠袖倚看云影乱，银床坐对月阴移。沉香栏北花如故，富贵无心懒赋诗。

剩得闲身镇自怜，更怜闲占此山泉。满阶碧草客稀到，半榻白云人对眠。窗影枝摇知雀踏，壁痕苔湿认蜗涎。日长静看辛夷树，落尽闲花忘宿缘。

坐断乾坤老一窝，修篁翠袖自婆娑。半生梦觉青山在，万世期长白日过。云影对人闲里好，禽声入耳静边多。舞雩不是真狂者，乐上心来可奈何。

拟将物化问渔樵，妙里无形本寂寥。大地云生千嶂雨，中天月上九溟潮。山河劫运九中化，世界尘缘座上销。此意到头谁会得，任他人道似逍遥。

天教龙马现河图，尽把先天授伏羲。三极都从九里出，六爻只向一中推。易如可毁乾坤熄，神本无方昼夜知。三圣有忧辞已赘，寥寥千载复何时。

易寂无为有感几，几存万物未生时。阴阳理向极中看，天地心从复处知。潮上海门探月窟，日回地户濯咸池。何时骑鹤研朱露，共勘经图叩古羲。

西狩事非文殆丧，舂陵书出道宁孤。六经有舌存先圣，千古留心付后儒。杲日丽天随处见，逝川行地几时无。斋居珍重赓歌意，即此全吞太极图。

世事谁家屋上乌，重来犹认旧西湖。风帘隔岸自高下，烟寺前山半有无。野水菰蒲飞属玉，夕阳栏槛唤提壶。十年不记梅花梦，试向孤山问老逋。

白发星星纱帽乌，怕随年少过西湖。清明上冢行人少，寒食开门宫使无。半世行藏随杖屦，百年悲乐寄樽壶。归来第五桥边路，半树残阳噪毕逋。

飘零短翅叹谁同，犹记当年系足红。人事合离梦槐国，岁时来去旅新丰。新楼绿幕无巢地，故国乌衣隔海风。说尽兴亡人不识，春风双泪白须翁。

说着兴亡事不同，且斟玄玉驻颜红。云轩梦断宫花逝，彩缕盟寒墓草丰。处处社时茅屋雨，年年春后楝花风。人间不是无栖处，要认当年旧媪翁。

未能生翼化鲲鱼，谁御泠风问太初。十载青衫关洛客，半生白首楚桥书。蹇馿岂解思长道，病鹤徒知恋旧庐。世有二程精说易，皋比何事到横渠。

诗书无用戏侏儒，两序今犹见璧图。末路弟兄知己少，中原人物似君无。曲终湘水丝绳绝，书入昭陵笔砚芜。珍重江南春信早，暗随梅萼到西湖。

半世虚名我误儒，樊中短翅倦南图。黄尘世路千年改，白发心期四海无。绩纺妇慵麻褐短，耕锄儿懦豆田芜。老来万事心灰尽，只愿君王赐镜湖。

声干木铎说铃非，天地无情世运奇。吾道悠悠川水逝，人才落落晓星稀。百年身后千年远，万个人中一个知。一曲汾亭弹未尽，却教渔父泄天机。

富贵男儿昼锦衣，天涯漂泊众心违。人情钩饵惊鱼去，世界瓶罗碍雀飞。隠去甘从山鬼唤，狎游宁堕海翁机。草堂犹在终归去，只恐风尘白发微。

涧陵望断忆玄晖，一片春云渭水涯。洞里桃开成隔世，山中柯烂忘来时。归休韦曲应无赖，隠去玄真那有诗。松菊相逢如见问，此心欲寄已忘辞。

一曲樽前浩浩歌，流年容易隙驹过。眼前白发故人少，郭外青枫古冢多。流水不弹嗟老矣，雍门欲听奈愁何。回头城阙应非昔，还记千年老鹤么。

石田归去醉时歌，白日飞帆送客过。舞袖低旋兼地狭，出门长啸觉天多。子卿朔漠知存否，武帝秋风奈老何。极目西陵台下路，漳河东去复来么。

日暮归来弹铗歌，诗筒何处又相过。人生百岁乐时少，春色三分尘土多。愧乏丹砂修浑沌，且拼樽酒醉无何。近来江上风涛恶，还有闲鸥似我么。

平生抵掌志伊吾，闻着鹃声泪血枯。故国蚕丛千古恨，雾关熊耳一身孤。自从飞去啼痕在，纵不归来有梦无。莫向延秋门上叫，门楼无数白头乌。

吁嗟世事落黄间，倦矣人间行路难。流水已随锺子老，仙舟徒羡李膺观。从来豪杰为时出，到底功名耐久看。大厦将成要梁栋，雪深方见玉龙寒。

山人日卧岭云长，扣户诗书枉纪纲。多病半生双白鬓，相思一日九回肠。人情取舍成刍狗，世事兴亡化石羊。明日相逢且拼醉，转头三万六千场。

自呼浊酒赋江蓠，一曲朱绳万感随。沙漠美人青冢恨，关河壮士北邙噫。无人流水音谁赏，老我雍门听转悲。夜半月明天籁寂，飞乌犹自绕南枝。

神君当日蔼民谣，复见君来试割刀。花下帘栊闲讼牒，柳边亭榭见旌旄。农桑课最茧丝殿，刍秣征宽马骨高。泉出后田浑不饮，恐他滴滴是民膏。

欲扣玄关访偓佺，人间无路铁鞋穿。琅邪旧约惊千载，嵩岳新来下二仙。肯把丹砂分药鼎，便将白玉种芝田。瓣香欲谢双岩过，却道龙溪合受拳。

真乐攻心无奈何，自行自坐自讴歌。云收雨浄天无滓，月朗渊澄水不波。更把新诗勾野兴，时将浊酒发天和。傍人笑我荒唐甚，真乐攻心无奈何。

英雄千古入泉台，八十余龄死更哀。隠谷云归龙已老，吟坛月堕鹤空回。黄花满地诗人老，青槚成阡吊客来。白发盖棺公事了，朔风世路正黄埃。

天寒白月堕西湖，血泪啼枯听薤歌。食子俱亡收子在，近孙犹少远孙多。北邙有地存诗窖，后圃无人负鞠窠。欲志鲁山惭四绝，空遗陈迹照松萝。

鼠绕枯藤啮未休，得如此老死何求。翁逾八十媪黄发，孙见曾玄儿白头。身世幅巾归茧室，岁时盂饭洒狐丘。百年心事无人识，分付黄花满地秋。

英州别驾老昭陵，尚有钱塘八代孙。三略兵书生未识，百篇诗史死犹存。羊公岘首行人泪，白傅龙门过客樽。盂饭寝园谁是主，凤亭霜露有鸡豚。

犹记青原白鹭盟，转头宿草上新茔。屋梁月落丹心在，海水天寒白发生。樽酒十年儿女泪，篇诗两地弟兄情。盖棺事了君无愧，未死遑知身后名。

西风落日怕登楼，倚遍阑干万古愁。衰汉竟成三国误，秣陵不盖六朝羞。江山有恨留青史，天地无情送白头。击碎唾壶歌不尽，荒台残雨梦扬州。

试向昆明问劫灰，几看麋鹿上苏台。闲中历日生青草，梦里乾坤化大槐。塞雁南归春又去，江潮东下暮还来。临平山尽啼鹃歇，可是征人唤不回。

国破君亡一死宜，绝怜儿女死如饴。龙池久负娲皇誓，蛙坎空遗烈士悲。洗骨不污唐六馆，沥心无愧赵孤儿。北行多少生还客，休向梯云读墓碑。

括田驰檄遍封提，分得清官照锦衣。百里春风生几案，千村甘雨自锄犁。江南地狭人民伙，燕北天遥日月低。归觐九重如顾问，尚歌云汉劳遗黎。

东风吹雨湿平芜，三叠阳关醉唾壶。往事尽随尘世界，新来祇怪老头颅。百年祖父留汤沐，千里儿孙有饭盂。目断长亭休折柳，斜阳山外是西湖。

三年幕府鬓成霜，剩得行歌载道傍。瓜戍春浓官又满，莲池人好水尤香。燕然碣石去程远，江水云山看日长。倚遍修篁衣袖薄，长亭无路折垂杨。

天教持斧下钱塘，来为苍生涤痏疮。胸次对天悬日月，笔端随地转冰霜。云山有分高名在，江水无情清议长。临别折梅嫌太俗，斲将冰雪荐琼觞。

梅仙贵介出侯门，庭砌犹传有紫荆。黄绶铜章官小试，青溪花县室初成。公衙好作三年计，少府香留百代名。田野近闻多犬吠，夜深刁鼓要分明。

手摩铭碣吊延陵，落日青山昨梦惊。狭世路危行却曲，浮生事了去分明。竹林熠耀飞台榭，石壁钩辀叫冢茔。珠雁玉龙今在否，漆灯千古照佳城。

辽海千年约未寒，一樽还酹大江干。夜深睡熟忘身世，天阔归迟化羽翰。满界红尘飞不下，半船明月笑相看。起来开户无人迹，数尽枝乌吊老瞒。

天上琼楼一夜开，云林先约意徘徊。灵河剪水急飞落，色界凭风缓下来。霓舞未阑离月殿，蛾妆初试度阳台。自矜颜色难为偶，嫁得梅花却占魁。

佐邑三年去后思，祇今无奈送行时。不谐白雪皇荂耳，谩指清风恶木枝。台府无心空里镜，士民有口路傍碑。锦溪流下严陵濑，八月潮来有转期。

一曲离鸾感寄心，此心谁解试分明。百年耆旧闲中话，千古溪山去后名。双鲤尺书儿女泪，只鸡斗酒弟兄情。男儿须勒燕然石，归拜堂谖始是荣。

市义今无古孟尝，不图近见郑公乡。布金地已成祇树，箪食人应遍翳桑。身享九龄耆寿福，眼看五世子孙昌。天公有耳长聪听，多少行碑在路傍。

小骊买得最便宜，好是河梁古柳涯。风急吹沙长耳峻，雪深没板蹇蹄迟。据鞍吟透肩双耸，敲镫歌狂帽半欹。道上莫教逢大尹，推敲句里不曾知。

天台万丈下灵光，便合乘旗翳凤凰。身在金台天北阙，手提铜柱地南荒。一生许国心如铁，万里封侯鬓未霜。别驾小淹元不恶，公来私得海沂康。

箳篂三载诵贤侯，折柳邮亭菊又秋。无翼解随云北去，有心长注海东流。千崖雨意留行旆，七里滩头送去舟。早为苍生题福笔，尚回麾节顾沧洲。

萱花落尽北堂空，龙颔碑铭百尺丰。鄹纥晚婚无征在，孟光不嫁有梁鸿。一官得子荣身后，四世看孙满眼中。三酹生刍人似玉，故丘狐首此封崇。

回首炉亭梦已非，英雄老尽壮心违。钧天云散苍龙堕，华表风寒白鹤归。往事悠悠川水逝，故人落落曙星稀。乐天无子留孙在，多少龙门客泪挥。

一曲哀歌老泪垂，英雄不偶数孤奇。百年事堕槐安国，半世名成荐福碑。无禄逮亲生自憾，有孙表墓死何悲。黄门靖节均生死，清议无情更属谁。

佐邑三年吏隠仙，声名留照锦江边。才高不受青衫束，官小聊将彩仗悬。流沫吕梁游十仞，抟风溟海上三千。沙头双玉难为别，一曲离歌约暮年。

知君说相压南州，相我空贻白发羞。但得羊裘归钓泽，安知燕颔去封侯。穷通有分都休问，出处难言已自谋。一笑相看出山去，逢人莫道见壶丘。

一曲哀歌行道难，满堂试听一潸然。两儿青紫开荣路，五世曾玄送暮年。乔木受风危易撼，孤舟排浪险终全。故丘狐首君无憾，寒食年年洒墓阡。

黄金不铸百年身，世变相劘白发亲。龙角墓碑生古藓，砥如亭路落缁尘。明时事业留诸子，前代衣冠见似人。得失鸡虫都莫问，故丘抔土是全真。

桐木山西送落晖，百年耆旧数他谁。畏途几历青泥险，往事惟余白发知。今代衣冠遗此老，前朝簪笏付吾儿。明朝归葬西邙路，五世哀思百尺碑。

岝崿山前吊隠君，招魂九些泪霑巾。风云失势丹心死，天地无情白发新。西洛衣冠遗一老，东篱诗酒是全人。盖棺事了应无愧，消得新阡号逸民。

丰碑二绝照新阡，节义成名得象贤。善政人能书宰邑，宽恩民尚诵公田。家翁不负心传印，冢嗣能忘手泽编。仕学一生行未了，后来好为拂青毡。

尊酒生刍吊旧游，白髭老泪故山秋。百年勋业黄粱枕，一代文章白玉楼。豪杰雕零天地老，山河牢落古今愁。行人不歃青溪水，付与闲翁对白鸥。

贞元一曲泪霑巾，耆旧今能有几存。斗酒只鸡空酹冢，缟衣匹马尚招魂。百年身后事终定，千古眼前谁共论。试问故侯瓜熟未，青门犹自有儿孙。

分得南窗与世违，坐消白昼乐清时。楼头秋意一声笛，镜里岁华双鬓丝。绿水放教通竹径，清风招不下梧枝。心期自得难为说，白鸟青山是己知。

何许相逢客路岐，相看须鬓各成丝。两年衰病苦牢落，千里故人伤别离。江月不遗流水逝，天风未起老桑知。人生百岁先朝露，惟有贞名死不隳。

声名盖世古人豪，天遣西来展六韬。狐鼠何能婴虎旅，鲸鲵犹合避龙刀。将坛七拜功增重，省府重登官转高。他日中书勋第一，汾阳应只是儿曹。

瘦骨丰棱产渥洼，几年俛首服盐车。穿花久失青丝辔，莝豆谁怜白鼻䯄。汗血浪夸空北冀，风蹄犹惯步东华。锦鄣不肯污泥水，好去侯门逐五花。

金盘玉箸脯麒麟，荣福堂前寿二亲。白发宋州老司马，红颜晋国太夫人。生时曾结同年会，见世重来两佛身。庭下有儿归省掾，执鞭时自导双轮。

二老婆娑出寿筵，绿衣人好舞蹁跹。餐桃阿母脸犹玉，食杞仙翁头返玄。堂上相看新八秩，尊前重话旧同年。累茵列鼎人间有，安得亲庭此乐全。

昆明池劫化灵缁，梦觉功名忝一炊。锺子未将南操变，庾公空抱北朝悲。归来眼底湖山在，去后心期浙水知。白发门生怜未死，青袍留得裹遗骴。

南窗一枕梦槐安，咽鼓悲笳生暮寒。寿极星移堕芒角，诗仙身蜕失丸丹。扶藜记与渔樵话，种菊留教孙子看。归去休休言不尽，残阳木末乱鸦盘。

唤醒邯郸出梦关，悠悠身世隔尘寰。飞鸿落照琴三叠，流水寒花屋半间。老不如人甘遁世，闲谁似我得看山。乾坤许大双蜗角，消得人间战触蛮。

一幅西湖画，谁将淡墨挥。水浮孤屿出，山约五云飞。雨洞猿啼湿，烟林鸟度微。龙舟双翠檝，曾此夜游归。

满目湖山恨，凭栏泪雨挥。泉寒龙已化，云尽鹤犹飞。楼影摇波乱，钟声隠岫微。谁家航十锦，歌舞夜深归。

平生经济事，宁与世沉沦。日暮倦行客，天寒却扫门。百年双白发，四海一缁尘。欲相壶丘子，深惭见地文。

自甘为牧犊，何不娶巫臣。鱼目长凄断，雉飞徒苦辛。远衣无与寄，孤枕有谁亲。毋惜蛾眉买，黄金未是贫。

有客扣松扃，重来问宿盟。青山尘世梦，玄鹤故人情。柯烂棋犹在，垆寒药未成。鼎边无好句，惭愧谢弥明。

玉垒失元戎，关河惨北风。中原残照外，故国梦魂中。往事随流水，余生叹转蓬。唾壶歌未已，飞雁落江空。

蜃境平生梦，名场逝水川。相逢惊白发，一醉仰青天。浪出疑鸥笑，遄归伴鹤眠。故人知道意，珍重寄诗篇。

落日青山外，寒烟古树头。犬声隔村落，渔火半汀洲。兴废江郊屋，行藏野渡舟。夜深风雨恶，人尚倚层楼。

宇宙千年暮，丘山一老遗。头因忧世白，体为哭亲羸。明月落何处，清风归去时。英魂招不返，回首北邙噫。

五十年来梦，邯郸黍一炊。传家无长物，志墓有丰碑。落日江湖泪，西风里巷悲。故园吟不尽，千古付他谁。

寸碧倚苍旻，孤城俯可吞。人行平木杪，帆去入云根。月榻留僧梦，风松吊鹤魂。江心千古石，岁岁记潮痕。

十里矗巉岩，移来指顾间。相逢曾识面，元不隔重关。

相望各天涯，相看又恐差。朅来山下路，端的到君家。

白水龙飞帝运开，先生梦不到云台。当时已笑占星误，岂易虚名落后来。

当年江上一竿青，老尽羊裘两鬓星。往事成尘遗迹在，石痕齿齿水泠泠。

龙信蛇屈各升沉，白发朱颜亦故今。出处两难人不识，云山江水是知心。

误出山来亟已还，绝尘逸驾竟难攀。狂奴不了宫中事，剩得闲身宇宙间。

咄咄相逢话故交，不嫌万乘友渔樵。当初未有玄𫄸至，只好收纶学弃瓢。

汉事如舟要着篙，诸公已共济风涛。勋华终不臣巢许，莫道先生索价高。

逝水滔滔七里滩，高情聊寄一丝竿。无鱼可钓浑闲事，脚底龙眠尽自安。

苔藓碑漫字断章，休将汉事费评量。兴亡付与东流水，留得荒祠一瓣香。

双台绝壁锁林霏，每恨跻攀足力微。今日重来问鸥鹭，绝无人迹上苔矶。

观风祠下谒先生，隔世相知重感情。归向中州诸老说，且休拈出此山名。

误逐桃花去访春，当年犹有种桃人。相逢休问秦时事，世上兴亡又几春。

洞里栽桃不记时，世间秦晋是邪非。落花落地青春老，千载渔郎去不归。

牧歌樵唱自朝昏，白首何曾出洞门。一度草青添一岁，如今世代长儿孙。

草浓阡陌眠黄犊，沙煖汀洲浴翠禽。一径梧桐花落后，半江春水绿阴阴。

世事兴亡千古意，山花开落几番春。年年惟有岩头月，照尽今人与古人。

𣃁尽青瑶补缺光，暂持玉斧下青苍。相逢一笑乘鸾去，颜色犹疑在屋梁。

一枕黄粱透梦关，独留蝉蜕在人间。有时欲见公颜色，木落枝枯月万山。

远公招不到渊明，莲社千年迹已陈。莫道先生曾傲己，如今更傲世间人。

南山有路滑如苔，多少人从半岭回。不是老僧空傲世，世人自不上山来。

春水连天雨载涂，春江无处认平芜。茫茫世路风波恶，留得湘潭橘渚无。

偶出山来得半闲，桃花落尽水潺潺。早知人世多风雨，只好当初莫下山。

万古缘空一镜磨，移来一室影婆娑。垂光照尽人间事，只恐年来风雨多。

片片龙鳞蜕老苍，有时伊轧卷沧浪。真机动处何容力，自是旁人脚手忙。

晨起窗前日未晞，玉梅霜后半开时。梅花与我两无语，寒雀相喧堕树枝。

乾坤四塞五行淫，利欲颠狂蛊入心。黄帝不生岐伯死，祇今谁下顶门针。

毛生归去罢中书，谁肯相从问字奇。近日长枪多东阁，策勋依旧逊毛锥。

当年舟子吃拳时，失脚波涛万丈危。归去好寻休歇处，莫教再被八风吹。

一叶扁舟雪夜来，尚期东阁共吟梅。长亭柳色不堪折，怕杀阳关叠叠催。

种得莲花入宝池，曾参惠远得锋机。东林无酒渊明老，故出山来访白衣。

高悬一镜倚天边，要与人间照丑妍。天怕万形无遁处，故教多缺少团圆。

翠𪩘千重水一湾，小桥数板屋三间。此中竟日无车马，时听樵歌落半山。

朅来老我差嫫母，忽听佳人赋莫愁。欲折芳馨聊寄似，只忧疏绮隔层楼。

廷珪老死客卿亡，楮国丘墟笔冢荒。双脊龙文埋不得，百年犹自出玄光。

巨蝮磨牙血万家，天边有鼓许民挝。雷公手执腾云斧，不到移文宥毒蛇。

自入山来不记时，棋边痴坐老年衣。劝君柯烂休归去，归到人间世事非。

自笑家鸡学未精，枕中书法岂能真。劝君珍重临池诀，莫遣儿童太逼人。

人言诸佛在真经，我向经中无处寻。说偈不曾留四句，教心那去觅三心。

赤松当日秘青囊，圯上谁知授子房。千古遗编无觅处，君家独得壁中藏。

金轮持世业风多，渺渺萧台正郁罗。昨夜宝珠平地现，浮黎碧落听空歌。

睦州山下几重山，片板千金一担担。好着蒲鞋牢系脚，上肩容易下肩难。

说法灵岩席未寒，重来拈出祖师禅。入门一喝真奇特，不似回头面壁看。

兰枻藤桡桂作舟，锦江江上泛春流。自怜野燕翅翎短，空望江头鹳雀楼。

谁驾沧浪万斛舟，风涛未济正中流。同舟不用妨吟笑，自有舟师把舵楼。

千古兴亡夜壑舟，悠悠世事水东流。闲花落尽无人管，飞过垂杨十二楼。

剩得闲身野渡舟，风霜两鬓岁华流。人间万事邯郸梦，休记行藏去倚楼。

吮墨含丹各衒奇，解衣盘礴有谁知。须臾信笔出天巧，自此人间无画师。

曾透西来最上机，尚余习气学诗痴。寻常好句从何得，翠竹黄花总是诗。

曾为将军试控弦，马陵坡下死庞涓。如今老大心犹壮，时射星标夺锦缠。

曾抉青囊指玉幖，嘱君一语记须牢。他年若卜嫖姚冢，筑取祁连一样高。

逆旅鸢肩终遇主，将军猿臂不封侯。相逢一笑休闲语，老去无心觅虎头。

谁试鸾刀作老龙，浑疑沟断出神工。明朝雷雨急飞去，莫遣天龙骇叶公。

满榻尘埃不下山，白云堆里老陈抟。山中若见种明逸，休说樵夫是达官。

采药山中不记秋，朅来卖药驾青牛。劝君莫入长安市，恐被旁人识伯休。

孱颜突出万峰间，禹穴龙门蚁垤环。夜半扪参穷绝处，半山风雨隔人寰。

妙画今无顾虎头，休论韩马戴嵩牛。玉峰住近山中寺，好画维摩施比丘。

开遍南枝雪未干，阿谁吹玉并栏干。相看不为和羹事，要把贞心伴岁寒。

孤撑突出万山高，几度曾经劫火烧。天遣五丁移不去，须知立处脚跟牢。

历尽冰霜几践更，皮毛剥落骨峥嵘。从前野烧闲花草，莫遣春风吹复生。

人于崖下送君还，回首人间梦觉关。谁识巅崖隔风雨，一重山外一重山。

闻说当年白玉楼，有人秉笔侍宸游。如今世上无长吉，谁敢乘云驾赤虬。

鼎中铅汞未成丹，血肉那能化羽翰。待得千年玄鹤去，上皇方御玉阑干。

试向山中觅许玄，朅来采药已千年。相逢不乞神楼散，问我丹台第几仙。

青嶂千重水一湾，白云半坞屋三间。王孙归去休招隠，免被移文笑北山。

江南何处美人家，认似梅花尚恐差。近向梅边得春信，始知人好似梅花。

招隠今无古小山，晨风倦翼暮飞还。青山白发人如昨，千古仙风愧莫攀。

几度桃源青草生，相逢犹自说秦嬴。山中不识兴亡事，千载咸阳未息兵。

潮去钱塘王气收，西风黄叶故山秋。杀身报国男儿志，皓首偷生妾妇羞。

形模丑陋发鬅鬙，留得生来面目真。拍手问谁能笑我，祇今笑杀世间人。

葫芦有药剑通灵，南北东西物外身。相对不知谈底事，到头半语不传人。

饭山吟得两肩癯，破帽东风白发微。好是春衣都典却，醉来骑得蹇馿归。

柳堤花港落红尘，独鹤归来日半曛。惟有五云山下路，至今人说岳王坟。

岣嵝神奇字已漫，昌黎去后孰跻攀。平生有道碑无愧，幸托先生翰墨间。

万木萧疏老翠高，此身惭愧独坚牢。编书未了留侯事，何处仙源可种桃。

一坞寒云暝不开，茅檐低压半苍苔。近来云出不成雨，莫遣无心出岫来。

君来种竹两楼前，风月平分入坐边。尽日千峰吹不尽，官清惟饮钓台泉。

半生白发老南州，一见屏星万户侯。归去山中诧猿鹤，浪歌白石饭黄牛。

梦觉邯郸事谬悠，祇今瘦绝饭山头。鸢肩莫问三公相，老去青门是故侯。

负郭穷居陈户牖，牧奴困死卫长平。公侯骨相皆如此，谁具神仙碧眼睛。

人心如面万参差，觌面相逢未易知。惟有天边一轮月，千江长与月相随。

赤水珠光犹在海，丰城剑气已冲天。世人畜眼那知宝，吏掾元来有隠仙。

坐挹岚光翠入帘，出门俯槛弄清泉。夜深滴露点周易，辽鹤归时骨已仙。

昔时曾共探玄玄，一落红尘十二年。君隠好听西涧雨，我归亦歃北山泉。

一迳羊肠蹑岭腰，鸟飞灭没叫猿猱。回头下界人如蚁，尚觉山随脚步高。

往事惊心白发翁，重来雪迹印飞鸿。勋名未了将军老，空负鞬囊二石弓。

武陵深处隔黄埃，怪杀渔郎误入来。早识落花流水去，当初好莫把桃栽。

芳草长亭春寂寂，白鸥沧海梦悠悠。百年空负乾坤责，应被青山笑白头。

五马将春出劝农，春风散入万山中。山人未识君侯面，每向村田问老翁。

公堂无事化羲农，闲揖青山入坐中。人羡君侯得诗好，元来杜陆是诗翁。

学剑无成去学农，学农更落惰农中。邦侯慈惠征徭简，喜课儿耕替阿翁。

凝香坐啸有弘农，更得冰壶照幕中。人道千峰多好事，好宾尤好主人翁。

山北山南听老农，袴襦歌已满城中。邦人愿得三年住，翻恐朝廷识弱翁。

杨子江涛百丈深，黄芦一叶是梁津。嵩山壁观浑闲事，恐有山前立雪人。

自出阿房鬌绿云，耻将歌舞乐他人。华阴梦断咸阳远，隔世逢人莫问秦。

柳老荷枯菊蕊干，写生红粉尚孤妍。马嵬坡下芙蓉面，犹觊君王轴上看。

休官归去问田园，华子冈前竹里村。麦饭葵羹春酿熟，辛夷亭下弄儿孙。

门外黄埃没马头，山中花木自春秋。尘忙恐被禽猿笑，尽日看图不下楼。

独自吟诗独倚楼，江山与我两悠悠。诗成更不知诗力，烟雨栏干看暮鸥。

铁鞋踏破问眠牛，茧足归来已倦游。四世五公身后事，前冈已分首狐丘。

一庵许大且休休，世界三千海一鸥。大地山河容不得，住持只在一毛头。

炉亭曾忆看梅花，摇落江湖两鬓华。梦断罗浮寒月堕，见梅不认是谁家。

几度思亲不见亲，连江万里见南云。归来云逐江潮去，却负江头土作坟。

浅涧沙平泉脉脉，芳林风软雨垂垂。无情落絮知谁管，得意鸣禽各自私。

曾拟幽寻采蕙蘅，开樽奈有主人争。明朝重约呼猿鹤，到处云山得散行。

招得秋风入杜蘅，阴阳金火尚相争。雪山冰井清凉界，应笑人间苦热行。

荪壁辛楣屋缭蘅，闲人一榻少人争。君来特地平分破，镇断山云不敢行。

甘石谈天学不传，谁从太史访星躔。阶符色正欃枪伏，试把璇玑测盖天。

一喝雷奔万镜空，河沙诸佛落机锋。顶门只眼人难觑，山色溪声处处逢。

一札当头奇复奇，箭锋不堕有无机。踢翻玉女头盆水，夜半泥牛跨海归。

霜风一掣下云霄，两翅雷奔眼电牢。狡兔当场难軃避，却教大地鬼神号。

当风札断二边机，背手乌号鬼莫窥。一箭双雕俱堕落，古梅枝上雪参差。

将军一剑倚天开，镇断三军不许回。转盼刹那都丧命，机锋直指万人摧。

一声钲响弭弓刀，万旅归营寂不嚣。霜月满城天正午，悠悠旌旆马萧萧。

陌上花飞春又归，春归人老发垂垂。离鸾一去无归路，岁岁花开上故枝。

春归陌上落花多，往事伤心可奈何。此意寻常禁不得，九仙山下那堪歌。

梨花院宇十分春，一片飞花减一分。不似山翁头上发，年年添雪上黟云。

夫君千里妾重闱，哭尽秋天无雁飞。夫不归来身化石，朝朝风雨望夫归。

夫不归来误妾身，望夫心未化为尘。归来不见生前面，空向山头哭石人。

山泉洗耳澈琼莹，解听行碑说政声。君到汲泉聊一歃，此泉的的似君清。

谁向清溪种柳林，年年送客短长亭。亭前系马人多少，独到君来眼倍青。

天籁刁刁万窍间，几回欲听隔千山。蓦然入耳知何处，撞破三生梦觉关。

安乐山前安乐窝，问君安乐意如何。黄粱饭饱葵根滑，山北山南听牧歌。

安乐山前安乐窝，一窝深处白云多。云来云去无人管，闲看虚檐燕葺窠。

百岁颓波去不还，谁人能铸铁门关。世间只有闲中福，不许忙人得自闲。

坐定炉烟歇麝煤，落花飞絮自徘徊。闭门尽扫无人迹，尚放营巢燕子来。

老尽头颅被墨磨，到头墨更被磨多。满堂玉玦今磨尽，尚有闲年买石螺。

老树孤根占一坡，雪霜奈此白头何。自怜南北枝先后，更看人间冷暖多。

满园桃李手亲栽，开遍东风藉绿苔。惟有木兰情意重，留花犹待主人来。

去年燕到主归迟，今日人来燕亦归。岁岁成家长孙子，更将短翅傍谁飞。

春色三分过二分，归来触目见山青。鸣鸠乳燕村村闹，不似山中好细听。

如此春光冉冉何，青山亦笑发皤皤。门前修竹独欢舞，今岁儿孙长最多。

世间万事不如山，老入山来得懒闲。岩日三竿才睡觉，不知山外有人寰。

世间万事不如山，趁得渔樵似我闲。山上拾薪山下钓，青蓑箬笠暮歌还。

世间万事不如山，输与山中事事闲。薇菜藤羹南烛饭，落花涧底弄潺湲。

世间万事不如山，分得心闲眼更闲。终日看云闲不去，暮云阅尽鸟飞还。

云水悠悠万里身，芦花明月落江城。从来不带苏郎信，莫与人间受浪名。

海边元不为鱼来，力怯江风薄岸回。白水苍烟随分足，连云鸷鸟不须猜。

羽翮冲天势转危，衔泥莫笑尔身卑。风雕要避云中箭，祇托梁间不用疑。

自分皋林饮啄宜，犹怜锦绶锦毛衣。文华恐被虞罗妒，莫向山前照水飞。

木兰元是女郎身，千载香魂落软尘。曾学男儿解征战，祇今相见似羞人。

自入重云深处深，山寒云出已无心。自怜鹤骨今憔悴，欲制颓龄少术参。

蛾眉霜雪隔重闱，采采云英望未归。青鸟不来春又去，门前数尽落花飞。

闻说平安倚竹听，裁书无雁寄云程。加餐愿得身强健，尚见藜烟照夜明。

花颜云鬓眼波秋，元是虚皮裹髑髅。黄壤纷纷青草窟，少年曾共醉红楼。

妄从缘起本非真，妄里求真妄转深。真妄等来无一物，如如自在是真心。

十年江浙说明公，节钺青冥山万重。春住钱塘还有脚，新年移得到千峰。

千古双台一钓竿，台前阅尽过关船。公来满载西湖水，清似山头十九泉。

十载风霜敝黑裘，悠悠身世逐浮鸥。东陵老去瓜田熟，敢向人间说故侯。

百不如人万事休，白头独欠识荆州。相逢不觅封侯印，但问君王乞一丘。

申国家庭作世程，教儿元不为肥轻。高堂鹤发需荣养，捧檄归来一笑生。

九霞斟玉醉淋漓，芝草琅玕青鹿肥。庭下阿儿寿慈母，簪花拜舞笑牵衣。

春风霞袂玉堂前，绿发童颜谢自然。令子重孙拜家庆，阿{弥/女}迎笑掷金钱。

千锺三釜异甘酸，此事难同肉眼看。多少有羹无母遗，只鸡羞馔亦檀栾。

一官羁缚阻称觞，千里归来足力强。潘令闲居元不恶，摘蔬沽酪钓池塘。

六诗称寿祝期颐，子和孙书更两宜。四世相看真乐事，他年补作白华诗。

南山住对北山阳，十亩皋田种稻粱。粗饭浊醪随分足，焚香读易日偏长。

闲倚阑干水竹间，浮云尽处见青山。山前万古行人老，日日林鸦入暮还。

一泓寒碧浸青天，夜静天虚月在泉。洗耳莫听人世事，自弹流水和潺湲。

清泉白石此丘隅，谁解尘缨漱玉壶。歌罢沧浪千古意，祇今曾见似人无。

一镜天公妒不容，妖蟆食堕此山中。琼楼玉宇知何在，空忆明皇到月宫。

宰松千尺四时青，松下丰碑马鬣平。满地松花人不扫，东风吹老杜鹃声。

白藕花飞上玉栏，菰漂黑黍浸云寒。鯈鱼自乐鸥忘我，背立西风尽日看。

住入山深涧水穷，白头梦不到侯封。巴邛橘老人应换，二老如今不再逢。

千丈苍龙雪峤孤，翠髯森戟紫鳞枯。有心不愿明堂柱，消得人间号大夫。

伐木诗亡冷友盟，交情是处薄秋云。寡谐自笑冰霜操，独向天寒见此君。

自是君家旧托根，君行谁与护重门。画图空记筼筜谷，不道如今长子孙。

平生壮志执金吾，俛首鸾栖岂丈夫。鞲上有鹰韬有犬，上林政要打於菟。

夜半舟移世事非，回头沧海劫尘微。千年辽鹤归来晚，畜眼何人识令威。

千里关山望白云，归来聊寄倚闾心。人生谁解空桑出，感此汍澜泪满襟。

一枕黄粱梦里身，东陵合是种瓜人。相逢不用歌招隠，恐被山林唤孔宾。

自笑衰鸿病起低，更怜落树夜乌啼。月明好认南飞去，剩有高枝可择栖。

