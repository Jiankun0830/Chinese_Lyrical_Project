玉壶清景面瑶池，便入丹青也自宜。挟册几回成独往，壶公应笑一书痴。

只对西湖也自凉，雨余天更辟商羊。水交秋色心田静，风入山花鼻观香。别驾殷勤能设醴，吾曹嬉戏且逢场。凤凰池上今文伯，犹忆春闱夜卷长。

嵯峨宫殿晓风清，月挂林梢夜欲更。户外朝绅千绮集，马头椽烛五枝明。诸天呗响超三界，众妙香然罄一诚。渭北衣冠应北顾，请扶大汉振天声。

南湖风月想经行，隠兴常多薄宦情。辇毂只今烦佐治，僮奴休复事欢迎。人如仲举舆增重，客为相如座尽倾。咫尺不妨时问道，病余已觉此身轻。

诗翁当日上凌风，面面看花得句工。我亦巡檐来索笑，古今人意略相同。

台因水部将花遶，隠为耶溪号小山。且在我家为故事，若言衣钵有惭颜。

庾岭香腮想未真，东明才见一枝新。阳和衣被凡花卉，繁杏夭桃次第春。

姑射仙肌不受尘，旧妆重傅恰如新。东君少试回天手，已占人间几许春。

冷淡梳妆不入时，故将粉面以朱施。风标可作孤山殿，枝叶能令北客疑。及与松筠论旧故，未容桃李强追随。芳名亦占群花上，所恨无功到鼎彝。

石渠南畔小阑干，一种孤芳万玉攒。应为癯儒嫌冷淡，故将素面污铅丹。花前酒盏浑如梦，池上诗盟幸不寒。美景要须公管领，转头还作隔年看。

庾岭天开一种芳，金枝先到殿中央。东皇为作阳春倡，压倒千花万卉香。

不容红白鬭芬芳，色染蔷薇照水央。冷艳可供清燕赏，日融风软暗传香。

翠屏一匝梵王城，白练两条功德水。百鸟争巢高树枝，似闻佛法心欢喜。

涧水琤琮鸣屋角，溪潭潋滟对山门。绿崖鸟道人行去，隔岸绿阴春正昏。

荣观新移阆苑栽，芳丛衒昼锦花开。谁知妙手参元化，顷刻青红照玉杯。

向阳花木易培栽，略借春风已自开。多谢青宫能长养，一枝先压紫霞杯。

茂洪囏险扶倾厦，安石从容抗怒蛙。习俗风流犹未改，短辕丝竹璧微瑕。

我本麋鹿姿，牵来入京阙。举动违真性，驱驰了岁月。自惭西湖水，照见种种发。乘兴陪诸公，放舟烟浪窟。小雨裛风埃，轻霾翳林樾。春深桃李竞，路滑车马歇。已办登山屐，不羡凌波袜。沿堤逐树阴，傍寺访禅衲。杯行知已深，欢意殊未竭。日暮碧云横，两山高突兀。

噫，山中之乐兮，与猿鹤兮同游。幸儋石之有储，奚斗升之复求。

柴门三月麦秋寒，日与渔樵自往还。千骑肯来延绿阁，一杯相属对青山。句工烟雨空蒙际，笔妙龙蛇夭矫间。从此小园增倍价，不妨长作老农闲。

萝衣晴带护烟蓑，楚国狂夫尚作歌。石影到溪千丈劲，藤痕入目八分多。泉分小白山中雨，衣取云门寺顶荷。洞口樵人谁语汝，茶过相遇更相过。

玉梅几岁隔樊墙，剖破籓篱两雁行。青眼相看到头白，洞中无客自吹香。

炎官驱我入山椒，日日松声似海潮。四月黄梅无不雨，却来三伏洗炎歊。

三神山上隔凡尘，箫鼓喧阗午夜声。十里绮罗开翠幕，一天星斗不层城。也知故国风光丽，尤喜新元谷价平。衰朽尚容陪二妙，不妨欹侧到天明。

神京浩不及，仙关次第开。名山逢好友，九日共登台。济胜聊为具，吟诗愧别才。何年清海甸，结屋此中来。

