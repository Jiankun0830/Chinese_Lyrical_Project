世路聱牙赤水过，故升天险问龙多。书中旧识唐公昉，图里又闻冯盖罗。绛阙岧岧双鹤下，青空杳杳八鸾歌。一篇跳出孙樵语，未应虚皇玉字科。

丁令梅仙梁市客，穿云随我上虚无。携持赖有竹都尉，偃蹇更逢松大夫。山积五仓窥石□，霞拖九芒觅丹炉。圣泉闻说经汤旱，中有龙蟠不用雩。

武昌形势凤凰边，万里长江落槛前。笑杀元规乱天下，南楼何借此人传。

传翁遗墨賸咨嗟，四海当年尚一家。大老不为今日用，小诗徒遣后人夸。兴来思跨巴滇马，归去方乘下泽车。燕麦兔葵僧舍里，何如梦得访桃花。

平地涌岩壑，棱层惊大雄。何曾远人世，真欲傍天宫。白虎威灵在，赤乌缘影空。生公能说法，音与塔铃同。

瀑色清明气犹雄，非烟非云非白虹。兜罗绵光秀罘罳，瑠璃□影摇帘栊。风吹银潢洒苍壁，日照玉柱擎青空。谁言物象要有尽，我觉端倪殊不穷。思涌回翔掀舞时，句在缥缈空蒙中。更将七字写亭午，倚天长剑拖芒锋。

名山固多岩，兹岩擅天下。屋大享千人，谷深量万马。谽谺通一水，旁午飞桥跨。石砾巧雕锼，松篁森绘画。古人栖遁处，文字犹凭借。语妙元次山，名高陶别驾。瞿君三体篆，殆可斯翁亚。却后累百年，吾人来叹咤。伊予邱壑姿，嗜好若天假。终焉卜真隠，学道冀陶冶。丹成生羽翼，召节青童把。挥手挹霞芒，竦身朝帝者。

旦为阳华游，轩豁谐素志。那知此嵌岩，近在回翔地。石如狻猊状，蹲伏呀可畏。虽无嚬呻威，尚使百兽避。漫郎嗜泉石，足迹靡不至。是岩端见遗，定自求其备。澹岩冠湘中，瓌玮传万耳。此郎靳一言，亦以山无水。骨多欠膋血，草木咸枯悴。其谁喜冥搜，韵语发天秘。石门何晃荡，坐久三叹喟。径欲挽银潢，淙淙满人意。

一楠枯再生，两石合无罅。

梁山韭黄妙天下，玉箸金钗盈大把。

