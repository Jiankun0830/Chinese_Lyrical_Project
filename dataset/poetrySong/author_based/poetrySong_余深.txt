结实宁辞火后山，移根今照日华丹。来从南海航千里，赐比西山药一丸。封植自怜依禁籞，芬芳无复耀幽兰。万年枝上风光别，尝奉宣和燕暇看。

春深琼苑百花明，拂晓銮舆下太清。彩仗六军严禁卫，虹桥千步跨仙瀛。讲修禊事垂游豫，欲与民心乐治平。扈跸两经来此地，独惭衰飒玷恩荣。

晴日氛暄埽，都人祓禊初。湛恩施雨露，清宴集冠裾。风织波纹细，晴牵柳线舒。太平多盛事，恩许乐于胥。

纪元新历布，修禊暮春初。恺乐传恩斝，荣光动拜裾。宸章争日丽，圣泽与阳舒。欲识天临远，殊方属象胥。

节逢中伏许休闲，锡宴清都绛阙间。俯仰自惊希世遇，低徊终愧异恩颁。连云竹影含风远，扑面荷香拥棹还。施厚眷深知未报，独怜疲瘁已衰颜。

睿谟赐宴预英良，翠辇鸣鞘出紫房。阆苑群仙环帝所，洞庭万橘荐秋香。芬芳殽实容饕腹，咫尺天威许捧觞。日暮归来自天上，恍然尘虑顿消忘。

觚棱金碧雪消残，灯火东风破暮寒。扇影开云瞻日表，月华如露泛仙盘。天颜有喜同游豫，雅俗多欢乐治安。航海陪臣惊远目，蓬瀛今向帝城看。

元宵欲近腊光残，宫殿森严夜气寒。金碧相辉花影动，云烟低覆瑞光盘。臣心共庆千龄会，国势方隆九鼎安。宝祚化成天上事，恍疑身在梦中看。

东楼预宴对天颜，身世浑疑在广寒。妙舞清歌来禁殿，江苞海错入珍盘。民心康乐时光好，乐奏和平化国安。诏许景龙归缓辔，都民竟作异恩看。

月华迎仗翠舆还，冉冉春光暖破寒。莲炬浮云星汉远，鳌峰彻夜烛龙盘。况逢节好民风乐，自是祥多国祚安。万井讴歌归圣德，年年长拥路旁看。

蓬壶何幸又重来，湛露浓恩宴喜开。延福宫中听度曲，仙桃花下许传杯。

文杏夭桃次第开，宣游叨豫赏花来。饮归帝所层城暮，恍若钧天一梦回。

阆山萦绕锁春风，竹密花深隠映中。行到夹城催锡宴，秾华西畔看繁红。

禁籞秋光睹物华，飘然清思浩无涯。沙边桥下浅深水，岸侧竹间红白花。

万国恩波浸太平，清风和气入欢声。一诗荣遇真千载，共庆壬辰值此生。

黄英紫蕊映雕觞，拂拂风生酒面光。佳节难逢恩更厚，坐令秋律变春阳。

