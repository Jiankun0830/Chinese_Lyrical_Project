雪檐晴作雨，道空日如年。燕坐无余事，床头易一编。

往来都是由天造，妙处何须更我为。但向物初看老子，恍然身外有婴儿。

蝶翅平沉疑坠叶，蝉声孤起在高枝。空庭秋意无人会，月转西楼淡淡时。

谁将嘉号标奇观，山鸟山花第一重。天阙常时瞻北极，县图此处数西峰。景云百战犹遗址，当日诸公几瘦筇。定有英灵来访旧，夜闻嘶马晓无踪。

岁寒老石尚干霄，松柏摧残只艾萧。岣嵝字昏烟漠漠，空同人去夜寥寥。凉蝉高挂千寻壁，断涧闲浮五石瓢。不信渠侬呼不醒，倘逢归鹤试招邀。

何人解管身中事，今我才知学有源。养得心源身事毕，春花秋月共忘言。

