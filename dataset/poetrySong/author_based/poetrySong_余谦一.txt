试问高斋底许，瓠瓜星舍明边。椰大能容千古，壶中别有洞天。

大樗大椿等类，率是内篇寓言。我谓惠王瓠种，合种庄家漆园。

诗记断壶秋半，易占硕果春先。粒许中间种子，乾坤生意无边。

提壶足供杯勺，吹匏可入弦歌。一瓢濩落无用，无奈夫君拙何。

岁晚惟松竹，于梅伯仲间。藉溪幷白水，着个老屏山。

留侯羽翼计危成，谁遣鸿飞避杳冥。一女倚楹犹识，不知柱后立何人。

供帐荣归一日同，故乡增重汉朝空。二疏事莫征图画，西陌东阡看两翁。

便使丝絇离禁闼，还教牙{毒/县}傍天京。邺侯浪说君王宠，避谤江西几许程。

佳人月下翠成行，团铺高张椀舞忙。想见风情杜书记，暗中挥泪忆钱塘。一老东家唤不譍，当年膴仕正承平。何人诵得科灯判，莫向膏脂上取明。

阖郡无男子，夫人可奈何。平生羞蔡琰，一死伴湘娥。门盍来旌表，邻应辍杵歌。潘郎家国恨，怪得鬓丝多。

太息睢阳事，重围保障孤。兄公能死节，女子亦捐躯。半被金闺婿，孤灯自发姑。百年遗恨处，风雨暗环湖。

湖光山色酒杯中，此会那知一笑同。风暖空岩落松子，雨晴新涨没凫翁。隔林村落微茫见，一径禅房曲折通。老艾当年题品处，斜阳无语想高风。

