姓名已冠凌烟阁，杖屦初临退老堂。任重晋公游绿野，放怀忠献醉安阳。园林选胜规模远，丘壑偷闲气味长。借箸更资恢复策，始应归此乐时康。

扶出离明一洗光，懔然忠义合穹苍。天教世祖中兴汉，人服汾阳再造唐。道大耕莘同至乐，功成钓渭踵遗芳。身为天下安危寄，未许清闲事退藏。

朝来煮菜往鞭牛，已觉江边雪意休。习习东风收雨脚，暄暄晓日绽云头。尊前未放梅花老，鬓上先看柳带柔。及取春花时一醉，莫教沈瘦更清秋。

清绝洗妖氛。

