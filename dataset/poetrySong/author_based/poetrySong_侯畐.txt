一自城南别，无书直到今。凄凉春夜雨，点滴故人心。笋长林添竹，蚕成柘减阴。清溪吟历处，曾有梦相寻。

行吟溪上园，幽思与诗便。藤附多年树，苔生废井泉。瘦梅锄月种，蔓菊就篱编。更有三间屋，重茅盖竹椽。

又是故山好，谁教轻别家。带来衣典尽，所拟事全差。诗债随时解，房金累月赊。客怀元自苦，不涉听吹笳。

水边曾看题碑石，知是诗人扁寺名。僧趁钓舟来赴供，鱼听堂鼓候抛生。无多空地锄松影，尽有寒湖载月明。只合闲身吟向此，细将心事共鸥评。

暮雨生寒衣袂薄，楚乡客子正伤情。扁舟莫向芦边宿，夜半西风有雁声。

嫩水浴凫芳草短，淡烟飞燕落花天。绿杨也识春来暖，一夜东风脱却绵。

满地落花收不得，子规声里抱愁眠。贫家无日非寒食，未必今朝始禁烟。

