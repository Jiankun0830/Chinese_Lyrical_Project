风剪飞丝雨脚残，半山虚旷九秋寒。洗开万里乾坤眼，更上苍岩顶上看。

三岩之下有贤良，暮史朝经万卷长。树老山空人已尽，烱然千古姓名香。

㔉石云边着着高，几经吟笔写风骚。山翁莫袖经纶手，好趁春风钓六鳌。

大唐有颂到浯溪，翠藓苍崖古画垂。西望函关今万里，淡烟斜日几荒碑。

宋朝一统旧江山，南北中分已百年。壮士不须夸此颂，健提椽笔上燕然。

