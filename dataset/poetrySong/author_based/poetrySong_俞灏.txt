暝色才从草色生，管弦罗绮尽归城。不应闲却孤山路，我自扶藜月下行。

竹窗听雨自安眠，不道惊湍近屋前。省得去年桃叶渡，水痕只到树傍边。

三分春色二分过，检校花程已下坡。近日顿然行乐少，今年分外负春多。闲身自在宁须禄，俗客相看只是魔。四百病中偏病眼，禁烟禁酒却如何。

守黑元知分，能言亦任真。人知不可食，我得自全身。牛背烟村画，乌群野水春。从教鹦鹉贵，笼络媚宫嫔。

恋恋栏干去复留，恍然天地与身浮。水涵空界光无际，山在地州翠欲流。点破琉璃云表雁，足成图画柳边舟。岁阑却自忘归兴，更欲同为雪后游。

东华车马日滔滔，始觉三高分外高。吴越衣冠几春梦，古今身世一秋毫。临流久立迷烟艇，驾月归来认雪涛。琢句不成风又起，寒蒲霜鬓两萧骚。

白发黄尘一梦中，又将愁眼对春风。不知夜雨能多少，染得桃花到处红。

不知雨后更精神。

