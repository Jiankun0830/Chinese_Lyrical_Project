华发念秋晚，青灯怜夜长。香团菊花露，寒著橘林霜。月在北窗底，人行南涧傍。婆娑不知去，身世两相忘。

白浪红尘二十春，就中奔走费光阴。有时俗事不称意，无限好山都上心。一面琴为方外友，数篇诗当橐中金。会须将尔同归去，家在碧溪烟树深。

石乱云深客到稀，鹤和残雪在高枝。小轩日午贪浓睡，门外春风过不知。

满目芊芊野渡头，不知若个解忘忧。细随绿水侵离馆，远带斜阳过别洲。金谷园中荒映月，石头城下碧连秋。行人怅望王孙去，买断金钗十二愁。

独坐清谈久亦劳，碧松燃火暖衾袍。夜深童子唤不起，猛虎一声山月高。

野客调琴玉一枝，薰风滋味自家知。夜深断送鹤先睡，弹到山空月落时。

深深尽陌倚朱门，腮粉轻红湿泪痕。寂寞绣屏人未见，杏花疏雨立黄昏。

相君高卧朝天阙，立损阶前白玉麟。此去定生狮子国，却来重载法王身。

万壑摇苍烟，百滩度流水。下有骑馿人，萧萧吹冻耳。

郁郁襟怀怨别离，凤楼西角正斜晖。洞房风细春华暖，落尽碧桃人未归。

长忆逢君历水隅，坐中谈笑见醇儒。当年许我入诗社，别后有谁为酒徒。头想白如潘骑省，家应贫似范莱芜。相思不可能相得，蝉老西风海树枯。

画桡两两枕汀沙，隔岸烟芜一望赊。悲翠闲居眠藕叶，鹭鸶别业在芦花。溪云漠漠迷渔屋，野旆翻翻露酒家。一幅江南真水墨，无人写得寄京华。

远寺一声钟，檐楹惊宿鸟。拂衣风露清，月落千山晓。

茆舍竹篱短，梅花吐未齐。晚来溪径侧，雪压小桥低。

沽酒店穿斜巷出，采莲船傍后门归。翠霑城郭山千点，清蘸楼台水一围。

同谒临川丞相时，不期颜色偶然披。绿葵自得山人味，绛帐难求俗士知。午磬唤回幽枕梦，夕阳催就小窗诗。松毛桂叶山中路，肯顾非公复是谁。

莫怪野人经宿住，白蘋露落蟹螯肥。

满地榆钱逐晓风。

月中疏影暗中香。

