门外红尘走利名，庵中白发任浮生。羡师法窟能深入，厌我诗坛已屡盟。渺渺水光帘万叠，离离梅影雪三更。何人荐取真消息，试鼓瑶琴一再行。

草间荒冢没麒麟，古寺何人为写真。华表不归空怨鹤，长松半落欲生鳞。艰难曾藉扶危力，鲠介原非卖直人。安得贞元同贞观，怀思忠愤一霑巾。

早岁声名起日南，暮年病骨卧烟岚。死生有地皆天命，不用人间更疾谗。

一眺人间万事非，海鸥山鸟便忘机。林端髣髴见帆影，知有扁舟天际归。

野迥方知天广大，身高更觉石岧峣。泉人试为平章看，胜绝何如透碧霄。

倚空绝壁势雄豪，招引山风接海涛。不假他人立名字，严台何似此台高。

名节士所重，当如护睛脑。立朝与行己，本末要可考。

