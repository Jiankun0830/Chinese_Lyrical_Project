束带缚吏事，发狂中愤兴。世情多面朋，噂沓恶背憎。缅怀数君子，皎皎莹壶冰。披云见颜色，洗翠露锋棱。忘形到坦率，髙论破炎蒸。蔼然嘉誉在，顾我独无称。文场屡交镝，师老畏侵凌。况复时雨过，绿苗覆千塍。便当共临眺，此兴那可胜。孤亭枕席佳，下有寒潭澄。仰看霞绮散，坐待月华升。嘲咏纵欢谑，明朝期再登。

少小尚奇伟，长年病莫兴。折腰仕五斗，讵敢论好憎。居然畏罪罟，局如履春冰。每怀鹰隼翮，韝上看锋棱。追随缙绅后，糠籺杂肴烝。泮宫天下士，藉甚得儒称。巍巍众峰上，跛足岂易凌。朝廷重荐延，拔茅余空塍。公孙富经术，非子谁能胜。坐见万顷波，罂缶汲逾澄。沛然下膏泽，蓊若朝云升。勿云叹留滞，青史他年登。

蜗舍不容膝，烦歊局寝兴。岂惟倦束带，𫄨绤犹云憎。清微跨城角，窣兀疑凝冰。深池暮黯黯，远岫朝棱棱。往岁与申子，宾朋日云蒸。遂令栋宇陋，顾盻流名称。先生今诗伯，气欲青云凌。锵然出佳句，椒兰布畦塍。邀我避暑游，意重愧难胜。何当酌沆瀣，神明自清澄。嗟彼浮名者，此亭岂易升。踟蹰恐后时，摄衣请先登。

大火气方炽，新金伏未兴。茅屋苦卑陋，蕴毒空自憎。流汗常被体，涤烦屡饮冰。那堪青蝇辈，鼓趐作威棱。薰风烁炎日，沸鼎助薪蒸。每思谋爽垲，地隘旧无称。高亭枕城隈，粉堞势腾凌。清水绕其足，茂林瞰田塍。此间有异趣，跻攀弗能胜。佳招适我愿，坐觉神魂澄。何当卜邻舍，与子朝夕升。飘然忘世累，长啸效孙登。

膏雨润四野，草木苏中干。驾言共临眺，凌云陟层盘。华宇荫曦日，溽暑随风阑。清谈无俗好，茶果有余欢。拨置簿领烦，憩此簟席安。悠然得佳趣，可以寄簪冠。耳目去局促，心体自广胖。何如敛手版，触热事上官。晚来纤霭霁，矫首欣遐观。一鸟没天外，千林杳云端。西山有爽气，浅绿浮巑岏。翻疑图画里，未觉云梦宽。萧萧林间蝉，已如咽暮寒。直恐霜露至，归欤可忘餐。

昔我在淇水，二陆皆少年。伯也气轩昻，丹鹤唳青田。季方文章士，摛华桃李妍。力学乃未已，有如火始然。相见一倾盖，便诵胶漆坚。笑语玉麈折，登临蜡屐穿。时时出秀句，洒若沈疴痊。尔来逾十岁，自当冠貂蝉。胡为茅屋下，寂寞尚草玄。方今明堂构，收拾栋与椽。安得刷羽翮，吹嘘送上天。此志傥不遂，何用空言传。不如李翰林，沉醉自称仙。不如陶彭泽，归来谢尘缘。但解琴中趣，何妨瓮傍眠。富贵草头露，名誉空中烟。子意竟何如，余心方寂然。愿求真实语，莫作猾头禅。

永日留烦暑，斯楼得屡登。向来知异境，高处若无凭。远岫生云直，轻风蹙浪层。试承金掌露，更接玉壶冰。抵掌宾朋盛，题诗气象增。望穷遗憾在，我欲醉时升。

缥缈千层外，萦纡一径通。飞甍明落日，巨栋挂斜虹。赏眺资公退，招邀得调同。九天开浩荡，万象入牢笼。水色连晴碧，云容借晚空。清乘庾公兴，快挹楚王风。弁侧金罍倒，楼昏画角终。明朝车马客，陡觉厌尘红。

土润伏新金，阳歊困亭午。曦御驻征骖，朱光彻厚土。鸟雀噪阶除，蛙蚓鸣草莽。簿领抗尘容，茅檐庇环堵。蜂虿乱绳床，蚊蚊隐雷鼓。棕拂徒尔为，青蝇敢予侮。避喧空百虑，对食但三吐。举箑未摇风，挥汗已成雨。那能整冠巾，谁复对宾主。岂惟眩生花，坐觉气如缕。南方有高楼，兀然蔽华宇。抠衣倦跻攀，策杖愁伛偻。俄顷叩云端，飘萧开洞府。新凉飒尔来，旧暑脱然愈。清池涌波澜，疏星穿牖户。夜气袭冰霜，月明粲珪组。乌鹊倦还飞，游鱼清可数。珍菓走金盘，清谈挥玉麈。群籁正嚣嚣，幽梦方栩栩。何当食琼浆，一夕生毛羽。

融融暑未阑，悄悄夜方午。命驾聊叩门，寻幽得兹土。俯瞩但苍茫，前瞻何卤莽。万籁正虚无，群生各安堵。蝉啸作笙箫，蛙鸣当锺鼓。凫舄正参差，诙谐惧狎侮。岂惟冠盖倾，已觉肝胆吐。坐久隐奔雷，天邉垂密雨。疏木列宾朋，众峰自臣主。萤火落明星，炉烟袅青缕。那能胜酒杯，所欣瞻德宇。高歌屡激昻，失喜或俛偻。萧飒濯尘襟，清虚湛灵府。快如仙爪爬，洒若头风愈。须臾出金盘，照曜开玉户。映浪杂琼瑰，穿帘间璧组。斯游岂前谋，后会难逆数。欢余岸纶巾，语约挥松麈。可能伴鸡栖，亦复随蝶栩。广寒会可升，试为刷翎羽。

翰林诗百篇，发兴自斗酒。同游八仙中，七者颜已厚。迩来数百年，斯人那复有。风流城东晁，四海蔚称首。之子乃其豪，异代得密友。满腹贮诗书，妙意寓醪酎。政使誉日新，位卑未为丑。亭亭涧底松，不如园中柳。芝菌冠众芳，其出木枯朽。叫阍问大钧，得致君侧否。

中山控北陲，强弩号百万。单于衔国恩，方且事逃遁。谋帅得真儒，不烦一戟顿。风流本江左，亹亹有余论。幕府极妙选，参谋不容逊。藉甚丞相孙，凌云气豪健。所怀社稷计，尝愿窃有献。蹭蹬三十年，羁旅颇自困。因人作远游，实亦乖素愿。谈笑青油幕，聊复可排闷。嗟余谬从学，尘根苦迟钝。一官联事久，矜式每自劝。但觉有不如，未见有进寸。公亦不吾厌，叩撃愧烦溷。念当为远别，怅然亦多恨。时方苦炎蒸，行矣期强饭。

日月剧跳丸，暂别亦已久。青山缭层巅，道里阻且右。今晨登南楼，会此同志友。思公聊北望，𥩟立但搔首。秋风八月天，霁色明朝牖。轩车何时来，迟尔一杯酒。

朝氛霁西山，晚日明髣髴。摇怜太行上，陟𪩘眩可畏。王侯眇小夫，中盘凌云气。端如车公贤，谈笑出真味。胡为久崎岖，使我重歔欷。王事有程期，来归惧其未。

之子何磊落，本是青云才。委翅蓬蒿下，黧面垂{髟/不}{髟/思}。卜邻与我游，肝胆向人开。酒酣遗世累，谑浪绝嫌猜。西风换烦燠，四野无纤埃。方当共临眺，公兮胡不来。

夫子负异才，端若会稽笴。平生怀刚肠，于世少许可。文词类激昻，议论耻媕婀。高名三十年，坐此常坎坷。同时英俊流，往往步青琐。归来乐箪瓢，琳宫得安坐。小轩仅容膝，陋巷生堀堁。唯余豪侠气，屡折每不挫。却视利名场，终身系缰锁。生虽华屋居，死或翳蓬颗。固知宇宙间，所有终非我。但当清吾心，余事等么么。

蜗舍席为门，清风无所扇。闲视才半寻，起行空百转。对食不下喉，流汗常被面。矧复凫鹜行，摘尾抱大卷。余方有公事，汝辈宜罢遣。赖此伯仲贤，纵谈逞雄辨。时时杂博奕，岂不贤游燕。呼奴取其来，据榻聊一战。初如两军交，整阵咸伺便。俄顷锋刃集，解纷在一箭。或喜而抚掌，或骇而色变。或傍睨而审，或当局而眩。剥剥伐木声，离离众星现。胜负既已分，反奁若收电。却寻文字观，触物本无恋。觅句屡吟哦，诵诗乍游衍。百谪勿相闻，从渠书我殿。

雉堞亭亭倚翠微，髙楼袅袅弄清晖。共邀嘉客扶笻杖，骤喜凉风振羽衣。过雨山川颜色好，投林鸟雀噪声稀。月摇翠浪明珠碎，云满金波破镜飞。雄辨琅琅如落屑，新诗句句似连玑。自怜性僻耽幽寂，却恨匆匆便赋归。

陶唐名臣有朱虎，揖逊夔夷尊文祖。后来杰出汉云孙，折槛当时谁敢侮。煌煌圣代见斯人，凛凛遗风振千古。乘牛不数鲁家侠，衣锦何妨买臣窭。十年牢落困胶庠，五斗栖迟尚环堵。唯余豪气自不除，倾盖向人肝胆吐。忽然结束事征鞍，轩轩气色浮眉宇。谓余倚门亲久待，况复枫宸拜明主。朝廷公卿重荐延，骞腾一鹗生毛羽。高义如君世所稀，早据要路思禆补。

弘度负土忘晨夕，空肠未忍进一溢。伯会隆冬不衣帛，野火燎原天雨泽。当时庐侧产灵芝，盛事至今光史册。王家兄弟皆英豪，藉藉声华若连璧。高文奥学乃余事，一门躬行如万石。孝思他日彻苍旻，血泪垂頥洒枯柏。谁云草木但有生，始信幽明本无隔。煌煌三秀发坤祥，小大高低紫与白。搢绅骇叹绝前闻，老稚提携溢阡陌。争言图写献修门，坐见恩荣来络绎。公独掩耳更悲啼，吾忍货名于窀穸。岂如采摘付儿童，大胜籯金满千镒。方今孝治轶唐虞，八行求贤常侧席。公虽韫匵畏人知，定有新诗振奇迹。

都城一日雪，庭户浩已盈。呼儿试轻扫，留伴小窗明。

天公亦戏人，奇幻惊倏忽。朝来檐霤间，一一缀明月。

晚风扫连氛，客被憎夜峭。明朝赴看烛，更把昆山照。

高堂连夜赏，蛾眉映珠栊。谁怜闭门客，衣穿履亦空。

黑云埋日车，厚雪镇坤轴。行路勿匆匆，包藏恐深谷。

忽惊陋巷间，踏作琼瑶迹。坐闻郢中歌，妙句压元白。

春雷忽隐隐，春雪复纷纷。农夫戒及泽，荷锸已成云。

撒盐乍可拟，刻楮竟难成。妍词覻天巧，应复召邹生。

盈尺兆嘉祥，三登贺时泰。我虽无寸田，一饭犹足赖。

南浦送微波，西山来远绿。日暮独盘旋，慨然抚孤竹。

前辈不可见，古道邈难寻。何时赤松子，相与归山阴。

折腰为五斗，我已愧渊明。共赴东林约，怅然怀友生。

虚斋篆炉烟，兀然得禅寂。虽有锦绣肠，画饼安可食。

亭亭涧底松，干凌雪霜孤。既无鸾凤翔，鸟雀来喧呼。

一世竞荣利，纷若空中花。蚤作田园计，人生会有涯。

身游阛阓间，心在孤云杪。譬如登太山，颇觉天下小。

外慕亦无已，反身良有余。乘流如可游，韫匵岂藏诸。

圣德覆天下，欢然万物春。北窗微笑傲，似是羲皇人。

扬雄家无甔石储，闭门作赋拟相如。邺侯插架多异书，牙籖万卷呑石渠。吾友张子斯人徒，嗜好酸咸与众殊。被褐怀宝老不癯，收拾万卷以自娱。但愿生为蠧书鱼，咀嚼英华味道腴。挥毫落纸惊群儒，佳处往往凌子。网罗秦汉包唐虞，上下千载归指呼。自言此乐世所无，不羡潭潭卿相居。方今清庙收璠玙，肯使沧海遗明珠。髙名他日播天衢，行看旌帛来庭除。

妙龄擢秀如黄童，藉甚词林振古风。澜翻千载常在口，磊落万卷独蟠胸。不将龟筮论从逆，独向诗书有高识。琳宫乞得十年闲，可但新诗胜畴昔。一麾自诡治东莱，洗眼看公手重拭。疲氓按堵身暂休，黠吏垂头声不出。人言功效真卓尔，归近高堂浑含喜。喜公才气更难量，致君要著岩廊里。秋云漠漠向空飞，飒飒凉风生桂枝。马蹄又踏东川去，盘水洋洋可乐饥。我今作吏愧无补，梦寐林泉那得归。会袖手版付丞相，却扫庭闱戏彩衣。卜邻仅许依仁里，与子艰难共生死。钓竿伴我访沧溟，沮洳定无三尺鲤。

洺之水兮，其流舒舒。公之来兮，朱服熊车。士元展骥，仲举题舆。公之来兮，民斯乐胥。洺之水兮，其流洋洋。公之化兮，春雨秋阳。袴襦颂洽，禾黍岁穣。公之化兮，民斯悦康。洺之水兮，其流弥弥。公之去兮，旌旗旖旎。父老攀辕，缙绅方轨。公之去兮，瞻望徙倚。洺之水兮，其流泄泄。公之德兮，此邦所愒。吏遵其画，人怀其惠。公之德兮，久而勿替。洺之水兮，其流活活。公之名兮，兹其弥达。翔于朝宁，骞于省闼。公之名兮，莫我敢遏。

折桂陪英彦，弹冠接宷僚。志连秦璧固，论鄙楚师恌。逸骥终难絷，翔鸾讵可邀。缅怀岩下士，犹得梦中宵。

异时师盛德，此地喜同僚。大璧完无玷，和钟小不恌。尊罍倾笑语，车马费招邀。莫使光阴度，从今便卜宵。

皎皎明河汉，悠悠度女牛。奔驰空岁月，南北尚淹留。所愿各千里，此身兼百忧。如何有羽翼，来往亦遨游。

旧国日已远，东秦安在哉。水云波浩荡，林日影摧颓。野色撩诗兴，秋风动旅怀。繋舟还信步，不觉咏归来。

水柳缆孤舟，飘飘万里秋。远风来不断，髙浪去还收。菰苇萧疏折，烟云惨淡浮。赖知师德在，舟子亦多愁。

欲识逍摇乐，都忘利与名。讨论唯百氏，来往有诸卿。静觉羊肠险，闲看蜗角争。超然穷妙理，知不愧荘生。

堂上春风至，欣欣草木情。鸦鸣藏柳暗，蝶舞映花明。暖日迟迟景，轻雷隐隐声。客来何所有，采蕨试新烹。

堂上薰风至，阳曦午更骄。玩阴欣叶密，引饮快冰消。乳燕飞还堕，鸣蝉咽复调。清谈能却暑，应不费招邀。

堂上西风至，郊原岁事成。雨余虹影落，云霁露华清。唧唧蛩鸣夜，飘飘雁度晴。登临多物色，笔落竞纵横。

堂上寒风至，萧条静物华。映窗唯有竹，倚槛更无花。碧瓦霜初重，铜壶日易斜。樽罍延夜永，不觉已朝霞。

招携共到习家池，云水为裳芰制衣。鱼戏轻舡浮枕簟，鸥随落日下汀矶。岸巾已得杯中趣，横吹如从天外飞。野性每来应未厌，骊驹宁复赋言归。

公余吏隐创新亭，野阔云低叠素屏。风动荷香翻偃盖，日摇波影散疏星。望穷南亩千重绿，坐久西山数点青。更待晚凉蝉乱噪，与君散策试同听。

一番新雨洗华亭，四面晴天倚翠屏。并秀采莲舒嫩脸，孤飞白鹭带残星。披襟骤觉登仙乐，倚槛犹疑倒影青。横笛晚来声更好，龙吟泓下亦时听。

萧然颜巷复谁堪，竟日潜心到五三。载酒未妨从靖节，围棋端不羡羊昙。逢人倾倒群儿笑，落笔纵横四座惭。旧学青箱知未替，更将新律付诸男。

新秋爽气溢长空，弦诵低昻月映栊。济济青衿成鲁变，洋洋泮水咏洙风。群儒篆刻空章句，百氏纷纭赖折中。何日拔才空冀北，如今高誉满山东。

皎皎清波满四空，疏林散影弄朦胧。援毫欲赋阳台梦，振袂欣乘玉宇风。已觉素秋来席上，却疑仙景落壶中。凌云未许攀仙桂，卧看冰轮没汉东。

一方明月落长空，万里余辉鏁玉栊。蝉韵啾啾来远木，槐云袅袅弄清风。共邀载酒陶彭泽，走访谈经戴侍中。景物萧然无限思，靓妆应许过墙东。

泮宫深闭绛帷空，摇想佳人照绮栊。闲倚画屏怜永夜，懒摇纨扇引凉风。直疑令史归天上，犹想阳台入梦中。展转觉来无一事，日摇槐影桂窗东。

皎皎虚堂带月清，金风入律露华明。潘郎寓直生秋兴，韩子长歌忆短檠。惊鹊遶枝巢未稳，幽虫寻砌隐余声。却嫌诗思撩归梦，数尽髙城长短更。

扰扰浮名绊此身，相逢樽酒眼还明。君如俊鹘方抟翮，我似弯弓不受檠。弱植幸容依玉树，新诗尝喜掷金声。他时会致青云上，莫厌卑栖岁屡更。

秋堂幞被有余清，骤喜秋光泼眼明。帘外月华筛碎玉，床头萤火当长檠。直嫌唧唧秋虫响，且听琅琅弦诵声。善教尚烦留滞席，朝恩未许便归更。

甘雨初匀岁事时，冥冥造物本无私。绿云卷地薰风细，翠浪翻天晓露滋。已见郊原深没马，预欣场圃积如坻。从来令尹忧民切，短句聊凭一解頥。

朝廷庶事备成康，郡邑承风底事忙。要使幅员无旷土，始知冀北有留良。疏狂似我徒劳耳，术业如君讵易量。奔走幸容陪笑语，每观醉墨屡琳琅。

薰蒸和气浃丰年，羸老欣闻诏令宣。疾恶如雠知劲节，清言有味乐推贤。却嫌松菊荒三径，故乞丝纶下九天。欲识邦人思厚德，四郊草木亦依然。

汪汪万顷浸清波，千里旁渐惠泽多。化比宋均方渡虎，瑞同黄霸自生禾。盘根治剧观游刃，破胆投奸去宿疴。已有讴吟喧井邑，更传佳句似阴何。

一官塞北似飘蓬，邂逅威严霁弱翁。它日若陪林下客，亦能把钓待秋风。

藉藉声名自妙年，优优惠化咏来宣。宁夸衣锦光前牒，便拟挥金继昔贤。秀句屡同歌白雪，髙标犹幸视青天。自惭不得陪驺御，空想余风尚凛然。

一麾聊复散余波，才比淮阴益办多。千里宣威憺夏日，三年种德敛秋禾。如纶忽听颁新渥，勿药还欣已旧疴。却恐九重思治行，蒲轮它日竟如何。

鹏飞初不碍蒿蓬，自拟归休慕仲翁。况有仙姿标洞府，泠然御寇已乘风。

南宫三日仕非轻，湖海归来一草亭。誉袭芝兰方冉冉，节髙松柏独青青。仁风已播袁宏扇，素尚行须毛玠屏。岂待期年归报政，人占此地有台星。

荘周蝴蝶梦魂轻，盘谷家山有旧亭。下笔未能工嫓白，折腰何敢望纡青。思鱼此日空弹铗，误墨他年点画屏。寂寞草玄绳户闭，犹堪归伴少微星。

五月黄尘去传轻，褰裳几处宿邮亭。共知向日输心赤，莫叹微霜点鬓青。每傍重霄求宝剑，欲令新木作枯屏。流传賸有风骚句，摇想群公若会星。

恩分千里赏犹轻，好建精思李柏亭。日映冰壶融皎洁，风临玉树发葱青。高名竞慕蒲葵扇，雅操宁施刻镂屏。梦得惠连春草句，虚传李白是金星。

气盖千人一羽轻，九霄丹鹤唳华亭。姓名已入金瓯覆，留滞休嗟银印青。彩笔掞天摛丽藻，高标插地见长屏。盐梅他日从人望，商说何功比列星。

圣代勤民岂外轻，声名今已播边亭。风摇铃阁终晨静，雨鏁棠阴满地青。赐表殊功宜冕服，荣分从吏亦缇屏。如公学问留闲郡，东壁何人应二星。

十年尘土坐才轻，五斗犹堪佐县亭。鼎贵敢歆新绶紫，固穷唯有旧毡青。已甘终作轮囷木，未忍翻同屈曲屏。犹喜膺门被容接，常瞻郎位蔚然星。

银钩落纸彩毫轻，醉写新诗入禁亭。学擅儒宗穷壸奥，文摛墨妙炳丹青。亲承零露如金掌，密蔽冲风似宝屏。雅意未须嗟出守，宵衣方念庶民星。

九万鹏程举翮轻，蚤年高誉满江亭。曾分兰省趋墀赤，行从荷囊拜琐青。雅度最宜锵玉佩，精忠不用绿沉屏。欲令行部襜帷去，要使人争识景星。

久嗟留滞压丛轻，桃李无言向野亭。展骥始应流汗赤，登龙早见出蓝青。三余共对贤人酒，四野欣瞻别驾屏。何日蒲轮趋加节，便看两两映魁星。

半刺同流寄未轻，勤劳每念离乡亭。髙怀不羡貂蝉贵，丽句还酬玉案青。字买千金休择笔，才兼三绝好书屏。独惭后学波澜狭，明月舒空映小星。

淮阴当日少年轻，官舍浑如寄旅亭。十载凄凉甘组绿，三冬讽诵伴灯青。才非徐孺惭悬榻，谄异陈咸岂触屏。独幸亲逢陶谢手，每观一字并华星。

佐县三年敢意轻，掾曹还许暂平亭。齿延屡醉争扶白，嗣响非工愧取青。自此浮鸥容海浪，幸同驯鹿傍车屏。从今已恐终更去，怅望参商是别星。

使轺问俗画轮轻，五马张筵驻驿亭。他日恩荣封诏紫，伫看蹇谔伏蒲青。才能并赐龙文剑，勋业同分云母屏。太史已书贤者聚，荀陈此地仰华星。

暂来征骑出阇闉，却棹扁舟下小津。飒飒西风如送客，萧萧晚雨欲留人。一年踪迹无停日，千里羁游又远亲。为问篙师从此去，定知几日到东秦。

溯水秋风扬短棹，穿林落日系孤舟。心清乍喜离嚣俗，野旷翻疑动旅愁。归雁高飞云杳杳，幽虫夜语草悠悠。此间景物君知否，即是潇湘一片秋。

理棹频看溪水分，岸移不觉转孤村。渔翁醉卧滩沙穏，樵子行歌岸草昏。白鹭成行低欲落，清蝉无数断还闻。自将野色幷秋色，都付诗魂与醉魂。

山云漠漠水溟溟，千里拏舟似叶轻。乍喜晚光偏照耀，却嫌秋色太分明。疑人鸥鸟看来熟，𣨼客荷花望处平。佳景直须乘兴入，蚤催风伯送吾行。

阻风三日不舂粮，浪逆篙横未到庄。碧水赖知饶夜月，青山已复下残阳。每吟秋兴空多泪，欲赋西征细作行。行止定非臧氏力，艰难险阻自须尝。

移种疑从紫府仙，世间凡草护芊眠。味高石蜜甘居下，效捷灵芝愧在前。玉{革夸}并标官焙印，月团犹带御炉烟。年来海宇皆知愧，却笑神农未解煎。

吏隐从人号懒仙，一瓯常及日高眠。要令万卷浇胸次，便觉三山到眼前。客至不须樽有酒，家贫肯厌突无烟。清泉近在南山麓，珍味殊胜渭水煎。

不但蠲烦起醉仙，能令古莽失多眠。春风乍拂千岩上，晓雨初沾百草前。绛缕缝囊包紫璧，玉尘凝碗照清烟。今人嗤点前人拙，未肯须依古法煎。

仰望群公若会仙，贪论茗饮未安眠。冥搜往往游尘外，得句时时在枕前。夜漏讴吟清彻骨，晴窗挥染净无烟。中秋风月佳辰近，应把云腴对竹煎。

殷勤当日植文槐，志在经纶世岂知。古柏空传武侯庙，甘裳争诵召公诗。颓颜共惜成陈迹，厦屋初欣敞旧规。岂但一时追盛事，髙名从此看双垂。

郁郁庭柯已百年，相传勿翦岂徒然。曾栖鸾凤枝条耸，直傍云霄雨露偏。彩制乍惊增昔构，佳名还喜契台躔。故知异日思遗爱，争指新堂说二贤。

一见奇葩泼眼明，两川风物寄争新。十家京洛供长日，万朵东秦照暮春。谛视尚疑倾国女，醉吟犹付谪仙人。定知不是无情物，为有真香暗度频。

紫檀刻蘂香初吐，红粉匀葩色正新。孤艳最宜微带雨，众芳谁复与争春。无端应恨风惊叶，不醉却宜花笑人。从此径须连夜赏，遶阑百匝未为频。

如酥小雨压芳尘，曲槛重来花更新。莫怪东风锺异美，独将仙种殿余春。愧非阿母池邉客，喜见阳台梦里人。犹恨此生输蛱蝶，偷香抱蕊往来频。

莼菜鲈鱼意未疏，归来端为忆吾庐。纵谈衮衮皆忘倦，豪气飘飘尚不除。赖有一经如长孺，休嫌四壁似相如。小窗宴坐无余事，门外频听长者车。

平生贵异不谋身，率道恂恂范伯孙。巷有青衿来问道，家无赤脚可应门。抗章曾叩苍龙阙，谠议终开白兽樽。见说晚闻多妙教，悠悠浮世更堪论。

传闻公退集群英，共惜残春到野亭。髙柳半天成翠幄，摇峰插地作长屏。应怜旷寂嚣尘绝，更觉萧疏物象泠。顾我阻陪车马客，空吟河畔草青青。

淡荡春溪带晚城，胜游此地继兰亭。风摇波面琉璃簟，雨洗山光翡翠屏。举酒莫辞归酩酊，垂纶聊复向清泠。曾须踏月重追赏，要看林烟共罩青。

数子声华久绝尘，更将诗律闘清新。烂如晓日铺红锦，穆若薰风泛绿蘋。王谢由来多大手，何刘那得比斯人。从今海内传流遍，在处常应护鬼神。

侧身西望涕沾翰，黄菊丹茰又满阑。遍插定应怜我远，从游谁复尽亲欢。年过骑省悲秋易，贫似司空乞酒难。何日故园鸣雁侣，醉归松竹挂衣冠。

相逢晚岁莫情疏，径欲连墙卜并居。苦学羡君诗有味，固穷怜我食无余。从容杯酒频挥麈，斗薮尘埃喜振裾。闻道谈言过辅嗣，故应回首万浮虚。

叹息朝廷记忆疏，未闻平子赋闲居。穷经岂但论糟粕，乐道宁能逐腐余。已觉烟霞亲几杖，不教尘土污簪裾。客来强起谈名理，寂寞茅斋尽日虚。

心逐轻波去，身随匹马归。据鞍挥泪尽，回首一依依。

日永不可过，夜凉愁更多。蝉声嘶晚月，孤枕梦如何。

一别遽如许，归期可奈何。无心恋明月，有泪寄流波。

凉飚此夕何佳哉，万里朱炎去不来。吹入离人多少恨，却将魂梦到阳台。

萧萧初觉澹云轻，飒飒如闻转树声。收拾光辉浑在眼，应知骑省赋初成。

窗外时闻一叶落，槐阴惊起几蝉鸣。秋风定是多情物，解作离肠欲断声。

云卷天高鸟鹊飞，满庭槐影转风枝。可怜秋色谁分付，正是安仁作赋时。

侍中宅畔千余朵，兴庆池边四五枝。何似城南王处士，满园无数鬬新奇。

无奈狂风日日催，东君欲去复徘徊。应缘众卉羞相并，故遣妖姿最后开。

半醉西施晕晓妆，天香一夜染衣裳。踌蹰欲画无穷意，笔法何人继赵昌。

车骑雍容驻道傍，小园寻胜见花王。应知异日传佳句，处处人称黄四娘。

恰恰清明昨夜过，海棠幽独占春多。杜陵不是无心赋，才薄难工奈若何。

欲识东君用意工，故将残叶衬轻红。可怜雨洗胭脂湿，只怕风吹翠幄空。

天扶宝运世兴王，庆陋猗兰入画堂。千载后观周礼乐，万邦摇奉舜衣裳。北门骄子常输賮，南极老人方效祥。试向红云瞻魏阙，侍臣应上万年觞。

流虹启圣际千年，湛露洪恩下九天。腾踏欢声来击壤，氤氲瑞色散非烟。已赓圣代中和颂，更草前贤封禅篇。四海岂知蒙帝力，春台此日倍熙然。

千秋从昔庆嘉名，四海而今贺太平。十里旌旗明晓色，万家弦管被新声。五云已逐阳乌现，百兽方随仪鳯鸣。更喜簪绅趋燕衎，南山祝圣愿同倾。

九重丹诏锡恩荣，袅袅秋风卷旆旌。藉甚搢绅争颂德，烂然衣锦得徐行。一钱选受群翁送，三径归来万事轻。宣室异时思贾傅，蒲轮应复召枚生。

熙然伏运庆当千，初见箫韶被管弦。况际轺车临乐国，更张绮席会群仙。欢声已逐铿锵奏，和气方随律吕宣。何日九重颁召节，好从鹓鹭听钧天。

清时乐事昔难逢，曦御初移昼景融。麦秀两岐翻翠浪，槐阴四面舞轻风。挥余玉尘谈无倦，醉倒金罍酒屡空。髣髴已闻颁鳯诏，朝来喜气满城中。

十年乡校叹蹉跎，一日皇恩尽网罗。别去谓宜登上第，归来还复遇沉疴。秋风但结原鸰恨，晓露空闻蒿里歌。荣愿未酬身已殁，平生稽古竟如何。

仙李遗风远，髙门积庆长。及身仪禁路，有子耀岩廊。不及千锺乐，应留八叶昌。凄凉封蜜印，髣髴映金章。

故里尊疏傅，群公庆孟侯。方歆五福备，遽隔九原幽。叹息人何赎，褒荣礼独优。翻疑脱仙骨，名字照丹丘。

萧叶蟠根大，于门结驷新。鹓行尊几杖，鹤骨离风尘。追挽倾朝绂，褒荣动帝宸。惟应两河道，犹想锦衣春。

遗子一经足，成家五福幷。千锺欣禄养，万石仰荣名。日射铭旌字，风传衮铎声。摇知开吉地，不假问三生。

榆社聆风远，兰阶托契深。兴宗知有自，处贵独无心。陇柏晞朝露，庭槐长夏阴。如公更何恨，顾我尚沾襟。

