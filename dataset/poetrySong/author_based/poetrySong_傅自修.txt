焉知鱼乐我非鱼，梦里荣枯觉则无。休学痴蝇贪纸穴，小窗烘日谩跏趺。

小斋斗大四壁立，只著匡床与瓦炉。不涉语言君识否，莫从门外著工夫。

叠翠亭前秋水深，思韩亭下木成林。一生不得文章力，且向潮阳度岁阴。

讼牒无多公事希，道心已熟壮心微。晚来吏散闲携杖，步到金山趁月归。

外物为藩篱，障此道之径。昧则终日迷，达者默尔静。子夏出入间，悦乐犹异境。谁能入吾乡，节令四时正。

