因山见水，见水忘山。山水俱忘，理归何所。

劫火威音前，别是一壶天。御楼前射猎，不是刈荒田。

昔日沩山水牯牛，自从放去绝踪由。今朝幸遇师登座，未审时人何处求。

一水吞空远，三峰峭壁危。猊台重拂拭，共喜主人归。

寒食因悲郭外春，墅田无处不伤神。林间垒垒添新冢，半是去年来哭人。

选佛场开日，丛林气象新。心空及第者，毕竟是何人。

荏苒光阴岁月寒，禅家赢得共盘桓。个中消息无人会，愿闻提唱祖师关。

弥勒真弥勒，分身千百亿。时时示世人，世人俱不识。

