人久众所憎，物久众所惜。为负磊落姿，不随寒暑易。

二洞标奇石，连岩葺字新。凉生清桂晓，暖涨碧桃春。闲拥东方骑，来寻北陇人。破云拖蜡屐，琢句写霜筠。谭剧频飞屑，歌长益落尘。为探琼𪩘胜，不记玉觞巡。下客惭长颖，高筵饮德醇。追随到峰顶，疑化九霄身。

洞蔽深云远俗尘，山中曾未识朱轮。自从白傅来游后，三百年间又一人。

