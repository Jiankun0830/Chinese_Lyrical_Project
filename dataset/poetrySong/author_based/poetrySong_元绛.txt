去年曾醉海棠丛，闻说新枝发旧红。昨夜梦回花下饮，不知身在玉堂中。

晼晚年垂尽，阴沈气始凝。云霄方一色，霰雪忽相仍。何处兹辰好，吾州自古称。稽山呈刻画，鉴水弄鲜澄。佛土横银界，天文露玉绳。缏珠压帘翠，砻璧累台层。昆露朝垂木，郇盐夕满塍。浓梅明庾岭，乱蝶闹青陵。舞缓来还转，惊多下忽腾。藏崖未见𪾢，著霤即垂冰。密处情何极，狂时力不胜。夺鲜迷野鹤，污白绝藩蝇。孙幌方开卷，焦庐正曲肱。悲鸣跧老骥，怒击下豪鹰。顾我虽迟暮，当欢亦彊能。醉怀思日富，病眼喜晨兴。贺帐催休吏，宾筵幸得朋。周诗诵昌满，邺酌对刘应。赏为良辰乐，高宜善赋登。鹴裘欣未至，青简使先蒸。富岁还相庆，阳春各自矜。{拖扌=酉}颜均玉气，泚墨出珪棱。句待呼胡续，舟期访戴乘。长谣辱君赠，珍感服吾膺。

缇籥惊年杪，铃斋戒夙兴。连空集霙霰，撇席命宾朋。菌阁盘虚出，箯舆选胜登。出川方晻蔼，缟素竞飞腾。密著珠帘重，低沈粉水澄。迷藏秦洞穴，刻镂禹沟塍。蓬岛三番抃，瑶峰四彻绳。风传天外籁，湖写鉴中冰。银色三千界，琳台十二层。折梅思陆凯，咏絮对王凝。妒舞轻飘燕，临书细字绳。光凌射的鹤，气压沃洲鹰。櫂月谿翁共，歌兰楚客能。琼辀走油壁，练马顿钩膺。泽渗阳膏动，和薰气烛蒸。冬权时已正，尺瑞岁将应。鄙也同民乐，油然弗自胜。平时陪法从，长忆奉昭陵。拂旦开金殿，鸣鞘下玉乘。六花朝服满，万岁寿觞称。就望尧云日，赓歌舜股肱。冰醪霑饫赐，竹唱听哀矜。尔后孤踪远，频年老病仍。两朝还观魏，何日见觚棱。

奇峰如伞见遥青，玉笥山头地有灵。三径荒凉丞相隠，一篇清绝放夫铭。孤标竦处天门近，直影圆时日御停。谁蹑岩梯访遗迹，远孙高谢在鸿冥。

云外轩窗切斗牛，翛然三伏亦生秋。青山屈曲无重数，俱束溪光款款流。

四十年来出处同，交情偏见岁寒中。相先各上青云路，鬭在俱为白发翁。万里厌劳方稍稍，一麾乘兴又忽忽。清风冠剑辞仙殿，流水旌旗下越宫。山半楼台迎日动，帐前铙鼓入秋雄。因君更忆蓬莱雪，不觉吟魂过剡东。

五日佳辰郡政闲，延宾谈笑豁幽关。阊门歌舞尊罍上，林屋烟霞指顾间。德应华星临颍尾，年拘皓发下商颜。名花美酒疏钟永，坐见斜晖隠半山。

转战谯门日再晡，空拳由自冒戈殳。身垂虎口方安坐，命弃鸿毛更疾呼。柱下杲卿存断节，袴间杵臼得遗孤。可怜三尺英雄气，不愧西山士大夫。

责重忧多两鬓斑，十年长梦赤城山。何时得似净名子，漱石眠云恣意闲。

亭占青山口，郊原四望平。遥林连崦黑，白水隔田明。翠麦波涛动，飞泉剑珮轻。长年便野趣，拟欲解尘缨。

在官七百二十日，只为云州不为身。民事勤劳心力尽，世涂忧畏鬓华新。离筵欲醉樽前月，美景难留洞口春。他日相逢应更好，诸君皆是眼中人。

群山衮衮卷波涛，举手天门尺五高。尘土多年昏病眼，犹能千里见秋毫。

向晚西风急，扁舟下濑轻。帆樯挂山影，鼓吹压潮声。白鸟烟中没，斜阳雨外明。汕然五湖意，浑欲薄功名。

前殿听宣中禁制，南宫看集外朝班。星辰影落三阶下，桃李阴成四海闲。

殿帷昕对罢，省户雨阴余。诏赐尧尊酒，人探禹穴书。夔龙方客右，班马盖徒欤。径醉俄妇弁，云西见日车。

春风流水出岩扉，载酒轻舟飏彩旗。把得玉杯还自笑，老翁真令似童儿。

分得藩符近海滨，溪山清处养天真。幅巾隠几春庵静，直是羲皇已上人。

谁书吾姓揭亭颜，栋宇飞腾气象完。谷口秋风吹鬓发，海东朝日上兰干。地高顿觉群山小，天近须知六合宽。三到岩扉殊不厌，异时长向画图看。

州人未识凤池山，朱毂时来此往还。四坐杯盘在天上，满轩云雨落人间。千围老木排旌盖，百尺飞泉响珮环。谁为霜绡图景象，翠微高处一开颜。

朱轓何事独来频，不为溪山只为民。最爱年年禾稻熟，时丰自有壤歌人。

丹荔黄甘北苑茶，劳君诱我向天涯。争如太液楼边看，池北池南总是春。

万里一朱轓，崎岖度岭关。路盘云雨际，人在斗牛间。

闽山过尽见吴山，三载天涯五马还。旧列未归青琐闼，余生方入玉门关。林峦迤逦平无数，星斗阑干近可攀。回首冶城何处所，只应烟雨渺茫间。

前载赏花乡国中，三行粉面绮罗红。去看持斧边城下，十万军声鼓吹雄。每岁春辉长忽忽，此时朝骑又匆匆。却将半暗尘沙眼，去看东都御柳风。

黄发逍遥并旧臣，燕闲加意占先春。成龙天外惟三友，积雪筵中止数人。昔日荐才闻最课，当年诵赋得魁伦。会须共作游河侣，五老星飞事更新。

清明风日战方酣，朱毂雍容拥旆𩭹。火令正严绵上俗，禊游仍胜会稽岩。马盘金埒连干湿，人映毡车帽角搀。湖水绿烟浮醉席，杏花红雨拂春衫。公如庾老情非浅，客似渊君调不凡。只恐颍川飞召节，便随五凤降绨函。

湖上喜明霁，寻春偶啸俦。花多红夹马，山远翠藏楼。水汽烟中合，风光草际流。都人待千骑，快作谢公游。

照夜直为明月侣，倚风先作艳阳媒。多情欲著红妆面，故上含章白玉台。

笔下云霞落彩笺，诸君清思尽佳篇。谁人读得郊居字，流水汤汤正满弦。

白头重到故人家，境是人非起叹嗟。三径未荒陶令菊，四时长放庾郎花。林风光动藏鶑叶，溪涨痕生宿鹭沙。肯构有材移病久，会凭诗酒傲烟霞。

三年到此百无功，种得桃花满县红。此日不能收拾去，一时分付与东风。

仓卒蛮鼙上水滨，使君忠愤独亡身。平明戈剑摧城阖，俄顷衣冠落路尘。志士一门能许国，老夫当日亦知人。朝延赠襚哀荣极，青骨千金合有神。

九重侍从三明主，四纪乾坤一老臣。

过庐都失眼前人。

仙骥𥬞云穿仗下，佛花吹雨匝天流。

黄阁势连东凤阙，紫枢光直右银台。

联名适似三株树，传玩惊看五朵云。

英翰五五出南闽。

可惜闽州风物好，一生魂梦到三山。

何人更得通天带，谋合君心只晋公。

笙歌车马东方晓，风月山川北固凉。

玉露精神山合沓，溪成文字水横斜。

神石溪头好明月，夜来谁此凭兰桡。

使君麾盖傲烟霞。

陈前舆服同桓傅，拜后金珠有鲁公。

花阴转午清风细，玉燕钗头艾虎轻。

五蓂开端荚，百草鬭香苕。

五日看花怜并叶，今朝鬭草得宜男。

菖酒朝触满，兰汤晓浴温。

丝竹渐高桡鼓急，瑶津亭下竞凫车。

小雨疏疏向晚晴。

