尝思鹏海隔飞翻，曾得天风送羽翰。恩比丘山何以戴，心同金石欲移难。经年空叹音书绝，千里常思道义欢。每向江陵访遗治，邑人犹指县题看。

才毫无地展经纶，白首归来万里身。持节气凌沙漠使，怀章荣动会稽人。平湖翠岫千家月，落日西风一箸莼。南海疲民正回首，满城歌舞颂年椿。

韩信栖迟项羽穷，手提长剑喝秋风。吁嗟天下苍生眼，不识男儿未济中。

渭水尘空绀业倾，桐江烟老汉风明。蚤知贤达穷通意，闲把渔竿只钓名。

孔子之文满天下，孔子之道满天下。得其文者公卿徒，得其道者为饿夫。

天密丛云晓，风清一雨余。三长太史笔，二典帝皇书。按武知何者，霑恩匪幸欤。吐茵平日事，何惮污公车。

一水潆回绕沌村，子房苗裔此间存。同居八世三千口，可惜君恩未表门。

当时已自传衣钵，羞愧犹为食肉僧。

吞炭难忘当日事，积薪深愧后来恩。

琴弹夜月龙魂冷，剑系秋风鬼胆粗。

吟气老怀长剑古，醉胸横得太行宽。

尘埃掉臂离长陌，琴酒和云入旧山。

丰年足酒容身易，世路无媒著脚难。

