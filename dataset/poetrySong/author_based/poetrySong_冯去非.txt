白云在空山，丹光照崖水。仙人迹如埽，客至泉辄喜。世路多不平，个中太清生。政以静自怡，亦与凡将迎。风波处处息，坎离人人有。要使到此踪，尽作蓬瀛友。

许大乾坤里，那无一凤鸣。台欹红日晚，梧拂翠云生。琐琐六朝梦，悠悠千古情。寒潮如有恨，时打石头城。

江湖曾是饮清波，笔染霜华秋最多。梦里诵君新句子，觉来无奈月明何。

清秋不可奈，先自懒登楼。一雁叫寒水，数峰生远愁。乾坤消剑气，江海笑诗流。不解人间事，眠鸥尽自由。

身世漂流付等闲，向来感慨鬓毛斑。唤船载梦西兴渡，借屋盛书北固山。开到黄花风渐锐，照残清野月频弯。江流送我东来了，何日潮头送我还。

麦颖垂垂稻已秧，好风晴日燕飞忙。无人得似游丝懒，相逐秋千过粉墙。

雁自飞飞水自流，西风不寄小银钩。斜阳何处横孤簟，十二阑干一样愁。

枯吟世虑轻，求道不求名。病起春风过，闲居野草生。游山寻旧屐，煮茗试新铛。别久空相忆，疏钟隔水鸣。

到眼春流急，当桥梅影斜。怕闻连夜雨，为爱隔年花。寺古名多误，邻新酒少赊。如何双屐齿，太半白鸥沙。

别崦人家笑语微，好风浑在绿杨枝。清明定是花开远，太半蜜蜂经宿归。

耿耿虚堂一榻秋，人间高枕几王侯。乱云未放晓山出，片月不随溪水流。检校一身唯有懒，平章千古得无愁。湘波见说清人骨，恨不移家阿那州。

春风吹送笑谈香，玉漏银灯破夜凉。归去东华听宫漏，杏花落尽六更长。

茶疏缘睡少。

却是后生王介甫，不曾携妓涴东山。

