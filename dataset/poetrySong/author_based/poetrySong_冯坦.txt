茅檐入幽径，风雨聊可栖。喜无车马喧，而有耒耜随。

石何有于云，云乃生于石。拂石讯云踪，苔深无处觅。

中流有行舟，似亦得清致。只恐乘舟人，未识月中意。

仙家仙药不易得，颇为鬼神所爱惜。道人入山因采出，轻如鹅管如蝉翼。多君用心穷药谱，能辨始兴最良处。合入梁公药笼贮，嗟乎，嗟乎，世上伏苓多老芋。

夜静山寒渐透衣，旋煨松火拥炉围。忽听竹外篱门响，知是小童买酒归。

向晚闲行步夕阳，归来松迳已昏黄。隔林风度钟声细，认得庵中炷夜香。

莫道经霜不见花，小春风景属山家。满山红叶斜阳映，却似桃源一片霞。

岩上层层叠翠苔，小池巧凿近岩隈。就岩引得清泉满，便有前山月入来。

绮罗巷陌总成尘，那识担柴老买臣。自笑卖柴元似旧，买柴却换旧时人。

终日无人到，隔林惟鸟啼。

雀舌收先雨，猫头掘带泥。

因听敲竹雨，便碎赏花心。

一春多是雨，四壁半生苔。

飘风惊日月，落叶满乾坤。

井在丹谁炼，碑残墨欲枯。

多应河畔骨，便是屋中人。

无钱难得酒，有菊自开花。

鸥趁湍流下，鱼藏石罅间。

郡乘纪春申，山因号曰君。

非关前哲真难及，自是今人不肯高。

道人已是九分清，双鹤飞来凑十分。

万里远来寻屋住，四边先问有梅无。

古庙荧荧多鬼火，荒村寂寂少人烟。

可怜门外新归燕，不见堂前旧主人。

店荒任客来争席，郊迥无人可问程。

每向宋清求善药，闲从詹尹卜新年。

灯影照残孤枕梦，雨声滴碎两年心。

兴亡有数从千古，寒暑无情又一年。

问天底是资身策，度日应收卖卜钱。

