秋风萧然起，乔木叶飞翻。劲声薄以怒，肃气伤无痕。洪钧运不私，至义中有恩。华滋脱尘滓，生意还本根。

嵯峨群峰高，蓊郁万木滋。一容樵夫手，误落长松枝。烟云惨无色，禽鸟鸣且悲。人心不为虑，山意从此衰。

晚林脱余照，栖鸦上林端。危枝不容足，踏踏殊未安。相乘狐狸暴，宁苦风霜寒。微生尚忧患，物理几相残。

李渤隐嵩高，愈退名愈重。区区水南北，一呼辄为用。沽激本同辙，出处或异动。善闭不可窥，少室有余颂。

少年气力壮，巾车骋游历。行人不能到，贪远未有适。昔人六十化，万事岂如一。谁为持寸光，环中照心迹。

高架环四壁，古书浩万卷。腐儒坐相守，大义老不断。群言几可用，吾道一能贯。巨贤已经世，博士方浩叹。

秋后无多日，山中已倍寒。虫声闻壁脚，雾气出林端。农事黄时毕，天形碧处寛。骚人方适意，白露团幽兰。

吾羮畦有蔬，吾饭囷有粟。人事少还往，山田自充足。鸡犬尽日闲，藤萝照门绿。物外乃如此，熙熙古风俗。

众呼楚比死，瘈走华氏惊。仲尼厄兵守，不辍弦歌声。外物匪忧患，中怀自险平。古人纵天机，以道不以兵。

鸷禽出东海，矫翮与天邻。初从网罗误，遂与韝臂亲。一肉恋主意，击搏岂为身。飞飞山间雉，耿介不可驯。

山溪涨易涸，为无千里源。桐孙绕云枝，下有百尺根。物理不虚发，本厚末始繁。功名岂易力，旧德资深蟠。不知所从来，意气行轩轩。

花草弄颜色，盛衰数日间。富贵无定姿，迭起如循环。外物偶相附，固有不肯还。造化弗示私，力御何其艰。

赏花不须折，一折春思阑。饮酒不必醉，一醉无余欢。相知共清赏，所属聊孤弹。朝繁坐临池，暮惜行遶栏。醒醉无异趣，开落同一观。邻花隔墙悲，憔悴枝叶单。邻翁贪酩酊，疾起春向残。但知芳菲意，常作悠久看。

峨峨阳山，民资以仁。僭阳欺天，不需不神。而乞于民，泱泱沅江。城繄以宁，横流溃川。不畜不灵，将坎于城。暴政残俗，剧于怀襄。猾胥扰民，甚于凶荒。借公后时，吾民几亡。舞公入城，若旱而雨。若霖而晴，颂公之还。孰灵沅江，孰神阳山。

石门险且僻，人烟万山罅。蟠翁老才望，来此屈英驾。破漏烦补缀，嚬呻索慰藉。力致乃坐享，少劳岂丰暇。临观閴无有，游燕久以谢。废园近城邑，丘墟甚原坝。高松困藤蔓，嘉果没荆柘。斩荒使之出，苍翠若图画。直前走桥阁，当中建台榭。雍容宾朋席，左右书史架。命亭以三爱，作诗盛夸诧。韵险语怪绝，窃读惊汗下。嗟予苦羁束，相去止数舍。深思一登览，若渴不得蔗。知君群公表，甫为兵民借。复以三者乐，何时动归靶。吾乡富风景，草木芬兰麝。锦水清于汉，岷峨不让华。蔡圃岂足道，宁为耳目乍。苟以吾言然，烦君少讥骂。

伯乐善相马，相内不相外。造父善御马，御成不御败。沙丘有病马，志远力未惫。盘身怯泥土，俛首困草稗。强起时奋迅，悲鸣辄喑噫。驽骀倦相逐，童仆几见卖。斯人一回顾，世俗始惊怪。冀北有骏马，散蹄雨雹快。去势驰灭没，朝荆暮燕代。衔辔苟庸拙，道途足险隘。斯人一駷手，千里瞬息届。二者岂不伟，繄人而否泰。相也命所系，御也才所赖。名马世常有，伏枥固有待。伯造不世出，古今重遭会。相得互相起，两致一无碍。所以马与人，功名各自大。

五月热无事，讼庭若扫刷。眼底簿书静，独坐痴闷发。上马出门去，不避烦与渴。幕中访贤友，且欲纾拥阏。洒水延我坐，解带意思活。清谈破尘滓，快若饮冰雪。青衫虽同服，所处类巾袜。道均语言合，殊不间毫髪。十篇诗总解，金玉自磨戛。往时草草读，恨不见本末。全编使我尽，万漏都一括。诸君好诗学，论议每相轧。破碎失本源，十尝见七八。圣途久荒废，怜君力锄䥽。汉安隆中集，应和类控楬。驰骋气力壮，嵩岱可手揭。形容若绘画，讥讽过赏罚。回头索平淡，春兴最清越。意外得真巧，漫不露雕割。此皆绪余尔，太仓出圭撮。予虽素无闻，少小颇奸黠。僻涩追古意，芬芳慕贤哲。独自狂妄走，屡遭流辈喝。中道偶成病，两眼痛欲瞎。见字辄昏雾，恨无金篦刮。凛凛忧痼废，那更寻旧扎。平生志高远，缩小仅如钵。又从县道来，屈强且回拔。吏责常恐吓，民事日喧聒。中烦变憔悴，余愤成呕哕。衔辔脱未去，俛首就一秣。大叫虽慷慨，壮图已销杀。清华果无分，看人起门阀。羡君名声好，风谊纵超拔。凭陵欲轩翥，去势不可遏。然犹滞巴徼，官况饱辛辣。始初未识面，展手思挽撮。相值偶相得，青松引藤葛。意气始投合，底里尽表察。文字本非敌，轻舫触巨筏。雅趣均厚薄，高论借迂阔。穷中烦慰藉，何异鱼喣沫。俗态重趋走，仕路饶险滑。且当学鸿渐，不能助苗揠。穷达盖有命，运转随坱圠。盖棺事始定，尝闻古人说。功名倘可期，因君为寻掇。

辰阳号难理，五溪地相跨。边臣重绥抚，蛮獠愈骄诈。封陲苦侵暴，文书困讥骂。谁为太守乐，一笑不得暇。张公抗辰旆，烽障几欲罢。偃息有余地，登临无一舍。迺兴辰阳馆，城东两山胯。泉声落溪谷，湖光照亭榭。花木亲种植，朋僚日追迓。投壶征虏祭，围棋太傅谢。高风邈难继，维公并驱驾。有客尝一至，席参邹枚亚。览物言思阔，醒魂耳目乍。欲记传之久，恨无文章价。愿公贲泉石，游宴日来藉。新诗上碑刻，佳景若图画。旦暮趣召还，归为中州诧。

基构白石层，风物青山围。野云恋幽寂，长遶轩窗飞。

繁梅照溪谷，蜂蝶殊未省。岩风莫吹落，留妆腊前景。

新萌雨露浓，岭头春味足。缘云采撷人，争收火前绿。

为爱泉石饮，屡招宾朋游。浮觞来不倚，一水循环流。

月从海上来，清辉长碍山。山前爱月人，唯看亭午间。

数步即一息，始知登山劳。盘盘行彻时，迹与心俱高。

中虚得嘉名，水清石环环。天边侍从人，来照冰雪颜。

片石胡琴槽，构亭事登临。考功闲中乐，非好世俗音。

闻说旧桃坞，岁久无残枝。春光已不到，犹有风骚知。

御史来山中，拂石当优游。非人勿据兹，恐为山神羞。

为爱禅翁游，漱泉听泉音。何当酌清泠，洗我尘垢心。

倒影蔽山骨，引根出岩腹。谁人万仞间，团团种青玉。

天理贵自然，枉直各有病。人情随所得，是非本无定。此身寄轩冕，心与万物竞。低回就衔策，跳踼落机阱。巧求固为累，矫枉亦过正。持之有原本，出处一以静。所守以吾道，所安以吾命。不骤穷马力，不决暴虎性。富贵偶而已，勿使忧喜并。感遇难我知，无言为心听。

古贤重遗爱，迹与江山遥。夸者恣而已，事随草木雕。越公彼何人，构堂压山椒。四阿无寸支，千载不可摇。自衒神鬼工，已穷草木妖。吾尝读素传，拊髀悲前朝。无从借史册，奋笔诛奸骄。尚能毁兹堂，立使沴气销。

巨石当江冲，江水皆倒还。夏秋水石鬭，怒浪高于山。长年欲下峡，防石如防奸。乘流一无备，拳石皆险艰。独使灔滪夸，千载不可删。

武龙南浦南，秀拔异众山。下有岩洞幽，嵌虚隐玄关。岑公江陵来，一寓不复还。养神脱尘滓，百岁如童颜。至今遗像存，寂寞空幢幡。老柏壮人气，清泉遶回环。暂为物外游，偷向壶中闲。叟其静者欤，深藏厌喧烦。或将避扰攘，甘此石穴艰。不虞身后闻，夐若高难攀。万事皆偶尔，多在功名间。

温汤气如蒸，冷泉寒于冰。并流不相入，汹涌争奔腾。佛庐焕金碧，法地何时兴。二泉洒其间，回环清且澄。维舟爱古柏，磴道垂千层。殿堂绝纤埃，潇洒严香灯。敲栏施鱼食，弄水摇悬藤。一掬洗病眼，再漱袪烦膺。远访岂惮劳，胜游诚可矜。

巴山俗可厌，万叠夸雄伟。江前一峰秀，青林带孤起。长舟截巨浪，平舆登峻趾。古寺隐山背，来造神已喜。清泉遶修竹，野径入葭苇。女娲旧生处，石坳勤戾止。圣神固有合，天作非偶尔。玉简事恍惚，越书莽非是。孤亭凌绝顶，坐有千古意。二江错交会，比屋聚纷蚁。把酒一长笑，忘情但高视。

横江耸孤峰，陟𪩘访山境。修廊转空曲，古殿冠绝顶。汉柏抚骨立，唐碑独孤挺。高踞自轩豁，遐追若俄顷。长生尽室来，避世或箕颖。逍遥奚所适，遗事传缑岭。药岩已无灶，烟云但枯井。风前凡几过，物外初一省。清风谁与游，高步跼难骋。

天下台府胜，益昌囿佳山。使者高世才，秀隐林樾间。仰山复仰人，昔旅无由攀。辟书就始志，来若游子还。史公实宾从，与脱簿领艰。会景驾峰出，碧玉森周环。栋梁宿云雾，栏槛平江关。杖屦从公游，萧散万虑闲。酒随至乐尽，诗到无疵删。经年若朝夕，语去涕欲潸。属余省亲闱，看公趣天颜。此会不可再，鸿鹄方高翾。八咏风迹存，二江声潺潺。

燕嬉各异处，君子时以居。虚堂背治开，面直东南隅。林峦照几席，花木纷庭除。委蛇外不烦，浩荡中有余。雄雄台府间，寂若山中庐。美景开宴觞，清谈会宾裾。孰穷吏隐趣，但见民情舒。鄙夫不知要，仆仆困簿书。

幽轩处清奥，前有双桐起。婆娑势初合，修耸意未已。叶分竹岩路，根渍石沼水。秋声动素琴，晓影覆斋几。主人相对乐，性静穷物理。纯音藏未兆，孤干直不倚。安得千仞禽，来哉共栖止。

昔时柏未栽，榜杏为轩名。柏今已可爱，题柏轩始清。贤者安厥居，中怀渺无营。日来对柏坐，心适眼自明。草经谢今说，寄意遗俗声。落落守岁寒，常恐为柏轻。

翠筠清人心，愈少愈可爱。风骚静中得，一室处以泰。北轩隐吟几，复与此君对。泯默追古意，萧森散秋籁。淡薄世鲜味，俛仰谁与会。七贤非吾徒，心犹有名在。

层层梯巉岩，步步出杳茫。何人破峰臆，碧瓦临疏篁。聊休邈回睇，人物分毫芒。惟见台府雄，三轩郁相望。不知身从来，但觉凌空翔。穷高自兹始，宝峰磨苍苍。

彻顶造闲䜩，据栏俯山斋。轩窗蔽修竹，磴道悬苍崖。登临快双目，应接烦虚怀。群峰病拥阏，次第随天开。物色无定姿，变化纷难裁。高吟绝俦侣，但携清樽偕。物理醉可一，逍遥付齐谐。

益昌万山间，宝峰秀惟独。使台俯山下，气象互盘覆。郁勃尚南走，回环已西属。古城削千仞，危栈转几曲。锦绣纷上领，琅玕翠摇腹。亭榭何参差，远览意尚局。绝顶跻石峰，超然脱羁束。城市裁唾落，二江可手掬。重开固天险，大道不停毂。古意剧满眼，人事伤转足。主人始经构，高蹈非绝俗。幽怀卷云雾，长笑动岩谷。鸟雀争脱林，冥冥有鸿鹄。寸步异出处，虚心见荣辱。屈将经济才，分继骚雅躅。语默固可传，谁为宝峰录。

中林山谷间，出没缘畏途。楩楠蔽白日，落落梁栋躯。半为野火烧，摧颓委樵苏。清泉劳奔注，亦为势所驱。微芒济物心，到海何其迂。吾物处其一，进退难与俱。置身木雁间，恐非斯人徒。

汉水引我行，梁山邀我坐。山水已清绝，春容碧相和。下马取酒饮，梅飘酒中堕。日落醉不去，青茸草间卧。

早渡鸣玉桥，竟登巴子台。云林拥磅礴，磴道穷萦回。古寺不足观，犹有南轩开。浩荡横深沟，逶迤环覆杯。古人去我远，万事随尘埃。赤穴何渺茫，青山但崔嵬。闻名不知实，此意空悠哉。乍到辄复还，石滑倦去来。苟能厌耳目，未免劳筋骸。

梓士多好学，独君用心苦。始策万里足，相期一言遇。荏苒去岁月，差池晚途路。清节挠不变，鸡鸣任风雨。一日起仕进，光华照门户。谓予尝游从，复此再会聚。清谈语言约，老笔文字古。新诗忽持赠，病目骇观睹。兰芷得远思，从兹识贤矩。草木变秋节，悲风袭原卤。自可追赋咏，何须倦贫窭。感慨无俗音，虹蜺俟重吐。

宝峰首相聚，锦屏袂一判。音容阻良觌，岁月嗟易换。我观潼江曲，君尉泸水岸。到处逢酒徒，无人作诗伴。南风洒襟袖，佳句适我愿。汶蜀几万里，信息偶中断。三轩风雅会，萧条各分散。孤吟少俦侣，众喙易嘲囋。念君同所嗜，路近声可唤。唱酬实相眷，牵率岂辞惮。亹亹郊籍心，无为簿书乱。

道途去无穷，岁序嗟易改。相知念远别，遇物增感慨。悲懽劳寸心，喣沬异江海。南归得嘉报，迅掉若旋凯。机阱触不发，神明恍犹在。名因困愈重，事虽晚可待。去就勿自谋，冥冥付真宰。

潼川侈风俗，一春事嬉游。太守与民乐，高会邀良俦。年丰廷无讼，日夕为欢谋。宾从相追随，景物多访求。名园布芳郊，宝刹依重丘。红旗肃冠盖，画鼓翻倡优。人情殊未央，春意亦少留。最后司马至，为罗东山羞。观棋缓带闲，试茗澄心幽。猖狂但醒醉，感慨还唱酬。清尊未放手，急景如转头。分司饱余味，经世忘远忧。来时蚕始眠，归看场中麰。人生苟适性，不羡万户侯。丈夫负壮气，安知饿填沟。得志位卿相，失时归田畴。纷纷素所轻，大半登瀛洲。肯为五斗米，折腰趋道周。区区事笔砚，顶踵称恩庥。酒酣且勿去，为我新声讴。

饮酣起击剑，耻从豪侠游。雍容诗酒欢，乃是神仙俦。风骚固有灵，造化阴为谋。至音苟同调，旷世不可求。杜陵思江东，洪崖揖浮丘。自然风味殊，岂特文章优。嗟余万事拙，吟咏心久留。自愧蘋藻微，恐为王公羞。晚遇青河公，采兰深林幽。修孺素蒙益，百赠无一酬。邂逅相抚掌，踉跄容抬头。虽然再鼓衰，且免三爵忧。吾儒学以仕，本代亲禾麰。然多志高远，掷笔思封侯。前时征南将，驱虏出塞沟。诗书非无助，爵赏不见畴。尚能解客嘲，相欢咏蘋洲。三术起商鞅，一言贵马周。致身果有策，何地无余庥。肯使韶濩音，变作巴渝讴。

予始十五六，学赋场屋游。闻君声价高，已与班马俦。少年取科第，复有经济谋。孤耸不世合，独行无名求。中道多邅回，病骥盘沙丘。起为泸南守，政绩称最优。东海寻免归，颖川尚借留。慷慨壮士怀，肯效儿女羞。投绂还故林，泉石甘清幽。区区尚遗恨，君恩未能酬。回首名利场，仿佛裁蝇头。君看缙绅士，谁为天下忧。人情重软熟，要若新炊麰。咿喔四至卿，峭拔奇不侯。一言反复手，平地生重沟。世务伤贾谊，直道危田畴。何当与推移，归钓沧浪洲。功名虽难期，岁月良易周。清风出襟袖，散为生民庥。无使梁父吟，只成高唐讴。

严飚肃林莽，暖日沉烟霏。游子事行迈，惨淡凌霜威。敛策倦修阻，迹往心自违。层云眺孤鸿，徊翔鸣无依。雍容念俦侣，欲息洲渚非。此地正苦寒，盘身西南飞。

一年倏已尽，四序循无端。儿女竞别岁，随蔬具杯盘。长歌感时节，却羡僮仆欢。明朝四十六，重把青铜看。

天地有常产，货殖非善谋。桑耿发机械，已动莫复收。割肤啖其口，一身相为雠。世馁味邪说，十九成赘疣。兴王非管商，极治无裴刘。

兀坐窗牖寂，桐叶掷瓦响。哀弹动秋听，远寄劳夜想。担荷几踣面，自求不盈掌。未跃且自固，欲高又谁奖。

名尘愧屡拂，世垢思一澣。急索胫已肿，虚惊背独汗。窘步裁免跌，高谈卒成谩。辰去将奈何，磨头髻如弹。

杖僻走世喧，吟静追古意。解巾卧柔碧，虚怀揖爽气。漏竹日脚红，出亭山尖翠。偷闲兴未足，迟迟动归辔。

散雪郊外风，含晴雾中日。江流浅可渡，潺湲弄幽石。长堤尘未动，游子念远适。行止慎厥初，轮蹄有遗迹。

上党缘青冥，劲气西北隅。黄河天际来，草木冬前枯。其地号严冽，燕陇莫与俱。毡罽护性命，冰霜结眉须。土人一犯寒，斗酒沃始苏。中州宦游士，未秋先嗟呼。我闻已心栗，冻粟生皮肤。而君风雪间，径作壶关趋。少年始任气，慷慨若有余。自为功名行，不惮气候殊。犬戎炽将灭，郁屈迎天诛。幕府收英才，富贵往何图。埋头簿书底，龌龊终非夫。功业彼何人，送子诚起予。

公家济水源，爱蜀如蜀人。公凡五入蜀，东峡西峨岷。门生变交游，故旧成姻亲。蜀味皆吾餐，蜀音即吾民。潼川最后至，既至情亦均。恶不待公刑，善不须公仁。雍容如一家，笑语闻四邻。山时参公府，垩鼻看斧斤。举动出至诚，悠久疑为神。诏书西出关，马首北向秦。迟行客辞家，拥别儿恋亲。公归且大用，顾蜀还无因。风收弥勒花，雨压长平尘。滑台为公寿，公饮不过唇。乐我奉公欢，荣虞适兹辰。物色莽牢落，人情浩酸辛。已辞尚可听，少驻双车轮。

春郊散轻霭，日出车马动。看君晓装发，送客尊酒重。众人别良易，我别情靡共。飞缨转山曲，返颈即成梦。虽梦去奈何，不梦存者多。一言起相顾，慷慨成笑歌。清吟散泉石，醉墨蟠云萝。人生苦汲汲，浩如长江波。江波西南流，君行方北辀。林深足豺虎，路废空亭邮。处常山中居，出亦山中游。不嗟吾道穷，每为斯民忧。忧民竟何为，从事犹俛眉。晚达十六七，万事悬难知。但穷圣贤意，莫赋离骚辞。有得常记我，以慰朝夕思。

故人山东来，遗我数丸墨。握丸大如指，盥手重拂拭。浓磨向日看，古瓦增润泽。经屑不见纸，清光隐深墨。书云旧所秘，闻今已难得。庭珪死已久，至宝世罕识。御府徒仅存，人间万金直。兖州擅高价，比歙固少抑。古松亦将尽，神奇渐衰息。文章不见贵，笔砚岂可掷。牢落况此君，虽精淡无色。怜君情好古，投赠兼以臆。世事持此观，噫嗟共冥默。

刚强多少恩，寛厚或太迂。峭直病不通，聪明至无徒。达人固贵全，天理常不俱。自非蕴明识，暂解辄已纡。穆公淮海英，厚重如鲁儒。疾恶鹯逐雀，养民乌哺雏。断狱求以生，好善久不渝。孰谓公太严，威奸而惠愚。孰谓公太异，中异外不殊。然犹蔽高洁，不肯随世趋。美成固在久，巨材期营都。西京近日边，漕领出帝俞。使权虽云重，吏责意已粗。财利较圭撮，法制环刀殳。天听卑不遗，人言纷可虞。公心公且明，应手万事无。阶此将显用，逸骥临长途。山也乏材技，盘薄困守株。身浮一芥舟，业散千金屠。衰迟恋乡曲，荏苒岁月徂。摆袖不愿行，俗指争揶揄。惟公最见怜，情或昆弟逾。每怜沙丘病，不作饥鹰呼。秋风惜远别，时去迹转孤。飞黄转腾踏，斥鷃甘枪榆。升沉各异势，从此忘江湖。

富贵一鼎味，谓尝须过食。功名万钧器，负趋少量力。不胜苦尔体，不厌伤尔臆。谁能达涯涘，百动靡一息。古人去我远，独公抱清识。进退处以道，始终完无隙。车马切严召，江湖正遥忆。贤达事如此，贪懦犹且惑。是岂时俗知，聱牙相缄嘿。

鉴蚀磨即明，水浑澄斯清。杂然外滑销，道在虚中生。达哉彭城公，养心浩无营。一觉自复本，妙用皆随成。性通儒佛间，大抵寂与诚。云见非见故，执见流为情。名堂虽取相，证实不证名。文书每丛委，宾客兹逢迎。二谛本无碍，安知堂虚盈。优游寄真赏，接引开群盲。登堂一开豁，洒然尘劳轻。

戎南烟瘴地，草木富嘉实。名果盖数品，余甘乃其一。烂漫经暑雨，骈繁向秋日。颗肥樱缀圆，肤嫩李带碧。始尝犹余木，酸涩固可斥。稍味复土性，华池变琼液。冷冽祛酒毒，香芬破茶癖。岂徒杂肴核，自可名药石。东蜀部刺史，江南夸声迹。道与荆公合，诗为梅老敌。边机属未靖，使指烦远适。绝塞偶相值，殷勤为珍惜。残菊雅趣尚，啖薤清䜩逸。分甘病漳守，筠筒手封羃。三年官大道，襟抱尘土积。语言变为市，风骚荡无迹。开封命澡雪，一食至六七。冰霜快口吻，尘坌并疏涤。古意还五脏，清风生两腋。与公始邂逅，一言甚畴昔。生刍感厚意，香草慕前述。人道成以友，直谅久无斁。磨厉出锋刃，切磋至圭璧。诤友本仁义，拂士忘疹疾。或矫有所正，或投有所激。始逆济以顺，始疏要以密。物微可以兴，骚雅固采摭。公行浩河汉，求效畎浍益。不为小人腹，俗茹饫梨栗。不作儿女口，甘滋事餂蜜。庶几功名会，或在交际出。相知虽意喻，欲报粗言息。追继橄榄篇，惭无翰林笔。

六经出晚周，日月悬太虚。几蚀复几明，微茫炎汉初。清识隐虚粹，高风激贪懦。翩翩起江湖，泛泛杂凫雁。发扬始使蜀，奔走非素愿。郎官虽内迁，相去才一间。朝廷访耆艾，人物尚清简。骞腾自兹始，宁虑岁月晏。区区无足道，乡社久息偃。未契许投合，相濡念孤蹇。迅翮举莫追，窘步行辄踠。把酒难一往，开琴试重援。别鹤如可弹，新声谢凄婉。

我蜀君闽中，相去万里余。同年皆白头，此别当何如。君行久或抳，一出无停车。相忘岂人情，时寄西南书。

君子不苟然，每以中道居。处身概有常，为吏形其余。太原大夫公，使蜀元丰初。蜩螗沸清昼，交道狼与狙。公时于其间，素蕴唯所摅。纷扰目不瞬，开济心自如。蜀人恃以安，至今芬名誉。更驾漕三峡，应手民瘼除。适逢惠泽新，禁网阔且疏。攫噬化为麟，奔驰不能车。公无异他日，法度方得梳。均齐即人心，简易平徭书。天边促严召，岁晚巾归舆。老成坐庙堂，收实攘浮虚。有常岂易得，得见将已欤。行看步台省，自可风簪裾。非才共封略，况旧游门闾。赠行期有知，知公当知予。

腊雪洗顽碧，晴凫浴澄{黑|尸共}。物色互磨错，清辉深不变。沧浪与少室，幽人罕兼见。少憩托高怀，回头簿书倦。

圣邻生西南，豪杰如山东。倜傥负奇节，脱身起蒿蓬。文章学西汉，不作雕篆工。东京太学生，议论倾群公。高适游大梁，马周隐新丰。酒酣吐素蜺，意气横烟空。翻身落州县，束手如儿童。无人解秋隼，摩天看飞冲。黄鹤垂两翅，饮啄鸡鹜笼。始知命使然，甘作冥冥终。资阳数尺坟，万事随秋风。相从嘉祐初，击发每儿蒙。死生虽云异，坎坷略已同。然犹有子弃，孤芳秀珍丛。慷慨悲父书，收拾尘土中。兰山四百首，玉佩清玲珑。余文隐圭璧，夜气如长虹。古人身后名，乃是不世功。蜀士志不朽，存者唯卿雄。有子兼斯名，昔否今始通。聊书附篇末，相与传无穷。

双石非梓石，厥初置者谁。埋没不知岁，复有贤者知。王分逼汉邕，郑篆源秦斯。今人竟未及，墨本收清奇。文字相称古，铭记兼以诗。铁画隐石骨，郁屈蟠蛟螭。李丞嗜奇古，见石喜且悲。眈眈建华屋，落落刊丰碑。尔来三十年，堂在石已移。幸未仆作桥，上有车马驰。缺折从瓦砾，叠为垣墙基。一见丛筿间，若与平生期。清泉去尘垢，始露金玉姿。殷勤还兹堂，如母逢厥儿。对以古书卷，环以秋竹枝。胜舍结高义，出处相与随。夷齐秉达节，颠沛不少亏。岂事燕处玩，可为终身规。嗟嗟石何有，三赏百见欺。好恶凡在人，显晦若有时。官满当舍去，弃置无复疑。聊书告神物，为我当护持。

巴中倦奔走，岁暮增惨戚。瞻望几奋飞，那能季行役。距家才十舍，身苦万里适。临老如别何，相看数归日。

郊外日暖春溶溶，十里不断人相从。填填车马上坟去，踏尽青草行人踪。松柏影重楸叶开，一区冢舍全家来。展看酹酒聚头哭，哭尽更把松楸栽。隔溪青冢高巍巍，塼片露出空余碑。子孙因官往南北，温暖时节无人知。虚有官阶又无食，旧日松楸已荆棘。不及寻常百姓家，泉中却得儿孙力。休休休，有子莫愿为公侯，有孙莫令从官游。每到年年寒食节，尚有一杯羮，来到坟上头。

邻家妇，一贫复一富。舅姑爱憎苦不常，憎贫爱富多心肠。富妇初嫁时，身上晔晔生辉光。舅姑好财不好义，妇道无复较短长。不如贫妇巧且勤，巧能养家勤养亲。君不见古来烈女传，往往多是贫中人。邻家妇，一为乌，一为鸮，贫妇慈孝富妇骄。

山东自古多才雄，辍耕陇上羞为农。乡兵名在万选中，一日声价闻天聪。十石弩力三石弓，殿前野战如飘风。白锦战袍腰勒红，诏容走马出阊阖，都人仰看如飞鸿。归来意气人谁及，道逢刺史犹长揖。邯郸白日袖剑行，振武青楼乘醉入。传闻留后收兰州，姓名御笔亲点抽。府金百镒轻一掷，且向塞外随遨游。自此锄犂变任侠，夜事椎埋昼驰猎。有田无人耕，有子不养家，田间父老长咨嗟。

朝霞朦胧入林坞，零星背篝腰破斧。田家无田有门户，不免将身犯豺虎。禽惊鹿寒木丁丁，一篝数枝千万声。严风裂肤催出日，入涧饮水饥肠呜。缝无尺布舂无粟，菜根扫叶燃难熟。留柴趁市将输官，一钱不救长饥寒。年年采樵樵渐少，官家苗役无时了。

路傍有柏千尺高，数夫连臂环周遭。十里烟云护苍翠，一天风雨寒萧骚。纵横万蛇入土鬭，扶摇千骑盘空走。岂能霜雪岁寒知，自有江山神物守。五月炎光烧草木，柏影重重似华屋。往还不择贵与贱，借与清凉解炎酷。本来无情柏与人，偶然相值如相亲。贵侯余资万锺禄，不到流离亲骨肉。前时仗节徒东归，观望风彩争奔驰。族中俛首弹指意，安用富贵摩天为。谁人试从贵侯道，莫从此路争荣耀，恐为路傍柏轻笑。

黔江远从思播来，黔中五溪此其一。东出涪陵与涪会，日抱岚光照城壁。去年黔安方解缆，久倦崎岖喜飞疾。惊湍骇浪或当道，万马奔驰两锋镝。偶然划过脱重险，千悔中流无路出。瞿塘乘涨秋下峡，猿啸穿流夜投驿。鱼腹未葬身尚在，虎牙屡磨魂已失。巫阳一岁却归来，还向江前酒重沥。

永安宫前瀼西碛，万流峡口争奔激。秋涛卷地裂山谷，水落依然阵图出。阵形聚拳六十四，传是武侯亲手迹。斯人管萧岂足道，身在巴东心汉室。从容所遇皆法制，浩荡胸中万分一。阴机暗与天地合，壮气曾将鬼神役。至今千载矻不动，渺莽几深难致诘。岂徒豪杰重嗟赏，应有神灵长护惜。庙偏裸裎七壮士，酒炙纷纷走巫觋。万事颠倒皆偶然，卧龙无处沾余沥。

去年四月二十七，亲见进之没磝盘。今年二月十三日，又闻立之死卼白。身膏草野心为谁，区区身后犹谗疾。进之一子久乃得，立之一子称特恩。死封疆臣古所重，千载烈士多衔冤。立之才武世少敌，胸中意欲呑河湟。将军一剑义自决，塞上扰扰多奔亡。前功委弃不复收，李蔡下士皆封侯。生人欺鬼不解语，天道反复终相雠。昨得二月三日书，犹云持重破贼锋。等闲人事祇十日，使我泪落亲书踪。儿痴母老女未嫁，实事无一虚名存。相知抱恨宁复论，谁为往吊洮西魂。

嘉陵水落沙带霜，舟师治舟还故乡。中江一别三四年，人情风物俱依然。故人寄我江前吟，幽兰调高无报音。流水茫茫恨空泻，会合合江江溉下。

汉唐诸儒经术浅，事业不及文章多。六经意义失原本，次第疏凿成江河。圣朝群公尽禹力，注海一导横流波。渊源太学得至宝，洗出光耀犹𫔔磨。圣贤德业贵简易，一气自在生中和。针医马蹄凿浑沌，或恐纯粹成雕讹。君方茂年已知道，归涉浩渺登嵯峨。置身爵禄庆赏外，人迹断处逢丘轲。

公南九亭名止止，亭不妄作名何为。群公赋咏得深趣，清绝正与斯人宜。铺张止义到无说，使我下笔先迟疑。圣贤出处无定辙，俯仰轻重争毫厘。云行非行止非止，由赐狂病渊骞痴。公南少年负才术，试仕吐出胸中奇。一言龃龉便投袂，自道岂欲求人知。公卿文章强且起，举手谢绝无还期。传家万卷书史乐，负郭五里松楸悲。岷峨嘉景照研席，事搅辄醉醒仍诗。有时日晏卧不动，郁郁经济埋如脾。太师竹洞枕温落，龙图药圃临清伊。二公止迹不止道，力与名教相扶持。今君所处近伊洛，道在不必分高卑。文章自可敌行事，荀孟皆我知为谁。亭非俗亭止非止，人物不到西南欺。

潼川昔迎公西来，益昌今送公北回。常平使者岂公志，远地久淹经济才。三年风绩不胜颂，欲别有赠心胸开。江阳夷蛮互雠格，边将生事惊风埃。连兵巨费久乃定，得失未可相偿陪。去秋西师出四路，欲举夏寇除根荄。精强挽运一蹉跌，十存四五良可哀。河南数州入封略，恶土弃壤如尘灰。传闻敌气渐衰弱，阃外复委将军裁。借将贺兰作都护，戍守尚恐难栽培。况今秦人极疲敝，菽粟贵重如琼瑰。诸军零落气未振，肯听号令传风雷。看唐南诏吐蕃传，往往因循成祸胎。太上神明照幽隐，广谋博访无嫌猜。近臣从容合公议，忍使汉地生蒿莱。每思一饭三四起，感慨与语何人哉。会公还朝方进用，不侍讲殿归霜台。泸南关右饱闻见，讵肯戏笑随童孩。对扬上前苟可道，愿持此语排奸回。平生磊落致君意，岂虑言出为身灾。

牛峰绝顶凌云阁，形胜潼江照开廓。涪水台中隐凡庵，坐对西山横碧落。顷尝登览放怀抱，钩挂轩窗卷帷幕。气酣景熟状不起，一片风骚情索寞。充城累身倦未出，无事门庭可罗雀。翠筠五瑞扫尘土，澄照清风易椽薄。平江最好最后到，隐几凌云仅依约。屏星主人跼闲散，长句森森邀我作。漳滨病起吟魂耗，中散慵来笔锋弱。铿金入木将奈何，手把新篇空愧怍。

巴黔万山横楚封，洞庭碧海蛟龙宫。潜灵蓄秀天疏通，楚人自古多材雄。江陵故都当其胸，人物萧爽驰英风。良弼崛起声其中，宏伟浑厚如山东。才思婉娩春华融，论议慷慨无约丰。高步壮领辕不容，徊翔盘纡巫与嵩。拏舟向蜀沿涪潼，嘉陵一曲城古充。鹰隼倒臂宁久笼，南荣霹雳醒愚聋。归来破裳未及缝，籍才檄起如旋篷。瞿唐故交复相从，始适抱子今皆翁。天真逍遥饮量洪，世事历遍诗尤工。有时语酣笑未终，环顾四坐皆虚空。寒飚戚戚凌疏桐，去路山远秋溟蒙。临老合散情易攻，岂免泪下如儿童。髋髀始见斤斧功，鹓鸾一息荆棘丛。广安地卑跼飞冲，席恐未暖行匆匆。平时物理相磨礲，郡乐不在卑与崇。唱酬自可轻开忠，无事日夕翻邮筒。

晋唐诸公重小笔，高价直与才名俱。然多华丹少泉石，清格往往人间无。至今百存无一二，存者真伪难分区。营丘李成称绝迹，峰岩秀拔非常模。穆之洒落亦其亚，玉堂屏上潇湘图。董屈许范凡数辈，隐隐俗气藏肌肤。乃知山水系绝品，笔墨造化非功夫。要之文章之绪余，世上真巧归吾儒。益昌台府少文字，见性文室谈毗卢。龙门雪景生坐隅，山潜水奥争奔趋。倚空直干鬭孤耸，缘险古道盘萦纡。拥衲禅僧对寂寞，携琴朝士来崎岖。主人肆笔聊自娱，新言默与天机符。公家清白传数世，经济满腹冰霜壶。一言不用辄掉臂，五年蜀使甘驰驱。时将素毫写胸臆，宁复意外分精粗。复古虽清尚许格，与可亦壮非燕徒。岂如公思脱羁束，破碎嵩华倾江湖。穷冬从公熟窥看，爱重不觉声嗟吁。灵峰北菀助萧爽，雪不到地风号枯。平生好画已成癖，宁借不喜临与摹。出公门下欠公笔，有类客海遗明珠。愿公乘兴一挥洒，束绢数幅光芬敷。异时解组还故庐，皎洁将伴林泉躯。

南荣太守传诗邮，诗题清富城西楼。楼中风物略已尽，行欲摸咏难为酬。怜公谪官不累意，如与万象同优游。偏州随分与山水，好景散漫无人收。昔人知宴不知赏，俗气未断烟云羞。凌灵把酒独长啸，岁久此地才风流。公帆南国走欲遍，耸秀浩荡皆穷搜。归来耳目殊未厌，尚恐胜概遗遐幽。九疑岩洞识元叟，三湘泉石逢柳侯。名贤到处适所寓，非事笔砚搜林丘。五年留梓恣登览，百刹照水江环州。得公新篇似相约，正上兜率吟清秋。尘中嗜好屑可鄙，恨不径往追公游。他时三老期一笑，爱闲岂是平生谋。

从来贵阀多豪俊，失在矜持骄与泰。白屋寒门亦有人，往往穷愁损英概。得时旧恩报不暇，安能与语功名会。骅骝摆首倦衔策，一蹶中途为伤𫘝。簪缨要重畎亩壮，所养既完发亦大。磨礲宝刀挫圭璧，更向天资才术外。正基太师丞相后，学博文清古冠带。天机不露骥盘枥，云气虽升蜃沉海。平生胸中未一出，万事食间宜少待。语默机巧孟轲盗，颜色睢盱次山丐。世故未能以身徇，家声欲传道犹在。远别相知试一言，不是向人歌慷慨。

群峰屋背猿乌啼，二江门前鸥鹭飞。雅闻君居颇奇绝，长恨不到心依依。仙翁落拓少拘检，解舞石上凌秋辉。整冠投袂或云起，尘土一踏何时归。

经年雅音旷不闻，客衣彼此俱红尘。六月赤日火照地，仙舟舣在支江滨。君年四十已显官，去去荣路无涯津。丈夫未死功业在，但使道富何忧贫。

圣贤遗陈迹，文章隐至神。北天开盛际，南国起斯人。兼济希先觉，公传袭大醇。卑飞随世俗，默观养经纶。僶俛怀铅椠，徊翔表缙绅。英声摇海岳，高步出风尘。去就迟难进，谋猷久未伸。两朝虽顾遇，大节每逡巡。四海倾台辅，千龄偶圣辰。有为今道德，无间古君臣。雕琢唐文盛，更张汉法新。风霆传信令，束䌸解生民。所志惟膏泽，当除亦斧斤。寸心劳远御，独手助洪钧。钟鼎无前迹，江湖自在身。功名非雅意，出处自天真。鸿雁云霄势，芝兰道路春。轲雄平可驾，房魏浅非伦。江汉无良产，衣冠窃滥巾。才非当世用，仕为有时贫。衔策驱驰久，风波出没频。古心终少合，老态强难驯。名教谁依托，文书但隐沦。师门常耿耿，相府旧循循。万里音容阔，诸生气义均。绛纱瞻楚泽，白髪倦漳滨。鄙俚虽能达，精微岂尽陈。青云如可附，何处更求仁。

大老归真主，前朝遗数公。精神时一会，出处道皆同。起潞仪刑地，烦温燮理功。及观光禄表，深见古人风。聘币来何厚，安车愿不东。光华膺政殿，僶俛就祠宫。论议高逾武，文章远继雄。退身无少憾，忧国有余忠。几杖诚先觉，衣冠为一空。千龄重际遇，二圣极优崇。将相交游盛，朝廷礼数隆。一星容处士，四海望冥鸿。箕颍纷嚣外，岷峨气象中。楚词清更适，舜律远相通。庭玉连城价，孙枝百尺桐。圣贤今日是，河汉几时穷。晚辈徒瞻仰，先生盖始终。冰霜严皎洁，尘滓坐销融。信史知将贵，声诗恨不工。东齐如见录，光彩附垂虹。

微生非自异，翠樾愿深藏。谷口逢罗网，人间重采章。全身珠缀络，一项锦成囊。易警乌啼早，难驯雉性刚。仅能逃鼎味，何幸识台光。黄阁恩优厚，青山思渺茫。鹦言来陇坻，孔翠别炎方。既获安栖地，宁须忆故乡。

妖氛凭绝塞，皇武慰群情。并命儒臣起，同谋将略明。前锋殱丑虏，降仗委高旌。拓境新图展，收功寸草横。投戈宜偃息，奠枕觉澄清。广榭宏经构，群公共落成。唱酬风月冷，谈议鬼神惊。锦绣移将合，琅玕种即生。南方天外阔，北斗坐间倾。且享忧勤乐，除书恐再更。

蒲柳春阴重，禽鱼晚景多。轻舟乘酒去，明月扣舷歌。

石面苔封合，波心月照空。仙翁行道处，清影露华中。

野景宜花看，秋芳近水多。溪流光不断，千尺粉红罗。

叠叠波纹绿，摇摇雨气香。菱歌谁与发，秋兴似江乡。

耸秀山岗合，回环斗柄临。焚香无俗虑，一息见天心。

平池风菡萏，照岸雪玲珑。无限骚人意，栏干霁色中。

日影摇吟笔，烟光落酒杯。犹嫌池外俗，移入镜中来。

活水停无滓，嘉鱼养不惊。休言濠上意，秋鲙与春羮。

物外溪山乐，穷中岁月优。斯人招不起，十顷稻田秋。

竹影摇金翠，泉声响佩环。庵前春日落，人向定中还。

长歌咏考槃，洒落正休官。爱竹临溪倚，携书坐石看。足烦犹解屦，髪秃自忘冠。愿为无多欲，持身到处安。

野景久不见，溪行如有逢。长苔梳绿髪，浅水卧青龙。石出沙仍带，桥危柱半舂。日欹犹下马，赤脚洗尘踪。

好景虽心赏，多情半睡降。春声蜂遶屋，晴意鸟临窗。渐老依花径，无机付酒缸。人生求适性，何苦自枞枞。

闭户尘缘息，忘机眼病除。就闲因教子，临老更知书。摆亚风前稻，婆娑雨后蔬。穷中方得趣，门外已巾车。

旧病花浮眼，衰容雪到眉。风尘怜客久，筋力恨归迟。所得真如梦，无厌固巳痴。不知缘尽处，犹有几多时。

短棹拨轻舟，风恬江上游。机心重浪底，生计一钩头。尽日不多得，中怀无寸忧。夜深何处宿，孤屿笛声秋。

苍莽长江迥，纡回小涧幽。势寻山脚转，声傍草根流。暴雨沙汀涨，清风岸苇秋。行行须到海，毋为曲湾留。

一室仅容拙，新年尤好闲。翻书消白昼，隐几有青山。人事少迎合，英流长往还。此心犹有恨，半在史文间。

故国连芳草，吾亲在白云。荣归惭主父，虚语类终军。剑阁虽吟恋，潼江亦喜闻。惟愁良友别，分手复何云。

石上辞人赋，城高古郡楼。能将天外意，写尽曲中愁。湘瑟曾谁听，巴江祇自流。倚栏吟月午，临下更迟留。

古洞嵌岩活，青山气象浑。应龙常隐处，流水不知源。鬭险双峰秀，凌虚古木尊。怪藤寒覆坐，修竹尽当门。混沌谁开凿，云烟自吐吞。深盘通海脉，横透露天痕。日影循崖腹，泉声遶石根。江前尘不到，物外景常存。避地仙踪迹，清人俗梦魂。功名归未得，回首谢岩阍。

野寺无俗气，胜游方此回。水清巴字近，僧慧锦屏来。秋阁山要起，溪门竹引开。尘踪不须扫，留恨寄苍苔。

一溪流石色，万木耸山阴。地僻有佳景，眼明劳寸心。坠猿犹挂壁，惊鸟忽移林。莫问去程远，行人方苦吟。

危阁已可爱，野僧仍见邀。滩稀逢水静，城近觉山朝。露发秋光润，风吹雨意销。巴童不知我，孤兴在渔樵。

转步异南北，一程千万盘。将身试豺虎，无路出林峦。数屋近相接，孤城犹认看。回惶中夜发，况守二年官。

半夜风威壮，今朝瑞雪呈。徊翔如有待，附着不胜轻。叠叠云筛下，番番雨簇成。雕𫔔非众巧，融结似无精。河汉潜欺没，乾坤欲混并。漫空虽结白，触处已纵横。枯茂全妆出，洼隆一概平。参差相掩覆，散乱或逢迎。远岫依稀失，高松独自荣。光明通鬼穴，肃杀下天兵。挥霍偏随马，凭陵或遶城。威棱生剑戟，物色俨冠缨。楼阁危将堕，乌鸢噤不鸣。岩封蹲豺起，岸断蛰龙惊。地轴犹疑折，林梢不易擎。秾寒排瘴毒，和气入春耕。虽学峨峨势，其如薄薄名。暗销知地暖，坐对觉神清。交互当门舞，玲珑照眼明。味宜茶品试，力与酒权争。佳景谁能赏，幽吟似有情。开樽烦点缀，喣笔为题评。旧说三农庆，量深一尺盈。忧民心正切，击缶助欢声。

相知思命驾，见教每书绅。咫尺去无路，奋飞嗟此身。贪廉虽异操，出处幸为邻。肯笑刘郎病，前头万木春。

溪边洗俗尘，林下解朝绅。车马慵应客，渔樵暂寄身。置书烦有位，酿酒畏比邻。又欲西州去，峨眉看一春。

捧拥行飞盖，嬉游立避骢。风烟寒食近，笑语故人同。乐转诸天外，川平一掌中。回头相与愧，容易出尘笼。

湖上多幽景，囊中尚赐金。清尊宜北海，嘉节又山阴。晓日云轻放，林花水倒沉。朅来相伴醉，应会主人心。

身似悲鸣骥，家如濩落瓢。买居悲粪壤，数俸怯薪樵。寿隐三家近，征商百步遥。无心随所寓，尘滓自冰销。

蜀品固难名，家园未有声。晓篮亲手撷，俗客尚心轻。瑞雾吹还合，仙风坐欲生。因知栽植意，留与子孙清。

岁月磨将老，蛟龙蛰未伸。文章俱不意，功业竟何人。孤迹每一辙，衰乡余几春。扁舟思共济，沧海阔无津。

意气同归趣，生平几合离。遥怀初得信，相喣似忘机。世态分难合，人情老自知。莫将身徇物，憔悴变须眉。

闻乞湖州去，交亲不与谋。京尘收马足，汴水放船头。试茗春归渚，题诗月满楼。散人吟不尽，苕霅一溪秋。

中山元魏后，数世十三传。皆在河南葬，初从代北迁。中书谋定策，大理力扶颠。渝国乘机日，唐公起义年。议高都尉识，名累侍郎贤。原武输期集，东阿旧俗悛。河阴才被诏，户部志绳愆。八子生中叶，三台共一躔。洪洞城不下，工待政无前。昭辅书仪集，明宗礼意全。中丞安出处，艺祖首详延。学士清台阁，咸平起涧瀍。斯文醇复古，宏议自摧坚。江汉源何巨，公侯兆已圆。信辞师鲁志，佳气尹樊阡。秘监花儒将，缑山酒地仙。看公承远构，发迹向孤骞。浩荡穷经笥，纵横信笔椽。巾箱遗紫绶，伯仲袭青毡。辨论多兵略，澄清累使权。凤鸣雄屏翰，鹑首富刀泉。诏自南台下，车随北斗旋。鹓鸿思旧侣，嵩少望归鞭。师节频轻伏，戎腥未一湔。朝纲今省户，古道日经筵。尽是徊翔地，行承咫尺天。门施唐棨戟，冠珥汉貂蝉。阀阅谁如此，功名盍勉旃。慎无从子晋，轻去恋伊川。孑立栖迟久，深知义气然。人情尝岁月，物色自风烟。士要文章别，诗因谱第编。碑阴如可附，青玉为雕镌。

喜作送君诗，戎南人物稀。文章詹首变，锦绣助先归。门卷容高盖，江山照彩衣。不须攻错节，雕鹗自横飞。

半夏劳奔走，当归计未成。向乌头雪白，虽远志澄清。白屋游偏早，青云梦数惊。预知皆系命，无患可伤生。泉水怀乡国，灵仙得古城。萎蕤差病力，安息愧民情。兰草园池静，槐花道路平。野翁宜散诞，故纸任纵横。问话思黄叶，论文忆长卿。余粮添瓮盎，乱髪散簪缨。紫蒨江山秀，婆娑桂柏荣。枫香余雨气，桐叶变秋声。险语尝钩吻，昏瞳屡决明。鸬鹚闲自酌，琥珀向谁倾。莨宕官资浅，螵蟏活计轻。每将苏子校，多谢使君名。满把黄金屑，知音白玉英。青箱空聚古，败将敢论兵。苦练诗方就，旁通笔未精。前贤如及已，海藻愿题评。

画舸秋离峡，长江水啮堤。郡楼高送别，客袂掺分睽。前后声难继，升沉分不齐。私心常有待，得意幸相携。千里闻鸣凤，三年倦割鸡。一哀纒性命，万事错端倪。英俊联翩起，清华直上跻。平生依笔砚，俛首失锄犂。同嗜餐秋菊，忘言病夏畦。精粗分玉石，去住即云泥。近列多鸳鹭，谁人享𫘝𫘨。徊翔趋凤阁，隐约驾鸡栖。训诰资温润，衣冠出品题。风流清宪府，威望肃朝闺。戏彩江湖乐，观涛岁月稽。还朝垂拱北，易帅华阳西。旧德倾中外，欢谣浃庶黎。忽闻旌棨近，顿解簿书迷。一笑何胜喜，高谈为少低。长篇追杜老，余论及曹谿。把酒听新阕，寻山傍小蹊。欹斜行叠嶂，空旷上危梯。拾掇留樽俎，萧疏愧糗藜。故人难会遇，壮士合悲啼。物理纷无定，年华去可凄。王师行解甲，盟府重盘圭。剑外声文铎，关中息战鼙。时清数相见，宁望胯金犀。

万险初离峡，三程未到关。相欢才把酒，偷暇更寻山。古意登临外，人生笑语间。一茶游兴尽，箫鼓欲催还。

农事方春作，田苗待雪催。忽从天外降，尤胜腊前来。枯槁全妆饰，勾萌暗养培。格清徒自照，体弱不胜挼。有势离还合，无情去却回。乾坤迷境界，造化始元胎。气凛侵帷幌，身轻寄草莱。匿瑕漫粪壤，衔巧缀条枚。空际如难集，毫端已共偎。浓寒流远蜀，嘉兆叶清台。既浑山兼泽，宁分石与瑰。饥鸢蹲木杪，冻虎卧岩隈。积恐江城满，重疑栈阁摧。谁居梁苑右，或溯剡溪洄。凝沍阴虽胜，沾濡旱可摧。雕𫔔穷物象，皎洁离风埃。雨脚纷犹杂，云头重不抬。豪门张燕席，贫灶拥寒灰。且喜蒙膏泽，仍知免沴灾。斯民争庆贺，高会与欢咍。把酒看宜醉，洪炉守至煨。传闻诗句好，罢听乐声嗺。洒落吟情健，玲珑霁色开。营丘无复见，谁为写皑皑。

潇洒春容静，飘摇水性柔。根从何处起，身任此生浮。得地轻依托，随波旋去留。潢污深不采，溟渤望空悠。花蕊看还落，蕉心久未抽。岂知经夜雨，便欲障江流。晚入吴歌唱，晴邀汉女游。翠连芳草渡，寒映绿杨楼。碎剪神工巧，平铺泽国幽。微躯焉足道，浪迹更谁收。踏破闲行鹭，冲开暖上䲡。但能知委顺，何用校稀稠。谩欲通河汉，宁虞践马牛。迸从菱芡密，如把芰荷揉。寂寂苔成阵，纷纷芥作舟。屈骚遗故事，湛赋壮前猷。蛙跃沾双股，龟行蔽六眸。联居如有守，远近亦无求。别浦千重恨，吟塘万点愁。生涯随所寓，细域浩难筹。野色宜茶灶，仙姿泛酒瓯。清芬传涧沚，余思满汀洲。暗与莼丝结，多为荇蒂钩。岂专嬉雁鹜，自可覆蛟虬。助赏名园侧，含凄古道周。纡回差胜梗，汨没尚怜沤。赴急如趋市，逢枯类转沟。吉祥兴霸业，美荐格神休。为爱常青眼，难题几白头。新篇盈巨轴，牵强岂能侔。

扪参趋远道，首蜀下青泥。江遶萦纡带，山盘屈曲梯。何时岩腹断，自古客心低。峡尽逢宁武，天寛类宝鸡。东穷巴岭北，南转梓潼西。地共猿猱食，居同鸟雀栖。风霜传一檄，玉帛走千蹊。力责多佣父，穷输或嫁妻。上忧分使节，佥议辍朝圭。素志施膏泽，虚怀去町畦。垂鞭防马惫，含哺止儿啼。夜寝无宁席，朝餐或茹梨。驱驰宣诏令，歌舞慰童𫠜。按部经双剑，迎壶满见溪。政清冰出凌，民附水淫堤。指穴收毚兔，搜群去狠羝。吏悛藏乳虎，人乐戏春麛。驿转悠千里，秋霖动一犂。忧劳如有病，暴露欲生黧。委箧书争报，封囊药自题。茶尘思鸟觜，羮野忆驼蹄。过雁晴逾叫，残蝉晓更嘶。万愁休入耳，数酌且温脐。圣治几仁寿，宸衷念庶黎。呻吟裁药石，亢旱得云霓。驹有苗场食，鸾无枳棘栖。明公深履历，清望绝乖睽。盘错居常试，安恬久自迷。汉貂方促召，贾论息言提。宝阁邻天仗，星闱侍女奚。功名当少俟，岁月尚能稽。末路忻依托，先期虑解携。荣封虽绝迹，归意共含凄。自笑身谋拙，曾将物理齐。倒行嗟黾勉，仰望跼攀跻。易足篱边鷃，难驯水上鹥。稻粱谁计鹤，车马未安鼷。诗战逢诸帅，文声鼓万鼙。白徒虽自奋，黄馘岂容批。怒臂犹轻展，惊魂已暗挤。续貂无取者，附骥亦荣兮。巧拙其如性，天机不可倪。

孔忧宁煖席，刘髀不禁鞍。夜永无归梦，山深正苦寒。行钲催早发，晨鼎荐芳酸。谁识驱驰意，忧民万事端。

云容收雨意，草色妒花妍。诗苦是真乐，酒醒方烂眠。园亭无限景，笋蕨不论钱。耳目因成僻，江山似有缘。

北按经时出，南归计日趋。幽花明涧水，细雨润春途。就歇开新酝，催行趁早𫗦。故人休问吏，相见且欢娱。

偃蹇随鸡起，衰羸索酒扶。风钲严道从，雾烛转崎岖。迎马开熊帜，环舁簇虎殳。山中耳根静，清晓厌驺呼。

四百源流尽，三分气焰高。西州称险隘，玄德夸英豪。统正图王策，关张汗马劳。相雄争胜负，所得仅纤毫。当世安危虑，斯人智识滔。潜身规去就，择主事游遨。仗顺亲归汉，平凶首问曹。河间屠血肉，江表战风涛。雅意存中国，单师静不毛。安知深政术，指画露兵韬。顾托情尤重，君臣义可褒。南征才解甲，北伐遽投醪。渭水开营壁，祁山拥节旄。乾坤悲拆裂，荆棘誓锄薅。远结孙权援，亲将仲达鏖。刘宗难再起，郭坞已长号。家国犹殷富，衣冠亦俊髦。中途亡辔策，束手类猿猱。事业垂千载，风流尚一陶。民思夔子国，庙枕蜀江皋。寿史徒讥议，裴碑自固牢。丹青严壮观，松桧尽萧骚。丑虏终为患，长弓未见櫜。吁嗟擒纵术，祠下涕霑袍。

胜绝瞿塘险，西陵古地形。巴江深洞穴，蜀主旧门庭。王气吞三峡，神工出五丁。斜长天一线，相对石双屏。瀑击岩峦瘦，云蒸草木腥。众流趋灔滪，远意会沧溟。顾盼如无地，幽阴似有灵。白盐悬日月，黑石鼓雷霆。镵凿余痕在，高深巨势停。鱼龙凭险怪，烟雾锁沉冥。念昔穷探赜，尝言骇观听。波涛真激箭，舟楫遽奔星。倒挂伤猿足，横飞羡鸟翎。死生期一瞬，出没类浮萍。叶上凭忠信，胸中混醉醒。人烟逢瀼岸，语笑落沙汀。沥酒重滩下，回头万仞青。停桡询故老，借笔润图经。二孟连称帝，三川恃建瓴。关防虽巩固，基业旋飘零。艺祖收长策，神旗指不宁。彦畴空死节，曹翰首开扃。五岭刘归国，重湖马就刑。磨崖谁刻此，远续孟阳铭。

蠢肕山穷处，东阳石鬭间。数倾舡簸荡，万触水回环。游子真亡命，忠臣固厚颜。舍舟途入险，平地几时还。

易下山中雪，初寒塞上途。邮灯催客起，涧水杂猿呼。密缀林惊秀，轻蒙石变枯。无人来写取，十幅李成图。

殿阁逢僧刹，烟岚泻路隅。径深群柏老，溪转一峰孤。已到身犹耸，才闲气便苏。𪨷禽知客意，临晓解相呼。

庭罢驱傩戏，门收爆竹盘。酒香添腊味，夜气杂春寒。岁序张灯守，人情遇节欢。明朝五十八，消息近休官。

果山多果遍林丘，惟有黄甘格最优。繁结几经秋雨熟，完滋宜带晚霜收。霞余点缀青林远，星散玲珑绿叶稠。秀色盈衢争委市，秾香浮水半通舟。金苞烂漫差三等，乳蒂龙钟占上游。一宴尝珍皆绝品，万钱要价或轻酬。盘筵皎洁如圆盖，梨栗粗凡似赘疣。蕴藉佳宾忻共赏，芬芳醇酎雅相投。殷勤食指尝先动，顾盼馋涎已自流。花瓣琼瑶纷落爪，云腴冰雪冷侵喉。蒲萄锁碎终非匹，荔子肥甘仅可俦。但效儿童贪磊落，不知牙齿怯飕飗。力蠲消渴多年病，清酿骚吟一腹秋。属餍且行犹掌上，闷余虽卧亦床头。肤轻渐密衣犹重，种好悬囊子尚留。憔悴瀼西三寸小，酸寒东望一枚休。柽均奴仆知郎贵，橘类砆砥比玉羞。美实旧嗟遗贡禹，嘉名今愧下温州。多栽厚利羸栀茜，一熟经时汗马牛。晚岁幸为安汉守，眼明重到洞庭游。已将滋味千时好，宁免苞苴徇世求。大嚼有谁能快意，素餐无事却成忧。徐陵奖识诗辞古，胡济矜夸赋笔遒。愿得新篇聊假借，庶几声望出遐陬。

曾留先帝紫宸班，高议雍容数刻间。使节光华金口赐，乡枌歌舞绣衣还。𬬻锤应手皆良法，斤斧投虚辄大奸。坐席贤劳殊未暖，归轺严召遽难攀。豪曹自是青云器，骐骥应无白日闲。苏孺故人聊养拙，君公行部每开颜。新知邂逅情犹在，远别逡巡涕欲潸。人事去来宁可问，试看庄叟道中环。

三河使指皆精选，八座郎官最上游。袖手看人趋要职，息肩随分领偏州。遐方暂屈严明府，旧部争迎郭细侯。常爱昔人为郡乐，不妨循吏与民休。枌榆指顾秦川近，台榭周环𣺼水流。阙下子牟心感慨，天涯宾客老淹留。方将振羽趋庭鹭，岂便忘机狎海鸥。青汉遶山迎隼旆，北风吹雪犯貂裘。从来恩馆深仁遇，依旧邻封窃庇庥。远别不惟思酒盏，相忘何事更书邮。郢中无和阳春曲，时寄新声欲强酬。

放辔逍遥物外情，登真一境照人清。巍然道德玄元像，传得胚浑太古精。造化工夫应默运，神仙仪相自随成。江山地胜空遗迹，圣智长存即久生。寂寞黄冠犹好事，微茫丹灶不知名。淮南英胄来瞻仰，骤起清风化蜀氓。

绣指初从剑外还，文章开府冠群仙。忽闻五管传边警，又出三湘领使权。偃息湖山非久计，翺翔鸿鹄待殊迁。不同宣室因循召，台辅明时属少年。

高卑鹏鷃分难攀，岂意相知邂逅间。北海旧时曾荐鹗，愚公终日尚移山。平生泯默无他技，一顾差池已厚颜。犹有功名心尚在，𬬻锤当手待公还。

去就人兼众美难，侍郎高望肃衣冠。每寻当世群公议，更在清流绝等看。楚屈辞多谁谤国，汉疏名重只休官。求仁已得无余憾，自向冥冥著羽翰。

拱极星文动少微，西南风物重光辉。平生亲友倾心望，共庆功名毕手归。车马欢声传里巷，松楸佳气杂烟霏。长卿儿戏扬雄拙，未足公前较是非。

四纪三朝会遇同，陪京犹望节旄雄。欲知元老经纶迹，尽在生民鼓舞中。汉府重归黄阁相，商山难访紫芝翁。陶钧末士惭无报，惟解声诗写至公。

幕府参差恨莫追，公车才下我亲闱。高谈乍听曾心死，前会难寻但肉飞。千里有时重咳唾，一言何处尽精微。惟思旌棨趋严召，双剑西南望落晖。

故人重见老相看，江上秋风已薄寒。曾约浮沉俱里社，岂期侥幸亦侯籓。休嗟华髪多年别，且喜清樽数日欢。惟有旧游难得处，风骚遗恨满三轩。

别肠回转似车轮，千里相忘一水滨。自愧卑飞徒衮衮，过蒙高义最恂恂。已违兰养三经岁，犹恐瓜期再见春。趋府何当听约束，分为膏泽与乡民。

英游相聚日相欢，休唱还家蜀道难。为爱尊前文字饮，不知门外雪霜寒。酒酣依约群仙梦，谈剧飞扬巨海澜。从此追随频语笑，莫教憔悴耻儒冠。

使车东按宕渠还，霖潦千山万水间。为把仁恩行郡国，肯教愁色到容颜。高贤本为苍生起，良骥应无白日闲。从此促归天上去，翺翔鹓鹭紫宸班。

宏才高望出簪裾，尤向持平意豁如。辇毂声名三辅最，西南恩惠十年余。诸公每恨归朝晚，美职行闻半道除。今日老成应不次，中台烦剧在刑书。

绣衣三峡始归来，孤迹青天道上回。牛马经年驰使檄，云霓终日望行台。鹓鸿去势看千里，桃李遗芳占一栽。都邑群公如见问，漳滨衰病已难材。

每思同榜多零落，忽见新篇慰寂寥。今日抗尘俱白首，当时联翮共青霄。休嗟远地犹沈俊，况是深知已满朝。饥渴未能亲一笑，祗忧严召促归轺。

衰迟犹有少年心，十里名蓝共访寻。抹绿郊原逢雨后，残妆桃李觉春深。喧哗歌舞随流俗，潇洒溪山忆故林。一醉不辞繁上酒，簿书回首费光阴。

路入江村五马游，江边生俗弄春球。客愁无地时分请，乐看能俳预点抽。趁赏不辞花欲老，劝农偏喜雨新收。经年多病无欢意，强逐双旌一举头。

青云回首即红尘，且向卑官事隐沦。衮衮泥途方索足，区区天地不容身。前头功业安知命，满腹文章未称贫。深愧相知空握手，羽书边上辍嘉宾。

行轺使指屡襟分，路去重看思纠纷。清夜峡前江照月，霁天郊外剑横云。情多苦近归褒汉，景物应难会见闻。荣虑俗缘因刺按，燕堂虚愧有移文。

卷地严风动马蹄，忽闻投馆到鸡栖。路随黄鹤翺翔远，诗压青山气象低。我已衰年思故国，君方高步陟丹梯。迟留且伴临江醉，剩听清猿峡口啼。

何处青衣旧俗酣，峨嵋东畔蜀江南。从来岁首争为市，大半民间已不蚕。几日笙歌常继烛，晚春桃李尚仍蓝。嬉游果获神明助，太守虽贫亦荠甘。

曾继唐贤旧唱酬，宿云亭传为迟留。韦温石上寻遗迹，蒲邓天边忆俊游。亭榭寂为闲处所，溪山清带古风流。神交冥漠相知远，重把狂吟此暗投。

万竹林间一径升，满岩金碧静香灯。飞泉散乱垂千尺，危阁欹斜拥数层。雨气或从檐际落，风光时向坐中凝。荒碑文字那能读，合眼煎茶问老僧。

僭田收尽连蛮徼，旧版从来实汉民。草染华风能不瘴，山离污俗自无尘。连城解丧吴王濞，钜积终刑石季伦。一代英豪犹不免，咄嗟三叛尔何人。

临街楼观百余年，司马辛勤五世传。凡在子孙俱肯构，敢忧门户或先颠。亢宗本是先人意，干蛊成于伯氏贤。他日举杯相属处，为留书阁井东偏。

临老蹉跎来剑阁，故人留滞在蓬池。光阴一别六七载，功业半生多少时。谪宦可怜嗟子骏，径归难学羡诚之。何当江上重携手，同到三轩看旧诗。

不独高文耀世奇，曾将宏议振天维。谁人才术能争首，自古功名贵及时。暂别鹓鸿蓬海上，少留旌旆蜀江陲。西州笔砚虽衰落，会有中和乐职诗。

虚誉交游共借推，清途俛首倦重窥。方将素志随鸥鹭，敢拂华巓望鵔鸃。衰晚欲成漳浦病，嗟矜犹得郑公诗。相逢少置升沉事，且把金莲为倒垂。

长羡横飞霄汉远，多惭窘步路途穷。如何会合青天道，俱是衰迟白髪翁。万里每嗟音信绝，一樽还喜笑言同。遨游莫作经春计，伫看高旌促召东。

古观萧条昔未名，却因吴笔助神灵。能将万化豪端意，写出群仙物外形。俊逸状如裴剑舞，周环时见蜀山青。阴兵耸动惊魑魅，真仗飘摇拥户庭。按部每来除枳棘，题诗留与御风霆。因嗟画癖无由见，魂逐车尘为一经。

诸公高咏蜀人编，唱和舂容近百篇。厚重江山藏古气，轩翔雕鹗在秋天。不徒神物阴相护，兼有风谣乐共传。谁谓开州新集好，退之题后始完全。

孤城寥落万山围，惟有东溪景最奇。拥传使华寻旧赏，满园春色待多时。援琴故故弹流水，隐几萧萧听竹枝。摆脱风光情不尽，停车门外欲行迟。

危亭飞阁照寒溪，重到依然杜宇啼。好事且看韦守记，补亡思觅义山题。频来已免山移诮，久坐翻为水乐迷。一宿有情非雅素，他年嵩洛是真栖。

悯雨何须事祷祈，霈然未足便晴晖。润通垅亩麦禾起，香遍园林樱笋肥。浮藻水生鱼聚戏，落花泥熟燕交飞。民谣已洽丰年望，惟恐使车将北归。

菜蔓全除看绿槐，木阴秾合乍闻雷。田间虽荷沾濡泽，水际先忧荡溺灾。火气已随妖焰出，山光尤喜晚晴开。门前雅致无余事，惟见诗筒竞往来。

年少才华自不群，果然飞步出儒绅。汉廷大对无双手，蜀学巍科第四人。暂屈鹓鸾栖枳棘，行看雕鹗离风尘。东川佳气因相待，共作荣归昼锦春。

道屈文章价不低，误传新句落天西。忽闻命驾趋云栈，犹忆同舟上井溪。争叹科名淹旧发，谁怜簿领困沉迷。相逢且约嘉陵酒，为洗关中数尺泥。

圣君宵旰尚忧边，移领并汾将漕权。汉使已更三数节，壶关才下十余年。民情姑息方师后，兵计从容试上前。卿相通途从此致，横飞雕鹗上秋天。

一顾生平于我厚，十年门下见公亲。祗知谈笑无难事，谁识襟怀似古人。遽别未遑论出处，相看何用惜沉沦。清朝勋业谁相问，已向籓篱托此身。

江淮勋绩已优殊，重使西南出帝俞。被泽民谣千里远，望风边事十分无。文书顷刻随谈笑，骚雅雍容命仆奴。旦暮即闻严召速，扶摇三省上鹏图。

尊酒相看白髪翁，重来宁复问穷通。十年旧事资谈柄，一箧新诗载古风。楚客远行经素节，蜀人归兴羡冥鸿。登山临水无多日，且伴闲中说苦空。

诏书天上颁春泽，经义人间沸海涛。俊秀一时随品藻，文章万选即英豪。溟鹏乍见抟风起，郡守宁辞劝驾劳。当有奇才为时出，中元佳气似嵩高。

重阳高会最风流，为礼贤书席俊游。已爱食萍歌小雅，更宜攀菊赏清秋。荣观坐见邦人喜，壮志行期国士酬。酒到从容当尽醉，登仙名籍在瀛洲。

群俊争求一字褒，诸公清识晋山涛。蓬仙寥落谁人继，史笔纵横自古豪。胜爵频倾知得隽，剧谈无极坐忘劳。勉行无负题评意，东蜀斯文价已高。

郡筵潇洒宴清流，疏懒相从伴奂游。但喜狂歌犹应节，不知衰髪已伤秋。多情共把金英看，厚赠惭无玉案酬。未去且为诗酒会，萧萧休咏白蘋洲。

整此笙歌散郁陶，雨檐飞瀑泻秋涛。吟情彻骨清尤健，饮量随人喜更豪。黄菊光容嗟向晚，哀筝言语恨徒劳。相逢宜共冥冥醉，回首青云路转高。

年少相看自辈流，深知惟喜旧交游。休言白髪参差老，只恐朱颜次第秋。欢笑且从今日起，功名能有几人酬。逍遥不必分高下，凫雁翩翩芦苇洲。

音信昜传临一水，道途相去隔三州。何时樽酒同为会，无补篇章约共休。乡思豁从归后少，贪心宜向静中收。此情惟有君知我，不羡人间万户侯。

{艹干}珠舂出真珠颗，山药锹开白玉团。本草经中俱上品，故人书寄善加餐。轻投已获琅玕报，每饮兼资菽水欢。欲把长篇酬厚意，吟肠无味苦搜难。

语笑嘉陵醉别辰，曾留一角建阳春。不将闲碾无佳客，每到开尝忆主人。蒙顶纵甘余草气，月团虽有隔年陈。吟魂半去难招些，愿得兰溪数片新。

双凤婆娑绿玉团，初纲犹怯禁中寒。贵从侍从时宣赐，传到西南作宝看。旋碾合留清浩气，亲题何事寄麤官。感公珍惠宁须试，一嗅烦怀已自寛。

此品何尝下小团，分甘仍值雪霜寒。恐尘竹叶微蒸过，要细银杆旋碾看。紫盏烘时愁俗客，清风来处属仙官。平江一啜吟佳句，起舞不知天地寛。

郊园闻葺旧亭台，晓访冰须冻结腮。野景豁从江上见，云扃深向雾中开。早知闲处登临好，何恨忙时取次来。梦草新诗酬不得，谢家兄弟尽清才。

举首看山不到山，每来留恨翠微间。禅关但有经年约，使传终无一日闲。春到柏林香渺渺，雨余岩漏泻潺潺。虎溪莫过虚邀客，猿鹤钟峰怅未还。

英驾能来慰寂寥，相看衰鬓共飘摇。风骚会里多年别，谈笑杯中万事销。休叹辕驹方跼蹐，不知籓鷃已逍遥。如将巧思鸣孤愤，为我商声更一谣。

崎岖才喜下荆岑，一水奔腾万石林。使节敢辞重险阻，客舟将命寄浮沉。可怜幽窦非人境，犹有清泉慰我心。劳逸贤愚宁可问，但嗟衰晚愧临深。

雨随行色过重闉，路有思归送别人。未省几时趋北阙，且同回首望西邻。黄花渐近羞重见，白酒犹期醉一巡。三峡苦辛尝欲遍，置杯休要问浇醇。

才出关来又入关，欲闲天意未教闲。一生孤直知心处，三度交承隔政间。食蔗羡君方有味，过屠怜我尚何颜。功名不是蹉跎物，犹惜清时共仰攀。

忘身为利得忘形，弃弹庄生只自惊。嗟汝虚憍气方盛，何时全得似无情。

曾言英馆愿重寻，犹记当时恋别心。千里江山劳客思，一年风物又春深。梦中花发人将老，关外愁生酒不禁。引领使台归未得，且疏怀抱寄知音。

白虎前峰数尺高，露华萧飒满征袍。只知眼底簿书静，岂意山中车马劳。石夹雨余重按辔，草间风动几横刀。通途闻说无多地，踊跃身轻意气豪。

乖崖威重兼之恕，正献纯风重以和。高世清名公取尽，经邦余事蜀霑多。二江遗爱流长在，双剑铭功壁屡磨。闻向蓬莱指归路，其如朝野具瞻何。

徒御纷纷拥剑关，蜀人感泣送公还。欲知千里讴歌意，半在百篇文字间。风霰道途方过阙，烟霞旌旆更寻山。重金不负扁舟约，贺老鉴湖春水闲。

放辔深穷物外天，少偿游恨十余年。诸仙羽化曾由此，千载岩居尚宛然。门转青溪空水石，室存丹灶养云烟。冰骸坐久虽清澈，独有区中世俗缘。

莫逆真心际混茫，岂将生死系存亡。已骖云雾朝丹阙，犹蜕衣冠寄异乡。姓氏不传灵秘录，精神长在发圆光。洪肩丘袂攀无及，分向尘中到老忙。

叠叠巴山走使轺，不辞岩险奉寛条。频来马足行应惯，重见民情喜自谣。雨过寒林微带雪，风生幽谷静闻樵。清奇定入骚吟笔，乞取邮筒寄下僚。

使轺西走奉军期，万货泉流向武威。才伴江声关外去，又随秋色日边归。千寻蜀岭供吟藁，一道秦川照锦衣。莫叹奔驰伤浩气，出群鸿雁已高飞。

曾对炎蒸忆静便，偶逢佳节思超然。相将绝顶孤高处，剩看清秋几许天。虽欠笙簧留席上，犹胜风雨傍篱边。好看菊蕊殷勤别，旦暮除书落枕前。

地接松扶绝塞边，星居人户种畬田。语音高亢关中俗，风物萧疏剑外天。一失羁縻生堡障，十分流运费刀泉。闾阎谩作封侯计，几辈伻图到上前。

传闻山下数枝梅，不免车帷暂一开。试向林梢亲手折，早知春意逼人来。何方归路参差见，更托严风次第催。莫作寻常花卉看，江南音信隔年回。

亭榭轩窗处处开，清晖嘉致号为魁。群峰有景互争出，一水无声相向来。已借寒光摇棨戟，莫辞欢赏费瓶罍。新诗自属风骚将，何苦登临愧不才。

天庭高议破群奸，先帝曾将侍从班。谈笑一辞双阙去，缙绅遗恨十年间。倾朝每忆刘蕡对，侧席才闻贾谊还。言责逡巡非久计，行看鸣玉上鳌山。

圣贤中道意何如，历历樊川论諌书。要在致君成德业，不当沽直徇名誉。平生忠义倾心际，后日经纶试手初。得意古人多气义，弹冠应有旧簪裾。

雪白霜猿久已灵，江山但觉有余清。优游此地不常出，皎洁一身能自明。高挂岂知神气王，仰看谁为骨毛惊。因吟佳句成遗恨，安得风前闻啸声。

缭绕川原又载驰，人情风物共依依。胶舟野水涸将尽，卷雨岭云寒不飞。岂惮长途劳使传，尚寻清景扣禅扉。前山次第看梅发，剩带新年春色归。

随和箧笥号藏珍，物理求多渐失真。骐骥已胜千里足，鹪鹩才寄一枝身。自怜蹭蹬居前秕，岂意蹉跎接后尘。穷达圣贤知有分，不同非望泽中人。

闻在幽轩隐使华，合归清望戴重纱。手持温诏方行道，堂有慈亲即是家。得意乡山频上看，异时蓬岛合重夸。登临强欲留诗句，苦恨风骚力未加。

何事年年拥使麾，放身闲处避危机。为思清汉还重去，犹厌承明未肯归。天上荣途方策足，林间轻霭尚沾衣。区区斥鷃宁能啸，只得蓬蒿自在飞。

镇雅墙阴看早梅，满城惟此一株开。已驱禽鸟工夫尽，才共宾僚宴赏来。月照寒姿凌画烛，风传香蕊堕清杯。玉堂深切归期近，少住花前醉几回。

七言常爱中山好，百首犹存外集多。大约晚年知性命，一时清韵入中和。森张剑戟虽无敌，隐约瑕疵惜未磨。三遶花栏俱读尽，杜陵回首郁嵯峨。

经世才高若命何，微茫骚雅寄编摩。纯音已落人间久，孤愤犹存集外多。喜看仙巢鸣鸑鷟，重闻古匣奏云和。殷勤归秩非无报，谁为沉文吊汨罗。

野亭何处访仙翁，安乐风烟迥不同。千里清泉来塞外，四时佳景出山中。偷身暂逐禽鱼乐，放意翻成笔砚工。醉伴逍遥无计去，钩藤新熟荔枝红。

归来何处解尘襟，幽径寻轩入茂林。身到静中方有我，事除诗外更无心。江山相就能清景，桂柏新成已翠阴。闻说逍遥樽酒会，三卿鱼袋鬭黄金。

山水清音遶翠微，一亭风物里中稀。为怜鱼钓生平处，还向功名事了归。白傅歌童聊自适，庄生鸥鸟自相依。区区贫阮长嗟叹，才有林居便拂衣。

霖潦经时路未通，公言行县太匆匆。安知风雨欺人处，正在溪山绝险中。一出到头余日在，少留随分觉途穷。却因下马心方悟，欲速无成万事同。

牛峰秋色翠相摩，还上凌云宴绮罗。黄菊纵逢佳节好，清欢不似去年多。僧房次第依重到，霜月萧条且强歌。闻说洋州时节盛，不知高兴定如何。

数程奔走倦征车，喜过蓬仙旧隐居。秀气峰峦排户牖，清风楼阁锁图书。一从高步东山起，重见深秋少室虚。无计墨君堂上看，林间猿鹤共踌躇。

元丰内舍初公选，开宝中秋定试期。四海诸生趋盛集，一朝新议破群疑。人传学榜才张后，驿递家音未到时。莫怪虚名随分喜，文章门户欲支持。

阆水兼山鬭晓光，星轺亲按古村乡。临江麦陇烟云翠，夹道林花锦绣香。使旨天边劳按察，人情车下见欢康。东风相伴行寛诏，敢恨年来鬓髪苍。

共随春色探幽奇，春到山中未几时。啸傲烟霞凌绝顶，毫芒人物乱交逵。已登高阁临清旷，更羡轻舟泛渺弥。落笔停杯遂陈迹，莫辞钟鼓下山迟。

直道崎岖出禁林，江湖长有爱君心。五年汉法更张际，千里潼江惠泽深。天下鹓鸿方得侣，道傍桃李正垂阴。邦人不用留行色，满旆薫风入舜琴。

为掾初逢幕府开，便将清望属非才。重来门下经年后，始见天边促召回。况有平生余事业，此行高步脱风埃。孤踪已作沟中断，休费工夫为剪裁。

无心宜与物相期，既歇须行似不疑。出处休将人事说，功名多在老成时。胸中白练何妨洁，足下青云岂自知。好取圣贤权进退，莫教轻重失毫厘。

春游游尽欲寻山，杖屦岷峨只等闲。但放高怀穷物外，不知清誉满人间。经年绿野常沉醉，几日香峰暂往还。自笑尘辕盘未得，逍遥无路一追攀。

春风猎猎卷双旌，太守开樽上子城。地僻养成山水趣，民和流入管弦声。林花远近参差发，野景朝昏次第生。引领英游归未得，东溪遗恨几时平。

三春花卉满州城，渠占风流第一名。老杏酸寒夸锦绣，野梨干强学瑶琼。秾妆雨后频来看，尤物年深特地荣。为是翰林亲手植，莫辞欢赏慰民情。

君常慷慨论兵机，喜见韩侯定远归。将略无穷虽世出，秋毫不犯似君稀。封侯气骨青春在，报主功名白日飞。龌龊簿书何所恋，拟投儒服换戎衣。

一别江皋能几时，相从鸥鹭久无依。楼前流水常东去，塞上征鸿又北归。交分每传双鲤信，乡心同望白云飞。孤吟长啸无俦侣，惟向清宵共月辉。

黄鹤仙音久寂然，嘉陵江上碧峰端。惟余寂寞烟霞馆，空老阴森桧柏坛。药灶遶行云彩动，诗牌吟拂玉声寒。虚无踪迹何须问，自有清名不死丹。

千首诗兼百首文，宗韩之子拾遗孙。吾乡此道嗟几绝，先世余风喜仅存。三变声名徒自惜，平生襟抱向谁论。相知惟有贫相见，拨置穷愁付酒樽。

经年东北望阳台，阻奉从容一笑开。良会俱从江上得，清风潜向坐中来。诗成不倦乘闲写，酒好何妨尽醉陪。百老篇章今少见，满怀归去重琼瑰。

归舡才泊古巴台，遥见诗筒眼豁开。摩垒只忧轻挑去，报琼何意误投来。老知仙梦终难到，清喜英游屡得陪。对酒孤吟重相忆，江前微霰屑瑶瑰。

青帝云车碾玉尘，阴机和雨付江神。巧将清冷三巴景，妆出繁华二月春。已凛寒威驱瘴疠，更流和气助陶钧。劝农使者虽欢赏，犹念无衣索拊循。

仙雏曾伴学飞翻，三纪光阴一梦间。龙坂旧游今独在，凤池高步已难攀。衣冠每恨功名晚，风月谁兼富贵闲。契阔人情应见念，故人憔悴老巴山。

淮上仙翁倚岁寒，遶亭闲种碧琅玕。林泉莫恨归时晚，风月偏宜静处看。为爱萧森从叶密，欲令蕃衍放根蟠。阶庭已见清阴合，更长龙孙百十竿。

平生玉帐耻论兵，劝学儒风已自成。惟有爱民常惨怛，况曾廉俗旧澄清。直将经济为仁术，不假中和助政声。从此回翔归柄用，更推忠厚福群生。

邂逅当年最见知，台光云雾阻重披。忽闻颍上还朝日，正是漳滨养病时。剑外江山愁远别，天边鸿鹄望归期。西南遗爱情何限，千载羊公堕泪碑。

鸑鷟峰前旧隐亭，仙翁曾此被弓旌。云山每恨未能到，松桂向人如有情。共把清尊惭北海，更听余论学南荣。何须酩酊为真赏，归袖琼瑰已自盈。

人间夫妇老难期，九十俱全古亦稀。沧海蟠桃堪结子，碧梧栖凤久忘归。君恩黄髪颁新诰，儿戏青衫著彩衣。一尉三公无此乐，百年琴瑟在庭闱。

邀约东风共出城，云容羞日弄阴晴。看人墙外冲花气，下马石间闻水声。林蘖半从樵刃起，草牙还傍烧痕生。趁时桃李参差发，得意禽虫各自鸣。开谢眼前穷物态，丰登时下见民情。悔将诗笔随春酒，万景投怀醉不成。

前载闻君说种花，重来轩槛早芬葩。只知造化随人力，岂觉光阴换岁华。风雨不容孤客赏，馨香宁待主翁夸。牡丹珍重偏开晚，料得开时已到家。

闻说巴东暂解颜，两回曾到十年间。咤滩自古风波险，玉洞无人水竹闲。霜雪凭虚千尺瀑，烟岚弥望四围山。登临欲伴春游去，惟恐藤萝不易攀。

湖外闲官四见春，就中吟咏费精神。青山借得风骚古，白髪相将意思新。每向孤高虽得意，要知闲淡苦无人。归来幸有鸰原识，为惜鸿毛抵万钧。

兄弟当年粗有声，家风传得至今清。争先踪迹虽相让，投老情怀共一惊。富贵有时当自致，文章无价可能轻。期君正在青云上，何止新诗几首行。

归来相值故园春，坐对春风忽怆神。十里溪山依旧好，一番花木为谁新。青云功业虽留我，白日光阴奈趁人。道在不须论用舍，惟将时命托洪钧。

新诗才读眼惺惺，照见词源彻底清。白雪乍闻高唱喜，明珠翻值暗投惊。儿童一辈年将晚，研席平生分不轻。为爱惠连才思好，登临重寄远山行。

莫厌诗筒来往频，闲中无物可怡神。追回风雅篇篇好，炼尽襟怀日日新。自笑支离多病客，更随憔悴苦吟人。阳州不识英雄器，重问颜高借六钧。

休向诗中恨不平，范滂留意在澄清。烟霄鸿鹄飞将到，雷雨龙蛇蛰未惊。声价得来知道长，穷愁消尽觉身轻。荣途咫尺非难至，俯拾功名在此行。

飞泉分下一岩寒，谁识神功借意难。泻出龙漦投石上，缀成仙佩落云端。离山便有江流杂，当道宁辞宿眼看。几把狂吟题不就，十年余思在栏干。

仙佩玲珑白玉寒，每来常与寺僧看。忧民未有林泉约，重到岩前为解鞍。

诗题：冯尧民希元先生承诏堂首句：名南山出。

