踏遍红尘四百州，几多风月是良俦。朝来应笑酡颜叟，道不相侔风马牛。

落魄尘寰触处然，深藏妙用散神仙。笔端间作龙蛇走，壶里常挑日月悬。漫假人伦来混世，只将酒盏度流年。潜修功行归何处，笑指瀛洲返洞天。

南北东西总是家，自知身命属烟霞。只因贪恋一杯酒，误却碧桃千树花。

水非沟壑龙方卧，木是梧桐凤始栖。莫道男儿无去路，碧霄云外有仙梯。

平生无町畦，任真但落魄。烂醉是生涯，天地为棺椁。

若问先生归去来，此行直是到天台。碧桃瑶草紫芝熟，到日须容醉玉杯。

