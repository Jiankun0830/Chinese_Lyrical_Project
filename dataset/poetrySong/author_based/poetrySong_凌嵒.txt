九峰西峙比昆仑，晋代将军墓尚存。今日扪萝登绝顶，桑丘麦垄自村村。

七峰{山/酉}崒拥层峦，偃盖孤松石上蟠。行云白龙何处去，暮云深锁洞门寒。

六峰乔木锁云根，青接平原数里村。此处无人来听鹤，海灵山鬼哭黄昏。

八峰葱蒨石林幽，给事题诗记胜游。昨夜僧归钟鼓静，一声鹤唳海天秋。

四峰孤耸郁苍苍，新构僧庐傍野塘。林下雨晴春昼暖，松花薰得白云香。

三峰高远翠光浓，右列仙宫左梵宫。月落轩空人不见，野花山鸟自春风。

五峰遥隔水村西，薛老曾来隠翠微。牧子唱歌樵子笛，贪看明月夜忘归。

一峰云气接蓬莱，白石磷磷护碧苔。几向凤凰池上望，不知何日凤凰来。

三峰藏宝树精神，金碧楼台处处春。溪上落花流水远，老翁疑是避秦人。

