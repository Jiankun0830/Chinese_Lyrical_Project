托载东城隅，选胜名园地。不问主人来，聊适寻春意。簪花照席光，藉草连袍翠。烟霏远树迷，风腊繁英坠。促行潋滟觞，少驻雍容骑。四者信难并，安敢辞沉醉。

押燕移离毕，看房贺跋支。饯行三匹裂，密赐十貔狸。

西源穷尽到东源，直注层崖五磴泉。真境无繇追汗漫，胜游聊得弄潺湲。风生虎啸层岩底，月上猿啼古木巓。祇待归休林下去，来同灵默此安禅。

一水相望越与杭，渡头人物见微茫。翩翩商楫来谿口，隐隐耕犁入富阳。市肆凋疏随浦尽，山峰重叠傍江长。民瞻熊轾咸相谓，太守经行此未尝。

赏遍林泉去未能，却来溪口访岩僧。为观远景尤奇处，更陟危亭最上层。云吐前峰疑霈雨，泉飞别涧旋凝冰。陋容憔悴烦躬笔，待结钱唐九老朋。

自别高居二纪余，今朝重到懒踟蹰。山川胜景依然在，屈指交亲一半无。

一染浮名十五春，强随时态役天真。何年卜筑兹山下，却笑区区世路人。

京洛风尘弊客裾，故山归去有精庐。缀盂应供王城久，镂管赓吟友社余。衲拥兰芽新赐服，帙收贝叶旧翻书。萧然壁观芝岩上，从此身名与世疏。

松陵江上峻裁基，危岫前瞻小四围。张翰鲈鱼闲适兴，庄周鸥鸟尽忘机。檐牙高啄千家绕，舟尾相衔数桨飞。倦客登临聊永日，豁开杂思信如归。

