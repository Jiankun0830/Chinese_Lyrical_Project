怜琴为弦直，爱棋因局方。未用较得失，那能记宫商。我老世愈疏，一拙万事妨。惟此二物随，不系有兴亡。

旱夏甘雨零，坐见草木长。天怜官穷隘，乞与风飒爽。四檐溜通池，激激听微响。虽非山林间，故作山林想。

濒春欲生妍，梅蘂先媚好。宁辞犯霜雪，渐拟苏百草。耿耿甘独待，余恩及枯槁。

姚黄花中君，芍药乃近侍。我尝品江梅，真是花御史。不见雪霜中，炯炯但孤峙。

晴风扫顽云，白日光在地。云翳无几何，聚散等悬寄。所以寸草心，各各抱根蒂。

麦头渐青青，麦田何井井。黄云被原野，众草昏未醒。方知天壤间，春风有畦畛。

长亭连短亭，只堠复双堠。居然送行客，历历记奔走。十里同五里，先后无好丑。

渺渺归帆江北渚，脉脉相望那得语。舟中贾客婵娟女，朝乐潇湘暮荆楚。我欲招之问计然，浮名唾去如飘烟。买鱼沽酒啸俦侣，槌鼓弄笛凋残年。

整整斜斜村舍居，十十五五沙中凫。潜鱼钓影水深浅，高柳着行烟有无。天阔云低过平楚，已觉淮音近吴语。淮南米贱好留侬，正恐不归心更苦。

腰镰行稻区，引挽亲刈熟。黄云卧千顷，弥望极平陆。潦水秋未收，褰裳听满足。为士复兼农，自身仍当仆。书年贺丰稔，天事诚委曲。辛苦岂敢辞，幸此卒岁蓄。归来妻孥笑，风日缁面目。未觉城市胜，生理系斗斛。少年事笔耕，初不辨穜稑。读书舌本燥，得食仅半菽。人言清有余，自哂瘦如竹。虚名真画饼，逸景等转烛。今我更百态，渐已不讳俗。杯水重万言，嚢钱逾满腹。却嗤祖士少，未免怀愧恧。客来讵相访，底用身障簏。

少年爱酒不废沽，滑稽鸱夷每随车。春禽似是知我意，日日劝我提葫芦。侵寻老境筋力异，宿昔百嗜今一无。羁穷未免走四方，是口时赖薄粥餬。怜君巧作此瓢壶，善为口计真不疏。上盖下丰腹胍{月乇}，空洞可置升米余。釜汤外沸如隔膜，气塞不作声卢胡。须臾已复成淖糜，匀滑不减倾醍醐。篷窗夜饥急星火，咄嗟而办功可书。山僧歙钵未足诧，考父古鼎非时须。我闻壶中有高隐，日月或类蓬莱居。神仙有无事恍惚，山泽形貌常多臞。不如一饱睡清熟，个中便是真华胥。

葱笼秀拥秦山落，尽日春风吹岭脚。朝来领略到窗几，谁遣虚空出阿阁。南台御史去天近，身与孤云生两角。胸中摸索千丈弦，更恐并吞有衡霍。

海门山边初落潮，西兴渡口浪痕高。渺渺目乱翻云涛，心识不语迎归桡。江亭晚日风萧骚，轧哑鸣橹相向摇。平头雁落沙没腰，舟人底处寻青招。

饥来驱我去，去去复何之。西风迎马头，背日霜林披。十年京洛尘，衣弊因改为。岂惟衣日化，面目亦已缁。功名误少小，辛苦道老黧。追惟中自惊，恍声失旦鸡。安得如虚空，万境俱一齐。我心无去来，我马随东西。

饥来驱我去，去去复何如。我饥亦何惭，所叹为此躯。明发着征衫，薄暮投郊墟。烟林号怒风，牛背立饥乌。境恶梦多悸，愁孤郁难舒。念初别乡邦，短檝穿菰芦。眼中两御史，炯炯冰在壶。清游失追攀，负此山绕湖。我行日已西，回首风牵裾。两公饫文章，笔端吐新腴。愿言继残膏，龟肠正空虚。

城楼百尺兀相望，帝作东辅拱神州。当日隋家漕渠柳，至今春在末梢头。

柳条明媚欲变色，便想春思浩无涯。行人手挽不忍断，云此生意方萌芽。

渊明出从任，初亦计林田。一朝倦束带，唾弃如飘烟。无酒每从人，兹事若可怜。醉来便逐客，卿去我欲眠。了知此贤胸，醒醉皆超然。胡为遽止酒，而作止酒篇。此身役万物，不使一物偏。有偏即是累，在性皆非圆。我樽可忘酒，我琴故无弦。携琴玩空樽，惟我乐也天。

渊明赋止酒，止酒未尝止。今朝诗固云，从此真止矣。我观他日诗，说酒特未已。必饮诚有累，必止亦非理。无如作病何，聊用忘忧耳。得失定相半，随遇无彼此。胡为我阿咸，深拒坚壁垒。子言故多师，乌有与亡是。独此止酒诗，字字如信史。恐子昧圆通，未究真正义。当观诸世间，一一等幻戏。死生尚云尔，何乃较醒醉。操瓢起相从，无为乏我事。

畴昔城南隅，莲叶秋田田。从公觞玉醪，醉墨看云烟。我乃世背驰，公独肯顾怜。追思十年梦，仅熟一觉眠。念当老扁舟，生理师计然。不意菰芦中，复见琼瑶篇。笔力如置阵，弥缝认先偏。从容步武间，左右方若圆。又如清庙音，三叹闻疏弦。安得化为云，追逐飞上天。

阮籍刘伯伦，嗜酒不知止。颠狂欲求名，此计真陋矣。酒中有何好，正自未能已。愁来得暂驱，洞若适妙理。我岂沈酣徒，公亦聊尔耳。世间等梦间，未悟彼易此。阿高志得殊，家学自中垒。嗷嗷求独醒，今昨较非是。无心穷酒圣，有意造诗史。自言古鄼侯，告戒存密义。逡巡若神授，恍惚类儿戏。不须更论酒，春梦本如醉。我知昴星精，不管太白事。

贺老晚乞一曲湖，绝胜叔平千头奴。端直自是功名人，未用早计此索居。

后堂弹丝娇不止，知有性灵双婢子。歌词自制清如水，却怪惊尘暗中起。

何郎卜筑吞江湖，下瞰培𪣻皆仆奴。山川胜绝本相假，正复此士堪此居。

何郎归欤直止止，所恨扁舟欠西子。山高日长贪睡美，不有江声谁唤起。

夜来清商入梧桐，策策不已鸣霜风。故烟一碧万烟树，惨淡已有伤秋容。嗟哉造物本何意，安得永赖长养功。我独冷眼阅荣悴，心与日出清霜融。子奚不来助我喜，瓮头春风生麹米。人间有酒谁不醉，知其天者我与子。我身虽无双羽翰，欲将梦到三神山。借尔八尺龙须席，蘧然一觉俱飞还。

荒凉半亩居，风烟夜沈沈。安得清梦间，尚有车毂音。自我客京华，半世历嵚嵚。日月不相贷，鬓有微霜侵。骑马著青衫，兹事已不任。如何栖迟中，心迹犹差参。梦境通前生，染习良已深。岁月不可磨，愈厉如精金。富贵岂足道，大是功名心。勉哉子驰驱，壮志方在今。力学懒似侬，膏肓恐难针。

凤不出丹穴，姬孔叹且思。忽来乃为时，不计身安危。采色炫世眼，鸣声漏天机。高梧寄孤巢，俯仰反自悲。矧复鷃雀俦，妒喘如筒吹。我知盛名下，忧惙甚井眉。宠辱更事耳，何异秦晋饥。生身等世间，宁免相贷资。公乎岂人谋，天特相兹时。奈何不自量，径欲力撼之。如我实助喜，良是昔所期。蜀笺冰不如，忽枉洒兰辞。三复重太息，无术可肉飞。要看笔如椽，涂改生民诗。

自公之出矣，岂不旦夕思。人情剧险艰，太行未足危。十年江湖心，鸥鸟识忘机。却来鹓鹭行，方寸交喜悲。晚被天语温，习如和风吹。凡公宿昔交，谁不胜两眉。如我故陆沈，笔耕遇比饥。胸腹抱介介，何以取世资。时哉今唐虞，不出斯无时。苕之水洋洋，我饥实乐之。如何磊落人，颇复误见期。谁能叩人门，受彼在亡辞。吸饮风露寒，身轻会孤飞。明时自嗟拙，敢赋衡门诗。

儒生习气非偶然，出入文史东西家。扫除净尽如宿草，春风一夕已复芽。子方妙年有奇气，我已种种成苍华。文章百巧坐一穷，无地可学东陵瓜。擩哜山色吞湖光，凛凛尚可驱百邪。子昔自云有仙骨，梦骑青螭𥬞飞霞。要与李杜高颉颃，下视余子窘可嗟。寒灯夜语耿不寐，似觉冰雪生齿牙。颇言室有法喜妻，幸是元无翁可挝。何如从吾巢云巅，共访葛洪学丹砂。

自我居里间，连墙绝未去。非我敢杜门，客实莫我顾。颓然坐空庐，习懒已成痼。惟有一束书，遮眼慰迟暮。周郎来何许，文字得我怖。渊源笑鲵桓，采色隐豹雾。追随古河洲，山色入幽步。诗文互徴逐，酒鸾及时具。如我众弃余，君意独何慕。入兰不知芳，逐臭无乃误。君亦忘机人，足迹乱鸥鹭。堂前种白莲，心境涵净土。观空本无说，因物自吐露。往来忘时节，相对两如寓。屈指说去官，始忆三年住。冁然同一笑，岁月真脱免。我不记前三，更问末后句。

庭前百个竹，眼见三陨箨。不知如许久，已复东行槖。君初无住想，脱去亦不恶。官身等出家，随牒即行脚。笑傲云烟间，何适非至乐。嗟我独奈何，生理自窘䌸。四十三年非，酝造此大错。从今便上上，万事付莫莫。张公留衣钵，绿蓑与青箬。会当老扁舟，相与同啐啄。更看后五日，放过前一著。

溪声来天边，风水共豪纵。夜气剧奔马，侵晓不能控。书生有清癖，咏雪宁忽冻。胡为枕寒流，故遣不成梦。

履霜存永慕，风树寄悲惋。古来孝子心，百岁常辗转。鸡豚逮亲存，适意宁一脔。他时毂千乘，泣涕颜有腼。生世苟如此，岂得但理遣。所以奉尝事，自竭叵不勉。尚能七闽秀，器识颇凝远。求官自束发，捧檄恨晼晚。归怀追养勤，作堂近山𪩘。欲招九原魂，仿佛此息偃。牛羊家自腯，菘韭傍可剪。春秋及时祀，情物两俱腆。遂令里间儿，艰诧知礼典。孰先如此堂，孰孝如此悃。从今大而门，至行神所戬。

宝器传家宁浪出，汉爵通侯二千石。悬知忠孝萃公门，寸印便应轻尺璧。虎头飞去通神画，未免诳欺涉嘲骂。余不左顾非偶然，渭水得璜天或者。公门次第生辉光，一一词锋如剑铓。龟玉正怜俱在手，莫放柙中苍兕吼。

在家情已疏，出家终不恶。不有清净缘，云何脱徽索。我昔志婚宦，谓足世味乐。颠倒十年间，如蠺竟自缚。业已无奈何，劝汝莫莫莫。一沤非全潮，起灭皆妄作。当知是身浮，流浪恐非托。伎俩百不好，摄念乃初学。如病求真医，安心是良药。

雾雨昏不醒，东风晓能酸。我食日不足，宁忧三日寒。

去年今日时，桃李半狼藉。能随里门儿，买{饣易}作寒食。

人言二月时，霏雨生树杪。天色何时光，要向寒食少。

江南舟轧鸦，江北马连翩。经春不能赏，谁云不关天。

春风未渠尖，花草有矜色。酴醿会倾城，牡丹欲倾国。

汉城欲回春，梅柳诧先受。江北迎两轓，江南试春酒。得州古云乐，渠阁大如斗。要将岁寒姿，一笑阅好丑。

朱轓世功名，地接韦杜天。勤劳三十载，始着荣途鞭。淹速会有时，用舍何其贤。或者相弃除，天公赐长年。

杯觞谁圣贤，翰墨自主客。一醉迎春风，丽思发幽赜。河东岂无赋，讽一或劝百。愿公摅梗概，早晚焕简册。

龙门映当代，开阖踵前躅。自笑牛马走，老矣恋寸禄。染指睨列鼎，炙手借余燠。但恐飞诏来，沙头理行轴。

相门若崇山，神物职所领。天令佑世德，奕奕发秀颖。图书漫今古，论议余骨鲠。富贵岂足言，功烈相与永。

倚公芸香阁，今古压䌷绎。付公铜虎符，利疚稔更历。帝曰我此贤，储作国柱石。俾尔寿而富，一一天所锡。

采采黄菊英，秀色真可餐。泛之清霞觞，荐以白玉盘。我欲持寿公，助发凌风翰。天地炯在眼，一举非公难。

长松倚青壁，千岁身不老。下顾蓬艾姿，生意何草草。愿言雨露甘，余润及枯槁。耿耿心自怜，得荫苦不早。

寒空夜作山林声，打窗窸窣饥鼠行。褰帷忽怪窗淡白，开门雪飞纵复横。天上瑞花开又落，庭下疏梅初破萼。忍寒耐苦发孤妍，似与老人甘落莫。遥怜国难何时清，嗣皇求衣天未明。长蛇封豕欲荐食，执笔固陋惭书生。皇天悔祸今可卜，乞与江湖比岁熟。莫言此雪不乐饥，便是天公真雨粟。

今日江头雪欲作，涛怒风豪两喷薄。青鞋黄帽湖海人，独立沙边如病鹤。闲身不待君赐与，拟占风烟佳处着。如何寸禄晚见招，踉蹡欲前还欲却。翩翩西湖两公子，胸次峥嵘饱邱壑。糟床夜注喜相报，自发清吟侑觞酌。我来一笑岂易得，十载湖山负佳约。间关百态成底事，毛髪星星已非昨。人间俯仰变今古，总似潮生与潮落。会须乞取此身健，在眼好山俱着脚。颇闻神方能却老，肯辅衰残殊不恶。因声更约吴太史，石鼎他年煮仙药。

中台缥缈神仙居，退朝往往联飇舆。追随五城十二楼，鞭鸾笞凤相嬉娱。一一气貌清而腴，下哂山泽皆臞儒。虚堂夜直冷不寐，博极天上人间书。去取小雅大雅诗，赓续二典窜禹谟。尘凡岂得追步趋，梦境欲到犹趦趄。望郎何事飞轺车，东浮江淮绝句吴。天令贱子得所图，邂逅实始迎郊墟。公不鄙我置坐隅，假以色笑安且舒。乃知仙风自恢廓，不邀我敬怜其愚。从容自喜吐杰句，屏息侧听仍嗟吁。朱弦疏越清庙奏，一唱三叹音有余。何刘沈谢气力短，郊岛辈行不足奴。惟公妙年擅场屋，一日声价腾八区。诸公贵人交荐达，帝以见晚惊严徐。要津已复更步武，簪笔会直承明庐。颇闻细书问良苦，便觉风信催旋舻。公归傥辨报明主，物色士类供时须。班公驺仆我不如，山林钟鼎端异途。何王之门曳长裾，半生鼓瑟从吹竽。逝将争席朋樵渔，正恐不免饥见驱。间关老矣尚耿耿，所觊肝胆从公输。他时门下有此客，中夜弹剑非无鱼。

朔风无端卷入幕，短檠滉漾吹花落。怪来觅句如斲冰，门外雪花如舞鹤。老妻自起倾残樽，麒麟活火红炖炖。凭君为唤诗肠温，他日有酒不足论。

世路欹危如燕幕，未厌山中昔牢落。春前撷韭秋撷菘，有客有客鹇与鹤。瓦瓯铁杓文石樽，枯樵发火势易炖。得酒径就山僧温，听风听雨取次论。

九日意萧条，病卧如漳滨。红萸起自插，黄菊兹及辰。身落芹藻间，心与鸿雁亲。想见龙山游，嘲谑落帽人。眷焉瀛洲客，共此溪港邻。白髪俱许长，清愁浩无垠。四年京华别，前事宁忍询。国耻久未雪，愤切此逐臣。革路何时还，今谁叫穹旻。驾言写心忧，一涴衣上尘。扁舟羡鸱夷，举酒忆季真。目极樵径风，便拟从采薪。但恐嵌岩中，不着功名身。报国君尚强，我拙甘长贫。

村田高仰对低窊，咫尺溪流有等差。我欲浸灌均田涯，天公不遣雷鞭车。老龙下饮骨节瘦，引水上泥声呷呀。初疑蹙踏动地轴，风轮共转相钩加。嗟我妇子脚不停，日走百里不离家。绿芒刺水秧初芽，雪浪翻垅何时花。农家作劳无别想，两耳未厌长呕哑。残年我亦冀一饱，谓此鼓吹胜闻蛙。

虚堂怖鬼鼠窸窣，床上门牛由蚁窟。将军见虎箭羽没，兔起鹘落不待咄。初心学道如龙头，习疑玩久蛇尾收。云门倒跨一木马，追风相羊踏九州。诸贤巧思生棘猴，碧鸡谈辨不肯休。烦师放出紫湖狗，骑猪南穿声喧啾。

昔人蚁动疑鬭牛，我家奔鼠如马群。穿床撼席不得寐，啮噬编简连帨帉。主人瓶粟常挂壁，每饭不肉如广文。谁令作意肆奸孽，似怨釜鬵无余荤。君家得猫自拯溺，恩育几岁忘其勤。屋头但怪鼠迹绝，不知下有飞将军。他时生囝愿聘取，青海龙种岂足云。归来堂上看俘馘，买鱼贯柳酬策勋。

东巡属车何大勤，铁马风趋过吴下。周宣自有中兴日，天厌毡庭尚须暇。所兴吴越天有年，污邪委地连山前。与君步屧探禹穴，感时兴物俱惘然。一官寓食家传久，暮景差池亦何有。遮藏要见太平时，狐死何曾忘丘首。

婆饼焦，游子饥。游子饥，泣路岐。耕牛杀尽饱狂虏，桑下老农心更苦。

泥滑滑，风萧萧。烟雨昏，独木桥。轧鸦鸣橹逆风摇，行子终岁事远徭，使我心悸不得邀。

青山为郭云当门，疏烟细雨梅花村。门前落涧泻寒溜，衮衮似是通河源。隐居二士清而通，谈道不愧将无同。何人载酒问奇字，糟床夜注时一中。天骥权奇嗟欲老，家有龙驹头尺好。孙郎并舍真可人，散乱书签共探讨。只今干戈迷所适，我亦间关暂投迹。君家鸟雀不惊人，应怪苍黄如此客。谋身已拙知遁肥，邂逅得此良亦稀。化云所愿四方逐，念绝侧翅随人飞。

东风催行舻，旍旗转修扛。千骑如登仙，我心岂得降。嗣学初元年，德意孚万邦。不战屈丑虏，威声疾奔泷。眷言帷幄旧，分符隔涛江。尚书古司戎，名实尚谁双。折冲要从容，谈笑空酒缸。帝曰汝遄归，谋国资敦庞。无庸斗大州，洪钟受微撞。

汀洲初檝迎，红紫烂朝霞。及兹理旋舻，绿阴已笼沙。使君如东君，来去不恋家。独持五色笔，摛辞灿芳华。明年凤凰池，春风浩无涯。须公赋丹青，去路不可遮。

公来临我邦，天意若见私。从容坐席间，风化已四驰。民曰吾二天，士曰得我师。庶几少淹留，子弟公教之。如何如不顾，公岂要我思。不见溪上山，旦暮发妍姿。及兹有行色，风日含凄悲。公亦何负渠，欠渠百篇诗。

西雍拜颜色，振鹭俱分行。绣衣浙江滨，再上君子堂。首尾二十载，持槖侍明光。厌看南朝山，易绾吴兴章。煌煌朱两轓，照我梓与桑。怪我衫始青，怜我鬓已苍。颇复见劳苦，感慨激中肠。向来官如泥，葡萄换西凉。剪翎但鸣悲，坐阅百鸟翔。公为世良师，医国有禁方。颇闻药笼中，臭味久已尝。小草存远志，未用出声妨。采掇公弗疑，结根稔风霜。

神龟异生禀，怀抱星与月。蹒跚守丛著，游戏引莲叶。青云覆其上，文字书左胁。千年愈坚瘦，腹背类璆铁。有如盛德士，秉志厉霜雪。不求赫赫名，羞作翕翕热。行藏关理乱，阅世自明哲。时哉此唐虞，负图追往谍。

黄鹤初出胎，骨格已惊众。翩翩谢嚣尘，飒爽自神纵。朝飞出芝田，夕饮下云梦。宁知风露质，乃系世轻重。有如贤达人，胸腹抱空洞。观时自隐显，岂待吹嘘送。会看九皋鸣，一一律吕中。阅岁千六百，群飞接鸾凤。

蘋洲景物最恼客，无赖山色只供愁。短棹从渠系烟雨，春容并在水南头。

并山微径自曲折，野人种花无数蹊。太傅风流犹可想，楼船皓齿合招携。

谢家溪亭花锁碎，尚忆故岁春未阑。觅得小航冲雨去，湿红飞处忍朝寒。

使君觅句自超绝，江边乌桕能绝人。我疑秘思有天巧，滉漾胸中百顷春。

官闲亦复一笑适，理檝及此春日晴。追吟乃得伯宏父，便觉侯喜无诗声。

老来文字读不入，抽思轧轧如涸泉。从君敢作入社客，正恐釜豆相泣煎。

有怀玉堂前学士，典册汗漫真全潮。子向白云深处觅，面山溪馆带长桥。

翰林久袖经纶手，笔力游戏吞山川。要试皋夔致君术，不应牢落着幽禅。

南山有蹲鸱，春田多凫茈。何必泌之水，可以乐我饥。六师拥行在，闾巷屯虎貔。民食尚可纾，军食星火移。努力输县官，无乏辕门炊。所愿将与士，感此艰食时。忠义发饫腹，向敌争先之。驱逐狐鼠群，宇县还清夷。我辈死即休，粒米不敢私。

饥来命饷寒索衣，官家养兵如养儿。时平军律久玩弛，辕门笑歌骄莫随。往时金陵囚刺史，今者杭州漕臣死。稽天烈焰穷朝昏，千丈红霞炫江水。邻州之兵如此兵，呜呼此难何时平。

缓城将母走者谁，吾宗贵人丞相儿。高门潭潭深如海，一朝赤脚踏路岐。吁嗟身世本何有，金帛满家那得守。衣冠自古皆贼仇，玉石俱焚无好丑。呜呼安得贫富受用势略齐，无庸悬绝产祸机。

万里胡沙惊毳幕，北望旄头天际落。向来官军如路人，受甲逡巡惟指鹤。宁知竟屈銮辂尊，问天火令何当炖。落雪如絮不我温，九关梦想血面论。

先生著书风撼幕，诗成弄笔云烟落。舍傍种竹欲招凤，郭内有田才给鹤。眼看雪片黏空尊，寒斋芋火犹能炖。怪我官冷何时温，我亦聊尔公弗论。

伊昔苕水滨，诗酒相逆送。红蕖三百顷，天遣作妙供。于今几何时，喜惧不同梦。惊心风月夕，怨笛有残弄。所嗟老侵寻，不愧官冗从。当时季孟间，众识长雏凤。宁知天一角，复此樽酒共。文章自千古，习气无乃重。诗如朝阳鸣，一一律吕中。从游二三骏，蹀躞不受鞚。阿威有家学，落笔竞豪纵。伤时复怀旧，一笑得再恸。公等俱勉旃，如我堪底用。

精金不受钏钗辱，瑞草何曾取膏腹。乳花粥西名已非，荐以羊肪何太俗。山林钟鼎异天性，难遣华腴偶穷独。森森正味苦且严，玉质无瑕谁敢戮。君家馔林多错本，读罢流涎诳枯吻。故令茗碗变腥膻，远想黄封雪花酝。呼酪为奴逢彼怒，自惜争雄巧相污。我宁不饮信我说，独喜君诗有神助。君不见穆家兄弟故可人，概以骨鲠恐异趣。

群儿鼠窃均有遇，老矣自知牛后误。成功未解鬬两虎，援翰徒劳秃千免。佩书丱首何龙钟，灵蛇光怪蟠心胸。马头三千悲远道，羊角万里无高风。秦歌呜呜楚猴舞，一笑何如共鸡黍。谋身狗苟君勿嗤，聊戏墨猪书韵语。

五十少公卿，三十老举子。世间老与少，不必较年齿。我观宦达人，颜色自丰美。癯者忽易腴，变化一日耳。人言老再少，信是有此理。我为老诸生，流落逾二纪。四十又过四，淟涊百僚底。说老已十年，何况真老矣。壮气推幽忧，发白面目缁。宁有再少时，一衰乃如此。何郎穷过我，齿发亦相似。闲居傲轩裳，臞腹满经史。时时吐光焰，丽句落窗几。谁家肯终惠，试此足千里。空令坐穷独，阁户今扫轨。宦达世共慕，闲旷我所喜。丈夫生世间，要自发奇伟。富贵何足云，功名半张纸。古来傲世士，良是穷乃止。未有如子年，忼慨隐廛市。我不愧公卿，愧此少居士。

浮花荡漾青蘋小，绿柄欹垂剪刀草。朝从港东暮港西，采花撷草无尽期。秋光有尽意无尽，万马奔腾山作阵。眼中未饱公莫回，饥肠作恶如鸣雷。

张公一生云水客，往岁孤踪寄苕霅。故人刺史眼为青，愿为泛宅浮清泠。当时鸥鸟难问迹，尚有水村名泊宅。碧蓑青笠宁在无，公今仙去当传余。

长松舞高寒，落涧泻清泚。笙簧响天上，金石鸣地底。云容何润泽，下有隐君子。乐此山水音，清若变流徴。怪我从何来，尘土两目眯。寇戎在江浒，荐食心未已。赤嚢走边报，朝暮异忧喜。安知隐人乐，胜绝有如此。古来成败事，不入山中耳。愿言晚相收，置我岩壑里。酌泉得醒心，茹术可不死。况有载酒人，半道同栗里。

日月明朝昏，山风岚自起。石皮破仍坚，古木枯不死。可人何当来，意若重千里。永言咏黄鹄，志士心未已。

朝行转木末，暮返循水涯。生长山水间，途穷自知归。万绪更扰扰，众目何睽睽。有若脱{革卮}牛，邂逅得此时。坐念卢夫子，与世真背驰。读书如董生，三载圃不窥。清诗见真情，观者岂得疵。春风入闾巷，烂熳百草菲。摩腹忽起行，菜茹伤蕨薇。平生经纶学，无术取世资。贫交可相觅，叩门两无疑。富贵不汝求，吾至君勿挥。

书生磨吻铅刀铦，君家手笔不退尖。琢成秀句夺天巧，平揖鲍谢奴高钱。郊寒岛瘦复可哂，汉风楚国真能兼。胸中疾邪茹不吐，但觉忿气生虬髯。叵堪陈寿书汉实，毫端有口可得箝。尚书昔侍金华讲，论议凛凛秋霜严。曾将一字窃鲁史，未用三语求阮瞻。分君赐笔助清峭，雕犀镂象光出奁。如吾朴遫岂足数，半世翰墨徒心潜。老去文章读不入，编帙散乱如投签。因君穷讨默自愧，僻鲁成痼何时砭。须要尽见君家书，槁死不叹周南淹。更从湘东觅金管，赏激忠孝祛奸𪫺。

孔愉庙边溪水长，石壁岩下飞泉香。居士住此几寒暑，只见四山青又黄。今年春雨摧麦芒，六月稻穗干欲僵。烦公焦劳坐黄堂，何不趣公归赞襄。为时开阁阴与阳，不令此忧遗君王。我君有如坐甑内，口顾怫郁不得骧。公欲令我苏肺肠，白衣致酒甚沛滂。瓶粟未空陶氏仓，得酒且到王生乡。更招山前老漫郎，渠家曲柄荷可觞。

东峰高如屏，月出久未知。竹影忽上窗，淡台时参差。幽人坐数息，瞑久息愈迟。举目月在窗，便觉心境移。平生浪纷扰，自省黠半痴。岁晚得此身，终焉以为期。山中有寒暄，我不记四时。乐此见有初，非关未忘诗。

一水萦不断，千岩翠相扶。孤篷载雪归，我昔见画图。今年两经行，明晦自惨舒。旱夏山若焦，秋至潦溢途。是中无故人，王事当驰驱。景物寄心赏，随遇便有余。不觉老季真，乞归尚狂疏。官家赐闲身，用底一曲湖。

峰头雁何在，井底龙不出。吐作玉虹流，倒挂二千尺。落涧势初缓，渐听转山急。噀面飞雨过，着衣晨雾湿。造物等幻戏，此地真绝特。勿言王事劳，遇胜得小立。惭愧大尊者，几载面青壁。山高不碍见，泉声不妨寂。

寒溪日漱枯肠洁，自志穷愁渐陋劣。故人不爱北苑春，更遣清甘嚅吻颊。只今相望如参商，武夷孤绝云苍茫。底事坐阅百鸟翔，要借玉川风两腋，高飞令我坠君傍。

道州固伤时，晚岁吾山溪。彼物何曾争，我自分两畦。宣州绝代贤，雅志苏群黎。胸次包峥嵘，不肯去角圭。何从得漫名，正恐亦偶题。渺观身世空，万境俱一齐。浪云出处殊，不悟东自西。向来功名辙，复入山水蹊。公今持左符，早晚朝金闺。生贤出世间，渠能绝攀跻。要须了此心，泛应忘高低。昔我盖已漫，今我亦非迷。

老人年六十，生理常刺促。归无一棱田，此事乱心曲。妻孥渺相望，幼稚炯在目。师今遇龟溪，山水无尽绿。石壁严宝坊，泉甘宜杞菊。但恐斋厨空，眼饱不救腹。并山行径微，草露湿人足。师访老人家，门前有修竹。

堂名似贤人似竹，瘦节孤高照崕谷。百年人与竹俱化，尚有诸孙来借宿。家风爱竹余底事，至今十饭九不肉。惟应说食诳枯肠，更写寒梢媚幽独。王郎散带谈清虚，为竹造门颜不忸。方英炯炯貌臞甚，门倚江干千个绿。两家人物摠风流，石壁山前烟雨秋。岂惟千首轻万户，胸中世袭潇洒侯。我乃痴绝非画绝，怜此霜根贯金铁。短绡淡墨持似公，更听哦诗声激烈。

苍官与青士，昔封潇洒侯。万个俨相持，更比千户优。道人心安乐，可念过不留。延我听风窗，凄清韵天球。傍瞻卧麟冡，卿云覆杯丘。前峰郁岧嶤，落涧缘道周。居然气象异，况乃世德修。他日名可占，子孙荷灵休。

卿云覆其上，草木争鲜新。竹露先参差，晴曦破萧晨。万石纷拱揖，静默自主宾。似中有老仙，云霞焕精神。朝暮林壑间，搜抉出怪珍。风欹青箬笠，雨垫乌角巾。山灵指相谓，个是夔龙身。如何轻世累，萧散意许真。了知衮衣贵，未若岩石亲。功名乃弃余，道德受咨询。我来追步趋，且复结胜因。剧谈到羲轩，愧此真天人。

夔龙在丘壑，神物发幽秘。森然万琼瑰，参错分位置。踞地猛兽伏，拏空孤鸟厉。先后相长雄，突怒疑攫噬。各以奇自列，宁谓我独嗜。羊酪非不珍，莼羮有至味。郑公信骨鲠，我但见妩媚。种竹被崕峦，恶木不得地。荃兰偏九畹，薉草惨无类。造化初何心，被物自殊志。那知此岩傍，阅世等如寄。愿言赋丹青，远近同一视。

顿有两玉人，风流晋宋间。况复子倪子，妙思轻小山。访我相后先，知我倦飞还。僮仆怪主人，羁絷如在闲。何曾得此客，能使意绪寛。从今望仙舟，我门肯常关。春风孔郎溪，松下荆可班。

古德杖头挑，今师竿下取。月满体自如，清光无处所。

昔人钓忘饵，今师亦忘钩。静夜江不湍，孤光送归舟。

汉宫时世妆，承恩娇姊妹。解道根蒂同，如何两心背。

映立自亭亭，吸饮风露饶。不作恩与怨，世间儿女妖。

余不溪上山，映我杯中绿。我醉狂欲歌，潜蛟睡方熟。

溪面寒无风，澄莹千丈绿。我欲放轻舠，霜镜不可触。

十年九作穷途客，惯见天花面旋飘。江上舞鸥如背我，沙边立鹤独齐腰。衣黏落片行呼酒，船触轻冰半渡桥。谁识此时诗思乱，缓歌黄竹想西瑶。

客桥沙觜渺纵横，二纪风烟老此行。待得江头明月出，恰当船底暗潮生。旅人梦冷无留想，别浦帆归有呼声。断念此生惟付酒，为谁惊走撰瓶罂。

一水相望十里余，扁舟夜载月明俱。君今身为故人出，我亦年来此客无。夜久灯孤疑是梦，樽空仆卧不成呼。残年会见干戈息，共买嵌岩著老躯。

今古宦游长作客，每逢佳处欲忘年。颇将幻境观尘世，始信臞儒是列仙。野邑分桥山带色，晚云藏寺水黏天。公身未属烟波管，莫向津头买钓船。

此地谁令著此翁，角巾欹倒鬓如蓬。兴高绝壁松声外，梦破寒花雀啅中。睡债几时偿赛足，书淫前日洗除空。故人若问安心法，一酌村酤荐晚菘。

𥬞磴缘梯兴未穷，青冥有路欲乘风。朝云暮雨在脚下，井钺参旗落手中。比世此身长作客，半痴半黠忽成翁。枕抛偃蹇巅崕上，一洗平生眼界空。

山路雪消梅半吐，隔林光已见疏明。冻醪似蜜从谁赏，斲句如冰得我惊。卧树照溪春思净，细香留客暮寒清。胡尘未远边风急，十载花前笑不成。

客里杯觞不易逢，越王宫好莫匆匆。春容雨打风吹后，山色朝来暮去中。京国昔从秋序别，斋厨犹忆饭时同。清时更作他年约，七塔三山梦已通。

斗柄御山晓直寅，夜闻笳鼓又迎春。尚欣穷腊酬三白，更荐嘉蔬继五辛。鸠杖多情扶我老，琪花有意为谁新。甲兵不用银河洗，始觉今年一笑真。

缓缓游春且莫催，而今挥麈短辕回。一百五日天气近，二十四番花信来。赌墅未容窥谢傅，即心聊复探黄梅。归来索共梅花笑，老眼如何得暂开。

珠玉当年咳唾成，元刘何自敢齐名。梦回云海西昆逮，春到江村北渚明。谁为少陵偿酒债，更怜侯喜得诗声。杯中贤圣君休问，局上光阴我独惊。

山色溪烟淡墨成，隔溪幽鸟自呼名。未妨浊酒陪心赏，更借清诗作眼明。桃叶不关今夕恨，松枝犹是古时声。扁舟醉后从漂兀，个处应无宠辱惊。

不踏清门晓鼓朝，山林真乐在朋曹。乌衣贤胄风流远，赤壁诸郎气义高。底事裁诗多态度，也应索酒甚粗豪。残年我独棋中影，从此天刑傥遂逃。

人言我老是顽仙，坐隐纹枰不计年。何用山廛分小大，直将壶峤比方圆。争雄未羡七擒略，见事常输一着先。好觅周郎云水外，红渠千顷藕如船。

身病何因到赤墀，眼昏不复下书帷。杯觞有限长羞涩，故旧无多足别离。对白抽黄余习气，看朱成碧记当时。江村投老俱牢落，犹喜诗情似拾遗。

家风五字作长城，四至何曾慕九卿。问舍山林端欲老，分符湖海尚叨荣。北南二阮俱贫士，大小两冯惭颂声。独羡书成郑夫子，会令千载意分明。

梅花村上驻归帆，知有幽人住此庵。谁遗疏香随舵尾，故怜春色在枝南。溪前水落沙痕出，门外山横雪意酣。诗似何郎情不浅，更留佳处后来谈。

岩下风轻进竹凉，道人身共翠梢长。饥肠欲和春泉响，鼻观先参煮菜香。何处人间有痴黠，不将身外较闲忙。邻家柱史哦诗夜，未厌敲门月到墙。

虽无万竹等封侯，半亩清阴趣自幽。菘韭尚能供早晚，菊兰聊欲记春秋。归来久已同彭泽，休去宁须问石头。短褐飘零嗟我老，他年未往亦风流。

寂寞无毡老郑虔，登临此日意茫然。云开北渚炊烟外，春到西城战血边。江草唤愁无畔岸，官梅动兴得清便。南风藻思传家旧，好寄东风御柳篇。

十年溪渚梦经行，更借风烟作眼明。官身拟赴鸥鹭约，小敌忽逢诗酒勍。今者不乐愧幽子，日后欲醉无麹生。五马会寻芳草路，肯教绿叶便阴成。

今古时清罚自清，由来谳狱赖儒生。将军误怪狱吏贵，廷尉今称天下平。万态讵容逃水镜，此心真欲似权衡。公家世德高门阀，更看阴功踵令名。

云乱修堂冰不如，妙香随处满空虚。头陀浩劫衣尘在，回向此生心地初。涉世情疏终简懒，爱山缘重费消除。道人劝我深发省，相对五更听粥鱼。

三刀昔梦剑东州，援笔今看峡倒流。晚岁拾遗长忆弟，异乡王粲忍登楼。微官等是身悬寄，平世何曾道阻修。他日归飞两黄鹄，伴侬苕渚共赓酬。

梦想风神不记春，相逢欲看梦中因。安知晚岁归吴客，却见当时入洛人。赋似文园真有气，诗非子建谅谁亲。会须剪烛西窗语，莫怪长头酒事频。

洗盏初尝麹米春，一樽相属是前因。忽惊万顷月波上，相对九霄风露人。十载京尘如梦破，半生鸥鸟已心亲。他时唤取何郎到，要遣官梅动兴频。

畴昔江湖自在身，而今骑马犯边尘。宁无楚尾吴头梦，历遍燕南赵北春。壮士似渠终有遇，衰年如我尚谁亲。屈州抑县不伸里，老此嵚嵚可笑人。

苗山风驭日翩翩，人道桐棺葬此岭。今事独闻鸦种麦，故村不见鸟耘田。远忧边塞清无日，更望仓箱屡有年。收揽封疆归禹贡，忍看兵气污山川。

清晓传呼振戟衣，泮林云日炫旌旗。风尘贴妥投戈后，色笑雍容劝学时。先世流芳今有继，圣衷图旧正畴咨。王褒愿草得贤颂，可但中和宣布诗。

故山畴昔奉英游，老去功名失路头。江海一官如许冷，田园三载不知秋。谢公塘外千峰紫，何楷庐边一径幽。心折少陵存殁句，恨无酒力破劳愁。

鉴湖列嶂自天开，云色岚光入酒杯。忽遣同游有陶谢，故应交契拟陈雷。他乡日日典衣醉，公事时时牵马来。要买扁舟穷胜绝，共追樵径晚风回。

飘零暮景今如许，惭愧高人久卧庐。好客儿童总欢喜，多情草木自扶疏。百年梦幻真何有，一壑风烟尚借居。寄谢南台温御史，此身休戚正关渠。

向来多病更多忧，命与谁谋出怨仇。坐念甘泉方避暑，不知楚泽又悲秋。长蛇肆毒心犹在，战马何时鞚暂休。横榻故人身卫主，素书能不复讥侬。

二纪风埃长作客，了知身世是蘧庐。老来诗酒都无味，乱后交亲未肯疏。曾见雄风追楚赋，尚堪雌霓读郊居。愿公先卜嵌岩隐，秦利宁忘郑国渠。

异时畎亩不忘忧，避俗今犹若避仇。直指威声曾震岳，封章义气欲横秋。诗成故客知无敌，酒尽凭谁为起谋。岁晚相逢山在眼，从公脚历颇能不。

紫梅溪上春先到，余不沙边草未芳。五字真曾赋桑落，四弦犹忆调枫香。雪中孤艳应愁绝，竹外斜枝不掩藏。永望佳人在空谷，此时幽独未须伤。

溪上青云覆短墙，杖藜谁共掇幽芳。忽惊候馆梅花破，想见山斋竹叶香。倦客鬓丝今点染，使君心事独韬藏。何当归赴春盘约，苦苣嘉蔬未足伤。

向来金埓与铜山，可是无田未得闲。纸上功名追逸景，镜中心事迫摧颜。溪云惯作多时别，陇月今迎一个还。始信柯田梨枣地，不令榛棘有遗删。

循除春水渐淙淙，心静魔军久已降。未省芳菲谁是伴，不妨鹦燕自成双。眼中浊酒倾如海，门外清溪欲拟江。会见扶藜添一老，共听疏竹响风窗。

岩前红药媚深幽，更为余春一笑留。畴昔邹枚俱倦客，而今陶谢得同游。真香雨裛来无尽，妆艳风熏喜欲浮。未羡木奴千户比，主人原是醉乡侯。

此日宁无健步移，春前行近着花时。故园乐地今余几，小县风光客不知。剩买名裁令乱眼，却嫌芳思只撩诗。属公归赋丹青手，问圃寻农独我宜。

七年诗酒恨难同，未省相看作么容。多病襄阳长瑟缩，古心冬夜更龙钟。已知昔者非今者，莫问渠侬胜我侬。手剪西窗深夜烛，细听吴语话心胸。

梦境清游记昔曾，而今双鬓已鬅鬙。此生有分寻云水，到处逢人说葛藤。紫芋波棱真在眼，青鞋布袜未输僧。会投枯木堂中老，只恐诗情罢不能。

乱前交旧今余几，道故伤时得涕零。门外溪山无赖碧，眼中须鬓可怜青。十年持槖气横出，三斗朝天心独醒。却喜元龙豪放在，不妨下马索银瓶。

临别溪山眼重开，秋风扬旆更悠哉。平生气概今逾壮，一郡清平欲挽回。丧乱有谁谈旧事，论思此日要真才。公行勿亟朝天路，帝有甘泉密诏来。

倦飞鸾省戢修翎，乞与云山作卧屏。醉里书床堆束笋，梦余楸局见稀星。君心傥似当时赤，吾髪应无耐久青。老手尚堪驱使在，会持归檝到溪亭。

集英唱第偶追攀，老着青衫独汗颜。富贵逼公那得谢，云泉招我久应闲。鸾台看展经纶手，鳌禁行趋供奉班。黄发故人空跂想，应无春梦到林间。

对酒休悲落木秋，霜花犹足当传筹。每怜别赋空多感，晚信离骚并是忧。盏底圣贤何足论，眼中泾渭正争流。时危忍袖经纶手，行见聘书如鹤头。

二十年前湖海旧，而今人物粲琅玕。文章自袭家风美，骨相仍无父客寒。会有忠诚能贯日，不应漫浪懒为官。他年鹓鹭行中见，傥似鸬鹚谷里看。

翩翩旗尾破新晴，颇似龙驹脱在坰。再上封章辞雨露，故令高节焕丹青。卿云媚日怀仙隐，白鹭迎舟宿晚汀。预想山斋春酒熟，可无残梦到南屏。

大旆华镳昼掩扉，松门沙步带山围。循除涨水春来急，释峤孤云懒后归。试看青鞋缘磴道，不妨野服坐苔矶。应嗟客路风尘暗，遶树惊乌未得依。

求田问舍岂徒为，晚悟前言不我欺。地占玉杯初应卜，门临苕水宛分枝。乡关怪客归何早，圣主思贤降不迟。磊落胸中三万字，不应无意拯时危。

石枕方床绿浪藤，清谈散带似怀冰。蔬盘尚杂水中蟹，羽翣莫挥瓜上蝇。五斗为贫真世业，一廛归隐岂人能。冥鸿万里今何慕，应笑饥飞侧翅鹰。

乱前犹省当时事，乱后浑如隔世人。得见升平且欢喜，莫将心念到亨屯。衔杯倘办中山醉，觅句谁如小庾新。三十年前痴半黠，相逢终不忘天津。

习家池馆酒如淮，为破幽人一日斋。前庑芳菲骈蒂萼，后堂莺燕啸朋侪。忽惊暗绿将成幄，却喜双红欲缀钗。草木会为门户庆，而今兰玉已当阶。

衲底摩尼直万金，半生空探九渊寻。波离忏罪何名罪，老可安心不见心。碧涧寒泉流自古，斋厨煮菜味常今。牧庵已断人牛迹，纯白何妨黑半侵。

当年负笈京华客，振臂论交法从班。何武诵诗来蜀郡，士龙持论出云间。杯觞引满风流甚，岁月惊心昨梦还。短檝未妨相访觅，要看拄颊面西山。

阙里躬祠通古昔，升平礼乐信光明。威仪复见周多士，迂鄙何求汉两生。佩委霜侵裳绣冷，庠开风振戟衣鸣。使君肃穆神心格，更看雍容佐国衡。

步武初辞玉笋中，旌麾疑是到珠宫。窗间岩岫如争入，笔下云烟洗不空。千里喜深车后雨，一堂仁浃扇时风。宾筵浪许陪真赏，底用蹒跚一秃翁。

雨槛风檐欲垫巾，护花常恐减青春。融怡已复生頩颊，料峭真应恕老人。睡鸭吹香空结恋，远峰攒碧似凝颦。野棠泪湿愁如许，半面徐妃不受匀。

居士而今有底忙，生涯草草度年芳。平林渐见蔫红委，野店初开煮酒香。尚有佳人来得得，不甘春事去堂堂。胜游早晚追千骑，更看挥戈驻日光。

水面红云次第铺，东君未肯向人疏。兴高碧嶂千寻外，春在黄堂一笑余。只怕玉醅浮盏斝，不嫌花片落襟裾。公归行侍甘泉宴，留得新诗锦不如。

怀绂初辞玉帝宫，白蘋洲在乱云中。劝耕汉守宣恩诏，卖剑吴侬袭古风。花好未应惭洛浦，酒香何羡过新丰。他年图画宾筵胜，锦瑟傍边有病翁。

九日佳名今古重，凤城秋色正明楼。厨供清酿香浮袂，恩赐黄花忆满头。千里风烟殊未恶，五亭吟啸不应休。明年归觐酬前赏，倘念衰翁尚四愁。

怀绂欣临柳恽州，据床宁羡庾公楼。云横浦溆无重数，花遶岩峦最上头。诗遣羊何聊共和，语惊陶谢未知休。自缘风物撩人意，不为闲情作许愁。

蒲团趺坐冷知秋，笳鼓声传出郡楼。阅世梦中知是梦，说禅头上更安头。邦君化得俱吟咏，居士年应赋莫休。只恐官梅能动兴，从梁江草唤人愁。

向来风韵照清秋，气压元龙百尺楼。倒载时时忆池上，朝回日日醉江头。甘泉正念论思旧，辅郡仍推誉望休。勃窣媻姗老归客，赖公与酒得浇愁。

燕堂曾许陪真赏，似识唐昌一树花。鹤骨松声公耐雪，龟肠蝉腹我羞茶。星弰万点疏还密，月帔千寻整复斜。要趁回风看舞态，莫令矫恨入琵琶。

追思五十年前梦，山压平湖水次门。白鹭未惭公子贵，青松不屈大夫尊。文辞朴凸推鼻祖，标置孤高到耳孙。更喜新亭名意好，吴郎清峻芮郎温。

刺促惊时节，侵寻念物华。半生多客里，今日又天涯。晓月看眉妩，飞云乱眼花。穷途随物感，不必是思家。

绿树新回合，斜窗旧邃深。壶觞如栗里，岁月似山阴。半世怀清隐，何年得此心。借床眠不熟，酒力横相侵。

寂寞襄阳老，南山忆弊庐。病来惟喜酒，叹罢每捐书。道路风尘暗，关河信息疏。逢人说沙漠，不忍问何如。

十载溪亭旧，挥毫见古风。相如今病渴，东野尚鸣穷。眼界便乡物，风流忆乃翁。一枰如梦断，归思渺千峰。

城郭如村步，官身等俗闲。对棋论小墅，拄颊望西山。异县故交重，闲心幽事关。犹余少年意，不计晚途艰。

虞氏隋唐后，当时尺五天。风烟鼻祖宅，翰墨耳孙贤。筇屐容相蹑，杯觞得共传。济时吾老矣，看着祖生鞭。

头白高山早，千林一夜花。云深乌鬼屿，风乱白鸥沙。刺促伤时事，飘零念岁华。天今洗兵马，勿复问浮槎。

伊昔市门隐，山今尚姓梅。危言关社稷，仙迹混蒿莱。此事谁云者，斯人安在哉。伤今更怀古，老意独悲哀。

辇毂当年别，簪裳末路同。江湖人已老，家国恨何穷。山有伤心碧，尘无没马红。举鞭还送客，落日泪痕中。

祠官资薄俸，肥遁要清贫。载酒久无客，乞酰惟有邻。广文宁厌肉，方朔漫长身。莫遣陈苌到，先生甑尚尘。

冥冥寒食雨，客意向谁亲。泉乱如争壑，花寒欲傍人。生涯长刺促，老气尚轮囷。不负年年债，清诗新送春。

风气东南异，阴晴早晚间。日光时透隙，云影半遮山。扫迳残红尽，开窗绿荫还。寄声桑苎友，幽兴合相关。

绿暗山前路，柔桑宛宛垂。稻秧分陇后，蠺茧下山时。白日缫车急，中宵织妇悲。老年官赋了，不长一絇丝。

何物当门户，青松及我长。佳山忘岁月，同汝过风霜。北涧花应尽，南荣草欲芳。病来欢意少，一醉未全忘。

契阔三年梦，飘零一寸心。青青今变雪，种种仅齐簪。览镜浑相似，弹冠各不任。论交如许酒，情寄一杯深。

龙钟居士相，落魄宰官身。长史风吹帽，林宗雨垫巾。安心惟壁观，乞米赖僧邻。曾并鸳行立，当时梦不真。

老人论旧事，感慨思悠哉。暗喜生眉宇，新凉入酒杯。竹风谁汝和，檐月要人陪。此客非凡客，斯时得得来。

杯案惟菘韭，何因老骨强。昨朝方住雪，今日又加霜。寂历僧廊暮，支离野步芳。岁时浑不省，得酒是春阳。

百榼偿春酒，人言有别肠。披风醒午醉，撷蘂眷余芳。白日何曾短，游丝得许长。向来情浩荡，今者梦微茫。

剧论追前辈，忧思独在民。雪霜吾岁晚，金玉子心真。曾见除书旧，行膺荐墨新。君王问田叔，长者更何人。

晚色溪亭路，风帆去莫遮。交情寄桑落，离恨渺天涯。志行今谁及，声名莫谩夸。淮人问规范，说似道乡家。

古寺疏钟里，因依孰并游。歌行如短李，邂逅得髯邹。皎月林塘夜，青霜雉免秋。从今两相忆，一酌酹侬不。

十载江湖客，重来霜鬓侵。事如春昼梦，山似故人心。步屧攀崭绝，移舟出窈深。他时林樾底，归去话登临。

禹穴徴前史，龙门访隐书。相携如故里，失喜问吾庐。此日登山屐，他年下泽车。端能从我老，腾践未应虚。

庾信多哀思，年来方解愁。低徊甘吏役，肮脏岂人谋。儋石才知饱，私田讵敢求。尚能吟玉案，未忍困牙筹。公子年方壮，才名惜甚休。聊持江氏笔，来赋谢公楼。慷慨思千里，翺翔近十洲。逢时宁有愧，阅世自多忧。客路尘沙暗，春风草木柔。公行欣入洛，我老谢封留。日月消书帙，江湖落钓舟。经纶公等事，此意莫悠悠。

社醵遗风在，田家礼数饶。玉人疑解意，孺子故来邀。御寇惊先馈，庚桑惧见杓。习乡俱尚齿，惇族悟疏苗。未见雕戈静，方欣玉烛调。山寒时作暝，火老不成歊。酾酒无留榼，蒸豚发堕樵。蛮讴声带苦，村舞拍频招。野性疏钟鼎，官身脱市朝。形随石骨瘦，心与涧花雕。朔漠音尘断，膻胡意气骄。谁为今定远，空作老边韶。枉矢知天变，双桃验服妖。献书惭痛哭，避地独无聊。复古周宣治，中兴太白谣。明年及春社，愁鬓雪应消。

山中秋已半，蓬荜晏方开。不听夜虫话，焉知节物来。紫珠犹卧穗，青蘂未浮杯。欲射系书雁，非关烹不才。

十万貔貅同日出，君王英武古无双。而今将士争豪甚，为报胡儿莫觑江。

祖宗先德后刑诛，八叶升平振古无。驯致小羌如许黠，五兵虽惨亦时须。

闻难君王敢自安，鞭笞貔虎向江干。英谋睿决知谁敌，世祖周宣比并看。

杖策初闻桑下谣，氐羌酋长待来朝。而今有酒须相乐，前日忧思骨合销。

将相佥谋互往来，一时肝胆绝嫌猜。颇闻追骑三方出，不遣淮壖疋马回。

天戮齐东老逆臣，弄兵鼠子尚窥人。乾坤整顿应须早，赋与中原浩荡春。

猛将心期箭有神，争前知贼不知身。圣恩令贷签军死，汝是中朝个里人。

胡儿驱马意何忙，淮海暄风炫日光。心折关河归不得，而今底处是家乡。

六代金陵是帝州，诸侯玉帛等山丘。指挥大匠新宫阙，早晚鸣鞭向石头。

胡儿岂敢易江沱，前日谋臣谬讲和。为问奸谀羞死未，较量今者孰为多。

红旌白马羽林儿，丝鞚当胸短策垂。归导鸣銮何太喜，腰间金印阿谁知。

晓来鼓角动辕门，便觉升平气象存。他日两宫归就养，更看天子父兄尊。

东风九市遍开场，梅柳参差近玉堂。应许侍臣俱入贺，捧持春酒寿君王。

功名本是误成蝇，伎俩何劳更镂冰。竹屋纸窗风撼幕，可怜挑尽读书灯。

平生豪气恐难除，尚忆咸阳五白呼。诗似少陵惟欠酒，可能客舍事全无。

苔封老树槎牙甚，何事春风亦与期。千尺寒岩无暖气，不妨入眼见丰肌。

苍梧云隔漫烟波，露后谁怜泣女娥。会道洗空千古恨，石心今日奈渠何。

春院花香透白间，梦余风景似萧闲。只今是梦谁占梦，却笑沩山问仰山。

种橘洲边何似好，离离丹实鬭鲜新。千头岂为封侯比，留得芳香噀后人。

公家爱竹传闻旧，要看凌冬色不浮。日报平安何用许，至今好事想风猷。

薝卜同林一等香，芝兰在室不知旁。而今阅世如翻手，底处交情有许长。

闽岭风尘旋扫空，挽回春色到花丛。长红小白参差见，便觉丹青入手中。

曲塘如磬何曾有，坐想萦山更带林。花圃夜来春雨足，漾舟应试一篙深。

看山终日自夷犹，清净谁如此比丘。莫指妙高南向是，德云还在别峰头。

水石菖蒲真活计，芒鞋不借更奇哉。山林本是君家物，为□□□唤去来。

瘦藤扶我到溪南，梅蘂含羞未入看。不是今年花事懒，北人携过许清寒。

山行不用瘦藤扶，度石穿云意自徐。夜过西岩投宿处，满身风露竹扶疏。

山泽形容忌太臞，石林风范独何如。时时宾客倾家酿，个个郎君读父书。

落磵悲泉不拟闻，乐平桥北路头分。扬雄旧宅今安在，心折侯芭三尺坟。

寂寞松冈锁暮烟，平生忠信事茫然。臧孙有后真虚语，伯道无儿可问天。

平生事业较粗疏，晚岁欣陪谢幼舆。林下商量好消息，不须嵇子绝交书。

目前得已便休休，事业何曾有到头。客问函三孰为一，月明风静好清秋。

妙喜何曾断取，竺峰几日飞来。乞与溪山暮宿，都教浓翠成堆。

杯觞竞照群玉，衣袂常沾翠岚。不怕峰前路滑，石头是我同参。

总自胸中描出，不妨怪怪奇奇。雁荡龙湫仿佛，鸾翔凤舞参差。

翠峰欲并眉妩，艳蘂难争脸红。昔日寒年枯木，何如此个家风。

遮藏得到中兴日，觞咏仍陪小隐仙。曲径画栏春几许，竹花人月四婵娟。

一时药笼召参术，何事全家傍翠微。勿谓小山招不出，太平须要隐人归。

人物风流自六朝，故山围国尚苕荛。只应王气奔瑶阙，喷作江声万里潮。

石泉苔径午阴凉，手撷山花辨色香。度岭穿松心未厌，好闲反为爱山忙。

昔游曾共朱栏语，十换星霜始再来。料得当时楼下水，有情应解作潮回。

客怀无事只增愁，遮眼残书懒即休。午醉忽惊如唤觉，乱山无数满船头。

堂前草木自争春，堂上妖娆花妒人。年年岁岁春相似，不信风光有故新。

桥当窗槛月平铺，一色寒光玉不如。桥下流泉来别壑，经春绿尽可藏鱼。

个侬传得嘉荣唱，天上偷来曲度新。他时莫向樽前误，客似周郎解觑人。

吹花嚼蕊桥边路，衣袖常沾草木馨。更听绿珠三弄笛，为君一洗海风腥。

人物中兴第一流，论才应作富民侯。帝怜玉笋班中秀，合付蘋花柳恽洲。

海内文章说大门，故宜生长此儿孙。玉昆金友总秀出，历块过都不足论。

人言此邦公所私，教我子弟等父师。大书深刻岂足纪，愿奏宣布中和诗。

振廪已责功及物，辅藩千里实分忧。尔身在外心王室，咫尺应须入告猷。

老奸屏气不敢出，雅俗雍容歌乐康。五日京兆何足数，三年子产转难忘。

元丰应制规模在，奕奕风流自一家。词剧清新过小庾，情多儿女笑张华。

燕寝风清昼漏长，愧公延我读书堂。此日偶同元凯癖，他年倘忆郑公乡。

垂老何堪此别离，感公情义独心知。故应他日汀洲泪，独立难忘捩棹时。

鸡皮鹤发病龙钟，误入林宗裁鉴中。平生气概今如此，自对青铜惜此侬。

且尽离筵酒一杯，贵臣宁许我重陪。他时翊赞升平事，赋与林下歌康哉。

太简老人家似客，室中犹恨未空虚。筋挛步涩常须酒，日入中昏始废书。

晓来人报雪遮门，委巷萧条郭似村。自酌瓮醅能软饱，借人布被得奇温。

官身宁为倦知还，自忆青山对白间。有月有风俱是客，爱诗爱酒可能闲。

往在东风浩荡边，故将诗酒作春妍。渊明好客妨何事，卿去教知我欲眠。

扫洒闲庭无个事，林间一击是何声。自从当日知音后，本地风光见太平。

此地丹青画不成，本无圣解及凡情。道人来往风烟外，不是如来行处行。

向来风月雄清地，今日升平将相家。自启窗扉放山入，使君聊欲傲云霞。

世间宁有清如许，买断岚烟入樽俎。我来乘此玉辉寒，要上峰头呵佛祖。

白云到处有光辉，江北江南一杖携。妙喜风烟曾断取，羊仙今日合全提。

王家宅似江家宅，草木风烟各不知。王谢争墩公案在，问师一笔判归谁。

髯吴少年日，轻车驾飞黄。授简千人中，风流蔼东梁。根植苦不牢，一朝陨清商。谁者不归尽，我独哀此郎。人物秀且美，叔夜惭龙章。眼看一抔土，瘗此白璧光。空余百篇诗，老语惊摧藏。孤儿将谁赖，门户如冰霜。我非山巨源，感念徒悲伤。恨墨慰九泉，别语尚微茫。

挂冠归去何曾老，贤达谁如此大夫。白傅宁惟结香火，季鹰初不为莼鲈。岸巾扶杖方行乐，寻壑经丘失步趋。惆怅眼中前辈少，更怜乡国后生孤。

谈经析理老逾工，家学诸郎得马融。心远自无流俗驾，语真端有古人风。每容晚进壶觞共，尚许残年杖履同。凄断松杉封马鬛，不堪持酒酹桥公。

脱蜕超然不可寻，了知胸次未宏深。智谋谁复如樗里，缓急惟思扣季心。惊见丹炉无宿火，欲凭辽鹤问遗音。邦人岂识神仙事，竞挽丧车泪满襟。

岂弟临民契昔贤，政成终自弛蒲鞭。暮年三径师元亮，故国扁舟老计然。北陌东阡遗杖履，后冈前道锁风烟。郎君秀美如圭璧，会有恩光贲下泉。

臧否何曾挂，心真语自真。风波谙末俗，金玉见斯人。大厦方巢燕，新冈已卧麟。死生知是梦，洒落更谁伦。

自忝知心旧，常如识面初。情亲终近古，识远胜知书。水宿同烟艇，山行傍笋舆。眼中无此老，洒涕独沾裾。

时相开边隙，膻胡入帝州。痛心惟主辱，何意辨身谋。义气摧山岳，高居照斗牛。天令光史册，为洗百年羞。

重义何难死，知恩忍自欺。豫生真国士，南八是男儿。天地一朝黑，风霜千岁悲。至今瞻拱木，人口胜丰碑。

遇合时多故，风云气自强。补天烦大笔，医国见名方。恻怛忧民意，殷勤荐士章。可能遗一老，谁复问穹苍。

塞垒烽初息，留都倚重臣。奸骄阴夺气，政化本如春。待得中兴旦，宁论独病身。空余门下士，悲恨不胜陈。

声名三纪在中州，身到蓬山最上游。笃行岂惟今代少，摛辞仍向古人求。独嗟宣室催归晚，不料漳滨卧病留。慷慨严尤三策在，暮年谁识子心忧。

同舍西雍四十春，乱离君我两身存。宁惟交道全金石，罕见人间此弟昆。雅志泽民终莫遂，微言忧国岂堪论。鸬鹚渡口千峰合，凄断西风泪睫昏。

三纪飞腾近要津，声名磊落动朝绅。当时荐士韩安国，早岁谈经井大春。芸省并游今几在，螭坳立处梦曾真。蹒跚西望门生老，凄断云山泪满巾。

五斗难堪志愿违，斜川宁与宿心期。自持雪柏霜松操，直到鸡皮鹤髪时。身世几番惊惧梦，功名一局半残棋。高风独与齐山并，他日行人口是碑。

世事何曾有到头，此心安处便休休。田园竟老陶元亮，乡里谁如马少游。乐施轻财知气概，飞觞举白见风流。吁嗟四十年前梦，追怆经行泪莫收。

厉节冰霜似，摛辞锦绣如。诚心惟济物，老眼更便书。备养今谁及，辞荣计未疏。郎君官已重，门户合关渠。

四纪儒林誉，谈经我一门。那知诗礼学，晚失父师尊。阡陌南阳旧，松杉厚夜温。心摧寒日落，泪尽晚云昏。

元祐崇三舍，词场次第开。两科逾万士，一日见连魁。圭璧知难售，鹓鸾独晚陪。乱离身已老，不复梦东台。

至行无瑕玷，今人见古人。伤时心独切，接物语能真。丘壑寻春旧，松杉堕泪新。飘零一樽酒，无复听谆谆。

礼乐三千字，论思二十年。声名江夏愧，志节祖生先。阅世初何有，安心晚更贤。对棋无复德，悲涙渺林泉。

四纪声华旧，三朝道义尊。微言真自乐，博识更谁论。翰墨余千载，哀荣付九原。松杉倚幢节，愁绝暮烟昏。

文章千古事，富贵百年身。并世今余几，如公孰拟伦。轩裳清梦破，丘壑此心亲。叹息常编旨，无从举似人。

论议当今耸外庭，英英人物照丹青。文章共道追千古，训诂曾看媲六经。畴昔鹓行今几在，异乡薤露不堪听。老成远矣何嗟及，闻说郎君有典型。

回翔三纪到丹泉，始觉深归雨露边。黄霸声名初不减，吾丘智略孰居先。勤劳再见云横岭，志业空惊雪满颠。愁绝故山三径晚，不堪持酒酹风烟。

先皇隆教育，师席重朝绅。模楷归元礼，纷纶仰大春。壮图初未究，归意久逾真。丘壑平生事，何人得此身。

论议超今昔，文章适典彝。老成嗟已远，后学欲谁师。封域南阳旧，交亲北陌悲。他年门弟子，下马识丰碑。

我忆谷口孙，气貌清而腴。山潜三十年，吐此百卷书。

嗟哉谷口孙，句法何摧藏。骨冷归九原，古意堕渺茫。

半世安贫家自宜，瀛洲进退本观时。随身况有居山服，傍涧宁惭采藻诗。案上镜奁今寂寞，林间风日倍凄悲。山公取友先嵇阮，永愧论才得误知。

孕秀名卿族，来嫔吉士门。夫从中岁达，家至暮年温。意淡如忘物，身安只弄孙。镜奁今寂寞，遗懿不胜论。

慈惠闺门浃，清真意不私。台臣有贤操，母德是吾师。家近青乌卜，名传黄绢碑。冯勤终贵宠，他日岂胜悲。

疏派天潢阔，天孙赋锦裳。佳祥来吉梦，淑德旧休光。周室中兴日，唐家异姓王。长人勋业茂，恩泽未渠央。

曾谓闺房奥，忠诚意有加。相夫惟以义，体国乃如家。天上期何近，人间日易斜。纶言知甚宠，谁为寄云霞。

帝胄恩荣久，夫人独俭勤。仁心见舆诵，孝行溢前闻。畴昔牛眠地，而今鹤吊坟。家声应更好，少长总能文。

婉娩闺门秀，安贫六十春。相夫惟礼义，玩意独清真。蜀道灵归远，吴山兆卜新。哀声传北里，凄感路傍人。

盛德高门阀，荣光动里间。如何偕老愿，端向此时悭。幼妇辞新刻，仙游梦莫攀。吁嗟袆翟贵，不立内朝班。

事业更中外，论思契冕旒。年虽濒钓渭，志不在封留。慈爱平生念，欢愉末路收。遥知谢公客，挥洒过西州。

奕世论交地，红花巷陌春。扬雄一区宅，晏子百年邻。游倦归相踵，身闲意更亲。那知从此别，老涙损天真。

堂堂律师，了无上乘。律彼后生，约束如绳。我煞叩师，师笑而嘻。曰我无心，法何所依。以无心故，说持说犯。以无法故，横竖钩贯。我知是师，说本无说。身心了然，片云孤月。姜山嵯峨，宛在世外。访师遗踪，惟铁磬在。片云出山，孤月丽天。铁磬不鸣，声满大千。

枯木寒岩，形影相依。禄食而臞，孰与遁肥。四十九年，我知其非。已往不谏，来者庶几。

居闲无所乐，从仕无所愧。忽作此两言，自省过去事。害性多矣晚乃安，苦心至矣晚乃甘。咄，我无初终得丧兮，又何乘除于其间。

何草不黄，谁其纺绩。持以售人，得不偿力。居士少贱，组丽是饰。力贫作奢，终愧于色。居士老愚，山泽放逸。下泽有车，登山着屐。被此草衣，相羊自适。倦鹄依林，野麋卧石。维此草黄，不失士职。不以本然，随彼染习。戒哉居士，服之无斁。余年几何，以永厥德。

当年公主嫁毡裘，自撷芳兰制此油。燕代古来多绝艳，涂妆今有汉风流。

驿骑奁封入禁门，六宫匀面失妆痕。应嗤万里通西域，只得连山苜蓿根。

谁怜季子黑貂裘，谈舌曾经动碧油。客路何施画眉手，自涂香泽慰飘流。

涂泽风流出雁门，战场谁为洗啼痕。圣时宫女自妆薄，不遣燕入苍琅根。

西溪一夜枕潺湲，晓上楼头更细看。欲揽青山入怀袖，却愁烟雨湿衣寒。

涓涓壁间通小池，小雨廉纤未作泥。深炷炉香高着火，何须骑马听朝鸡。

山中松韭厌寒俎，江甲防风手自锄。一榻北窗听雨睡，全胜白饭与青刍。

山瓢枵腹谩如壶，不学鸱夷肯借酤。清夜玉堂谁伴宿，此时一盏可能无。

