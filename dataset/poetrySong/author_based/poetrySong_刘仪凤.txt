腹囊英物吐长虹，翰墨区区有底功。也要同盟作旗鼓，三山直上一帆风。

谁家游冶郎，闯首窥幽闼。但见脸如花，不知心似铁。一夕变其躯，雪姿映云发。昔为桃李姿，今作松篁节。

别来世故朝昏殊，相与言之汗模糊。两翁得酒促坐席，感深念极气欲苏。箨龙亦解作水供，细绎寻丈如渴乌。衣巾生秋背毛竖，金石相印环佩趋。江山豪壮旁尊俎，醉中频贯累累珠。此时一事复挂口，为乐未竟成喑呜。夔州忧民困汤火，润泽有志无坦途。眼前焦熬十万户，欠伸戏笑皆霑濡。自操量鼓入官廪，不输一钱分水符。读书功名无表畔，久矣俗吏轻吾儒。

户口村无几，犁锄力不堪。林荒樗栎寿，月黑虎狼贪。幽绝云眠稳，清闲谷饮甘。故山深未极，壤断盖茅庵。

旷野无人宿，危亭犯雨过。岭云堆屃赑，刹海现兜罗。酒触秋怀壮，天留暮色多。不胜行役苦，裁入竹枝歌。

嘉陵从东来，水上山突兀。松竹相蔽亏，烟霞互明灭。

