末行陶令里，早自惯舁篮。米市呼干许，香城访晋昙。神游青黛岳，诗到碧云庵。不管冲寒去，乘风破晓岚。

一曲初篙上水船，翠岚苍壁挟洄川。彩幢幔屋今何在，空有丹炉石鼎烟。

二曲崚嶒三石峰，当时秦女采芙蓉。至今汤沐临清泚，不作巫山十二重。

三曲悬崖插匦船，春秋八百又千年。不知天地黄心木，控鹤仙人肯汝怜。

五曲云崖有许深，石门书屋著修林。堂堂不泯清风在，一片寒潭印我心。

七曲催船快上滩，好山留与漫郎看。经行雪瀑仙屏下，恍记斋堂夜帐寒。

八曲云山敛复开，长年倚棹立裴徊。俄然听得林间语，知道新村贳酒来。

九曲遥岑更郁然，板桥渔市引长川。唤回白马宾云梦，来看桑麻万里天。

