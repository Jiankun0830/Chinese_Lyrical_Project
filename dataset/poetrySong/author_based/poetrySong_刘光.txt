古洞藏真不记年，翠崖苍壁故依然。怪来一夜清无梦，身在仙家第十天。

百尺擎空窣堵波，群峰奈此独高何。鼓钟鸣处是非外，天地望中苍翠多。闲看野云披玉柱，醉眠秋浪卷银河。问师乞取窗前月，一榻清风许我么。

清晨出柴扉，偶遇耕田夫。为问尔田间，近曾得雨无。田夫欣欣言，旱势早已苏。昨午云四合，一雨半日余。高下粗沾溉，芃然蔼菑畬。老夫闻此言，欣怿当何如。

满地残红惊不见，晓风吹上石榴枝。

仙馆无人春寂寂，一林红日炼樱丹。

晓来多谢梁间燕，尽把春愁举似人。

山翁何事冲寒往，知有梅花在隔溪。

归路夕阳收，山翠染襟袖。

