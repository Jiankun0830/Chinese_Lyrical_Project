荷笠扁舟上，持纶巨泽中。无劳问名字，便是此亭公。

沉沉卧虹底，小阁贴平湖。鱼戏几堪掬，鸥驯欲就呼。

东望扶桑路，迢迢几万程。沧浪将尽处，忽见大明生。

巨浸莽无极，聊为万顷看。世无黄叔度，君试倚阑干。

昔日松江上，潮翻定海来。而今旧桥水，不到半江回。

博洽倾当世，江东孔子儒。荒墟访遗庙，老稚辄名呼。

