会稽山上月如轮，鸿雁相将江水春。幕府英豪虽可数，樽前谁是急难人。

云间猎猎立旌旗，公在胥山把酒时。笑语几番留湛辈，风流千载与吴儿。湖山日落丹青焕，楼阁风收雨露滋。谁使管萧江上住，胸中事业九门知。

使君中和堂，六月无炎溽。随呼众宾集，一笑清风足。复为曲水饮，石面涌寒渌。持杯襟袂凉，酒出金鲸腹。旌旗登凤皇，羽翼在林麓。半空老崖断，千载灵药伏。松杉各雄枝，螭蜃傍奔逐。古韵岂尘世，遐瞻有天目。霸国荒故坛，墠社移新屋。霞标起山近，潮势卷江速。物外得长凉，樽前寻往躅。有客告将行，迟留待珠玉。欣然点鼠须，万象归一幅。终篇灿灿动，满座琅琅读。此时天乐奏，到夜山鬼哭。和之惭岂敢，来者信难续。粉壁鉴相射，香媒尘不触。醉归扫双堵，字字照岩谷。星辰众所仰，富贵公岂欲。一言换凡骨，芝术谁能服。

膝下五车就业，殿前三月亨途。日出唤君名姓，春风吹过江湖。

文价从今第一，家风经古无伦。不假湘灵十字，知君才倍前人。

俊气将探虎穴，清才早践龙门。故比隔江白鹭，万人回首王孙。

雨过西园物物佳，柳风竹日映葵花。更无人迹宜清睡，奈此池头一部蛙。

谁怀二子千里，公赋五篇六言。月底飞云西去，山头归雁双骞。

小艇辞公晚发，高斋记客初来。耿耿不忘归路，阻修万折千回。

府下莫非群隽，坐中不见三明。远意关河马首，静吟笔砚泉声。

虽列蜀都有日，却逢谢傅何年。历历林溪胜处，想君把酒依然。

乐事莫如饮酒，休官自是高人。红带鳌头寄与，是翁矍铄寻春。

呢喃燕子语梁间，底事来惊梦里闲。说与傍人应不解，仗藜携酒看芝山。

楚汉兵相接，乾坤昼亦暝。虎争千里震，龙战四郊腥。故垒从谁问，严祠自昔灵。北风吹败木，落叶任飘零。

倦压鳌头请左符，笑寻颖尾为西湖。二三贤守去非远，六一清风今不孤。四海共知霜鬓满，重阳曾插菊花无。聚星堂上谁先到，欲傍金樽倒玉壶。

晨鸡三叫末开关，留滞行人更解鞍。却上月明高处立，晓风吹面作清寒。

阆州富名山，冠者云台化。幽深压岷峨，孤峭抵嵩华。

正诵兴公赋，报师来别予。兴长寻瀑布，语罢振行裾。胜事云霞异，清吟岩谷虚。石桥镌岁月，知不假人书。

知公不奈二毛何，寻访天台所得多。宿处仙人千载宅，悟时禅友一声歌。道心夷旷忘名势，句法清新为琢磨。每到西湖怀使节，春风红紫照清波。

二浙云游老比丘，苏州一宿过湖州。钱塘江上乘杯去，雁荡天台更自由。

西湖春意胜当年，公领笙箫泛画船。锦绣一林生水面，衣冠万堵立山前。仁恩在物禽鱼遂，喜气随人草木妍。半醉插花风调别，写真须是李龙眠。

中和堂上月，盛夏似高秋。天泻银河水，人披紫绮裘。气飘闻赤壁，语胜踊黄楼。归袂接夫子，适从何处游。

夏木有余绿，山僧知胜春。日长寻卧榻，花落断游人。红旆来虽晚，清风到亦新。成林卢橘熟，翠羽杂金鳞。

马蹄踏雪过东城，暂喜京尘不上缨。寒木乌惊花散漫，败檐人怯玉峥嵘。岂无良燕容枚老，定有高才忆戴生。未负物华聊一赋，知君丽句已先成。

给事风流在，虚亭景越闲。全临故宫水，尽致别州山。峰势晴相向，岚光夜不还。无时供胜赏，历历白云间。

善冶一家称主人，奴耕婢爨鸡司晨。置之得所生取备，何必百事皆躬亲。为主汲汲尽无获，道路锥刀长苦卒。君不见西山老人不出户，索酒烹羊呼四邻。

渐老犹奔走，风埃过范村。岭寒催马疾，村晚待鸦喧。世路穷迷久，人情应接繁。渊明吾所慕，高意在田园。

醉乡王绩比华胥，酒隐堂名意岂殊。五斗乐真何所累，一樽随分亦其徒。高才未愧人知少，老句曾容客和无。尘事万端君莫问，到头酩酊胜区区。

每过杨子宅，时醉庾公楼。黄鹄云霄志，白蘋江海流。读书非世用，种树是吾谋。自识文章贵，多寻潇洒侯。

昭代尊儒学，惟公简拔频。文章分造化，事业在经纶。天马来夷路，人龙抚要津。几年刊大典，四海属名臣。汲引亲疏共，光华出入均。玄晖赋江练，文畅咏汀蘋。道契岩廊久，恩隆建邺新。七朝皆故事，十郡得仁人。岂晚还西掖，终朝对北辰。一言调鼎味，膏泽被斯民。

诗仙假色管天坛，早晚真除碧落官。境内雨频春亩润，门前山聚晓云寒。十年不见应题塔，万事休论拟挂冠。同是清源骚雅客，欲言流涕已汍澜。

识君风概有三堂，别后频惊鬓有霜。经耳万端人事近，动心千里客途长。读书学剑全相误，临水登山独未忘。路入济源牵赋咏，此行真发鄙夫狂。

行当腊候晚，共惜岁阴残。闻道巴山远，何如蜀路难。荒林藏积雪，乱石起惊湍。君有亲人术，应令劳者安。

水亭潇洒离尘开，一醉扁舟载月回。马首西归怀底事，只随晓日望蓬莱。

君家霅溪上，日食霅溪鱼。无钱买钓艇，貌古常有余。遇人喜谈笑，贳酒日不虚。浩歌出尘表，白鸟来徐徐。清风入窗牖，散乱床头书。有琴坏徽轸，渊明意何如。我欲脱尘网，筑室邻君居。有地植松竹，有水种芙蕖。作诗赋生理，起居当和予。相顾可忘老，醉饱遗君诸。

前身应画师，摩诘初自许。咫尺论万里，宰也少陵与。朱翁趣岂凡，山水忘羁旅。晴窗布风云，夏木回炎暑。坐来摧虎头，兴尽秃鸡矩。况其尘外怀，出门皆胜侣。一画不轻付，俗子吾避汝。能令希世迹，千载得处所。斯人定何如，箧有东坡语。画以适其意，能文不求举。

大湖际天碧，浩荡浮万象。中有洞庭山，天作蓬壶样。芦苇秋萧萧，时闻发渔唱。风顺如可寻，月明迷所向。有人在扁舟，髪白意夷旷。扣舷了不顾，出没信波浪。心已类水石，何由知得丧。遗民至如今，自古惟越相。初为吴都囚，君臣忧醢酱。忍耻人谓愚，祈生世知妄。尪癯脱万死，归国奇谋创。行师舞群姓，下令跃诸将。夜半覆姑苏，夫差始悲怆。安恻宽晷刻，反掌成伯王。江山入会稽，功高谁与抗。宠利速祸败，忠臣半诛放。遁去举邦求，君王铸形状。寂寥数千年，相见霜缣上。

吴江净如镜，吴艇轻如飞。吴山远如画，此景天下稀。秋风晓槭槭，秋雨凉霏霏。谁将菰菜撷，正是鲈鱼肥。时有季鹰者，怀此知所归。浩歌有余乐，肯乐首阳饥。亲朋不可挽，飘忽云边衣。亦闻有富贵，大第严朱扉。食必列钟鼎，侍妾鸣珠玑。簪裾望颜色，宾从生光辉。一言转造化，枯朽生芳菲。功高责更重，势或干天威。福深祸亦称，颠覆始知机。斯人悟兹理，吊世潜欤欷。浮沉顾宠禄，安能与心违。沧波浩无际，草木情依依。可以恣幽步，白云藏钓矶。静引一杯酒，高歌怜昨非。数峰太湖上，斜阳明翠微。虚亭展遗像，想见犹忘机。

人物盛东南，莫如吴郡陆。汉季逮唐来，班班闻史牍。门庭迭辉赫，龙虎争驰逐。风流郁兰桂，气象鲜车服。鲁望乃其裔，清标映宗族。文章及者鲜，意趣超然独。宁从一瓢饮，不枉万锺禄。云烟蔼巾袖，星斗粲胸腹。来居笠泽旁，萧萧数间屋。厨中甑起尘，笔下珠盈斛。吟须僧舍题，醉就友人宿。醒将太玄解，卧把离骚读。心惟近渔钓，迹亦混樵牧。韵高谁可听，皮子往还熟。唱酬数百篇，名流必雌伏。业书类有道，不赋长沙𫛳。晚泊松江上，遗图见眉目。分明孤鹤姿，轩昂骇鸡骛。

龟溪有路莲花引，鹫岭无时云雾生。聊放此身留舴艋，不逢人处听泉生。

中宫在天半，其上乃吾家。纷纷鸾凤舞，往往芝术华。挥手谢世人，耸身入云霞。公暇咏天海，我非世人哗。

仙都非世间，天神绕楼殿。高低霞雾匀，左右龙蛇遍。云车山岳耸，风鼙天地颤。从兹得旧渥，万物毫端变。

从来英杰自消磨，好笑人间事更多。艮上巽宫为进发，千车安稳渡银河。

诗书鲁国真男子，歌吹扬州作贵人。

江心净带三秋月，岩腹斜收万里云。

