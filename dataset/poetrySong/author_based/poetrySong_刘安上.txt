旧庵在山顶，去此五里余。创谋自吾祖，迁就今所居。往时僧不多，苟且完室庐。至于五十载，风雨荒榛芜。先人乐溪山，每到尝踌躇。深怜栋宇弊，缔构新是图。凿岩辟幽径，开门揖清虚。高堂闳且深，三山列庭隅。或禅或教律，济济跄衣裾。先茔旧所卜，乃在西南隅。松筠老且茂，云气时卷舒。政和甲午岁，予解寿春符。宽恩得真祠，展省来郊墟。清酹奠墓隧，诰轴焚金朱。报效未云讫，涕泗徒涟如。朅来就堂宇，会饮族属俱。夜深灯火明，山静竹柏疏。翻思昔日营，似为今所须。先人笃好善，雅志在诗书。于公有阴德，高大其门闾。虞诩名升卿，其后果不诬。嗟余忝厥修，覆败良可虞。作诗以自警，其无迷厥初。

兹亭予所作，再到异畴昔。江梅老半枯，桧柏春逾碧。易名为岁寒，表此苍翠色。森然一径幽，步屧时取适。

高树环清池，波平春正绿。移舟近南崖，倒影见华屋。危梁属修径，幽思生远目。更登狎鸥亭，可以忘宠辱。

物性不可夺，葵藿倾太阳。为臣兹取节，万古有余芳。

蔚蔚傲霜叶，亭亭绿池畔。莫言盈尺材，要是凌云干。

繁枝喜删除，劲节见独立。灌溉未逾浃，新笋已戢戢。

得名固不诬，对植近庭庑。叶绿带寒烟，花繁泣微雨。

移根近轩墀，不使众草没。会见黄金英，泛我杯中物。

凿石空其中，贮水凡几斛。渊渟或可鉴，童子慎毋触。

水阔疑无路，云深仅有山。儿童划小艇，出没稻塍间。

饭饱云岩粟，茶甘碧涧泉。我来无一事，危坐听山蝉。

下蔡嬉游地，春风万杏繁。谁家堪系马，青壁竹篱门。

花靥谁名镇，梅装自古传。家家小儿女，满额点花钿。

山谷谁能绣，华堂得此名。春风无辙迹，红紫自敷荣。

亭下一杯水，澄泓如有容。不因求得雨，那信有神龙。

已涉艰危地，方能处燕安。人间不可忽，须向静中看。

潇洒献公房，幽深古道旁。山形半环小，池面一奁方。

山势从东转，河流自北来。地幽饶水竹，山迥少尘埃。城郭居何远，舟船暮可回。此中栖息稳，怀抱一时开。

皖国逢重九，登临摇落天。盍簪追往事，吹帽想前贤。入眼吴萸紫，开觞邓菊鲜。五云亭最好，争奈近灵仙。

偷闲出城府，聊以洗尘心。自得林泉趣，何妨雨雾深。野亭连竹色，古寺想潮音。幸接高人论，清风满素襟。

㶉𫛶知何许，南园春水多。稻粱随分有，烟雨想无他。世上贪毛羽，湖边足网罗。池塘栖息稳，慎勿厌风波。

幸有春池阔，双双戏晚晖。庭闲宜对立，翅短莫高飞。寇贼已闻熄，主人行且归。相将芰荷畔，看汝浴红衣。

极目尽天际，风烟杳霭间。水光清滉日，野色远连山。白鹿今何在，高僧此独闲。我今无伴侣，乘兴一跻攀。

山中何所有，一味静难名。暗谷流泉响，疏林落叶声。夜深寒月白，霜重晓钟清。早出松间路，衣裘空翠凝。

云房依古城，阒静户常扃。苦行人难及，高吟鬼亦听。望余秋水远，定起暮山青。世谛都无念，逢人自说经。

共访招提去，轻舟漾晓风。水光云影里，山色酒樽中。边戍今休卒，吾生免转蓬。兹游惜不与，犹喜一篇同。

南窗闲徙倚，风露已秋深。晚色兼凉至，浮云带日阴。池荷欺碧玉，篱菊暗黄金。时序将遒尽，翻惊壮士心。

小阁面空阔，下临寒水清。前山挂锦绣，日落转分明。沙际小舟远，云间归翅轻。我来看不厌，伫立独含情。

芙蓉已过菊花残，独有松筠耐岁寒。一榻萧然无个事，坐看红日上栏干。

攀沿绝壁上高峰，下瞰尘寰杳霭中。未饮刀圭跨鸾鹤，已如身世脱樊笼。

神仙已往遗基在，丹井凄清绝点埃。归去漏残初睡醒，恍疑身到洞天来。

群峰耸拔更回环，鹤驾分明缥渺间。金鼎丹成人不见，但留名字镇空山。

疏影横斜落酒樽，谁知寒月上梅轩。昔年山相栖真地，我亦全家寄此村。

谁知踪迹到桐山，赖有禅僧数往还。溪路水深行未得，小窗幽阁总跻攀。

回首江乡路渺弥，雨天行色倍迟迟。最怜山寺留连日，恰是清明禁火时。

征鞍终日雨霏霏，投宿栖林旋燎衣。天意似怜行客倦，放将红日出岩扉。

绣岭峰高插晚空，雨余烟雾淡朦胧。琼枝细叶知多少，最爱团栾竹一丛。

春归枝上余花少，转午浓阴绿满蹊。何事黄鹂语音好，殷勤飞傍粉墙啼。

箨龙亭下知谁种，旋见新篁破绿苔。到此不知才几日，抽梢今已过墙来。

轩窗高下傍岩隈，花木层层取次栽。谁道山深春色晚，等闲桃李已齐开。

飞山仿佛如天竺，环合峰峦一径通。何日再来亭上宿，静听猿叫月明中。

借得西庵不似庵，宛如蜗舍住城南。晚来一盏亮功酒，更荐栖林八寸柑。

乘闲驱马向高原，楚汉遗基尚宛然。堪怜项羽成何事，占得淮边屋数椽。

江边茅屋被风掀，雨打疏窗夜小眠。催唤儿童五更起，重添篾缆系渔船。

秋半凄然客思清，杖藜何处畅幽情。晚天风雨莓苔活，闲傍栏干取次行。

国尔忘家是所先，如何交构竞争权。霜台白简真可畏，一日五公俱左迁。

双成送我蜡梅花，夜静幽香自一家。疑是素娥乘月下，淡黄衣袂紫云车。

大农遗爱在桐川，血食于今几百年。应想岁丰秋赛日，送迎歌舞独喧阗。

桐溪古驿闻来久，我到梅黄雨细时。砌下流泉无复有，空余松柏覆檐垂。

江烟淡淡日落后，山雨纤纤潮上初。黄鶑引雏过林杪，群鸡就食喧阶除。

落英回旋雪飞余，谁向庭中细细铺。借与翠娥相应舞，绝胜西蜀锦氍毹。

陂渠积水与田通，仿佛江乡意趣同。引起三吴耕钓兴，小舟来往藕花中。

涵碧轩前甘露亭，暑天凉夕此闲行。琅玕一亩森如玉，影入池心彻底清。

水斛安排镜面平，菰蒲初种已齐生。晚来雨过浮萍少，看见鱼儿作队行。

拂云亭外竹千竿，静听清声戛玉寒。却忆谢公岩下路，水风凉处战檀栾。

门向平湖静处开，雨余山色入帘来。连云竞秀千岩竹，隔水飘香一径梅。观里紫芝元不老，柱头玄鹤几时回。此峰信是神仙窟，子晋吹箫有旧台。

高峙危楼压翠岑，登临遥想昔贤心。人随岁月有兴废，名逐江山无古今。残日汀边生晚思，断云帘外卷晴阴。清风凛凛今何在，芳草池塘恨独深。

未寻南郭旧生涯，且向淮堧太守家。西圃学栽陶令菊，后园时种邵平瓜。民淳讼少看空圄，吏散庭空听报衙。更得岁丰多乐事，宦游谁复问年华。

频年京阙暗胡尘，窃发桐庐更骇闻。食尽犬羊还自毙，火炎蝼蚁却须焚。中原已有汾阳将，二浙谁驱下濑军。州郡虽严防守计，可将知略佐忠勤。

为爱端居上郡章，里闾何幸得徜徉。买田郭外春耕早，筑室湖滨野趣长。且把旧书遮病眼，了无尘事扰中肠。故人访我留佳句，应笑年来两鬓苍。

自从南郭得三椽，怕趁荆溪半夜船。每望白云惊岁月，空将清梦遶林泉。虽因追远时来此，又见登高意惨然。极目不知多少恨，一声孤雁夕阳天。

闻道东山有圣泉，杖藜侵晓到山前。一泓寒玉流无尽，万顷良田大有年。茶鼎晓煎云脚嫩，斋厨夜引溜声圆。我来一酌磁瓯去，终日余甘齿颊边。

黑云滃蔚自西来，伫立危楼亦壮哉。远壑烟生千里雨，寒潭龙起数声雷。田畴坐看还丰岁，里巷遥欣弭旱灾。惭愧外官逃吏责，归鞍何惮踏泥回。

卷尽浮云见碧虚，初传更漏滴铜壶。入秋爽气迥然别，此地冰轮何处无。共想姮娥依桂魄，独怜飞鹊遶庭梧。西园饮散归来早，不用红纱照路隅。

云头依旧尚团圆，未觉清光有两般。自是人心重佳节，故将今夕不同看。望中银汉祇如昨，坐久园亭又更寒。莫把盈亏妄分别，一杯到手且须干。

天柱峰头星斗红，月明秋殿玉玲珑。仙人夜半来吹笛，骑着吴江小赤龙。

