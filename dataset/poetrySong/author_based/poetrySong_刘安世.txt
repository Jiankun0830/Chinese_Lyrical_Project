数子坐愁思出游，丽日光风得情节。一百五日寒食近，二十七品鲑菜阙。盘空釜冷柰酒何，变剂连环当佳设。诘屈宛是肠九回，缉缀浑如衣百结。玉笙绕指影参差，疏棂度风晓明灭。浊醪引满亦何负，响齿膏唇咀冰雪。君不见龙丘行令讥点盐，又不见韩侯出燕歌炰鳖。生缘自信可柰何，归抱柴关昼常闭。

行藏由命不由身，一卧东山三十春。谁谓他乡各异县，与君相见即相亲。

故里心期柰别何，几时回首一高歌。镜中丝发悲来惯，他日相逢应更多。

山屏石壁共巇嵚，外锁浮云内日阴。岩净四时捐俗虑，泉声一派洁尘襟。搜吟得助骚人句，笑傲忘归逸士心。何日路穿松径僻，杖藜携酒再登临。

