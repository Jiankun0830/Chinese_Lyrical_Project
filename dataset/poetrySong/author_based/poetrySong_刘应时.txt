长驱决文阵，眇古百战场。朔风吹梅花，塞日淡无光。一将功业成，千屯草木香。高谈静寰宇，袖手归岩廊。累累腰下印，奕奕眉间黄。霖雨四海心，鼎鼐众口尝。园林多胜事，岂久居其旁。纵令猿鹤怨，出处庸何伤。

跕跕飞鸢坠，历历风瓢声。青冥不折桂，涧阿甘采苓。踉蹡忆束发，忽焉迫衰龄。嚼蜡心忘味，胡为羡久生。蔼蔼春空云，聚散无根蒂。纵得屠龙术，孰为苞桑计。稽首问弥伽，轮宇烦举似。

仙事不可考，灵踪閟幽微。我怀采芝人，寤寐心目怡。松阴月华冷，竹露晨光晞。福地萃七贤，语屑落霏霏。凤鸣怅莫闻，鹤驾邈难追。斲石出秀句，神物尚凭依。眷兹玄云英，挺然柱石姿。孰能鞭万牛，挽此岁寒枝。臧孙信有后，深慰鲁人思。

霁月耿东南，流光浄如洗。幽人怀夜光，掬水弄清泚。春云多态度，蒸缊出山麓。舒卷无定踪，形容劳远目。可人古锦囊，多乎斯二者。造物发天藏，笔端妙陶冶。我具择法眼，仅得窥一斑。恨无餐玉法，谩入蓝田山。别来岁月换，倏如飞鸟过。升沉不足数，交谊果如何。夜窗浥露气，策策秋声高。假寐发永叹，念远心忉忉。

冻云横山风卷沙，槎牙古木鸣寒鸦。长空黯淡常如晚，烟景凄迷亦自佳。开窗未及一食顷，剪水俄倾六出花。须臾势欲包天地，粲然枯卉皆璚葩。江村景物堪入画，渔翁荡桨依枯葭。重裘肥马谁氏子，银鞍蹀躞山路斜。臞儒事业政不恶，拥书至乐何以加。团𪢮共向榾柮火，温然春意生吾家。不能半夜缚元济，亦懒扁舟泛若耶。洒窗入竹有余韵，顿觉时兴清无涯。

少陵先生赴奉天，乌帽麻鞋见天子。乾坤疮痍塞目惨，人烟萧瑟胡尘起。八月之吉风凄然，北征徒步走三川。夜经战场霜月冷，累累白骨生苍烟。五载栖栖客蜀郡，骑馿日候平安信。喜闻诸将收山东，拭泪一望长安近。瞿唐想见放船时，回首夔府多愁思。蜀人至今亦好事，翠珉盛刻草堂诗。放翁前身少陵老，胸中如觉天地小。平生一饭不忘君，危言曾把奸雄扫。周流斯世辙已环，一笑又入剑南山。酒杯吸尽锦屏秀，孤剑声锵峡水寒。万丈虹霓蟠肺腑，射虎刽鲸时一吐。我虽老眼向昏花，夜窗吟哦杂风雨。少陵间关兵乱中，放翁遭时乐且丰。饱参要具正法眼，切忌错下将无同。茶山夜半传机要，断非口耳得其妙。君不见塔主不识古云门，异时衣钵还渠绍。

幽人何所为，兀然坐诗穷。万事不复理，吟哦四壁空。少皞从西来，天宇凄其风。群芳渐摇落，桂子开墙东。寒蟾驾璧月，老翠高菶菶。景物尔独胜，色香谁与同。岂藉红裳女，徒费丹砂工。不受黄金恩，桃李谁争雄。风漪卷轻碧，断霞曳微红。清风袭衣袖，薄采喧儿童。王孙亦好事，乘兴赏珍丛。笑掬黄金蕊，糁缀光玲珑。山村酒可𥬠，恍如入新丰。胡不抱琴去，一饮醉其中。露湿月华冷，风约零雨蒙。静言参鼻观，身在广寒宫。

毛遂处赵庭，囊颖初不起。昭君在匈奴，画工一夕死。取士无取名，名下非真士。哀弦有余音，为君聊洗耳。

丹丘有鸾凤，天朝思羽仪。祥风挽不前，箫韶将致之。我生幸良觌，九苞容一窥。矫首望阿阁，自笑枪榆卑。

真隠出人间，了此一大事。尧舜既授受，边障息烽燧。袖手辞钧衡，澹然不色喜。高卧北山云，戏掬西湖水。

真隠爱西湖，居然来卜宅。春波自溶溶，秋林何策策。密迩城市居，夐与嚣尘隔。开窗放月入，好句来几席。

真隠道骨坚，能御阴阳寇。不藉卢扁术，自得乔松寿。香馥东篱菊，樽余北海酒。裁诗千百篇，年年登衮绣。

彭蠡万顷波，胥江八月涛。所蓄盖有素，末流故滔滔。君子贵养源，毋事驾说劳。汉祖过百人，心动疑贯高。田孟天下士，其忍负赵敖。处死且不难，视身如鸿毛。髠钳吾何畏，义命岂忍逃。乘舆忽至止，兴运有所遭。俛首与之语，议论诚英豪。回视汉廷臣，谁能出尔曹。即日拜守相，泥涂升九皋。大闲不可逾，四维在所操。我观忠义传，荣如华衮褒。置君如奕棋，百岁犹腥臊。

黄发了国事，归来双颊红。园林白日静，乐事何丰融。更许柏庭友，来依春桂丛。境胜香山远，辞高支遁同。眷兹达尊地，绰有古人风。梅林洗烦暑，霁色摩苍空。烟霞琢秀句，咀嚼味无穷。徒纪盛山燕，来羡昌黎公。

浊酒有真味，软火如春和。跧居身懒动，卒岁养微疴。世境淡无染，心源湛不波。舍尔短檠乐，如此良夜何。

春光淡心目，乘兴聊跻攀。颇识造物意，长容我辈闲。横拖拄杖去，笑折梅花还。彼哉钟鼎乐，不在山林间。

烟重柳腰困，雨肥梅脸皴。夜窗无锁钥，晨气湿衣巾。日晏犹便睡，犬鸣知有人。西家新酿熟，祀灶请比邻。

前山疑抹黛，多稼欲成黳。水满蛙登岸，桥危马蹙蹄。风高帆腹壮，雨霁月眉低。杖屦投村舍，儿童指旧题。

愁里青春去，年来白发加。细书欺老眼，烂饭惬衰牙。宁梦穴中蚁，不疑杯里蛇。南窗时隠几，一缕篆烟斜。

云破日将西，村深鸡自啼。撑船傍林樾，独饭寓招提。山柿淡无味，园蔬嫩可刲。满抄云子白，心事愧锄犁。

小艇出前浦，槐阴覆小桥。云垂疑有雨，水稳不通潮。山色绿自足，汀花细可描。枕书篷底卧，款乃认归樵。

执手江亭晚，回骖涧谷深。碧山衔落照，烟树锁愁心。空𢭏黄金泪，谁知白石音。殷勤嘱鱼雁，他日莫浮沉。

入夜雨声细，小窗灯影寒。僻居成懒惰，饱食幸平安。时事不复问，旧书时一看。欣然会心处，香烬一炉残。

草市欲黄昏，吾行恰到门。仆夫思憩息，灯火喜温存。一夜催花雨，数家临水村。征途虽得句，默坐与谁论。

叹昔英豪气，俄成一老翁。近年头尽白，今日耳犹聋。品位无丞职，是非随晓风。难陀能反听，梢境已消融。

屏迹衡门下，衰迟愧始生。儿曹于此夕，杯酒致欢情。来日苦无几，余生累渐轻。乐亲惟养志，外物本非荣。

图书粲东壁，星斗下西楼。满座襟怀爽，一轮风露秋。云山遗古意，江汉洗诗愁。更欲骑黄鹤，相随汗漫游。

行年当耳顺，涉世尚心劳。倦矣归三径，皤然愧二毛。留诗羞茗供，为客酿松醪。晚照横篱落，呼儿课楚骚。

小小园林畔，萧萧丛薄间。茅檐颇幽隠，竹径自回环。犬吠溪头客，日衔窗外山。遗编淡相对，身世觉高闲。

雨湿茅茨暗，日长天气温。心闲忘物累，足懒出柴门。风静收云脚，山高露月痕。儿童展编简，灯火又黄昏。

老去惊时序，冬温少沍阴。心闲知物理，阳复见天心。圣主成郊礼，寰区迓德音。病夫思赞善，拥褐发长吟。

遥想清台上，已书云物祥。自惭身老大，渐喜日舒长。芹泮三益友，芸窗一炷香。此间无俗物，贫病亦何伤。

金行肃物岁功成，银汉西斜夜气清。淡月似为吾辈款，短檠深见古人情。候虫促织巧能语，露叶堕林微有声。自笑何为法天运，祇将心事卜前程。

花残叶密过芳春，江北江南烟水昏。何处飞来恼归客，小窗梦破正消魂。月明声在溪桥侧，雨后人行绿树村。啼得崔郎肠欲断，桃花颜色怅何存。

比邻鸡犬寂无闻，烟际微风起夕曛。肠断梅飘千树玉，眼寒麦浪一溪云。拙于生计无如我，老矣情亲独有君。伫立茅檐一搔首，扶春梦月与谁分。

躬耕谷口未为贫，安得生涯似子真。平日固知穷有鬼，年来更觉老欺人。短檠颇怯蝇头字，蠹简时揩鼠迹尘。儿女岂知黄卷乐，苦嫌无补废精神。

邂逅相逢不作难，地炉握手话悲欢。朝廷已诵相如赋，朋旧犹嗟范叔寒。剪剪秋花多胜韵，累累霜实尚微酸。小春天气能来否，同访山家苜蓿盘。

自笑平居气吐霓，桑榆暮景转凄迷。纵云举世无青眼，敢忘终身诵白圭。风蕊弄香依水出，冻云衔雪压檐低。儿童不识人怀抱，苦傍寒窗读凤兮。

丈亭亭前暂舣舟，寒涛拍岸江烟收。青山空解供望眼，浊酒不能浇别愁。春到疏篱梅蕊破，帆归别浦浪花浮。分携情绪剪不断，有愧悠悠波上鸥。

鸠鸣桑树雨还来，且得农夫笑口开。虽曰田畴多再植，定须天气作重梅。江鱼欲买全无镪，社酒堪𥬠旋泼醅。更遣儿童炊麦饭，殷勤相劝且徘徊。

藜杖扶人趁雪干，玉虹倒影落前滩。竹篱短短溪头路，云木荒荒日暮寒。每愧清香留我住，苦无佳句与人看。孤吟不忍空归去，霜月侵衣兴未阑。

凛凛寒威欲挟绵，棱棱病骨只忻眠。灯花璀璨人归后，云色苍茫雪作天。百岁光阴宁有几，四时饮啄且随缘。拥炉莫厌团𪢮乐，节物峥嵘又一年。

帘幕低垂清昼长，弄晴梅柳拂邻墙。春光泼眼何明媚，幽鸟窥人自发扬。觅句忍饥贫亦乐，钞书得味老何伤。舍南舍北无人到，闭合时焚一炷香。

老来懒与俗浮沉，何况厌厌病日侵。身外闲愁总余事，世间无药胜安心。雨余秋色凄然冷，风弄晚云晴复阴。习气难除还自笑，小窗时有短长吟。

自是清都紫府人，偶来应见宰官身。诸公有类随阳雁，此老方为透网鳞。环辙已偿行去脚，拥书更结未来因。石湖虽有闲风月，谁许深偿寂寞滨。

士绅知己近来无，得此吾惭上大夫。酷爱新诗成异遇，每于广坐语诸儒。既纾北顾思归矣，闻返西州有是夫。便欲拏舟去相访，推篷邀月话江湖。

老来何物是生涯，一榻翛然亦自佳。睡里山禽弄霜晓，梦回明月上梅花。颇知常侍嫌乌布，未羡先生坐绛纱。最爱洒窗风雪夜，道人施法复何加。

吟怀祇恐负嘉期，不惮登高脚力疲。满眼关愁淡秋色，长笺入手粲明玑。兴来不省风吹帽，醉后何愁酒湿衣。欲和蓝田无好语，笑挼黄菊带香归。

十年梦不到丘壑，清坐喜看寒瘦姿。玉立一峰森黛色，虬蟠九节漾风漪。涓涓月露欲生处，漠漠溪云未散时。却笑轻狂桃李眼，臞仙风韵不能窥。

瘦藤惭愧肯相携，不怕微茫雪意低。晚照荒荒迷远岫，湿云漠漠度前溪。虽无酒力御寒色，且向梅花觅旧题。漫说玉堂多胜事，何如丘壑卜幽栖。

一雨及时晴又佳，江村农父话喧哗。旋炊麦饭非常饱，笑指苗田不用车。有眼何曾识朝市，逢人只喜话桑麻。此间賸有渔樵地，容我旁边著一家。

老去光阴苦不多，孰堪疾病数驱磨。也知溪上春光好，奈尔床头药裹何。日永茶瓯频索唤，睡余诗眼旋揩摩。客来怕说人间话，古井须知已不波。

浅浅溪流短短篱，碧于深处小茅茨。想无俗子知踪迹，小款梅花细说诗。

柿叶飘零满屋除，半山衔日落丘墟。睡余不觉西风急，乱我窗前数板书。

垂空小雨湿梅花，一岭穿云石迳斜。燕子飞时春欲暮，断桥烟水渺无涯。

云抹山容疑泼绿，月涵波影自摇金。丈夫出处如云月，猿鹤安能识此心。

徜徉绿野春波上，徙倚石楼烟霭间。只恐苍生待霖雨，未容谢傅老东山。

登舆睡思尚昏昏，斗柄衔山月在门。鸡犬未鸣潮半落，草虫声在豆花村。

天气清和晴复阴，酴醿堆雪笋抽簪。谁知老去伤春意，自把茶瓯当酒斟。

子规声里正斜阳，风过断桥流水香。颇怪影侵书带绿，弄晴柳色过邻墙。

碧玉长簪出短篱，枝头腥血耐炎晖。北堂花在亲何在，几对薰风泪湿衣。

檐前分得小窗明，便觉翛然眼界清。香烬一炉书满几，世间何物可关情。

紫槿绿篱愁意深，斜阳墟落动秋砧。笔端有口江湖远，莫写干时老子心。

薄云斜日媚平川，一老来耕刈后田。向晚归牛寻熟路，摆头昂鼻不须牵。

谁人跃马出西郊，野水弥弥涨路坳。好似吟哦方得句，时时指点举鞭梢。

半路梅花作峭寒，怀人无地著愁酸。幽居独得春风力，补缀林塘渐可观。

入眼溪山记旧游，春风篱落只供愁。断肠{艹敕}{艹敕}飘香雪，短笛一声谁倚楼。

瘦减腰围尽不妨，岂堪三篾束枯肠。自怜尚有风流债，酷爱断桥流水香。

藜杖缘溪转小桥，背风深处似相招。儿童指点皆惊怪，唤作枝头雪未消。

竹坞松溪雪半埋，兴来无处著吟怀。茅檐尽出横斜影，寂寞黄昏月上阶。

江湖梦断十年余，尚记寒窗诵子虚。回首扶春堂下路，别来风月果何如。

晚阴分暝与幽窗，心旆摇摇不可降。隠几正为丘壑梦，半随柔橹过沧江。

柔桑已密吴蚕老，帘幕低垂燕子飞。想见石栏斜点笔，海云深重湿山衣。

奔流出峡响如雷，笔力浮天亦壮哉。吴蜀兴亡千古恨，白鸥时逐浪花来。

清风敛霁入巴山，春涨攘人钓月湾。欠个小舟青箬笠，着侬长在水云间。

十载江湖寄此身，足香惯踏软红尘。梦回一笑知何有，稳卧家山寂寞滨。

行脚从来笑赵州，草鞋踏破竟何求。百千三昧无穷义，不出颐庵拄杖头。

老去居然懒出门，故乡零落暗消魂。岁寒道义唯松竹，伴我东溪沙水村。

身世总为闲伎俩，生前须了恶因缘。把茅约子归云壑，品字柴头坐说禅。

雨暗水岩春意浓，尚思采采隔珍丛。睡魔正压眉楞重，珍重南屏信息通。

赵州古佛不同时，赖有斯人慰所思。搜搅枯肠无一物，梦回日影上花枝。

春来九雨一日晴，藜杖扶人出户庭。柳色肯如衰俗眼，向人还似旧时青。

野草闲花无姓名，疏篱幽迳渐敷荣。贫居阅尽人间事，只有东风不世情。

二月风光渐恼人，蒙茸细雨湿花唇。可怜病目长憔悴，坐看纷纷万卉春。

健即观书困即眠，饭余香烬湿茶烟。客来莫说人间话，我是清贫无事仙。

小桃无力困东风，似整残妆睡思浓。老子愁肠正如结，苍苔满地点殷红。

萧萧丛薄倚颓垣，颇觉舒长春昼喧。搜搅枯肠无好语，等闲日影过前轩。

午日已过人寂寂，虚斋独坐竹萧萧。睡魔正与诗魔战，窗外一声婆餠焦。

斗转星稀夜欲阑，月魂斜堕屋头山。鸡声唤起十年事，尽在吟窗一枕间。

暖云芳草媚晴川，花正娇春柳欲眠。老景侵寻生事拙，旧巢归燕自相怜。

稽山佳趣胜蓬瀛，橘里渔樵画不成。我欲鉴湖分一曲，烦君先与白鸥盟。

少日襟怀眇古今，凶年乐岁不关心。自怜老去多忧国，白水田头问浅深。

西郊穑事欲迎秋，旱魃肆凶犹未收。卷地黑风吹雨散，稻花飘荡满天浮。

茫茫阡陌起黄埃，喜望片云衔雨来。霡霂未施风不息，依然白日照楼台。

诗眼眈眈细八荒，小亭徙倚湿山光。飞鸿影落遥岑外，兴与飞鸿更渺茫。

数椽屹起枕林丘，云叶萧萧万木秋。一缕残红曳微日，渺然天际识归舟。

迎春寒色愈严凝，小阁炉残冷欲冰。寂寞黄昏愁吊影，雪窗怕上短檠灯。

浮云着眼不留踪，独与梅花共过冬。淡月故移疏影去，断魂谁杵暮山钟。

始看红紫上花稍，倏忽春光半已消。最是幽窗断魂处，杜鹃啼月过山腰。

伏枥已无千里志，卧云聊作一枝栖。田翁笑喜桑麻长，山北山南雨意低。

年来世路愈间关，且喜儿童放我闲。百岁光阴无一半，莱衣能得几时斑。

去马来牛阅几秋，浊泾清渭只同流。断弦挂壁知音去，旋扑尘编有许愁。

梅子黄时麦已秋，野塘高下水交流。小窗声切哀鸿雁，添我怀人一段愁。

世事不复问，旧书时一看。

烛与梅花共过冬，淡月故移踈影去。

