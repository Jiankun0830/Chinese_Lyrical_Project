诛茅搜险旋寻真，闻说山岩一日新。佳境留连应有待，先时登览岂无人。披榛好石来如召，随手清泉应若神。不独山中兴胜事，几多风爱在邦民。

使君镇爱鹿头山，图画歌吟共为传。尘世那知武陵事，时人争诵永嘉篇。行春游醉常劳梦，按部登临又隔年。有客平生志林壑，坐怜双眼隔云烟。

故人江驿寄瑶华，紫玉枝头散嫩霞。日暗露桃春尚浅，醉余收面粉难遮。绿溪地静东风遇，雕槛香寒晓月斜。水满琉璃聊自喜，不堪尘眼只空花。

萧疏仙梗擢芳华，巧刻圆琼傅淡霞。素质本非桃杏质，酡颜聊避雪霜遮。香含暮雨栏边散，艳倚春风鬓上斜。闻说樽前偏属党，青黄朱粉更无花。

仙圃瑶林冠物华，靓英明媚洗晴霞。醉装却费胭脂晕，纨扇应烦绛粉遮。天上念奴春睡足，风前飞燕舞容斜。后房宜劝歌声小，惜爱今年第一花。

色不夭秾始是华，仙家林观倚云霞。春酣白玉醅香入，日射红鸾扇影遮。攅萼乱须能淡伫，抱枝寒蓓更疏斜。为寄瑶林主人语，争妍应有曲房花。

绿玉交柯蔽郁深，碧萝寒幄静沈沈。最宜初旭晞晴霭，时有珍禽宅翠阴。终日对为佳客伴，几年相慰故谿心。主人已有秋风兴，更听疏蝉抱叶吟。

九秋风露下星榆，玉刻圆钱散晓株。人住水涯多白髪，地应花谷近清都。按香清酒登新谱，益气轻身载旧图。移取黄堂朝夕见，北洲亭远故台芜。

清根灵气本仙通，白玉葩华绿玉丛。山远莫寻幽谷水，洲香聊近百花丛。神寒缥缈梅同格，英出繁多雪愧工。篱下区区醉金蘂，郦卿应笑鹿皮翁。

应怜陶令爱东篱，分付黄花特地迟。百卉浪随秋色尽，孤芳自与岁寒期。冷香直欲梅相鬭，金蘂悬知雪更宜。空使诗人咏重九，天公造物本无时。

翼子诒孙庙社功，忧劳嘉祐治平中。泽流自配皇图远，仙去谁期寿劫空。三献奄违长信殿，万灵神会永昭宫。母仪五十年间事，愁入西郊鼓吹风。

孝孙皇帝念终天，毁慕难留王座迁。庙谥易名尊四字，宸闱行服自三年。宝衣鸾鳯藏华殿，哀仗星辰下洛川。从此都人想游幸，无因重见九龙𫐌。

怀诏归来望九霄，伾山才隔渡河桥。履声未彻君王听，车左俄悲道路招。韦氏诗书传秘阁，石家孝谨冠中朝。灵輀闻说都门过，愁彻西风鼓吹箫。

百岁悲欢俯仰间，讣惊畴昔涕汍澜。玉堂天圣传先契，兰省元丰事长官。寂寂尘音华屋闭，萧萧云木故山寒。深心令德今何愧，付与无穷后世看。

橐笔周旋侍汉宫，慱知前载问无穷。朝廷人物儒林丈，家世文章太史公。俯仰顿惊华屋换，声容徒望穗帷空。寝门一哭何嗟及，付与悲哀挽铎风。

平生襟尚苦清通，白首耽心翰墨中。万卷囊书推沈氏，一时碑字贵颜公。尘栖村馆稀宾至，山抱佳城与祖同。已矣善人那复见，萧萧溱洧只秋风。

大夫门户斗魁旁，落落南宫旧望郎。收敛壮心书万卷，沈浮高兴酒千觞。乘骢始欲新年去，藏壑俄惊半夜亡。索我赠言曾未暇，哀怀今变绋尘章。

仙骨萧疏古柏秋，合于尘世独悠悠。人间未熟黄粱饭，天上新成白玉楼。隐几不闻遗治命，飞旌何日向西州。识君惟有崔夫子，预说衣冠一蜕留。

前月南河欲放船，壶觞一夕暂盘桓。吐霏珠玉音犹在，风折筼筜墨未干。皎皎不应随物转，滔滔从此缔交难。孤怀幽调谁知者，寂寞金徽不复弹。

吴兴空望使君车，道厄陈州亦命欤。归路自为兜率去，遗忠谁访茂陵书。秕糠世俗心无累，兰玉阶庭善有余。一束生刍犹未至，春风洒涙满襟裾。

亭亭员干直，翦翦翠轮齐。叶散夜叉様，恶名谁品题。

荣悴逐时序，纷纷红翠多。谁同岁寒操，旁有羽林戈。

种兰不当户，李以苦见容。珍重主人意，东亭非要冲。

阿守似其父，丰姿仍秀疏。别翁犹数月，书驿且渠渠。

历也驹千里，新诗慰远思。霜秋鱼酒美，来趁寿觞时。

虽有董盐甘寂寞，如闻颜粥更艰辛。莫将秉釡论多少，聊为君家拂甑尘。

汉守曾为绛帐师，升堂高弟许抠衣。传经无复当时事，只有沙禽自在飞。

地灵真合有清辞，正在中和乐职时。谁道诸诗吟不尽，试看亭上国风诗。

功大文雄岁月深，巍然高碣字生金。台池得与吾民共，谁识邦家复古心。

华构翚飞一望中，颜间篆墨飏秋风。休矜百步穿杨巧，未及当年射虎功。

亭接东风近晓霞，几多和气到萌芽。也知当日迎春意，不为松筠只为花。

亭下长江走浪花，朝宗东委去无涯。何时银汉风涛稳，待泛仙人八月槎。

危栏倒影下千寻，空水无声万象沉。试问登临来往客，几人澄得利名心。

草木生成亦偶然，谁将枝干验祥编。如何并作当时瑞，寂寞如今五十年。

天水相将远欲无，扁舟双桨似飞凫。此身未是逃名客，且学鸱夷泛五湖。

双桥十里跨虚明，波面无风两足轻。雨歇烟收人不见，路岐依约是蓬瀛。

水落溪桥霜未寒，冈林平浅是西山。路穿峭蒨青葱底，寺在崎岖屈曲间。

排门金碧七禅关，松阁相望石径连。不为勤求善知识，可能一日遍诸天。

行彻云烟到上方，青林深壑对重冈。山中底处饶风月，要著江州一草堂。

春气未强寒惨惨，羁人多病兴寥寥。闲愁付与毫端遣，长日期于局上销。

图志分明传者谬，峰名元在岳山隈。邦人试看春岩上，岂有燕鸿到此回。

林麓坡陀湘水侧，烟岚朝暮楚城隈。峰前迁客翻堪笑，不及飞鸿一歳回。

洲觜崭崭乱石排，濯风寒浪踏苍苔。长江万里从西北，泻向幽人两足来。

无数江鸥似雪霜，暂来还去俯沧泿。幽人已自忘机久，却恐窥鱼意未忘。

三岁重阳负玉觞，悲欢不定客途长。元光节物真虚掷，赖有新诗付锦囊。

白醪趁节醅已发，黄菊候霜花未开。独上荒城拱双袖，风云惨惨雁声来。

无处登临百尺楼，若为销散仲宣忧。拒霜寒菊常烟雨，愁满江城冷澹秋。

悄悄登山临水兴，纷纷泛菊佩茰人。不须吹落簪花帽，但愿常存漉酒巾。

长松老桂风霜足，细草幽花雨露霑。天寒日下音书少，雁自高飞鱼自潜。

湖水漫漫日夜添，芡芒蒲锷鬭尖铦。不须更问雨多少，且喜西窗青入帘。

风欺炊灶晨烟重，泥隔宾车午枕高。谁记幽人张仲蔚，都将三径付蓬蒿。

池蛙联络声方旺，迳草纵横势未锄。不厌微凉生枕簟，只忧新蠧入图书。

声入高梧翠竹边，故携枕簟北窗前。无端唤起江南梦，记得扁舟夜不眠。

嘉谷连空指岁丰，幽潜无复有乖龙。何时浩荡风吹日，照彻阴云几万重。

路转芳洲面面风，回环惭愧刺船翁。画桥东北桃花坞，时有飘红落酒中。

不知芳物过春风，傲兀扁舟怯浪翁。得似王猷剡溪上，何须范蠡五湖中。

谁染轻红皱万囊，靓如妆面照寒塘。蜀葵千叶仍陪菊，芍药重台更耐霜。

绿荷深不见湖光，万柄清风动晓凉。莫恨红葩犹未烂，叶香元自胜花香。

湖上清怀各自知，凉风吹我独依依。吏曹姑去母催我，待得临流弄月归。

柳色映花春岸北，人家临水画桥南。回舟欲向东城望，恰似清溪玉镜潭。

莲的纷纷玉手来，欲攀莲叶卷狂杯。冰浆未见菱腰折，珠实何时芡觜开。

红蕖白藕满平湖，曾爱新梢玉不如。今日水深那可得，野人盘上欠香蔬。

气候凄炎倾刻中，晚来宜此一樽同。乍收荷叶萧骚雨，便得蘋花细碎风。

浓云忽忽遍天围，四面凉风弄客衣。霹雳一声湖雨白，鱼儿惊没鹭狂飞。

此时遥忆子猷家，幽兴应思剡水涯。未向东风见琼树，且传春色赠梅花。

渐飞大片纷如靴，更扑惊风乱似麻。为谢妻孥衣但典，莫愁米贵酒难賖。

檐边骚屑竹声干，炉畔龙钟病骨寒。坐想兰歌倾桂酒，清虚堂上有余欢。

袁安只有高眠兴，谢眺空伤后会难。十万健儿春瘴近，飞花宜过海南山。

徒称馆舍三千客，岂救长平百万军。焉在平原多得士，功名翻属信陵君。

客赵忘梁久不归，先王宗社若巢危。归来未久秦人入，魏国存亡亦可悲。

甘罗徒挟虎狼威，入赵安能策是非。大扺诸侯畏秦尔，一言轻得五城归。

汲黯刚纯社稷臣，张汤巧诋更平津。贤人所贵忠邪异，惜对君王论未伸。

琳宫仙老鬓虽霜，不厌山头石径长。杖履更为他日约，姓名聊记旧碑旁。

曾醉江梅烂漫时，北乡寒冷见花迟。知君独倚瑶林赏，不向春风赠一枝。

赠春须记折花时，坐恨江南信息迟。还向瑶林主人问，东风应傍去年枝。

日日新诗出锦囊，清言飘洒句琅琅。幕中病客疲酬报，走马真难伴放羊。

几年空有忆梅诗，常恐江南驿使迷。惭愧一枝偿病眼，春风须劝笛声低。

刻玉沾酥三两枝，霜空林杪早春时。萧疏仙骨闲相并，缈缥幽香冷自知。

江南诗客两仙才，携手东原赋早梅。琼树令人常愿见，还家何事更徘徊。

五日重来蹑马尘，此君时节已残春。吹衣拂面寒犹峭，谁道春风似故人。

悄悄轻冰断水涯，欣欣群木荫人家。春风巧思无寻处，红白青黄各自花。

昔年花卉烂春林，今日重来老病侵。歳月漫为流俗叹，行藏谁见古人心。

南鸿无计与同飞，鸿翼翩翩我马迟。若过平台寄家信，为言今日是归期。

肃肃霜风吹客衣，客怀多少寄金徽。到家细说淹留事，应笑苏秦困始归。

近时颇少飞鸿信，几日应占喜鹊声。相见便须持宝镊，为翁衰鬓摘霜茎。

一曲流泉对草堂，何人与续帐前香。清诗自共秋风老，依旧锺声送夕阳。

鬋予会到冈，心休境自适。丈室居士家，环堵儒者宅。常令小博山，一种袅余碧。燕雀来贺否，应笑檐牖窄。跬步是清溪，间可就泉石。庭花秋娟娟，窗月夜寂寂。灯火亦可亲，隐几对方册。不为寒辍冬，穷居忌矫激。可大亦可小，人或未知识。戏问广厦人，谁思万里客。

微风吹□幸阴晴，笑侧吟鞭十里行。时节早蚕生谷雨，人家新火接清明。衮衣犊鼻均无物，篱鷃云鹏各有情。欲挹浮丘挽春驭，尊罍定得泻东瀛。

三老非隐者，乡里道义人。缔交何绸缪，白首情益亲。进退小或异，归于重其身。逸老田北效，筑堂北溪上。野拙彼二老，招迹日俱往。幽泉弄清泠，平野得遐旷。谓近隔城市，谓远非山林。青岑落尊酒，白云贮衣襟。岁月付清醉，志蕴还长吟。颓俗可以敦，媮风为之重。人生苦飘忽，事往真幻梦。但闻三人墓，萧萧木已已拱。朅来抚陈迹，春衣吹我衣。墙边见残萼，屋角悬斜晖。雍琴感今昔，辽鹤惊是非。世故无足言，徘徊坏墙下。思人爱树木，况此岿然者。子孙固无忘，又将告里社。

坚平宜荷明堂柱，方洁当函玉牒书。且拂尘埃伴君坐，一枰相与寄清虚。

历阳宾主昔多贤，三老风流二十年。獬豸冠中曾补衮，凤凰台上叠擎天。

杳杳三韩国，煌煌二使星。海神无横暴，天子有威灵。

阴阴佳木发城齐，襟袖迎风弄晚晖。

轩宇凭虚出半天，忽惊身寄碧云端。

坛峙麻姑石，溪忘忧禹碑。

方雄望三楚，形势拱中原。阔占潇洒腹，高摩翼轸门。

屑霜飞空木叶脱，长河波光碧玉滑。江南仙客厌尘埃，归梦寥寥向吴越。故溪时到春未还，正是梅花弄香雪。太湖寺下吟新诗，姑苏台边醉寒月。江橙甘熟霜夜酣，吴酬香醇冻醅拨。辽东归鹤悲是非，锺阜晓猿惊契阔。嗟予不得从之行，兀若孤鹰叹韝绁。东南山水游子多，航深屐险无时绝。去非贾道百不一，寂无风咏十常八。君提吟笔寻乡邦，词源浩若天潢决。形容物象空鳌峰，搜摛秘怪穷禹穴。人生难足惟胜游，意适何劳计穷达。峥嵘歳律南浦寒，早晚归艎橹声轧。不独孤陋勤所思，双白应须念亲髪。

农家之富秋始见，十色田利皆丰登。担赢车载上场圃，环舍隐积如高陵。园蔬林果不足数，山雉野兔霜未增。连村箫鼓谢神贶，糓黍换酒无斗升。田家之乐岂不好，胡为不归邀我朋。榜舟梁泽家汶北，咄哉反此如韝鹰。

楚乡地薄气不密，寒燠开闭无春冬。盛阳不效二月尾，日夜霰雪雨以风。社坛污潦害展祀，奠献𫈵席移渚宫。层台大厦礼少变，饩羊不去精享通。须臾巳事云解駮，象纬落落天曈昽。起凭危欗久顾望，肃然羽翼开愁胸。恍疑身世此何地，蓬瀛岌岌三山宫。平湖无波万籁息，但见桥影僵双虹。岂无林花与嘉木，荡摇摧折今一空。枝头尖纤卷寒绿，水面狼藉浮残红。荆州独此号胜地，经年未始来其中。夤缘陪祀幸一至，岂期端值青春穷。嗟吾老去少懽绪，况乃人事多匆匆。与君却作避暑约，解衣岸帻看云峰。携壶挟策无不可，此乐岂特春游同。

渊明田芜犹未归，胡为簿领甘沈迷。乐时选胜岂无意，政值一春风雨凄。但宜夜几守黄卷，酸寒拥鼻灯火低。盛阳充发破阴沴，几日天气回惨凄。朝来送客过楚渚，平湖绿净凝玻瓈。乍惊物象豁尘眼，亦有亭榭堪攀跻。草光浮浮古岸北，花气霭霭层台西。杯盘共坐荫清樾，歌笑起行循大堤。凫雏鹭子漾浅曲，绝胜乳燕巢深闺。幽寻踽踽不自觉，城阴步滑犹春泥。心闲漫随流水远，境静却憎幽鸟啼。何时短艇弄明月，安得巨笔凌长霓。归来学舍坐搔首，外物何足干天倪。阔疏但愧事业浅，刚褊分与时俗暌。如君年少喜学问，青云万里端可梯。城头新篇真自得，岂假朋友相招携。我亦林泉偶寻胜，因君成咏初无题。登高能赋子之职，敢以城阙讥挑兮。

方城道中诗墨新，荆门山下有行人。同盟迩来无仿佛，傍马欲去尚逡巡。荆门西行一百里，玉泉之境天下闻。诸君不能伴康乐，请赋黄鹄飞秋云。

双凫飞下王乔县，别后绪言谈未遍。君能有意齐是非，吾久无心耻贫贱。青袍尘满高情倦，急索归鞭重增眷。陶家池榭虽所怀，楚渚林亭应未见。

南宫仙郎绿髪翁，归来甲第荆城中。翁家祖世有名德，至今孙子传清风。园亭继继事营治，增华到此穷智工。铺张百物各有职，峥嵘一界疑壶宫。清明过去春事老，林丛暗绿阴相通。朱栏曲槛巧晖映，晓风夜露香溟蒙。溪鱼野鸟乐晴昊，碧萝怪石依长松。方城清泚虽可濯，主人缨上尘久空。年年三日纵士女，观游思与乡人同。及时娱乐日月迈，肯使蟋蟀悲晋公。阁书深藏一万轴，牙籖锦带严编封。脱巾解屦游览倦，燕坐自有黄卷功。三年羁客偶幸至，归来搔首嗟蒿蓬。生涯适意最难事，安用勋业铭鼎钟。乡人勿笑翁不出，门外势利方憧憧。

离石道士心迹间，学行已老犹少年。昔游京师友豪贵，声名成就来淮山。恬然颇已厌俗累，靖馆严密谐新安。朝真香火俨昼殿，步虚声谣铿夜坛。六甲星辰逆祸福，一𬬻龙虎谁神仙。北州有客性疏野，误为世网相拘牵。时来与子款谭晤，闲心慰惬愁病蠲。曾将出处大计说，闻吾至论颔曰然。东风满江春潋灔，孤帆晓挂荆州船。他年会合未可约，访子应在蓬莱颠。

道卿诗思清如水，披衣霜夜吟寒星。意深调苦悲万古，平明寄与锺子听。北窗病客爽心骨，若饮甘露枯肠盈。嗟夫世故玩形器，智者营役奔风霆。区畛大小各尔志，不可慕者鸿冥冥。吾于世珍粗有觉，未逢烛理喑不鸣。短篇讲好聊写意，弱赵安敢当秦兵。

万山逶迤起彭泽，齐驱拥立江东隅。水西平地旷千里，惟此一峰高且孤。气严势峭郁独立，意不与彼为朋徒。夹水对峙寡当众，众色愧惨惊顽麤。天公结融若有意，以此壮我淮甸无。青天长剑倚千丈，碧玉大笋巍一株。古今画工昩好恶，峨眉雁荡争为图。方言讹传楚俗鬼，立庙更以孤为姑。我行不暇谕父老，正是北风吹舳舻。

一盂僧粥三鸣鸡，渐望天角生晴曦。积阴凝霭不得肆，荡滉破散争纷披。清明物象各有职，如再开辟平艰危。游人襟韵廓以喜，晓指后洞都忘疲。小楚亭北望明灭，宛宛一径微如丝。问云般舟道场路，从此亭背无险巇。寺久荒寂无足往，念有子厚弥陀碑。独趋一里转岩腹，剥粉败赤逢门楣。村童门关语嘲哳，似云乞米僧未归。亭亭故碑立青玉，覆以老屋疏且攲。常嗟古人不可见，尚喜书法存于斯。世言书字出心画，体制类彼人所为。子厚少年颇疏隽，字合飘逸狂不羁。胡为气质反端厚，至今观者多有疑。或云彼以窜逐久，气志软熟非前时。又云高才尚薄世，故独立法无所师。吾嗟世俗日无理，好恶不正论苦畀。臆决万事岂独此，此书何愧人不知。碑阴三百四十字，疏瘦劲丽何精奇。九十三人姓名具，陈缵宝历元年题。云此柳书一碑者，元和三年刊厥辞。至是二月始建立，都其事者杨与倪。尘蒙壁碍世未见，自我访寻初爱之。嗟物晦显似有数，恨不从事毡与槌。巉岩西山邃无数，行及二寺方晨炊。东南谿磴斗孤绝，下及平壑如悬梯。南朝佛子谓慧海，卜庵于此存遗基。鬼神馈食以车运，石崖辙迹如在泥。智不足以尽万物，敢决真伪论是非。老僧夜语亦有理，明发策杖犹迟迟。

白云孤起飞杳冥，光如片玉轻如冰。出山归山两何意，行止偶然无滞凝。故人浮舟数百里，得得访我湘江棱。二十年间四相遇，童颠疏鬓霜各增。寒斋笑语极微妙，共以身世均鷃鹏。瞥然去矣不我告，振锡忽借南风乘。聊一徘徊驻衡岳，遂能放意穷临登。崔嵬老骸不知倦，软舆蜡屐勤跻升。穷岩险谷访秘怪，往往清啸猿鸟惊。长泉落石响寒玉，故意写在朱丝绳。仰挥云烟敛羽翼，俯听誉毁真蚊蝇。书来所说谓如此，而惜携手无友朋。又云吾庐已堪睡，况彼城市尤足憎。意若欺我在迁谪，故以胜事用夸矜。嗟如予者安足道，进退大计两未能。平生雅志在林壑，误落世纷亲缴矰。悲吟黄鹄慕越客，谢病高居思茂陵。羡子徜徉类云鹤，顾我拘窘如韝鹰。故应题诗遍崖壁，曷若寄我勤缄縢。山童痴立索书去，写此安足倾愁膺。

祥风灵雨过二月，陈根新种苗争抽。早蚕生齐渐如蚁，温饱指此无歳忧。春酒未尽社已过，节物又近清明头。茜裙缬袖事来往，方盘小榼相饷酬。田家之乐世皆慕，贵仕难去贱易谋。行矣请谢茂陵病，一廛一耒归先畴。

绿髯满颔光且修，紫石双眼寒铓浮。茫然襟韵自轩豁，见于声貌非懦柔。昔随群众退礼部，归来便作沧浪游。笑买渔艇出巧思，饰以丹白名鹤舟。长须赤脚分相与，鲈鱼美酒他何求。高吟清风洞庭晚，一笛明月吴江秋。白云无心伴疏散，丹经有诀穷秘幽。志非谤国慕处士，性欲避俗追浮丘。不山不渊隐无迹，时时飞棹来皇州。保康桥前舣清梦，峩冠烂醉都城楼。胸中有物齐出处，天下无方随去留。太平取士有阶陛，几人年少能公侯。公侯未有君所乐，一时外物为赘疣。束之簪绅岂其性，轧以利害仍相矛。媕婀稻粱效鸡骛，驰逐膻秽争蚍蜉。相逢感慨慕黄鹄，嗟我方以斗禄囚。贱官绶蓝谁不尔，应书随俗卑可羞。鹤舟之乐慎勿弃，劝君起者非良谋。

屋角一夜群枯号，晓来旷野风如刀。峩峩残雪路摧马，格格寒气冰生袍。四支僵痹非我有，况彼鞭鞚难持操。天东朝日冻应涩，亦恋旸谷犹深韬。居常谁不事行役，我行适此时令遭。因思都府盛僚友，人物一一皆贤豪。想今酣寝梦方足，初离密幄惊寒朝。左承右侍各以职，气语兰臭颜如桃。奉持巾匜事盥栉，傅唇泽面供香膏。不容发绿一点变，亟以宝镊争除薅。炎炉却坐日当卯，进酒为寿倾葡萄。捋须束带欲出户，问讯分付犹忉忉。体舒意适自稳暖，洋然盛气虹霓高。此时岂复念寒旅，嗟我劳佚何相辽。入趋留守退幕府，坐据大案临诸曹。曹司进若鱼在贯，文书盈抱纷牛毛。争前鬭敏请莅职，硏磨浓墨挥长毫。左手钤前右摘尾，落纸叶叶如翻涛。逢姓书字且不给，何暇可否知根巢。坐中耳目已烦困，庭下敲扑仍喧嚣。伏膺胝手腕疑脱，退食笔砚方能櫜。乘除赖有此事在，庶几可以均吾劳。人生误落世网内，区区系累安足逃。要之虚中日自静，不使内外相钩胶。无穷来物彼千万，坐任变化无吾骚。峥嵘年华已遒暮，不日春意生兰蒿。一樽相与莫相放，天下万事从滔滔。

李杜酒死诗不作，风雅三百年来穷。世儒未必甘汩没，才不迨志终无功。汾阳有人字功甫，歘然声价来江东。当时未冠人已识，知音第一惟梅翁。翁主诗盟世少可，一见旗鼓欣相逢。当友不敢当师礼，呼以谪仙名甚隆。君亦自谓太白出，世姓虽异精灵同。姑苏江水莹寒鉴，江上碧玉排群峰。壮吟豪醉售佳境，日题百纸倾千锺。折腰蓝绶岂所乐，养亲斗粟曾未充。蓬莱幽梦挂寒月，青山归思随飞鸿。书来寄我三巨轴，华缄开破溪云封。骇然按剑览珠璧，悸若赤手勍蛟龙。长吟千言短数百，造语险怪神为工。四明贺老忽去世，伯牙悲怆闲焦桐。嗟予逢子众人后，今其所得何最丰。前日过我北池上，正是清露沾高松。凉轩坐听哆宏辨，瀑布千丈悬秋风。谪仙有此愿自重，世俗酣尚惟纤秾。彼其耳目不自信，滔滔谁乐闻鼓钟。太上雅意兴礼乐，一日鉴赏期至公。煌煌帝业子当颂，勿叹憔悴空山中。

新堤洛水东风峭，下入长淮春浩渺。淮南使者蓬莱仙，叠鼓鸣铙画船晓。旦时契阔慕声名，晚岁绸缪亲纻缟。磨铅并直登瀛州，对案同厅佐京兆。青蒿长松惭异质，流水高山喜同调。虽当倥偬喧嚣中，不废樽罍与吟啸。岁月扑面来纷纷，冠盖送客声扰扰。北园去岁赋红梅，南浦今春歌碧草。黄金龙节使光华，白面书生才缥缈。世高台阁与省府，偏历从容誉清劭。投虚余刃无足为，澄清百城付谈笑。时行有命又有义，所遇何多亦何少。未应刻意怀轩裳，知有高情在鱼鸟。黄鹄千岁凌长风，奈此沙边老鸧鸨。朝廷羽仪重人物，行闻追锋赐严召。玉音寄我其无忘，时有归鸿下云表。

赵郎趁我弛担初，为寄肘后杨炎书。盈编专备瘴岭病，仁及来世功谁如。城南老庐有别舍，我来埽榻成燕居。坐忘不复一念起，寸田自治何须鉏。养生防患不知此，从事方药亦已疏。飞鸢未妨随溪水，黄茅正使侵庭除。玄膺晨漱已可饱，脯膳况复余米鱼。聊将此书一过读，寄语庶不忧乡闾。

穷不废诗真技痒，笔硏风云日相向。圣贤发愤乃有作，三千余篇自古上。荒城谁我同此声，惟有哀猿啸青嶂。穷人所作诚已难，平淡丰腴乃嘉唱。横槊壮气虽萧萧，击钵争先犹行行。敢怀修门成怨骚，亦防饭颗嘲苦相。江湖千里山千重，朝夕供吟纷万状。闲适非以娱时人，可口甘酸劳酝酿。大儿归不开卷轴，喜我穷通心已忘。种瓜颇欲学东陵，醉尉亦从呵故将。古人能轻万户侯，为有千篇相等量。

何事劳心四愁望，侧身泰山日东向。君子九夷犹可居，已谋筑室金溪上。距江蓝舆才两舍，遶郭屏风列千嶂。门中翰墨傅风流，自为师友相赓唱。曹氏声名父子间，谢家文章弟兄行。古人至乐盖在斯，得意未肯博公相。顿挫万象归毫端，雕刻丹青尽名状。古风严重周庙鼎，小律软美楚人酿。居人恻恻盈锦囊，游子篇篇出惊浪。苦心颇恨语不工，故实仍嗟老多忘。惫休矍铄空据鞍，锐勇终输少年将。主盟定霸益勉旃，少陵勋名何可量。

前年东秦夏六月，望日拜恩初赐玦。降秩削职迁黄州，仓皇束装三日发。故国东平不入城，北山一夜辞松栝。亲朋问讯若梦寐，骨肉分留作胡越。论罪岂合有民社，抵谳正欲加𫓧钺。仇家之议不尽用，天地寛仁日月察。才令分司置之蕲，上表谢恩秋已末。以御魑魅乃其分，欲居蛮夷圣犹屑。蕲也虽僻自善地，回环山溪富林樾。平生雅志在江湖，颇与蕲人相缔结。收拾孥属已团聚，南北无心更分别。白鱼煮玉秔炊珠，佐以秋菘与春蕨。筑室求田虽未就，典衣卖装略无阙。大谬不然心已忘，笑人非工已愈拙。人生端若梦栩栩，事去何庸书咄咄。大儿调邑换江南，要虽分房无远别。地劣两舍不宿舂，晨起为书午可达。邑四万户号难治，民杂江闽吏贪猾。锄彊洗恶勿着意，鱼逃至清人忌洁。化以诚心磨以久，教而后刑不怨杀。得闻无毁亦无誉，以慰萧萧双白髪。

槲林秋叶青玉繁，枝间倒挂秋山猿。古面睢盱露瘦月，氄毛匀腻舒玄云。老猿顾子稍留滞，小猿引臂劳攀援。坐疑跳踯避人去，仿佛悲啸生壁间。巴山楚峡几千里，寒岩数丈移秋轩。渺然独起林壑志，平生愿得与彼群。吾知画者古有说，神鬼为易犬马难。物之有象众所识，难以伪笔淆其真。传闻易生近已死，此笔遂绝无几存。安得千金买遗纸，真伪常与识者论。

节物秋将半，疏慵日益加。不为投劾去，徒有折腰嗟。味酒怀江鳜，乘风忆海槎。东篱满凉露，已约伴黄花。

夜露感庭鹤，秋风吹海槎。相思悲岁月，寂坐望云霞。终夕孤蟾魄，重阳近落花。君无鄙贫令，金蘂遍陶家。

作邑风流在，新居卜筑完。清懽橐书入，小隐奉亲安。日淡城楼晓，霜深囿树寒。吏涂何所得，试向静中看。

境物生新趣，蒿榛失旧墟。避尘深户牖，待月广阶除。醉梦飞鸿外，吟怀晚雪余。相思岁将晏，谁叩草玄居。

彭城楼上望，旷然今古怀。山形东负岱，河势下通淮。白鸟孤云并，荒烟万木排。吾观兹有得，兴欲拍洪厓。

古渡倚双棹，萧萧秋色残。山川南去远，风雨北来寒。极望销魂易，清吟得句难。依稀故园梦，千里下云端。

粹行完圭璞，谭经得圣真。青袍尚腰折，素蕴喜民亲。友益予孤陋，官闲子隐沦。风骚应赋古，亭下蜀江春。

初作南冠至，随闻墨绶来。犹怜百里远，时见两凫回。江日披梅雪，春阳动琯灰。论文须太白，还忆一樽开。

大别山前晚，维舟望古津。孤烟汉川树，长笛武昌人。珠曲今何地，兰洲欲暮春。文王尝美化，无复见遗民。

舟泊古城下，重云埋桂宫。旧期今夕负，清赏一年空。远浦依微笛，阴崖断续虫。篷窗强樽酒，聊更约秋风。

寂寞将军港，船头撞岸芦。寒涛能灌口，幽鸟劝提壶。水涨江鱼绝，秋深野菜无。如何晋张翰，归思为莼鲈。

点细波鳞浅，声繁客袂凉。山烟藏晚翠，水荇濯秋香。帆桨无聊国，蓑轮自在乡。风骚已多感，更欲上潇湘。

病客疏慵甚，江城节物新。东风惊柳思，暖雪鬬梅春。老信来双鬓，闲愁著一身。贱贫非士耻，漉酒有陶巾。

多病逢多事，穷年负物华。探春输野客，骑马看新花。南国稀江信，东风恨笛家。琼枝心愿见，行亦下堤沙。

庆自前人积，堂因孝子成。惟时传有后，于此事如生。乔木风烟老，佳城气象明。谢庭兰玉盛，知不负家声。

零陵古佳郡，山水楚南奇。太守逢康乐，佳宾得杲之。翩翩渐高陆，逐逐就新羁。别子东归去，长沙风雨时。

唐生四方志，投笔慕前人。此日免鱼腹，异时观虎臣。茅柴酒亦美，玉缕鲙应珍。莫恨衣都典，归来是早春。

因滞江州久，谓为千里遐。欣曾逢漂母，几欲卖朱家。痴坐瞻双橹，东行负九华。归须谈旅琐，勿作胜游夸。

绿桂西风老，金波玉气明。清霜酣夜色，群籁息秋声。毛骨无遗照，关河共远情。十年吟塞曲，画角厌悲鸣。

安佚失于恃，病邪乘所虚。遂婴漳浦卧，便忆茂陵居。幸尔筋骸立，颓然鬓髪疏。烦君山柏句，慰此不材樗。

先陇封楸后，羁臣赐玦时。放舟初草草，去国合迟迟。珠滑新粳粒，金酣早蟹脂。南迁真不负，屈子独何知。

路远程难计，人慵马自迟。草蛛横布网，桑蠖乱垂丝。村落黄梁饭，墙篱紫菊枝。时丰物皆好，客思在青旗。

君仕本儒雅，故宜京国游。官趋廷尉府，心异法家流。白草侵寒驿，清霜拂晓裘。行行句应好，云日望神州。

老马久劳力，主人真寡情。知非换妾去，颇作恋轩鸣。楚豆不为薄，江刍无限生。诚能怀旧德，时借尔山行。

常慕诗之学，今逢将者才。讽吟真嘬炙，畏默若衔枚。天地秋风老，江湖醉梦回。韶英方合奏，难使击辕陪。

鞍马三更梦，江湖万里心。辨途听犬吠，占晓望横参。浩露濡衰鬓，微风动醉襟。输君正酣寝，鼾鼻沸雷音。

原子贫非病，张生心不肓。兴随缘自足，懒与拙相成。竹叶疑无分，金徽尚有声。幽怀谁晤语，空此望东城。

得子固已晚，嗟予材滞顽。义合乃朋友，不在疏密间。江阔东风冷，梅披腊雪悭。扁舟共春色，相约到淮山。

翩翩远游子，驱马乱山岑。丹穴飞鸣处，高堂日夜心。春风巴峡晓，昼雾楚城阴。家世文章事，仙台紫桂林。

一夜山南雪，清寒江上州。年华随水去，客兴为鱼留。闻雁思湖表，看梅寄陇头。樯乌风信好，紞鼓洞庭舟。

鱼味年年美，何须问旧池。江山清不改，陵谷变难知。节物惊冬至，萧条使客悲。谪仙游赏地，空有白猿诗。

瑞历开三朔，祥风验八方。年华恨催老，节物喜随乡。郁垒须时设，屠苏独后尝。佳辰谁与醉，梦绕故溪傍。

爆竹惊山鬼，雕幡戴楚冠。祝延千歳酒，练气五辛盘。江冷东风外，天回北斗端。羌城霖雨甚，从此看春寒。

遥想千冠佩，朝元太极天。鸣鞘开殿户，索扇起𬬻烟。庆事通祥表，和声入乐悬。江湖祝尧意，仁寿万斯年。

旧学惊心在，穷居惜鬓华。诗书凭净几，水竹抱邻家。霜雪巴西梦，风波楚北嗟。知君厌留滞，我亦正尘沙。

江乡春值闰，二月似深冬。雪湿妨挑菜，雷寒未起龙。鸡虫闲得失，蛮触小交攻。稍觉云天霁，西山上翠峰。

独鹤翩无累，孤云晚倦飞。群山带江处，一锡背尘归。妙学穷神秘，高怀熟世机。漳滨多病客，空此望岩扉。

夫子能诗者，寒吟四十年。于今传好句，无处访遗编。古意哀东野，穷愁死玉川。惟余北山塜，松柏锁秋烟。

别尔忽经歳，言归欣好音。神清率更瘦，学苦郑玄心。竹径依山远，沙溪过雨深。世科思汝父，即已御祥琴。

赏罢卢溪菊，来寻楚泽春。兰舟逾百日，椒酒值佳辰。勉尔青箱学，寛吾白髪人。小园游息地，松竹更相亲。

近就陶家舍，扶疏草木周。颇移兰就水，已计竹为楼。饮食随宜足，光阴任自流。尔曹来伴老，日问下江舟。

四纪坤仪正，三宫册号尊。蚤还明辟子，坐见太平孙。治诰遗神几，廞衣出寝门。如何天下养，难驻白云轩。

圣孝心崇报，宫庭诏屡颁。丧期逾易月，陵兆改因山。已想天人乐，犹睎药使还。蟠桃旧亭上，时节寿觞间。

自昔商任贵，于金庆裔光。来嫔周季历，有子汉宣皇。柙玉辉幽竁，车云拥画裳。哀荣无所憾，新庙五陵旁。

卤簿三川晚，佳城一品尊。翟衣新襚命，神寝旧王园。凄断风铃远，青苍雾盖昏。从今知圣作，大义称私思。

四裔柔怀外，群生惠泽中。帘闱九年政，覆载一心公。马邓徒闻俭，姜任讵有功。风云黄道静，杲日上天东。

典礼辞先后，恩私杜外门。虚心延众正，损上益群元。仙路山川近，徽音四谥尊。宾天去何恨，圣孝托神孙。

夕月沈金殿，秋风冷玉衣。临当复明辟，忽自厌繁机。药使来何暮，嵩呼数已非。孤臣恩未报，泣望国西畿。

里闬推前辈，臣邻接近班。深心语默外，大节险夷间。付托龟趺字，哀荣马鬛山。遥知济源第，风月草堂闲。

公昨初移疾，予方丐一麾。寻闻升屋告，适是出关时。零落孤龙友，绸缪记凤池。白头怀抱事，西望不胜悲。

岑令神情竭，裴公柱石衰。国贪黄髪旧，身负赤松期。人也将安仰，天乎不憗遗。延和听诏语，深见两宫悲。

枢极元丰议，人犹记话言。载来筹庙幄，遂见偃戎轩。一品哀仪重，三司锡命尊。绸缪承晚契，挥涕望西原。

德业文章事，公乎取数多。虽惊坏梁梦，会有望门歌。人赎心徒尔，舟移古奈何。青编如可托，后世看巍峩。

澹泊环中妙，超遥物外仙。百年从委蜕，一匶戢弥天。晚契承知已，遗风在象贤。东桥松柏路，不得望新阡。

元祐飞龙日，淮南卓马归。周人瞻赤舄，郑国赋缁衣。旷度销群异，清言析万微。方依泰山重，俛仰失巍巍。

衡镜公多士，蓍龟信两宫。群生遂耕织，四海戢戈弓。夺去天何速，藏深壑已空。潭潭新府第，东阁闭春风。

玉辇躬临奠，金钱诏治丧。襚宫周尚父，世爵汉扶阳。位席虚群望，松阡竁旧藏。门中兰玉盛，有以慰思皇。

歳有悬车表，新闻曳杖嗟。风云四朝仕，公相百年家。故国山川近，西郊鼓吹哗。旗常难尽记，膏泽遍幽遐。

柱石三朝重，轩裳五纪荣。忠勋等张霍，善庆似韦平。光气收辰象，仪型失老成。易名宣合靖，千古诏幽明。

鼎铉调元久，貂冠就第闲。朝廷方宪老，梦寐忽颓山。白日佳城启，东园秘器颁。深宫那可见，桃李在人间。

不憗天何理，云亡国所嗟。还应骑列宿，但说去流沙。清庙陪烝享，鸿枢见世家。悲风溱洧路，哀咽满箫笳。

天骥腾长坂，秋鸿御顺风。俄从绛衣使，不待黑头公。志蕴留家集，光华掩竁宫。惟余善人报，流庆在无穷。

义直中能恕，才高气不矜。众人疑白璧，吾道信朱绳。勋业无天命，文章有子兴。冥冥何可诘，万古一丘陵。

弈世承圭衮，三朝侍冕旒。临边晋羊祐，坐幄汉留侯。乐易门多士，几深庙有谋。那知天不憗，俛仰一山丘。

四塞宣皇武，殊庭远世机。如何梁木梦，不待衮衣归。门户传兰玉，忠勋载鼎旗。空余殿楹字，鸾鳯五云飞。

望履鸿枢府，熙宁始识公。容无高位气，语有大臣风。感慨方山仰，惊悲已壑空。缁衣国人意，转入薤歌中。

名教心为乐，逍遥志自求。遂成君子隐，初异道家流。风月闲三楚，巾裳付一丘。空余清泰院，云藓旧岩秋。

节行幽人正，林泉隐者居。忽歌东鲁梦，未上茂陵书。世变还舟壑，门宏待驷车。众哀无以致，为托挽声纾。

生死心先达，康宁寿亦遐。令威成白鹤，老子去流沙。妙意传琴祖，徴言补易家。试观馀庆后，簪绂已光华。

久被三宫眷，谁知五福纯。脂田天府国，彩服斗枢人。枕梦华堂晚，仙期碧海春。寻常居养地，悄悄绣帘尘。

赙襚来中禁，箫笳去国门。素冠空列鼎，白髪但歌盆。彤管音徽盛，甘泉像貌尊。所传天下劝，岂独慰儿孙。

夫荣子方贵，全庆独乖离。昼静兰羞歇，秋高薤曲悲。晴云萦寿陇，霜日照铭旗。无复升堂拜，空余执绋词。

西北东南邑，相望叹索居。音尘路千里，契阔岁三除。薄宦随群众，平生愧拙疏。茂陵将谢病，中散不便书。燕泽归鸿尽，东山晚雪余。江湖劳梦寐，风土污簪裾。尘卷吾成癖，囊诗子富储。孤怀吟剑锷，旧迹梦昆墟。今古看毫髪，功名賸赘疽。何时拂衣去，相与醉鲈鱼。

坤腹疏灵境，蓬宫抱故城。清风百年内，芳草几番平。树色埋危屋，湖光泛彩楹。真游三岛近，仙界一壶清。外虑随尘隔，虚怀敌水明。松筠烟翠老，台榭绿苔生。攲枕巫云近，披襟楚吹轻。舟横疏柳静，桥卧晚波晴。事往空歌啸，人闲自醉醒。我来真漫兴，鱼鸟莫多情。

侯景沦江左，湘东复有梁。经纶锺厄会，祸乱发诸王。忍死瞻姑熟，寻戈起岳阳。车书千里蹙，符数百洲亡。二主非神武，开基挟北强。中兴乖晋睿，惭德肖吴光。历闰天余气，蛙鸣井底乡。快心真噬腊，覆手已牵羊。臣妾随三纪，圭裘隘一方。故都终契阔，宗祀各悲凉。双塜留衰楚，遗孙盛有唐。神灵依古刹，云木抱回冈。野火穹碑断，秋风蔓草黄。樵童雍门叹，穗帐魏台荒。天地双车毂，兴亡一酒觞。冥然无足吊，幽思漫徜徉。

天圣旁求盛，明公射策贤。三朝推国器，一节到华颠。卵翼千余士，冰霜四十年。至诚忘畛域，端已笑韦弦。政爱偏东土，民讴戴两川。旄飘外台节，贯朽大农钱。松柏风霜后，蓍龟祸福前。求开建封幕，又泛马融船。士望儒林丈，官仪秘府仙。仁能化鸮泮，明不浚鱼渊。蔽芾人人颂，京坻岁岁田。吟春西渚殿，醉月北楼天。卓马周侯觐，三公汉守迁。蜀江飞大斾，魏阙望非烟。贱子何为者，名途只偶然。世高刘表幕，才愧杲之莲。愿借今难及，遗恩久自传。邻哉拱尧舜，天下俟陶甄。

大雨余炎洗，清秋爽气回。人情醒委顿，物象救低徊。窗岫滋干翠，田禾起旱栽。云空明复晦，风缕密还开。草合门三径，蛩缘壁四隈。药奁烘润幞，书几拂阴霾。蓑底渔情乐，沙边客意催。帘帏晨气湿，蕉竹夜声来。想见天开月，行期菊满杯。端居聊可喜，不用拂莓苔。

楚国元卑湿，炎天更郁蒸。风吟同倦虎，霄望剧愁鹰。渴肺尘将岔，流肤汗不胜。噆肌纷暗蟆，遶鬓闹飞蝇。六月常难雨，三湘不识冰。炉烘一天地，火药万川陵。气候金初伏，襟怀水未澄。高明寻偶得，林麓远同登。此地聊幽遁，危亭更上层。泉声悬嵽嵲，松影转觚棱。汲井沈圆李，缘池摘翠菱。凉清生洞壑，秀绿动沟塍。佳气西频望，乡栏北屡凭。有期群野鹿，无法问山僧。云石逢如旧，巾裾见若憎。聊堪优卒岁，不愧俯扪膺。

天地炎氛退，江湖颢气凉。西风来沆砀，久客兴徜徉。夜匝鸟南树，心惊雁北方。乍因鲈感慨，肯为𫛳忧伤。纵步青笻杖，投诗古锦囊。精荧篱下蓓，狼籍沼中香。妙理晞庄达，衰歌笑楚狂。是非来衮衮，光景去堂堂。别浦丹枫老，闲园碧草芳。林颠蝉嘒急，霄路鸟飞长。晓露清饶月，晴云暖护霜。琴中知水意，楼上得山光。桂长金波外，槎沿玉汉傍。江天晚摇落，泽国少凶荒。竭作趋川垄，欢言治圃场。神祠鼓递响，社瓮酒初尝。自昔悲时节，闲愁满肺肠。宋生辞辨屈，宁子意歌商。代谢惟寒暑，平均彼昊苍。放情群鹿豕，度德负簪裳。致主深惭尹，汪陂又愧黄。无功可铭鼎，有学不针肓。赋兴须潘子，诗怀勗谢郎。虽欣去酷吏，更忆舞商羊。不解葵倾日，宁忘鹤返乡。锦封西泽鲤，珠剖北山梁。塞马难前虑，江鸥肯下翔。无为泽边悴，更卖橐中装。朝野多闲暇，洪纤遂乐康。何时放归橹，大艑水中央。

昔泊铜陵县，重来迹可寻。洞岩一指顾，花谷记登临。岁月回秋棹，江湖入醉襟。鱼篮腥邑市，俚语杂山禽。紫笋抽姜圃，朱丸缀柿林。长官夸乐岁，游子足悲吟。眺望春思曩，疏慵老叹今。篷窗把书卧，空此望澄心。

古木无年岁，新亭托隐栖。交涂寒纛整，垂荫乱云低。明暗苍烟合，深沈绿幄齐。雨回阴径外，日隔画檐西。凉露缘虚滴，珍禽占密啼。仙家青桂洞，隐士碧萝谿。覆冒均松盖，妖秾笑李蹊。坐疑秋色早，境与世尘暌。地惜开轩晚，名因寓意题。还当推大荫，天下一民黎。

边草连沙白，燕云拥汉青。将军眠塞垒，使者拜王庭。金帛三千乘，和亲七十龄。豺狼甘血肉，骐骥老林坰。秋色榆将落，书生涕但零。边尘何日靖，愿一震皇灵。

寄隐无怀土，为文倦解嘲。地闲从草遍，门静绝人敲。螳伏寻蝉捕，莺斜趁蝶捎。楚冠谁问事，越鸟自知巢。樽酒欣常满，邻书得借钞。援琴意流水，弹剑恨空庖。兰径深添菊，蔬畦净拔茅。殷勤谢老圃，善恶不相殽。

幽怀乐所遇，且任北山嘲。世事棋秤变，年光石火敲。松筠阴自冷，萝葛蔓相捎。草密蛇横径，檐低燕露巢。楚醪无再设，蕲纸不重钞。旋买秔留客，亲科笋付庖。灵山瞻二祖，归路近三茅。塞上藏忧喜，人心浪自殽。

朝夕此疏傲，东亭无我嘲。并城田鼓作，邻寺食鱼敲。树密日先暝，竹长云可捎。远书惟雁足，小隐是鸠巢。茶忆新团碾，琴翻旧谱钞。怼时常笑屈，投间实惭庖。霜雪期松柏，风云富草茅。周郎晚菘近，有以代嘉殽。

自有逃虚乐，徒兴尚白嘲。晚槐嘶意急，蠧木啄声敲。犬傍青篱卧，童寻赤枣捎。微茫枕间梦，安稳睫边巢。困忆石泉弄，渴思冰蜜钞。袭香兰入佩，益气芑充庖。疏洗王家竹，诛鉏宋宅茅。东亭真可乐，万事付纷殽。

境与人相得，长鲸宅海宫。香花六时会，心迹万缘空。地恐诸天接，江从九泽通。潮喷寺门冷，霞拂殿檐红。暮雁来淮北，朝帆下浙东。千重苍桂雾，万顷碧芦风。衲拥山云暖，缾函水月融。当年约莲社，何日谢尘笼。

马蹄轻滑背城闉，广陌朝晖健醉魂。暑气泛清怜小雨，木阴环翠羡名园。宦游淹薄风尘熟，时事侵凌耳目昏。独有空愁慵病客，肯来吟啸伴南辕。

地经三国鬭龙蛇，江势天形控蜀巴。藏雨鸟归荒冢树，采金人聚浅壕沙。子囊城废今秋草，高氏宫遗昔井蛙。倦客诗情真劫劫，得于鞌马似曹家。

危桥相向翼高堂，步步行空跨石矼。汉外夜惊灵鹊度，雨中秋卧彩虹双。烟开从此瞻瀛岛，路远何时过楚江。记得扁舟绿杨岸，画栏朱柱对篷窗。

屈指中秋六晓昏，大堤丛竹见霜筠。未干醉月题笺墨，随蹑还家走马尘。抚景敢嗟经历倦，轩眉频喜笑言亲。明年各是东归客，羊酪莼羮万里人。

淼淼平湖阔楚江，方舟两桨破秋光。罾风钓月嘉鱼国，飞雨翘烟白鹭乡。故老昔能悲岸谷，骚人今但爱沧浪。北州更有忘归处，寺压蘋花千里香。

忆昨西归春未穷，重来堤竹已成丛。川塍足水稻齐插，霖雨涨江河欲通。一马久期均物理，双凫安得快仙风。故人况有潇湘约，应喜樽前笑语同。

公干方吟簿领迷，浩然诗句慰相思。壮怀已有潘毛叹，陈迹犹怀汉佩奇。塞下书音稀雁足，江南秋味忆莼丝。祝君多种官田秫，欲趁渊明酿酒期。

日借西园放客愁，忘机鱼鸟分相投。水深碧沼前时雨，风满高台六月秋。蝉嘒已惊移节物，鸥群何事亦沈浮。烦君试拔尘埃足，来伴元生漫浪游。

河湟虮虱玩天恩，饷馈驱驰不足论。陛下至神收庙算，诸公何术偃戎轩。凯歌计日登宗祀，归将惊秋望故园。贱士江湖真碌碌，狂吟无以谢乾坤。

桃花飘泊万红英，独佩诗囊傍水行。二月东风撩霰雪，峭寒天气作清明。病怀敢有贤劳叹，壮志徒因节物惊。樽酒喜亲陶靖节，经帏仍近董先生。

雨过长风吹野塘，水深川路白泱泱。人如泽畔穷吟客，天似江南八月凉。陂下卧轮车乍歇，田间鸣鼓稻齐秧。长官应为斯民喜，准备新诗赋万箱。

郢楼吟倡近萧疏，椽笔贪抄未见书。拙客懒同嵇叔夜，少年文爱马相如。夜凉灯火心亲古，秋老江湖兴起予。欲整羸师寻战地，清风无使旧坛虚。

天帐空虚碧玉寒，露华应满汉宫盘。十分月上星光掩，四坐诗成醉语阑。楚渚雁归惊客恨，庾楼风静足清懽。一年惟有中秋赏，银阙鳌山夜未残。

莫悲人事转秋蓬，但使樽中酒不空。尺蠖屈身今我倦，南鹏飞化昔君同。天晞残雨偏宜晚，堂压寒溪賸占风。合继回源书䜩籍，楚山坚石尽堪砻。

风拂蓝溪舞翠绡，庾郎池树旋诛茅。春蘋初见香生叶，夏果重来子满梢。渌酒不空期霰雪，清谈为乐敌弦匏。尘埃久负江湖志，徙倚朱栏祇自嘲。

去年樽酒共论文，一别西园迹已陈。终日城头忆王粲，清吟泽畔似灵均。懒书已负交朋责，满秩初湔耳目尘。万里江风秋思近，归心聊复借鲈莼。

大樯双橹换巴船，美满西风水接天。苏子意飞黄鹄外，梁公心在白云边。蟹肥采石秋霜足，酒滑湓江夜月圆。彩服拜亲无限乐，几多幽思入新篇。

才非王粲入荆州，淹簿三年已倦游。疏世自甘时不与，论交有得子相求。学知所乐轻文绣，言至无瑕绝悔尢。大舜箫韶方九奏，伫看灵凤出丹丘。

雨晴凉意日相亲，物物秋容绝点尘。沧海谁期泛槎客，西风先傍忆鲈人。收还志业围棋局，分付光阴漉酒巾。欲约一樽清夜话，月中凉露满松筠。

风惊梧叶觉秋还，万丈归心到北山。已许生平江海上，坐求功业簿书间。颇闻都护刊铜柱，更喜将军入玉关。朝野清明无一事，相从那使酒樽闲。

三伏方中火欲流，阴霖匝月气争秋。坐愁屋底须持盖，闻说田间可漾舟。狂草满庭泛戢戢，湿虫侵户听啾啾。独于水部添诗思，坐滴空堦兴未休。

公干长迷簿领书，渥言那似阮元瑜。暗投子有夜光璧，次报吾无明月珠。急景壮怀悲剑锷，西风高兴梦蓬壶。勉强岂使今惭古，元白邹枚亦此都。

两桨东飞下大梁，樽罍漂泊过重阳。江湖常恨连年隔，羁旅寜为万里伤。淮寺月寒芦飏白，楚林霜早菊迎黄。箧中谏纸余多少，尽写新诗入锦囊。

重入修门甫岁余，又携琴剑反江湖。乾坤浩浩何由报，犬马区区正自愚。缘熟且为莲社客，伻来喜对草堂图。西箱屋了吾真足，高枕看云一事无。

蒲侧荷翻小雨收，鲈莼高兴满扁舟。云稀树色偏宜晚，天借湖光賸占秋。孤鹜落霞闲上下，红莲白鹭各风流。此行说与同樽酒，南国江山尽旧游。

月满扁舟久客怀，石头城下暮潮回。霸王基业从吴始，人物风流自晋来。大抵险深输道德，于今榛莾蔽楼台。吟毫千百年间事，賸写江南庾信哀。

天监禅僧此结庐，石头高士有遗居。楼飞缥缈岩腰峻，庵静峥嵘阁道虚。雪后桂花香涧谷，春寒松雾滴巾裾。山中物色吟虽苦，尽是诗翁掇拾余。

先望岩端金碧明，久穿葱蒨踏峥嵘。山疑图画曾经见，地喜生平所未行。随处石泉春渇解，上方云屋夜寒生。主人着意开佳境，无负千年四绝名。

亥宫驿马岁翩翩，又作离乡路数千。拔宅今为大去国，出灾休算小行年。访寻前日停舟地，催迫穷阴舞雪天。屈指还家已无事，便应调拂武城弦。

小孤风顺水安流，湓浦欣闻已系舟。几日亭中折奇树，从今江上解离忧。客心岁晚惊催橹，雪意天寒入倚楼。东圃梅开酒更美，团圆无复越乡愁。

武昌江口见江梅，紫萼瑶芳取次开。穷腊雪寒新霁后，满枝春色为谁来。坐嗟陇首无人寄，莫使城楼有角哀。犹喜东风慰岑寂，暗香时许度蒿莱。

晓指禅关入翠屏，烟岚金碧旋疏明。旁看阴壑溟蒙失，斗上云梯伛偻行。漫兴独于元子惬，诗怀容与谢公评。区区出处劳分别，朝市山林各有情。

俯仰岩谿万仞临，恨输飞鸟极高深。青云平地人难到，流水残花路可寻。稍觉衣裾侵小雨，渐闻钟磬下遥岑。丈人不厌频来往，欲作香山得二林。

眼熟林峦认旧缘，耆关峰北入霏烟。云房直上三千尺，蜡屐重来十五年。山奥坐能朝万象，地灵深自接诸天。暂游久住均如梦，社客何须约白莲。

尽室攀萝入五峰，峰前金碧寺飞空。山当星鸟离方镇，地辟天龙海上宫。喜我徜徉泉石外，忆君辛苦簿书中。登临樽酒无因共，半夜题诗寄北风。

雾雨阴冥万壑蒸，五峰当面失云层。愁如药使迷蓬岛，路似仙溪隔武陵。已认神灵憎俗客，欲将魔障问岩僧。劳公为我祈昭圣，暂借扶桑白日升。

身在南山非隐沦，闲中官贵异风尘。清泉白日预何事，华髪彩衣今几人。虚室图书忘岁月，寿筵香火祝君亲。朝廷不以忠移孝，又说恩函拜命新。

世人行止两匆匆，公独荣亲禄隐中。清职正同香案吏，旷怀都似漆园翁。南陵兰茂晨羞洁，内鼎丹灵老颊红。虽喜论心慰迁客，区区安足识冥鸿。

仙翁来自太常班，再乞林泉捧诏还。养志只为华髪戏，无心宜共白云闲。一樽未厌尘中客，双屐同跻雨后山。为寄东宫舍人语，五峰新句两难攀。

携笻得得访云关，恰值东湖贺监还。泉石主人元好事，尘埃游子暂偷闲。心轻齐组知灵运，文满浯溪服次山。只恐东风唤归棹，江头杨柳已堪攀。

十里传书厚意将，珍肴醇酹寄山房。定知僧舍餍疏食，更欲云岩有酒乡。一饭常闻淮上报，独醒徒使楚人伤。携持明日到峰顶，试揖浮丘共此觞。

狂电惊雷晓未收，春云能护洞天游。徘徊已尽剡溪兴，秘怪难探禹穴幽。彊勉更须劳屐齿，龙钟何惮过山头。从今功德应圆满，厚意成人岂易酬。

已踏云梯上翠岑，洞中闻说更幽深。夜惊寒雨生潇洒，愁起孤猿助啸吟。白日昔传仙可学，青天今笑梦难寻。故应清兴无时尽，肯为淹留折此心。

磴险梯危路忽穷，胜游须到祝融峰。九千丈外云间寺，一万年余石上松。引手莫高疑触斗，临池毋久恐兴龙。此山惜与中都远，未得君王检玉封。

寒风吹脑赤霄边，飞鸟犹难到绝巅。下见人间又成海，恍惊身世此何天。岩腰半白春留雪，僧面多黔日冒烟。我亦淮南宗姓后，举家应合到神仙。

云壑登临杖屦随，狂歌清醉乐忘疲。拍肩正赋游仙曲，回首还吟陟屺诗。春草便惊南浦别，寿觞应慰北堂慈。区区流水高山意，常有孤音托子期。

