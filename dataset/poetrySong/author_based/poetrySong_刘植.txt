潮满桐江上，秋风洗印时。字民知最近，占位莫嫌卑。纸尾书名大，松边得句迟。定怀东阁老，无复寄来诗。

欲问孤山讯，蹇馿行晓晴。一枝篱外见，数点雪中明。太洁难为友，群芳让作兄。何如伴高隠，岂必尽调羹。

长松虽剧县，主簿却优闲。溪浅清见石，斋空静对山。吏嚚嫌讼省，乡狭觉民艰。独称诗人意，行吟苔竹间。

西亭问津处，白傅此曾游。无复锦弦曲，空停估客舟。抛江春浪静，传柝夜烽收。最爱庐峰峭，相随过别州。

四山云雾重，况复值梅天。瀑注玉函碧，派从银汉连。飞来三百尺，流润几千年。仙者路安在，翠萝青霭边。

三山蓬阆近，贺白是仙才。去领宗盟事，知从韦素来。几人留北阙，独棹向南台。踏雨江头别，西陵潮已回。

城池浸空碧，鉴影复观心。孺子去何在，此歌传至今。一奁凉月白，万井市声沉。坎止宁劳问，凭栏意独深。

井邑已非旧，柴桑里尚存。春风三亩宅，落日数家村。隔树闻鸡犬，编氓半子孙。颓然孤垅在，寒菊绕松根。

生不事农耕，悠然一舸轻。沅湘依旧绿，秦汉几回更。晚脍杂香茝，夜醺歌濯缨。岂同驰骛者，祇欲钓虚名。

锄遍苍苔色，梅花近地移。山深藏美璞，春到长新枝。草木初分润，冰霜久结知。百年封殖在，终与鼎鬵期。

寒碧湛无尘，前溪得细鳞。香堪配杞菊，味不数菰莼。玉露双酘熟，秋风一箸新。钓缗吾自有，何用觅玄真。

寂寂西岩寺，何人访静来。重寻旧游地，惟有道师梅。树蠹应留雪，香清不受埃。可堪玄鬓改，春已隔年催。

位虽奎阁贵，独处一斋空。还以经纶事，全归著述中。闲心同野水，煦物尽春风。掩面将何向，西楹奠已终。

九衢多雨后，庭下草痕新。终拟持平手，来为折槛人。印开桐荫午，吟久烛花春。却恨无来客，分题寄所亲。

禅关自幽阒，竹亦号真如。况是龙潜地，曾经凤食余。土深抱节密，林净著行疏。谁谓乾淳达，清阴只似初。

寺在方山顶，山深不厌登。瀑飞明月峡，桥渡夕阳僧。万法元皆妄，余生了未能。累累塔边冢，几见谷为陵。

屈贾幽沉地，单车去不归。湘江清见底，吟魄远何依。行旐冲残雨，新楸掩落晖。谁收遗箧藁，有子未胜衣。

此是夕郎宅，曾经左纬吟。数联渔父曲，万顷碧波心。月上白蘋渚，秋生古树阴。当年濯缨处，清彻到如今。

盎乏储空谩自豪，掬泉当酒味尤高。卖文近觉马卿倦，脱赠今无范叔袍。松下耕樵相尔汝，人间膏火自煎熬。荆山山里山如壁，壁罅犹堪种碧桃。

此树何年向此栽，孤根低倚佛楼台。不嫌幽壑逢春晚，独在空庭立雪来。一段精神肪玉润，数松掩映翠屏开。知心藉尔岁寒友，每到花边不忍回。

大星殒地寂无光，砚席凝尘閟野堂。一老海滨天下憗，百年江左恨空长。家传遗稿归中秘，帝录元勋纪太常。路远生刍来未得，泪干门下老刘郎。

屋头深锁屿头云，高下亭台景旋分。荷气晓来迎露看，泉声雨后隔溪闻。疏棂不碍松萝月，高柳时停鸥鹭群。只恐此身闲未得，征书催发暑如焚。

水满平川月满船，船轻撑入藕花边。移来谢守岩前坐，疑是容成洞里仙。茶灶烟遮松际鹤，丝桐声杂树头蝉。明朝更践弥明约，句拟当年石鼎联。

楼压浔阳地望雄，四无倚著拄晴空。九支江汇栏干外，双剑峰明雾霭中。庾令声名犹昨日，屈平兰芷又薰风。绸缪牖户知何计，须及长淮枣未红。

昔年禅诵地，荒草夕阳台。仪凤有谁识，游人独上来。古桐阴覆井，丛竹笋穿苔。千古几兴废，北风吹雁回。

