西湖湖上山如画，二十年前曾客来。飞絮蒲城归未得，江南老却贺方回。

拔地高厓如铁色，拂天老树作寒声。他年记宿楁台夜，便是南归第一程。

囊无金絫贫如故，镜有丝生老奈何。一事尚堪夸北客，来时诗少去时多。

来南百虑拙，所得惟幽寻。矧余玉雪友，共此丘壑心。江亭俯虚旷，穴室穷邃深。是时薄雨收，白霭笼青岑。弃筇追野步，却扇开风襟。炎方岂必好，差远鞞鼓音。且愿海道清，莫问神州沉。徘徊惜景短，留滞畏老侵。昨游感莺哢，今至闻蝉吟。常恐官事絷，佳日妨登临。避如逃学儿，汲汲贪寸阴。何因释胶扰，把臂借入林。

终朝行半驿，时有数家居。店少闻滩壮，程遥见堠疏。山歌农设醴，野饭仆烹蔬。禽鸟先栖宿，劳生恨不如。

