虎生三日便窥牛，猎犬宁能掉尾求。若不去登黄阁贵，便须来伴赤松游。奴颜婢舌诚堪耻，羊狠狼贪自合羞。现尺太阿星斗焕，何时去取魏齐头。

擎天有八柱，一柱此焉存。石耸千寻势，波留四面痕。江湖中作镇，风浪里盘根。平地安然者，饶他五岳尊。

少年相款老相逢，乡举虽同遇不同。我已位尘三事后，君方名列五科中。荣登莫计名高下，宦达须由善始终。若到乡关人见问，为言归思满秋风。

义山山下有灵泉，泉号聪明自古传。四百年中三出相，不才何幸继前贤。

三月内方有，百花中更无。

