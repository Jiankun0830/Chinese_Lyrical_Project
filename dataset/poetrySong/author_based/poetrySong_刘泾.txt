天下爱奇人没量，奇不谀人奇解相。奇人奇物方合璧，乞与世间人物样。六朝唐盛始兼得，访古知名已萧爽。人亡物丧付衰梦，注想后来逢好尚。元章心自鉴秋月，一路仍行九霄上。家时菜色无斗粟，书画奇奇世人望。譬如大海沈百宝，尔辈乘风得之浪。二王褚陆已天作，老顾如来更天匠。其余缇袭凡几重，但见光明烂垂象。珍犀瑞锦扶兰茝，龙跃鸾惊诃魍魉。金仙讵敢触以手，雪子玉人聊置掌。余家僻素最沉着，退舍还师觉难傍。世人往往力能干，未免目虾终惚恍。缄机伪谬各臣妾，未睹堂堂笔中王。袖间涩缩气如线，浄几明窗谩瞻仰。从来所有万钱价，不即臭帤当火葬。倾心妙绝岂求胜，妄意临摹须杀谤。端居自号书一品，好事如封绘三藏。诸郎青出即护持，未肯充饥谬为驵。余衰二物拟高阁，子可专之世无两。书来诗往但悠悠，尘土欺人正惆怅。

豪杰相从意气中，怜才倾倒独萧公。后来可是无奇客，东阁投名尚不通。

水绿山青人可知，不知生气得之谁。钓竿已属严公手，直到元英解道诗。

拔地山争秀，藏天谷受虚。云开西蜀后，木老避秦初。

石城云屋抱浮丘，正是真人旧括州。会掷仙图争少胜，不知身到洞天游。

密竹流泉不居热，洞门深沉风雨歇。洗出清明快活天，醉弄江南谢家月。

未逢仙手破天荒，我得披云第一章。它日爱奇思谢客，却须因事忆刘郎。

秦火荡焚天地赤，孔堂坏后无余壁。不知科斗六书文，化作龙蛇二王迹。集贤他日作仙久，官姓篆章存历历。自怜黄眼未亲逢，一段因依徒夺魄。元章挥洒早惊动，秘箧墨皇曾敬识。孤标未要后生知，劣许下官论莫逆。好奇举世不多得，神物尤来终变易。神锋双合会有时，真玺一飞无处觅。颇闻秘箧作讹语，别有扰龙招异客。不如干没归去来，胜在个家遭水厄。

金碧为家定化城，书床南偃略相迎。人间蝶梦正深黑，天上木鱼初发明。半里好风招隠士，一枝枯竹助闲行。已惭怀绂无高致，可更标门著姓名。

溪行爱宛转，石坐怜皴苍。白云起目前，如鹤两翼张。蜕我衣上尘，驾之以翱翔。欲揽恍不接，身在意飘扬。

石鼓埋入地，荆璧飞上天。呜呼鲁公碑，风雨三百年。爱字不爱石，磨灭安得传。不敢手触之，谓是甘棠篇。

天风吹余晦，万木晴扶疏。寒云淡山色，水墨涨秋图。驾言寥廓中，一径渺盘纡。却首谢尘世，培𪣻而潢污。

谢公好登山，折屐第三谷。麻姑乃不到，颇负登山足。寒杉鸣古珰，涧道泻淙玉。筇竹白接{罒离}，吾将追往躅。

空山万幽木，弹以终日风。无弦自秋曲，奏满天地中。爱之以心灵，听之以耳聪。道人抱琴来，此意不可通。

瀑布宜终宵，幽鸟时一吟。浩然太虚际，始识本来心。情闲日自长，步远意亦深。更携九节杖，插遍萧萧林。

混成初造物，幽绝故离群。入户清容月，分栖淡借云。木阴阑暑气，泉滴厌秋闻。欲索秦人记，消磨篆不文。

青泥切石剑无迹，丹水含英鼎飞出。仙风绝尘鸡犬喧，杉松老大如人立。

苍崖如堂水如布，桥危如绳石如锯。不有樵夫踏破云，世间可复知深处。

尘土孤城空自忙，不知精舍早秋凉。林间曲折磬三里，天上金光月满堂。浄饭打鱼刳老木，寒灰添火𦶟明香。鹁鸠山脚溪声好，流入人间雨意长。

初起褪红唇启绛，半沾斜绿眼横波。

晓来风入万花动，零落满头飞下时。

