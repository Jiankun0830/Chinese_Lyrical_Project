谁云两州牧，择笏望辕门。渠亦髭须好，公今德义尊。

青山锁断红尘路，石柱干霄藏洞府。老蛟据窟不可窥，千古流泉替渠舞。真墟容我辄跻攀，心旷方知白日闲。飞仙一去忽已远，坐对松梢云往还。

朝来拔脚尘埃底，共访人间小有天。唤醒几年朱墨梦，胸中丘壑故依然。

稚川仙去忆浮丘，携客岩前问旧游。怀古临风一杯酒，荻花枫叶不胜秋。

天孙岁晚会湘灵，倒泻银河合洞庭。上下天光唯一白，中间山色不多青。荆潭万里收尘滓，宇宙连宵失晦明。莫道人间少仙境，诗魂酒魄一时醒。

愁非为宋玉，亦不因莫愁。

