旧尹龚熊负令名，至今天日共清明。案头未有人称屈，村里全无吏敢行。满院茶香敲句稳，一帘花影韵琴清。后之学者谁其似，又说陈公政有声。

知君婴世患，垂白窜南方。四海皆称屈，群儿苦中伤。天资随世殒，遗恨与天长。但诵箕山曲，招魂葬故乡。

山行千里如井底，仰视但见山头烟。今朝过岭一纵目，无穷平野无穷天。

不到兹山二十年，岂知重见旧山川。烟深虽不见湖水，且看长空万里天。

苍崖閟仙馆，时有读书声。余韵出云表，泠泠清风生。从之不可得，怅望伤我情。

云影犹带湿，日光初漏明。

