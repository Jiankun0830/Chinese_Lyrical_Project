宝炉香散晓烟寒，净几供茶遶座看。已爱六花金缕异，更惊三啜翠痕干。

浅深艳冶一枝枝，带露临风不自持。水上红云真缥渺，多才却忆退之诗。

春水池塘空苒苒，长安古道倍依依。争如绿向芳洲遍，不怨王孙去未归。

江渡隋堤千万缕，年年折尽最长条。谁知烟雨汀洲晚，闲舞东风拂画桥。

翠云摇曳波心起，清影扶疏月际来。结实终期丹凤至，虚心聊映小桃开。

闲伴晓云笼浅濑，半和秋雨羃寒沙。溶溶泄泄拖轻素，遮尽渔蓑与钓槎。

翠幄临流结绛囊，多情长伴菊花芳。谁怜冷落清秋后，能把柔姿独拒霜。

金蘂含香冒雨开，清无俗格绝尘埃。休嗟不及东篱下，也有幽人载酒来。

众乐亭前月满洲，雨余风静正中秋。桂华冷射千寻碧，十顷湖光烂不收。

六出花轻巧剪裁，瑶林玉砌映南台。冰澌四面寒光合，疑有飞仙月下来。

耻随杨柳娇春色，厌近芙蕖透暗香。直干凌霜终偃蹇，愿为一柱壮明堂。

