良弼论思暇，英才视草余。西清承密旨，东观类群书。左氏先经日，征南发例初。编年终显德，历帝自凡蘧。一览无前古，三长岂后予。宏纲提要妙，至论绝籧篨。讹缪刊三豕，公乎喜众狙。菁英咸采掇，疣赘尽销除。组织千章合，研穷万象虚。胡为参也鲁，亦造仲尼居。处末加骈拇，于中或辅车。乘轩思卫鹤，努力效刘馿。见弹曾求炙，临川复羡鱼。孰云貂可续，自愧鹗难如。早入希东郭，先知服子舆。直非头似笔，智谢里名樗。蜗舍游从寡，鹑衣礼貌疏。寸阴嗟荏苒，十驾敢踌躇。天禄杨雄阁，承明严助庐。时陪折俎宴，顿异带经锄。系日亲函丈，他门绝曳裾。卓锥然有地，担石尚无储。猎犬方劳指，神龟可避渔。屠门夸大嚼，鼠壤鄙余蔬。阙里辞难措，漳滨病且祛。学勤徒力尔，性拙奈天欤。大道今兴起，先生意卷舒。正为王者瑞，何羡使君旟。暗室欣观火，颓波赖决渠。当仁如退让，末迹定沦胥。

华林酒满劝长星，青漆楼高未称情。麝壁灯回偏照昼，雀航波涨欲浮城。钟声但恐严妆晚，衣带那知敌国轻。千古风流佳丽地，尽供哀思与兰成。

羽叶笼盘石，虬枝拂画堂。夜声含素瑟，晓影逼扶桑。好借鸾为瑞，无容麝损香。宁知千载后，祇美召公棠。

{车献}{车献}风檐乳燕翔，浴兰衣绤簟流黄。云容倏变千峰险，草色相沿百带长。旋制紫荷供橐笔，暗移神蔡忍搘床。思君祇欲倾家酿，待警同谁赋柏梁。

紫雾函灯檠，彤霞逼绮寮。吴宫何薄命，楚梦不终朝。半被曾羞问，邻墙却悔招。莫移风雨怨，更嘱鹊为桥。

华池阿阁不相容，浊水清尘恨莫穷。明月自新班女扇，行云无柰楚王风。乳鶑啼晓销兰炷，媚蝶伤春失蕙丛。纵使多才如子建，祇能援笔赋惊鸿。

汉武高台切绛河，半涵非雾郁嵯峨。桑田欲看他年变，瓠子先成此日歌。夏鼎几迁空象物，秦桥未就已沉波。相如作赋徒能讽，却助飘飘逸气多。

庭中嘉树发华滋，可要螳螂共此时。翼薄乍舒宫女鬓，蜕轻全解羽人尸。风来玉女乌先转，露下金茎鹤未知。日永声长兼夜思，肯容潘岳到秋悲。

玳押风帘薄，金徒漏箭长。食鱼齐上客，置醴汉元王。蒟醤辛初和，蓱齑冷乍尝。巢笙传曲沃，掺鼓发渔阳。吟烛惟忧尽，杯筹岂易防。齿犀融晏雪，袍麝荐荀香。笑逐呼卢胜，歌随解佩狂。遗簪兼堕珥，流眄复回肠。彩凤寻仙史，班骓待陆郎。主欢殊未已，投辖在银床。

碧树阴浓扣砌平，华亭归梦晓频惊。仙经若未标奇相，琴操何因寄恨声。养气自怜鸡善胜，全身却许雁能鸣。芝田玉水春云伴，可得乘轩是所荣。

油壁春车隔渭桥，黄山路远苦相邀。行庖爨蜡雕胡熟，永埒铺金汗血骄。别馆横陈张静婉，期门长揖霍嫖姚。注钩握槊曾无惮，绿桂膏浓晓未销。

丈八蛇矛战血干，子孙今已列材官。青烟碧瓦开新第，白草黄云废旧坛。劳薄可甘先蔺舌，爵高还许戴刘冠。秋来从猎长杨榭，矍铄犹能一据鞍。

八月收民算，三千异典章。天机从此浅，国艳或非良。玉户铜为沓，罗帱象作床。骊姬初悔泣，飞燕近专房。莲小才承步，梅新竞试妆。尽知春可乐，终叹夜何长。取酒临邛远，吞声息国亡。难销守宫血，易断舞鸾肠。百草兼花鬭，双钩映烛藏。金人须手铸，虎圈更身当。步辇回长乐，飞除接未央。琳珉饰汉馆，藻绣裛周墙。厌火双鱼尾，鸣弦小雁行。云甍澄颢气，绮井激回光。路有斯须隔，忧难顷刻忘。新声来乐府，别寝近温汤。虹跨层台晚，萤飞下苑凉。锦帷迎七夕，蓬饵荐重阳。九畹兰承露，三江橘带霜。方资裂缯笑，可要荡舟狂。并钓池鱼小，重衾穴凤翔。珊瑚分碧树，火齐列清防。背枕多幽怨，登楼更远伤。下陈无自愧，人彘剧豺狼。

芒熛盛德正浑仪，休问探汤向小儿。尽日羽陵开蠹简，几人河朔引芳卮。尧厨萐莆频摇处，汉殿相风未转时。争得琴高借双鲤，暂游姑射对冰姿。

岁岁南山见寿星，百蛮回首奉威灵。梨园法部兼胡部，玉辇长亭复短亭。河鼓暗期随日转，马嵬恨血染尘腥。西归重按凌波舞，故老相看但涕零。

感概复风流，交通遍五侯。鸣钟平乐宴，击鞠茂陵游。狡兔方多穴，苍鹰始下韝。铃奴藏广柳，剑骑骋长楸。云际寻橦技，花间笑躄楼。害先除白额，梦已应黄头。燕酒惟增气，秦筝漫送愁。鸿毛轻一死，祇待报私雠。

走马章台冒雨归，后门犹叹滞前期。荷心出水终无定，萝蔓从风莫自持。复帐麝轻难辟恶，曲房蚕懒不成丝。渐渐垅麦藏鸣雉，更恨如皋一箭迟。

帘声竹影浪多疑，仙谷何能为解迷。藻井风高蛛坏网，杏梁春晚燕争泥。更看山远惟凝黛，纵许犀灵祇骇鸡。枉裂霜缯几千尺，红兰终夕露珠啼。

麝裂初难和，乌惊每易伤。荡舟殊不禁，奔月可能防。洛浦多遗翠，秦楼滞采桑。飞蛾攒扣烛，绿鸭鬭银塘。夜合花含雾，宜男草带霜。琅玕余旧贯，须要凤求皇。

水国开良宴，霞天湛晚晖。凌波宓妃至，荡桨莫愁归。妆浅休啼脸，香清愿袭衣。即时闻鼓瑟，他日问支机。绣骑翩翩过，珍禽两两飞。牢收交甫佩，莫遣此心违。

暮雨过湘渚，微凉满楚宫。溅裙无限水，障袂几多风。浪迹嫌萍实，尘劳笑菊丛。气清防麝损，信密待鱼通。游女歌争发，骚人思未穷。休传江北意，月冷魏池空。

纫兰为佩桂为舟，北渚云飞发櫂讴。已有万丝能结怨，不须千盖强障羞。金堤勃窣谁同上，翠帟缤纷客自留。欲选浣纱倾敌国，越王更起近江楼。

粉白朱红翡翠翘，汉宫等级不相饶。风波若未乖前约，一死何辞更抱桥。

玄光仙树阻丹梯，御宿嘉名近可齐。真定早寒霜叶薄，樊川初晓露枝低。先时樱熟烦羊酪，远信梅酸损瓠犀。宋玉有情终未识，蔗浆无柰楚魂迷。

雍门琴罢已浪浪，更上牛山半夕阳。楚泽云迷千里目，蓟门歌断九回肠。寒梅带雨飘离席，尺素停灯作报章。湘水干未终未尽，岂徒万点寄疏篁。

含酸茹叹几伤神，呜咽交流忽满巾。建业江山非故国，灞陵风雨又残春。虞歌决别知亡楚，宴酒初酣待报秦。欲断青天销积恨，月娥孀独更愁人。

灵匹迢迢驾七襄，暂陈云幄对星潢。已看素魄过三让，何用华灯更九光。玉腕双丝轻宛转，霞衣杂佩暗丁当。谁言巧意能胜拙，祇见鸠闲鹊自忙。

镂肤剽俗恣游遨，可得蹲鸱号富饶。井络共知天与险，蚕丛无柰世兴妖。杜鹃积恨花如血，诸葛遗灵柏半烧。才似文园何足道，一生琴意祇成痟。

瑶席留欢友，金波对广庭。重帘和雾卷，六幕极天青。属玉东西馆，琉璃左右屏。梁园休赋雪，隋苑漫飞萤。蟾滴全供砚，牛津不见星。绮窗分皎皎，苔阁共亭亭。已丧应刘魄，谁通鲍谢灵。欲销千里恨，鲁酒薄还醒。

垂柳阴岑院，游丝旷荡春。蘅皋谁驻马，罗袜自生尘。四姓良家子，三年赋客邻。折腰行太缓，连琐语何频。倭堕云争媚，便娟月鬭新。灭瘢难辨玉，约指不胜银。电笑投壶胜，江澄𢭏练匀。东南劳鹤望，西北限牛津。宝唾凝兰气，鸣黄咽绛唇。笼禽思陇树，洞犬谢秦人。咏絮才无对，闻琴意始真。长安足轻薄，慎勿走琼轮。

枳落莎渠急夜虫，翛然平子四愁中。栗林忽感雕陵鹊，云表初过代岭鸿。阮籍卧惟疏鉴月，马融横笛远含风。郎潜吏隠前贤事，犹胜杨岐泣断蓬。

利觜由来得擅场，尽迁豪富入咸阳。属车夜出迷云雨，峻令朝行剧虎狼。前殿建旗凌紫极，东门立石见扶桑。从臣嘉颂徒虚美，不柰卢生谶国亡。

秋阴凄淡隔重城，一亩居仍近禁营。汉苑楼台沉暮影，谢家鼓吹发新声。烟昏露井残桃坠，叶下凉波独鸟惊。节物变衰吟更苦，可堪漳浦卧刘桢。

石渠仙署久离群，抗迹丹台世绝伦。杨子不甘嘲尚白，漆园终许自全真。紫烟深处鸾双舞，朱髓成来鸟共伸。若向云中见鸡犬，可能浑忘姓刘人。

楚国骄荒日已深，山川朝暮剧登临。曾伤积毁亡师道，祇托微辞荡主心。江草东西多恨色，峡云高下结层阴。潘郎千载闻遗韵，又说经秋思不任。

青门祖帐曙烟微，片席乘流鸟共飞。曲岸马嘶风袅袅，短亭人散柳依依。灞陵目断犹回望，楚水魂销为送归。祇自河梁传怨曲，洛尘千古化征衣。

日上旗亭第五重，百壶春酿与谁同。黄山远隔奔霁骑，紫塞孤飞避弋鸿。湘竹几时休染泪，楚旌终日自摇风。此情不及歌杨柳，一尺鱼书万水中。

夕阳堪极目，况复近秋残。塞迥横烟紫，江清照叶丹。伍胥嗟路远，潘子念行难。更有芜城恨，城空逼夜寒。

东阁留嘉客，寒葩艳晚光。秋风自萧瑟，台座对荧煌。丽夺双南价，清含九畹香。嵰州霜荐味，太液鹄分裳。已助蜂成蜜，还随蚁泛觞。俯临辉艾绶，佩服间萸房。节物传荆俗，诗情掩谢塘。更期松偃盖，永奉太清方。

鸡人肃唱发章沟，汉殿重重虎戟稠。綷羽欲栖温室树，金波先上结麟楼。风来太液闻鸣鹤，雾卷银河见饮牛。万国表章频奏瑞，手批天语思如流。

百尺青楼大道边，五陵游骑骁翩翩。不思夜魄过三五，祇问春醪赏十千。密锁香云深处户，乱飘梨雪晚来天。愁眉岂待歌成惨，咫尺河阳信未传。

半减依依学转蓬，班骓无柰恣西东。平沙千里经春雪，广陌三条尽日风。北斗城高连蠛蠓，甘泉树密蔽青葱。汉家旧苑眠应足，岂觉黄金万缕空。

秦痔从来易得车，郄枝今比我何如。垂天借喻齐谐志，握火寻盟越绝书。旭日西清云幄密，朔风南陌苇衣疏。故山夜鹤空多怨，金屋人争诵子虚。

汉梦通西域，逍遥广旧园。竺乾方演教，金粟岂忘言。砚滴寒蟾吐，台香瑞兽喷。挥毫花满裓，隠几雪盈门。大士清歌发，南宗密印存。纵横十二部，慧日破重昏。

霜晓月仍残，桐疏凤更单。已伤春寂寂，还踏夜漫漫。冻合仙槎路，薰余侍史兰。那知荀奉倩，体薄不胜寒。

南州石黛有遗妍，目极危梯月上弦。一水相忘空脉脉，双金何路致拳拳。仙源日永桃无援，客馆春轻柳未眠。欲写微词托归雁，风高岭阔又经年。

抚枕凄然掩北轩，汉庭谁问马文园。风檐鸱啸厨烟绝，月树乌惊药杵喧。戏习五禽成妙术，学亏一篑阻微言。不因九奏清尘耳，天露应迷简子魂。

豪家抱瓮擅风流，更燎薰𬬻白雪楼。鲁笔休分科斗字，蜀都且换鹔鹴裘。仰天拊髀真为乐，倒载穿肠肯易愁。欲鲙长鲸置雕俎，愿回北斗挹东流。

地僻无车辙，心灰欲坐忘。疾雷徒破柱，幽草不迎凉。日烈蝉遗蜕，花休蜜满房。覆觞知已久，宁有次公狂。

千轮佛火照层城，九陌香车击迅霆。简子最知天帝乐，孟家惟信紫姑灵。金徒抱箭催壶水，玉宇来风满砌蓂。帘卷交疏莲烛密，通中枕上独闻铃。

卿霭重重复璧门，独挥鸿笔坐西垣。诚明自有中和气，润色还多郁穆言。内苑朱樱兼酪赐，前阶红药任风翻。紫丝新履徊翔地，应笑东方避世喧。

曾许千金答浣纱，越溪浪浅不通槎。晓楼帘卷还凝雾，外院墙低却映花。满目离愁频驻马，一春幽梦祇惊鸦。柔桑蔽日南城路，懊恼罗敷自有家。

昱爚银鞍狭路逢，长裙连带任流风。身轻近识吴宫燕，目断还惊洛浦鸿。未许香囊安肘后，独怜丹枕在房中。南园蝴蝶飞无限，一一雌随一一雄。

毛竹千丛蔽野亭，晓猿惊后乱峰青。汉庭已奏三千牍，周室仍翻十二经。紫殿深沉频视草，缁帷寂寞自飞萤。振衣本为苍生起，肯向荀家祇聚星。

不才甘客难，多病岂旬休。可待乘轩宠，终惭舐痔求。渚兰薰露夕，江橘富霜秋。养拙宁无地，千波一叶舟。

欲折瑶华向绿畴，风光满目尽离愁。茂林修竹多嘉客，万壑千岩忆旧游。汉诏已闻求泛驾，祢狂无自屈岑牟。荆山待价何忧晚，龟手犹期裂地酬。

需云分渥泽，禊饮恣欢游。缇幕侵晨设，兰泉对席流。蕙肴清萐莆，玉醴湛金瓯。春服萋萋盛，光风滟滟浮。桐华秾竞发，鶑语巧相求。妙曲新声合，斜阳醉未休。

紫馆天神贵，纶闱地望清。斋心奉蠲洁，摄事罄诚明。殿翼如轩翥，坛垓类削成。直官琳札密，太宰绣衣轻。薜荔罗芳席，虹蜺曳彩旌。星陈五帝佐，体荐一元牲。苍驷回风驭，珍禽惊露声。丹霞升晓气，若木竞新英。挹袂宁无友，凌霄自放情。受厘宣室对，贾傅异诸生。

琼蘂滋晨饮，青缣拥夜衾。万年宫省树，五色帝家禽。诏草裁蕂角，薰炉烬水沉。浴堂还独对，鸣佩有清音。

嘉木清阴接绮窗，谪仙风骨凛冰霜。尧厨萐莆分珍膳，汉庙含桃和酪浆。磴道神行通碣石，井干云构俯瑶光。金釭璧月相辉映，兽口时飘侍史香。

赤水分珠树，薰风送麦秋。蜀都春气早，汉苑夏阴稠。庙荐清和候，恩颁侍从流。楚昭萍已剖，韩嫣弹争投。沆瀣滋芳液，醍醐助品羞。玉盘光宛转，全拟付歌喉。

石渠岌嶪亘宛虹，玄荫清流接桂宫。玉女壶欹天未笑，羲和辔缓日方中。孝先便腹宁无诮，痀偻承蜩敢衒功。蠲渴欲来飞雪散，南昌世胄有仙风。

六幕云收万籁沉，结瑶千尺倦登临。七盘妙舞频挥汗，五色嘉瓜冷镇心。极目岭梅宁止渴，拂波宫柳漫垂阴。祇忧火解神仙骨，赖有泉声发素琴。

暂困秦王痔，无疑广客蛇。职清唐内相，宅僻鲁东家。行药虹梁阔，披襟蕙径斜。香凝虚白室，露泫紫微花。冰饮何尝热，琼餐益自嘉。熊经仙有术，龟息寿无涯。珍簟裁湘竹，轻巾覆越纱。逍遥成雅咏，属和肯容巴。

阊阖重门启，飞帘别馆深。歊蒸全已却，雅兴可能任。云起汾河咏，旌摇楚国心。过箫添爽籁，拂野荡层阴。夕劲淮阳桂，晨凄越鄂衾。登高从落帽，安寝任吹襟。珠网疏难掩，铜铸冷易侵。急翻池上叶，遥送月前砧。舞袖更回态，歌梁极绪音。最怜雕鹗意，瞬息度千岑。

伯劳东翥燕西飞，又报黄姑织女期。天帝聘钱还得否，晋人求富是虚辞。

华寝星陈夜未央，明河奕奕度神光。一年暂得停机杼，不柰秋虫促织忙。

吹笙何处伴乘鸾，窥牖谁人见阿环。便有唐家今夕意，月和风露满骊山。

淅淅风微素月新，鹊桥横绝饮牛津。岂惟蜀客知踪迹，更问庭中晒腹人。

琥车芝驾俨清秋，微雨侵宵助涕流。人世莫嗟离恨苦，却应天上更悠悠。

杀青和墨度流年，饱食无功鬓飒然。却忆侯封安邑枣，不能兄事鲁褒钱。千峰月白猿啼树，六幕风高鹗在天。招隠诗成谁击节，愿倾家酿载渔船。

荒郊多腐草，故苑近清秋。棘密何胜数，囊轻莫尽收。月高疑爝息，天远认星流。紫桂风微急，红兰露遍浮。已能穿永巷，更欲拂高楼。灭烛方无寐，鸣蛩相荐愁。

行行极目天无柱，渺渺横流浪有花。客子方思舟下碇，阴虬自喜海为家。村遥树列秦川霁，岸阔牛分触氏蜗。鸢啸风高良可畏，此情难论坎中蛙。

久厌侯鲭静室来，卜居邻近钓鱼台。旧山鹤怨无钱买，新竹僧同借宅栽。斗酒谁从杨子学，扁舟空访戴逵回。抽毫有污东阳望，但惜明时老涧才。

优诏将州任，视政才旬时。田畯诉炎暵，坐虞多稼萎。云将掉头去，波臣涸辙危。行部殊未及，随车杳难期。往惭神父化，徒令旱母嗤。诸曹白事者，雩典举旧规。郡北岐棘山，上有三湫池。衙吏洁斋往，汲水置缥瓷。朝服领巫觋，诘旦迓诸岐。舁以结彩舆，奉以五龙祠。自是率宾介，寅午款于斯。纷敷荐楮镪，浸渍洒杨枝。瓦𬬻松香髓，匏樽黍酌醨。四壁绘神变，正筵塑灵仪。悕若叶公牖，怪甚葛仙陂。老觋十数辈，勃屑头如魌。童巫及伶倡，貌寝语喽囇。但多瓮盎质，曾乏婉娈姿。交手操铃拂，合噪屡僛僛。喧尘著蓬发，秽汗落粉颐。一问且一呕，掩鼻以帨褵。朝隮蔚旋败，成震巽散之。巽风暮欲息，窍行呼复来。慢黩固已甚，诞妄相凭随。如是者浃日，仅得沾服滋。嗟予政无状，百拜胡敢辞。矧夫民习俗，姑用慰赍咨。抑闻古人言，天鉴本无私。神道贵得一，何乃托邪师。遽俾送湫勺，撤役勤茧丝。申明恤刑诏，梃重舍轻疑。从此四三日，油霈洽封圻。又闻尧汤世，水旱轸君慈。振救自有术，敛散适所宜。元元无菜色，九载尚熙熙。周礼地官职，皇舞虽有祈。道经莅天下，伤民诚弗为。惟神禀聪正，远鬼务肃祗。愿守有常德，可戒兴妖思。

一辞銮署守英蕃，两见庐峰媚翠樽。政懦每怜民若子，岁丰还喜稻成孙。离愁且饮闲人酒，密对须求长者言。入奉清朝同一德，晨趋岂叹鬓霜繁。

浩荡辞波润鼠须，风流谈柄蔼栟榈。汉台厌卧郎官锦，禹穴思探上世书。鹤盖成阴争出饯，鹍弦促调叹离居。由来方任推名辈，藻思江山助起予。

病入新年起甲寅，轲心不动五侯春。史曹非据惭书法，衮职无亏滥诤臣。荏苒未除金马籍，蹒跚空笑玉楼人。穷檐抱影时相吊，一指南禅四大身。

黄图标清馆，紫诏戒鲰臣。祗祓先三日，精明奉列真。缇帷严宴室，琅菜盛齑珍。鹄浴薰汤洁，龟存踵息匀。金胥传漏箭，云襡换朝绅。霞接浮丘袂，星瞻太乙神。九光龙檠密，百和鹊樽新。磬度松间籁，歌飘海底尘。中天鸣素瑟，五鼓下琼轮。祝册精衷道，沈榆拜席陈。殿趋凫舄急，廊转羽旋频。荐币冰纹滑，升樽玉液醇。楼居排迥汉，歘驾返清晨。习习灵风远，欣欣瑞木春。祥氛披辇道，迟景上城闉。宣室如垂问，鸿禧永庇民。

汉典久传祠太乙，竺坟亦说会夫人。蟾蜍吐耀祥轮满，菡萏凝华宝檠新。风转相竽来帝乐，香焚夹道杂车尘。承平多庆群欢洽，益见严宸奉紫旻。

瑞荚盈端月，神灯灿宝辉。执金停徼骑，坐狄敞朝扉。激征清歌歇，晞阳醉客归。可封家自乐，不独在轻肥。

载阳临仲序，初吉协嘉名。国授民时正，天资植物荣。草薰翔泽雉，风暖度林鶑。尧思存稽古，洋洋播颂声。

垣禁申严日，余萌尽达初。踏青游骑远，浮枣禊波舒。饧市喧箫吹，鸡场隘酒车。俗康春更乐，绮榭焕晴虚。

黍盘交荐藏烟日，丝雨微沾解禊辰。家有秋千怜月夕，户垂杨柳庆芳春。波浮素卵祥兰馥，垄戏名翚瑞麦新。千里神畿多胜赏，熙熙胥会可封民。

舜柏森森拂绛霄，薰风瑟瑟动云璈。琳房遍设沉榆席，金檠齐燃绿桂膏。秘册十行开凤检，灵辉三烛驻霓旄。香飘员峤空歌歇，北斗阑干月殿高。

朱驾开炎序，琼科举旧仪。恭承宣室诏，肃奉列真祠。地接茏葱气，人多绰约姿。珍丛罗宝槭，嘉树荫文榱。仙馔丰青{饣是}，斋房饰紫帷。洁诚专在祀，将事𥩟迎禧。谷应空歌韵，神听祝册辞。兰蒸芬静品，桂醑滟华彝。烟达徐梵币，风灵自转旗。云衣才半解，鸣凤溯晨曦。

七年纶掖滥敷言，八奉斋祠荫宝轩。上士半同猿鹤老，病身犹与蟪蛄存。饭蔬力弱防冠坠，枕杫神宁喜席温。樱序清和芳意歇，淡然毕竟绝朝喧。

美服斯勤验国径，里民单出庆秋成。时羞餍饫盘中味，神鼓喧阗野水声。爽气方高疏雨霁，清辉微动远波平。尧章濬发由庚咏，京庾连云万亿盈。

余欢惊社过，独直奈宵长。月向蓬山满，风来桂殿凉。睡轻同警鹤，吟苦伴啼螀。耿耿迷遥思，残星下建章。

野趣风流属此辰，帝台高会敞重茵。绛囊为佩仙萸密，绿酝飞觞寿菊新。兼豆丰盈尧箑馔，雅歌清壮汉营人。年来多病欢游阻，温玉苍葭岂易亲。

抗节在丛霄，谈玄屡对尧。风回列子驭，霞建赤城标。白石泥丹灶，红泉涤酒瓢。天章耀行色，鹤态自逍遥。

暂寄长安寺，时闻宝偈传。南归宗派盛，外护帝臣贤。桂色陵庵雪，芝腴助茗泉。离怀杳何许，凤刹际霞天。

迟景烘初绽，鲜风惜未飘。蝶魂迷密径，鶑语近新条。芳蕙薰宫锦，丹浆晕海绡。惟时奉宸唱，赓奉愧咎繇。

华林家声世不渝，云仍次第秉鱼须。乌衣门大容高盖，蝌蚪书多聚硕儒。里巷当今为甲族，风烟从古是仙都。岂惟一榻留徐孺，食客三千兼鲙鲈。

极目关河高倚汉，顺风雕鹗远凌秋。

雨势宫城阔，秋声禁树多。

角迥含秋气，桥长断洛尘。

崎岖一乘传，憔悴五羊皮。

渝舞气豪传汉俗，丙鱼味美敌吴乡。

惟月卿曹重，占星使者贤。

卷衲城钟断，搘筇岳雨寒。

醉令难同社，仙鹅肯换书。

柔桑蔽野鸣雏雉，高柳含风变早蝉。

坐席久虚温树老，心旌无奈楚风辰。

沙禽两两穿铃阁，江草依依接射堂。

溪笺未破冰生砚，炉酒新烧雪满天。

春风乱鶑啭，夕雾一鸿冥。

山月愁{犭军}子，风涛怒鳄鱼。

龙驾昌明御，天旗太乙神。

大野几星分婺女，清风万古感颜乌。

岭云夏变梅蒸早，越雨秋藏桂蠹多。

荥河带绕中天阁，空乐星悬大士居。

刘伶醉席梅花地，海客仙槎粉水天。

鸱蹲野芋谁为尹，雪积泉盐久置官。

鹤伴鸣琴公事晚，乌惊调角戍城秋。

朱饰两番巡属邑，案留双笔在中台。

三壤月临承露掌，九鶵乌绕守宫槐。

酒供砚滴濡毫冷，火守更筹添漏长。

已回邻面三年粉，又结寒丝几许冰。

鼓音记里绳阡远，舞节鸣鸾玉步随。

桃叶横波人共醉，剑光冲斗狱常空。

右墄独登温树密，前旌双抗岭云高。

洛田荒二顷，楚浪涨三篙。

吟余云散叶，坐久麈遗毛。

惠和官尚小，师达禄须干。

空呈厚貌临官道，更有人从捷径过。

闻说上饶风物好，钱郎诗思奈春何。

峭帆横渡官桥柳，叠鼓惊飞海岸鸥。

蟠桃三窃成何味，上尽鳌头迹转孤。

天媛贪忙为灵匹，几时留巧向人间。

兰夜沉沉鹄漏长。

诗题：黔中九首句：泽国秋残已可伤。

诗题：九日登屏障山首句：屏障山头酒百锺。

诗题：次韵和县楼九日首句：红叶青峰辏目围。

诗题：九日蕺山戒珠寺作首句：秦望山前晓雁斜。

诗题：九日首句：节物惊心两鬓华。

诗题：九日首句：旅棹出江湖。

诗题：九日怀舍弟首句：重阳陶令节。

诗题：九日独酌首句：登高无老伴。

诗题：九日登尧山书事首句：满头黄菊鬓毛斑。

诗题：九日三首首句：霜冷风清九月九，陶家篱落菊花开。

诗题：重阳雨中独酌首句：蹋泥作客应狼籍。

诗题：和景初九日登高不见菊首句：从来秋菊不曾栽。

诗题：九日集句首句：高秋寓目更徘徊。

诗题：和燕勉道九日首句：年年载病客天涯。

诗题：九日首句：采采堂前衣。

诗题：客中九日首句：渐入黄花路。

诗题：九日寄湛文之首句：今日喜九日。

诗题：九日作首句：日暮鸿雁急。

诗题：九日招友人首句：万点黄花荐寿杯。

诗题：重九舟次太湖惜此佳时无菊可以自慰呼儿取彩菊戴之首句：彩花染出郁金黄。

诗题：九日与蔡伯世兄弟城上采菊伯世诵居仁九日绝句因用其韵首句：老头未易见清香。

诗题：宋玉首句：章华清宴重游陪。

