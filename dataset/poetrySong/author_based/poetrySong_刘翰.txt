小亭帘幕垂阴阴，梅香入枕春生屏。西窗月落翠被冷，鸟声残梦东风醒。三年不唤清溪渡，梦里瀼西春水路。江头女儿双翠眉，能唱刘郎芳草句。

一曲歌云劝玉觞，归来斜月恰侵床。小窗细嚼梅花蕊，吐出新诗字字香。

秋风兮凄凄，山中兮桂枝。弹余冠兮尘堕，芳草绿兮未归。家遥遥兮辞楚荆，伤去国兮重登临。扶长剑兮增慨，复鸣铗兮成音。采中洲兮兰芷，望美人兮千里。我所思兮天一方，共明月兮隔秋水。

凄凉池馆欲栖鸦，采笔无心赋落霞。惆怅后庭风味薄，自锄明月种梅花。

啼鶑唤起纱窗梦，红日满帘花影弄。翠屏香字冷薰炉，罗衣叠损金泥凤。去年君去燕归时，今日燕来君未归。欲把相思挑锦字，夜寒懒上鸳鸯机。起来翠袖香罗薄，东风满地桃花落。

轻舟一叶一轻篷，上有萧萧鹤发翁。昨夜不知何处宿，月明都在笛声中。

风日萧萧两鬓华，倦寻银笔赋余霞。五更枕上无情雨，三月风前薄命花。春困有时因病酒，客怀何日不思家。年来事事心情懒，惟有归耕策最嘉。

靖康诏令文章种，桐邑公侯国老家。种得人间桃李满，春风无地不开花。

离离芳草满吴宫，绿到台城旧苑东。一夜空江烟水冷，石头明月雁声中。

春冰一片净无瑕，万里清光遍海涯。欲与常娥移桂树，月中先合种梅花。

沉沉芳酌动金波，笑引疏梅泛玉荷。几度天寒归雁少，一番风雨落花多。功名好在知心懒，富贵重来奈老何。乌鹊数声传喜语，梁间燕子亦能歌。

我家江南同野老，自纺落毛采蘋藻。清风满袖读离骚，半亩幽畦种香草。门前流水鸣溅溅，日暮归来自刺船。遥山数叠作媚妩，落日断霞明晚川。雨余汀草涨新绿，红衣湿尽鸳鸯浴。采莲女儿何处来，唱我春风湖上曲。瓮头酒熟方新𥬠，白鱼如银初上钩。呼儿洗杓醉明月，酒酣更作商声讴。

江东遥遥八千骑，大战小战七十二。刘郎晓鞭天马来，踧踏长安开帝里。子婴已降隆准公，君王置酒鸿门东。张良已去玉斗碎，三月火照咸阳红。绣衣归来日将夜，可惜雄心天不借。当时已失范增谋，尚引长戈到垓下。刁斗乍急营垒惊，夜深旗尾秋风横。玉帐佳人不成梦，月明四面闻歌声。拔剑相看泪如雨，我作楚歌君楚舞。明朝宝马一声嘶，江北江东皆汉土。

汉兵咸阳未休舍，楚王长歌到戏下。项伯夜入张良营，沛公仓皇出城谢。自言戮力共攻秦，不意入关成此勋。闭关籍民备他盗，尽封府库待将军。项庄拔剑项伯起，汉楚兴亡在今尔。鸿门壮士斩关来，慷慨一卮谁惧死。君不见秦亡鹿走骊山倾，四方尽起诸侯兵。龙颜隆准泗上长，天之所授谁能争。英雄肯落他人手，独遣谋臣谈辩口。君王间道却归来，满地秋声鸣玉斗。

吴歌婉婉清如水，西风晓自阊门起。双桡艇子采菱来，翠荇绿滨香十里。芙蓉影落已知秋，溅湿罗衣眉黛愁。回声荡桨入门去，明月家家秋水流。

送客归来月满檐，梅花微笑隔疏帘。酒醒今夜银屏冷，沉水薰炉旋旋添。

案成歌舞小春娇，何事君随草木雕。从此巴江江上月，有人和泪独吹箫。

谁将玉笛按凉州，吹彻春风不下楼。若道声声都是恨，不知消得几多愁。

芳草萋萋怨未归，西池残梦要题诗。绿窗昨夜东风小，开遍梅花第几枝。

一笑归来春尚寒，小梅飘尽雪初残。迟迟更待梨花月，醉倚飞云十二栏。

乱鸦啼散玉屏空，一枕新凉一扇风。睡起秋声无觅处，满阶梧叶月明中。

吹入征鸿数字秋。

青山经雨菊花尽，白鸟下滩芦叶尽。

