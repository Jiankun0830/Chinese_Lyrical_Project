一自浮光抵玉融，东林山曲世为农。前场岁计禾麻麦，后圃年深竹荔松。博我多闻千载史，唤人深省五更钟。不消更会楞严语，面面披云挹晓峰。

禅坐宁离此，意行何所如。稻粱诗七月，果木赋闲居。活水尝新茗，颠风落旧书。无才甘用拙，不是隠樵渔。

秋风飒飒已华颠，男女犹赊嫁娶钱。问道西轩空有梦，翻经南谷恐无缘。登坟荐酒徒为尔，对佛拈花亦偶然。回首白云无叫处，青山长在泪痕边。

经锄小暇弄诗筌，老去仍知默是禅。沧海移舟尽琴趣，虽然终不似无弦。

雪竹霜松不老身，尽教后进笑陈人。相逢亦有吟诗客，谁似先生语意真。

萧疏远市嚣，山窟杂耕樵。穷鬼乘吾拙，钱神挟汝骄。世途自巇崄，真性本逍遥。尚想荣期乐，纶巾傲汉貂。

平生万事水东流，独有多情是风痒。夜长无寐月窥床，拥被孤吟起遐想。

李潮善八分，求歌杜陵叟。有人和我诗，半纸余科斗。风云生其怀，剑戟出其手。石经中郎蔡，新样元和柳。元常文不传，退之书何有。待我农隙时，载笔随君后。袖手眼亦明，聊与之饮酒。

天然标格自潇疏，底用松篁水月俱。但是梅花皆可爱，何关东阁与西湖。

半面春风已有情，别来重见眼终青。空斋夜雨十年后，一醉黄花叫不醒。

对坐茶瓯日两回，胸怀真率向人开。茶瓯对客如前度，不见先生杖屦来。

昼倚篮舆饯一杯，殷勤别语到帘帏。那知此夜成长往，书屋无人月掩扉。

书中有种复何愁，酒兴诗狂卒未休。莫唱横塘断肠句，不堪斜日独登楼。

三代读书无寸功，又将此法教儿童。旁人笑我背时好，不背旁人背乐翁。

问道论诗也一宗，烧柴煨芋佛家风。要知真乐人间少，听雨空山破寺中。

吟怀祗怕俗尘迷，若慕唐人也自痴。要识性情根极处，请观三百五篇诗。

溪堂辟小轩，此景绝可爱。蔡松道东边，千载典刑在。高低万顷田，面势溪向背。生绡一幅宽，晴雨不尽态。中有谪仙人，来寻莘野耒。畎亩虽不忘，知进不如退。乾坤入醉眼，风月出吟喙。我非人境游，亭在人境内。心平水不波，见远山无碍。时携琰石游，间以刘白辈。仆忝老诸生，来扣佛三昧。

真如非字义，绮语道之疵。未见西亭作，长为北磵欺。晚因僧媚远，初实客从{日义}。多少才名士，沉沦世不知。

不见仙翁四十春，幸然丘陇在比邻。当年四海从游者，报佛深恩有几人。

富贵功名堪擘画，最难擘画子孙贤。

