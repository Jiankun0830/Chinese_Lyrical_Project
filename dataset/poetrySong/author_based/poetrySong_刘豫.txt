竹坞人家濒小溪，数枝红杏出疏篱。门前山色带烟重，幽鸟一声春日迟。

风荷柄柄弄清香，轻薄沙禽落又翔。红日转西渔艇散，一川山影暮天凉。

古渡停骖日向沈，凄凉归思梗清吟。碧山几点塞天阔，红叶一林秋意深。

倚岩萧寺据危崖，丈室轩窗面水开。雪霁暮寒山月上，数竿修竹一枝梅。

昼色晴明着色图，山光凝翠接平湖。烟岚自古人难画，远即深深近却无。

寒林烟重暝栖鸦，远寺疏钟送落霞。无限岭云遮不断，数声和月到山家。

雪消北岭安排暖，寒入东风阻节春。绝塞乱山围古驿，他时说着也愁人。

太行雄伟赤霄逼，枝分苏门为肘腋。孕奇产秀气蟠郁，涌作琉璃千顷碧。初疑骊龙蛰山趾，仰喷明珠飞的皪。忽如湘灵理新妆，大鉴开匣乍磨拭。峰峦倒影浸云烟，蘋藻照沙改颜色。相辉一段佳风月，余泽几州及动植。昔闻隐沦有仙人，高标清与溪山敌。悠悠往事散浮云，啸有遗屋行有迹。我居东秦济水南，无限泉池日亲炙。一行作吏别经年，情思尘埃何处涤。云祠因祷来凭栏，顿爽骨毛快胸臆。飘飘兰舟七八客，尊俎笙箫随分入。胜概纷并接不暇，恨乏鲁戈延晷刻。归来簿领厌沉迷，春睡每着蝶梦适。心约他时杖履游，醉漱溪流枕溪石。

