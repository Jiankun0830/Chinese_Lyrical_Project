面势俯岩隈，雕轩映水开。云从栋间出，人自鉴中来。櫂楫歌声度，渐裳禊事回。东山如未起，好住小蓬莱。

翠屏千叠水潺潺，一簇青鸳杳霭间。惜是晚年逢此境，悔将前眼看他山。瀑飞萝磴终难画，龙蛰岩云秪𫏐闲。薄宦劳人无计住，可嗟归去又尘寰。

英英洞口云，触石才一缕。须臾遍空山，霈然作灵雨。万物一以泽，孤踪无处所。我心良所珍，作诗以自矩。

两山嵚处一泉飞，飞到亭前聚作池。砌下蛟龙盘未起，席间环佩响无时。

翩翻翠羽青霞色，偃亚芳丛碧玉姿。却羡老僧饶岁腊，不知天上有炎曦。

竹阁寒相倚，云窗晚共开。闲身方外去，幽意静中来。声响风随箨，阴移石上苔。迟留更清夜，待月露盈杯。

汉兴文艺推儒首，谏议才能□□师。更向谢岩镌丽句，清风千古照江湄。

