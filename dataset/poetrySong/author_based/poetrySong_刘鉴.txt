万石家居最，清修却似贫。赋中前进士，诗里谪仙人。连疏西湖上，扁舟颖水滨。一从书乙亥，岁岁两眉颦。

不谓悬弧旦，翻成属纩期。死同生一视，吊与贺相随。灵运先成佛，刘叉懒说诗。西风吹独树，谁谱凤鸣枝。

今人标致古心胸，吉士依归有涧松。白发半头身欲鹤，苍髯千丈气如龙。三年博士留韩愈，十载中郎老蔡邕。根脚青原培植久，蓬莱行上最高峰。

渡孟升陑未岁余，访箕问虺即求书。从来文武相经纬，正在朝廷妙卷舒。

樽俎折冲贤甲胄，衣裳定伯胜兵车。先生学谱河汾嫡，礼乐须还贞观初。

人物东南又一初，甲田气运恰相符。王通今日经重续，关朗当年筮不诬。

千载河汾两夫子，一家洙泗几生徒。升堂房社俱先达，还许程元后至无。

使星来照鹭边沙，王郎皇皇远有华。尽起绮园山个里，更招温石水之涯。

汉唐礼乐成三代，南北车书又一家。鸣鹿歌诗将意厚，臣忠端出自宾嘉。

平生怪怪复奇奇，一字何曾乐得饥。太白枉承金殿召，浩然空负玉堂知。

田园仅了都人役，事业全抛进士诗。白发见公曾感慨，深衣重有道行时。

试手东风第一杯，士如侯栗与侯梅。润之春雨根方茂，悴以秋霜花肯开。昔有两生增鲁重，今闻四皓为刘来。圣朝礼乐须三代，接武行看上曲台。

试手东风第一杯，南冠久挂市门梅。贤遣在野时曾闭，道大如天运复开。江左人传茂弘相，河汾士喜仲淹来。深衣增重逾貂暖，立到天花雨满台。

试手东风第一杯，一番人物萃欧梅。曳裙昔惮王门峻，振铎今逢孔席开。送酒马军江上去，持书驿使陇头来。斯文未坠重增气，燕饭犹胜愧有台。

阿统遥知是迺宗，作诗工似选诗工。写成判语皆吟笔，翻得离骚再国风。共喜横渠传有弟，久夸坡老学如翁。世间师友多零落，今在庭闱诺唯中。

一冬晴暖春相似，欲叩吟关未有诗。折得梅花装担了，起程还是雪飞时。

一水凝寒棹不开，几人于此欲船回。思君却有扁舟兴，半夜直冲风雪来。

先生名姓重金台，一路春风手挽回。黄阁自应调鼎去，青原犹为算舟来。雪晴和风千家满，云放天光万里开。毕竟济川须用楫，鞯车行看虎符催。

六合阴沉一样云，行人白昼亦黄昏。贪财吏似方山犬，逃命民如入峡猿。典到琴书犹小事，卖抛田产更销魂。先生明共霜台月，照彻茅檐几泪痕。

衰年何用响铮铮，一错元来铸不成。为役谁怜烛之武，浮言枉累铁元城。铄金有口难从众，轑釜无羹枉怨兄。一点红炉属君手，放教跃冶要分明。

采石江头李太白，狂不奈烦宫锦窄。赤壁矶下苏东坡，一叶泛泛凌风波。当时有月并有酒，和酒和月吞入口。酒肠得月冷于冰，化作瑰辞喧宇宙。两首赋，百篇诗，千秋万古称绝奇。两翁不作归来鹤，玉宇琼楼寒漠漠。若得长江变泼醅，少住人间亦差乐。望圆晦缺秋复春，古来明月今来人。我时举酒问明月，月亦团团应不得。铁如意，玉唾壶。我歌君和声呜呜，烂醉起舞嗔人扶。问影莫是李与苏，月中仙子知得无。

西风吹我登黄鹤，白云半在阑干角。题诗不见旧时人，惟见青山俯城郭。萋萋芳草鹦鹉洲，江水衮衮来无休。岁月俯仰成春秋，古人今人无限愁。

岁晚江空烟水寒，枫林叶落楚天宽。苦无雁足书难寄，作尽鸢声吟未安。晋帖临成思入石，离骚读罢拟栽兰。老来绝被梅花恼，后会君应笑我孱。

世事从来满则亏，十分何似八分时。青山作计常千古，只露岩前月半规。

径深寂寂锁苔茵，此地不生车马尘。梦断瑶台惟有竹，棋声花院似无人。蛛因门闭牢穿网，鹊悟枝干自采薪。祇道乾坤大如许，不知天地又新春。

就第开藩自古难，旌门累世况团𪢮。肯邀父老为邻舍，更约交游说岁寒。千里春风棠蔽芾，一窗秋月竹平安。乡人乡饮推乡贵，祗作平时样子看。

袖诗两度出山扉，到得城来与愿违。南浦绿波凝望久，东山零雨喜公归。疏梅鬭雪增新洁，乔木参天长旧围。重对门墙帘定卷，春风贺厦燕栖依。

休说逋仙两句工，冰瓯涤笔别形容。清标骚客风前立，素面仙姝月下逢。山店霜寒香扑马，溪桥水浅影如龙。一□尽是寒凝结，金鼎无盐味更浓。

破荒玉雪粲烟村，倚竹无言独断魂。三弄直须琴对越，一寒安用酒温存。家风巢许堪同社，心事夷齐可共论。应出缤纷几红紫，一枝开处自乾坤。

除香除影赋梅花，方许诗中擅作家。怕俗似嫌羔作酒，高人颇称雪煎茶。参横屋角霜初下，人倚阑干月欲斜。夜冷玉肌愁入骨，金壶移入伴窗纱。

天花夜半落溪傍，傍有狞然为取将。擎爪仰空呈洁白，掀髯倒地觅昏黄。修鳞月下霜同色，败甲风前雪有香。欲起补之图影看，生愁飞入水中藏。

一点兰膏数寸心，小窗伴我夜沈沈。煖分青焰藜烟细，喜动红光花意深。洞见苦心归典策，照残幽梦入寒衾。他时富贵不相弃，移上长檠伴醉吟。

玉楼夜费烛荧荧，祗得眼前歌舞明。照破三千年外事，书生元不用长檠。

