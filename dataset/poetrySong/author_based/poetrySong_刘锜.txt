□□□□岁农登，边将无功吏不能。四十二年那忍说，西风吹泪过昭陵。

门外蹄轮任迹疏，一廛深称水云居。平生事业将何用，叹括空能读父书。

一径萦纡山更深，满川烟霭夕沉沉。从来不问荣华事，自有沙鸥信此心。

二月阳和花正繁，软风轻扇笋斑斑。扬鞭江路心无事，问舍求田过浅山。

清风叶叶映黄鹂，绿暗红稀半掩扉。我以忘言静思虑，子规犹道不如归。

寓迹唐兴寺，幽窗得昼眠。西风萦破梦，落日乱残蝉。岁月俄如此，功名岂偶然。五湖秋欲好，谁在钓鱼船。

汛扫妖氛六合清，匣中宝剑气犹横。夜观星斗鬼神泣，昼会风云龙虎惊。重整山河归北地，两扶圣主到南京。山僧不识英雄汉，只管滔滔问姓名。

