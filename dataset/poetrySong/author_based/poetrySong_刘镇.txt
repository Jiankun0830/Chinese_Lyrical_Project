春至又春暮，闲心成古心。花光随雨薄，草色共烟深。粉蝶稀狂影，黄鹂送好音。余芳留不得，还共夕阳沈。

严钟将报曙，游子已登途。野火时明灭，星残似有无。

慧黠过男子，娇痴语未真。无心防敌手，有意恼诗人。得路逢师笑，输机怕父嗔。汝还知世事，一局一回新。

夫子生东野，经年不到城。爱吟无俗趣，贪画得闲名。荒径侵山影，虚堂出燕声。我惭为谪吏，泉石负幽情。

滚滚千山入马蹄，出游回首日平西。人从杜宇鸣时别，天向蒹葭静处低。白鸟得鱼闲钓艇，黄蜂抱蘂闹花枝。好将太姥山前路，付与孤猿自在啼。

汉业重恢百战闲，君王侧席叹才难。故人可是擎天手，肯放桐江把钓竿。

马头过了又馿头，何处飞来海上洲。绝顶试穷千里目，烟波深处是琉球。

始终无玷缺，出处最光明。

山北山南春雨足，漠漠柔桑秀如沃。侬家荆妇几时归，西畴独自驱黄犊。

萧然山阁间，此兴何悠哉。子晋不复见，月白空萧台。夜静双瀑喧，遥闻疑雨来。涧壑生清风，襟宇捐纤埃。飞鸣撼半空，暗想飘琼瑰。前观阻步屧，侧耳成徘徊。

与君坐阶除，遥望海上月。试举太白杯，借问几圆缺。人生易分散，动作隔年别。今宵对婵娟，莫放酣歌绝。

须知失马事，莫废获麟书。

