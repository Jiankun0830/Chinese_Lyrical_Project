山川百千景，斯井诚敻洁。灵源若神涌，怪石肖天裂。不与浊流并，恐是众泉杰。银汉河分派，玉壶冰借洁。中夜声激怆，四时光秀澈。泾渭耻淆杂，潢潦愧涸竭。润如周孔教，清比夷齐节。观鱼思文望，对岩梦武说。我欲断谄佞，汲此洗剑血。我欲安庙社，磨此镂勋碣。诗以志本心，书之非诡说。

顶摩霄极根盘溪，买得入手空家赀。回环四面终日看，埋没几年知者谁。剔除冗土洁且快，布列诸峰高复卑。时人应笑狂生僻，不喜金珠喜怪奇。

蟠根耸翠压坤柔，纵有连城价莫酬。萝蔓几年尝满目，途人今日始回头。尘埃已逐双溪去，风月来供一境幽。欲识主人营创苦，壮龄先备赤松游。

㔉险得形胜，破荒成敞虚。四山秋月午，万里晓晴初。远日去无限，清风来有余。溺迷纷扰者，登此亦消除。

两道翠阴迎骑合，四围清气逼人来。林端有路云千级，物外忘机酒一杯。

