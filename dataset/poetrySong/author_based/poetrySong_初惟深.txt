溪流怪石碍通津，一一操舟若有神。自是世间无妙手，古来何事不由人。

年来身计欲何为，跌宕无成一轴诗。懒把行藏问詹尹，愿将生死遇秦医。丹青效虎留心拙，斤匠良工入手迟。此日知音堪属意，枯桐正在半焦时。

何年突兀庭前石，昔日何人种松柏。乘兴闲来就榻眠，一枕春风君莫惜。城西今古阳山色，城中谁有千年宅。往来何必见主人，主人自是亭中客。

多年不见玉川翁，今日相逢小榭东。依旧清凉无长物，只余松桧养秋风。

春江渺渺抱墙流，烟草茸茸一片愁。吹尽柳花人不见，春旗催日下城头。

吴郡声名顾与张，龙门当日共升堂。青衫始见登华省，丹旐俄闻入故乡。含泪孤儿生面垢，断肠慈母满头霜。嗟君十载人间事，不及南柯一梦长。

使君萧洒上宾闲，金地无人昼敞关。风静箫声来世外，日长仙境在人间。诗成郢客争挥翰，曲罢吴姬一破颜。此节东南无此会，高名千古映湖山。

清香皓质世称奇，谩作轻红也自宜。紫府与丹来换骨，春风吹酒上凝脂。直教腊雪无藏处，只恐朝云有散时。溪上野桃何足种，秦人应独未相知。

四边乔木尽儿孙，曾见吴宫几度春。若使当时成大厦，也应随例作埃尘。

晋人事高旷，所得多奇僻。云岩佛子庐，曾为二王宅。当时槃乐地，俯仰成今昔。林泉亦余好，徘徊想遗迹。那知非昔人，复作登临客。

云崖倚天开，苍渊下澄澈。世传灵剑飞，山石千丈裂。神踪去不返，今作蛟龙穴。是非漭难诰，岁久多异说。惟当清夜来，静赏潭上月。

生公天人师，讲法花雨堕。当时听法众，片石千人坐。山祇常护持，山鸟不敢污。野人心茫然，傲荡多酒过。醉来不肯归，石上看云卧。

昼锦新坊路稍西，兴来携客就僧扉。樽前倒玉清无比，笔下铿金妙欲飞。篮舆直须乘月去，榜歌时听采菱归。流传白雪吴城满，顿觉炎歊一夕微。

仙老论文小往还，多才令尹独能攀。携觞步入千做界，借榻清临一水间。笑语不惊沙鸟去，襟怀犹过野僧闲。城中此地无人爱，坐对西南见好山。

嫚黄妖紫间轻红，谷雨初晴早景中。静女不言还爱日，彩云无定只愁风。炉烟坐觉沈檀薄，妆面回看粉黛空。此别又须经岁月，酒阑携烛绕芳丛。

剪水飞花着地干，世间颜色比应难。谢家儿女空才思，只作因风柳絮看。

一叶生涯逐浪流，悠悠生事共萍浮。蓑披残雪湘江晚，钩拂红尘渭水秋。买酒解衣杨柳岸，得鱼吹火荻芦洲。兴阑却返扁舟去，半掩柴门古渡头。

紫书夕降御床边，门下褒衣绕数千。捧檄喜随亲色动，授经荣胜主恩偏。相如好赋真童子，贾谊多才患少年。道在不须忧绛灌，一时卿相尽知贤。

客航收浦月昏黄，野店无灯欲闭门。半出岸汀枫半死，系舟犹有去年痕。

傍水寻幽径，青林昼掩扉。杨花入竹静，鸟影度塘稀。石好频移坐，波清任濯衣。沙鸥如有意，一一近人飞。

朝车皆有从，暮辙各有投。茫茫声利区，贱客难独留。岂无平生交，音容杳南州。幽怀欲有诉，寤寐不可求。追我夙昔欢，负子今日游。勉矣尚有适，所困非所羞。

释卷趋南亩，霜风报获时。不才谋事拙，寸禄及亲迟。通塞终难问，短长今自知。何年得乘兴，闲趁逸人期。

林圃芳菲尽，空阴绕院青。风条初脱絮，露沼欲生萍。地僻春犹冷，门闲昼亦扃。临杯学强醉，怀抱只常醒。

斗起喧卑地，尘埃不入颜。微寻清昼梦，静看别州山。隐几孤鸿没，调琴远鹤完还。何时了吾事，来此伴君闲。

绕舍清阴白昼寒，野情晴喜到门阑。陶潜岁计惟栽菊，楚客家风只种兰。雨过落花粘履舄，日长轻絮点杯盘。明年官满君须去，此地应难得此欢。

楚水分墙北，闽溪出舍东。冷云秋欲雪，高木昼常风。冠盖人声绝，音书鸟道通。如何阮家子，平地哭涂穷。

宝刹临苍峡，门迎万里船。湍声沉鸟语，岸沫拥蛟涎。朝供收崖栗，宵瓶煮石泉。平生林壑趣，向此合留连。

