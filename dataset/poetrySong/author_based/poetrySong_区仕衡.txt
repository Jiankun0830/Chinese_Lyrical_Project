赫赫中兴业，黼扆咨明辅。锋车召黄岩，端笏拜西府。昔簉讲筵班，倏接仪曹武。庶几进谠言，衮职万一补。璚琚厕珷玞，楩柟杂榛楛。镜几祈圣哲，厦构谋梁柱。云何梦傅时，而乃与哙伍。指图玩金瓯，进箴骄玉斧。旦夕尚逡巡，调剂竭肝腑。志竟不可谐，洁身谢鹓羽。道岂荣抽簪，思恒记铭釜。公行且居东，衮归谒朱户。

城角晓方罢，斋钟时一鸣。良候属春鶑，求友来嘤嘤。吾侪二三子，簪盍怀同声。相期辨初志，视履规安行。道岂讲解得，学以磨琢精。释氏辨一心，且不蕲修名。齐盟共商求，勉旃在明诚。

议论风生神采端，一身不保更论官。泉台此恨谁能诉，雪涕空山白日寒。

礼乐三千不可闻，彤墀诸草似刘蕡。莫嗟起部官犹左，尺疏公田赖有君。

按月明堂令，斋居古自稽。四时曾不忒，七政已能齐。礼向经帷奏，笺来学省题。元龟何用卜，伯起在关西。

凤山君出早，马厩我来迟。盘辟分斋日，流涕伏阙时。谪堪栽岭树，愁莫赋江蓠。横浦看前辈，应刘铁汉诗。

章台杜牧之，长安孟东野。忆君飞笔时，何处木兰下。

雕飞鸷举百篇诗，谁是浮屠妙总师。若把贯休齐己论，风流惟有大苏知。

生还今日寸心明，客泪初收恨亦平。岂有安危关一疏，不知流逐到诸生。钱塘江上船犹待，玉枕山前屋未成。畎亩余忠刘子政，也应全不为修名。

双树林间结草庵，拈花一笑拜瞿昙。玄风橡栗餐亭午，堂下门徒且放参。

旧里鸣珂一下车，蓬山西观更谁如。木天清梦何人到，花雨空林有客居。楼迥更堪看蠡泽，云深犹自护匡庐。高斋曲馆新增色，读尽尚书万卷余。

故人逢傲吏，问驿下西关。制锦谁能似，鸣琴尔自闲。京江三国地，斗野五州山。去矣繁霜鬓，烟波照白纶。

三载樟亭信到迟，偏劳双鲤寄相思。玄晖有兴期频订，太白曾游亦自奇。顾我尝为秋圃客，知君不废敬亭诗。未须更道澄江练，只候飞凫上赤墀。

湖头双桨藕花新，五嫂鱼羹曲院春。只道西陵松柏下，繁台宾客更何人。

采薇黄鹄岭，投迹去无踪。我亦从今逝，浮云四百峰。

褐衣曾替衮衣愁，肉食谁知藿食忧。斩马尚方无可借，夜深灯下看吴钩。

君不见平陵班仲升，君不见句章阚德润。二子佣书日苦贫，投笔诵经总才隽。又不见二子之后有胡生，寸管从人落魄行。往往自诧骨非贱，口述二子功与名。凿空绝域称使者，孝廉为郎补中舍。都乡拜爵金印持，定远封侯玉门射。胡生果是大耳儿，蛟龙尺水自有时。长安乞米齿编贝，且得待诏聊免饥。不能持钓富春泽，只解校文天禄阁。丈夫岂必终落魄，他时人认佣书客。

南渡衣冠废蒯缑，中原尽载向湖游。胡尘不谓飞滇海，鬼火何因暗鄂州。竟使兵家劳策画，到今国是计恩仇。草茅死未忘哀愤，岂但燕云恨白沟。

刍荛计已非，戆直得全稀。久病畏风露，深居思蕨薇。豹藏宁是隠，鸟倦早知归。但有黔娄妇，犹堪老布衣。

智药曾过此，溪源掬水香。西天传鹫至，南海见龙藏。菩萨一心竟，伽梨六代长。千年法珠在，持得照迷方。

大科百丈兴翛然，东向朱明七洞天。蹑级修衢通绝𪩘，凿空灵窦架飞烟。凤毛五色天岩上，竹篆千秋石室前。两入名山劳蜡屐，安期于世竟能仙。

风摇衡浦岸边凉，露结江皋叶上霜。小玉移来窗槛里，不胜愁思满潇湘。

司空修史王官谷，贞白藏书句曲山。我愧汗青无日就，深林空自掩柴关。

喧传彩鹢下江干，村北村南稚子看。呼酒咄嗟欣有客，住山寥落幸无官。不惭居士新藤帽，亦醉田家老瓦盆。君爱幽居寻旧好，几来林下共清欢。

蓬窗竹户小园东，湿尽残红又浅红。羡杀乌栖深树稳，豆花篱落雨声中。

早衰方五十，短发已成翁。客向闲居谢，诗因老病工。残更啼络纬，细雨落梧桐。明日晴当出，看山兴未穷。

岂少安危事，柴门独倚楼。溪才通舴艋，林已叫钩辀。归鬓霜俱落，冥心水不流。荆轲何用咏，剑术转堪羞。

海冻珊瑚万里沙，炎方六出尽成花。洛阳纵有行春令，谁问袁安处士家。

多难兴邦海舰移，忽逢祀夏配天时。小臣不死留双眼，东向行都望六师。

