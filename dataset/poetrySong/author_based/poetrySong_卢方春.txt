危岭恶有名，窄岭险无数。石鼻卷我车，石牙隠我步。空冈虫九头，黑身眼四顾。掷之声愈厉，飞前使人怖。想当开辟时，已是樵猎路。茅臭不成山，瀑断不成布。丫岩升恶猿，蹄涔立饥鹭。芦花大如钱，况乃时寒沍。遐征误假道，抚景自作恕。林壑非出伦，笔砚不入务。脚怠宿未投，天低日俄暮。

雨凉陟驼𪩘，转历九十折。短竹亦自阴，小家亦自洁。寻草补断蹊，行人以旱说。农哭眼睛落，天懒霹雳歇。斯民谓天懒，对此予心热。凭高览清旷，一峰一气结。峰下桔槔人，踏水脚如血。短短赤赤秧，专供毒蝗舌。太息重凝眸，青青天骨出。

莲塘有清气，永夜南窗开。引滴不待瓢，折筒为酒杯。饮罢坐闲石，林杪风徐来。仰天忽大笑，微吟行绿苔。

栈阁传铃夜已深，下方方沸管弦音。霜飞初气侵清坐，月耿斜晖促苦吟。蓍草只知浮世事，灯花难说隠人心。依然流水高山意，我欲从之学鼓琴。

喈喈风雨余，出昼意何如。镜里无惭色，囊中有谏书。寒崖立松柏，清庙失璠玙。海内看霜月，光明只似初。

新诗夺我目瞳光，哦出松根琥珀香。李白未题芸草署，郄诜重入桂花乡。远天閴寂无雷电，南地清凉有雪霜。欲到琴□先谒府，满城清嶂照斜阳。

贪山上水楼，一望一层秋。幽抱发朗咏，惊飞双白鸥。斯文今寂寞，诸老旧风流。渔者亦乐此，扣舷清夜游。

