红芳满眼鬬风流，谁信春来有客愁。惆怅不干桃李事，故山烟雨忆松楸。

百万人家井水黄，江南大半田无秧。乖龙岂是为霖物，贪弄明珠簸日光。

梅雪争春未肯降，骚人阁笔费平章。梅须逊雪三分白，雪却输梅一段香。

自负孤高伴岁寒，玉堂茆舍一般看。顽风摧剥君知否，铁笛一声人倚栏。

玉栏四面护花王，一段风流似洛阳。深院不须驱野鹿，只愁蜂蝶暗偷香。

云袂飘摇翠佩环，仙姿绰约紫霞冠。虽然谪在西风里，合作人间小牡丹。

荼{艹縻}结屋是何年，风雨摧颓为怆然。飞似绿珠楼上坠，困于毕卓瓮间眠。

门前碍路旋移来，压架欹斜绿作堆。三月半时花正好，十年前是手亲栽。幽香早被风偷递，小蕊那禁雨急催。尽数折为神佛供，免教飞去卧苍苔。

京尘湫隘{山梦}蚊多，彼美繁英玉雪窠。见谓娇柔能特立，肯凭他物学藤萝。

晴栏看尽柳花飞，一段风情不自持。若使化为萍逐水，不如且作絮沾泥。

春蚕运巧起经纶，底事周防反杀身。鼎镬如归缘报主，羞他肥禄避危人。

先生乐处少人知，最是生平不皱眉。身世帝王全盛日，风光伊洛太平时。画前勘破先天易，醉后吟成击壤诗。高卧行窝吾亦愿，不堪心事类周嫠。

