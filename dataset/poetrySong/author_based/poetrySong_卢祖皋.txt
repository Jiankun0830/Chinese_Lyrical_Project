两山风雨故留寒，九陌香泥苦未干。开到海棠春烂漫，担头时得数枝看。

明月垂虹几度秋，短蓬长是系人愁。暮烟疏雨分携地，更上松江百尺楼。

粉黄蛱蝶遶疏篱，山崦人家挂酒旗。细雨嫩寒衫袖薄，客中知是菊花时。

雪颗云条一架春，酒中风度梦中闻。东风不是无颜色，过了梅花便到君。

旋移黄菊不嫌迟，晴日霜庭晚更宜。闲倚石阑衫袖薄，偶然愁思入新诗。

细字灯前老不便，小斋新冷夜无眠。数声墙竹萧萧雨，一缕铜炉淡淡烟。

秋庭木落长莓苔，寂寞东岗菊自开。惟有诗翁幽兴熟，每携茶具竹间来。

小擘枝头满袖香，累累秋实正宜霜。每来长是移时去，为尔风流似故乡。

春风入小畦，数日绿阴齐。把酒寻花饮，将诗就壁题。鹅儿唼嫩草，燕子集新泥。望见垂杨好，闲行过水西。

松深古观幽，长日断人游。苔绿几层雨，山分一半秋。病因凉后减，句向静中求。见说烧银汞，频将异草收。

有酒何人可共斟，扁舟终日载孤吟。山川似旧客怀老，天地何言春事深。风入平湖寒衮衮，鸟啼芳树绿愔愔。幅巾不受红尘触，每一郊行一赏心。

题诗上方寺，眼阔句难收。地控三吴胜，天连七泽浮。路危行迹少，塔坏断碑留。俩屐几行破，今年不负秋。

梅花此夜稀，嘉月弄光辉。不饮强呼酒，欲眠重启扉。语高惊鹤睡，坐久见乌飞。想见湖居友，扁舟不肯归。

