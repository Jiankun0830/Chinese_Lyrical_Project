桐君归来兮，仙驭远游将何之，宁不欲朝玉京兮升紫微。戴日月之冠兮披紫霞之衣，佩苍精之龙兮餐玉田之芝。友王乔与萧史兮，俨蜺旌玉佩而葳蕤，何如归来。猿鹤惨兮怨空山，川壑寂兮松桂闲，胡不拂袖烟幌兮开云关。藉芳草兮歌幽兰，庶乎游山之人可以往还。

无欲戴蝉冠，蝉冠械我首。无欲披衮衣，衮衣囚我身。贫贱自闲暇，功名多苦辛。君不见大将军功盖天地，一朝饿死垣墙里。又不见穰侯贵压咸阳都，朝为卿相暮匹夫。争如春风秋月一竿竹，万古溪山看不足。胜他宫殿锁千门，细草新蒲为谁绿。

姑苏台上麋鹿游，断烟荒草令人愁。姑苏台边少行迹，宫殿无人土花碧。当年霸业几英雄，至首都归血刃中。利剑一朝尸壮士，白杨千古蟗悲风。吴王羞归九泉里，西施空似桃花美。子胥虽死过生荣，越人却是奇男子。

舟系小桥杨柳月，帆移平浦芰荷风。当时不向烟波老，霸业功名一扫空。

鲈脍色鲜盘玉缕，莼羹香滑煮龙髯。可怜水月交光夜，一笛西风自卷帘。

醉梦几经芳草渡，吟魂飞上月明楼。散人已出形骸外，肯作乡声效楚囚。

秋风起兮鸿雁归，秋月明兮白云飞，吊往古兮一霑衣。

登坛当日拜元戎，楚汉都归指掌中。王气未消垓下敌，将星已落阵前功。高名紫宇千钧重，冤血青蛇一缕红。尚有鸾刀荐牲酒，斜阳烟树泣秋风。

昆仑一线苍崖，霹雳飞声趁地来。炀帝截教淮水断，巨灵羞劈华山开。桃花涨满通西洛，竹箭奔流逐吹台。午夜月明杨柳岸，空余风咽笛声哀。

胡儿倚剑摩崆峒，范阳兵火烧天红。潼关失守大将死，銮舆播迁岷峨中。貔貅兵甲照冰雪，戈头尽是生民血。鲸海扬波鱼鳖腥，中原尽作天山月。二公擐甲怒搀枪，极鬬军前皆眦裂。食穷爱妾膏斤斧，愁蹙蛾眉气如缕。花钿宝髻谁复收，壮士相看泣如雨。霜刀抉齿肉未寒，再造皇家有英主。雄心义骨填沟壑，不得生荣肩李郭。论功初入鹳鹊楼，图形已入麒麟阁。

有玉人兮山之隅，骑苍龙兮歌步虚。薜荔衣兮女萝裾，餐琼蕊兮被玉书。朝玉皇兮游上都，擘麟脯兮邀麻姑。胡不舍此而来兮吾与俱。

日旋月转兮能几时，人间不可以久留兮，缁尘染予素衣。何不读青苔之篇兮，歌白云之诗。玉书金简号仙籍兮，留芳名其庶几。然后左苍龙而右青螭，飞羽盖兮张云旗。黄鹄引兮归瑶池，汝将舍此兮安之。

病骨倦鞍马，禅居忻少留。暮云山尽路，孤磬月明楼。林静钩辀晓，风香罢亚秋。重来坐磐石，相对话归休。

叹息老禅伯，萧闲心自如。买松栽别坞，引水过新渠。草色经行外，禽声宴坐余。自惭双客鬓，垂老尚征车。

报国竟无补，敢辞山路遥。晚寒生竹径，新涨断溪桥。奔走真逋客，安闲愧老樵。令人欲心折，风雨夜潇潇。

自戴渊明漉酒巾，食鲑甘作庾郎贫。虽无残菊簪华髪，赖有青山似故人。几处鸦鸣牛背雨，经年衣犯马蹄尘。待携神武朝衫去，还我烟溪漱石身。

奔驰渐觉峥嵘，负郭芜田未退耕。正恐山溪吹岸去，任从烟草唤愁生。别来竹院门长掩，好去渔舟手自撑。渐晚归心在何许，夕阳低处伴云横。

月宫移向日宫栽，染得娇红入面来。多谢秋风扬雨露，丹心一一为君开。

岸红初破木芙蓉，送别遥闻野寺钟。江抱月流青炯炯，山随天去碧重重。

已消残雪豆秸灰，斜压疏篱一半开。虽我故园无分看，问渠春色几时来。冷香渐欲薰时梦，落蕊朊能砌韵台。定复水边多屐齿，试令长鬣视苍苔。

身在秋湖天一角，岭猿洲雁亦相哀。他时相见柯山下，土锉芳薪煮芋魁。

多病吴中一腐儒，新来铅水照髭胡。扫地静怜黄吻婢，缚鸡卖遣白头奴。

钓船归落昏鸦后，江雨来从白鸟边。旧屋但余烧叶灶，破囊犹欠买山钱。

牛羊日晚下烟坡，病眼看花手自摩。千里家乡曾梦到，一年风景最春多。樽前有酒须相觅，眼底无愁可奈何。王事虽劳吾敢惮，犹胜乘雪下蓬婆。

枕底鸡声月影残，摇鞭驱马上巑岏。路高蜀道九折坂，水急香山八节滩。茶异雪花生箸底，眼明金雀舞林端。凌晨只怪貂裘薄，山近天门分外寒。

足根重茧寸心灰，故里田园好在哉。晚浦横舟芳草远，废墙经雨小桃开。须知鞭马骎骎去，不是寻春得得得来。多谢残年足公事，因将香火访天台。

山鸟逢春恰恰啼，桃花流水路犹迷。何时鼠子膏齐斧，笑领白云归剡溪。

故园生事只衡茅，不管方兄久绝交。粝食枯椽吾易足，鹪鹩只占一枝巢。

山杏枝头鹎𫛥儿，来传春意语多时。脆红可是浑无力，不奈东风尽日吹。

愁呵龟手冷摇鞭，乘兴来登访戴船。解事篙师小鸣橹，恐惊寒雁入晴天。

孤亭瞰平野，双溪分两腋。野阔春风香，溪晴照人碧。我来亭上天欲春，溪声野色争赴人。胸中丘壑相映发，翛然便欲乘飙轮。惜无妙手王摩诘，半破鹅溪重画出。溪山应喜得赏音，尽遣烟霞供落笔。我嗟吟鬓犯车尘，一凭危栏眼界新。寄谢溪声与山色，他时来作个中人。

山在江城欲尽头，招提无处著清幽。寒枕水底长留月，冷入天围不剩秋。村静尚遗看鹤户，溪寒只受钓渔舟。眼前佳思能如许，悔不长为隐地游。

寒旌隐隐入花村，小雨初晴水带昏。不惮山程寻寺去，只将诗思与僧论。菱侵水步深藏艇，柳暗人家半掩门。莫厌禅居萧冷甚，此来一为访溪藤。

欲结爱山人，共了寻山债。未有买山钱，愁闻有山卖。

小雨湿春风，倦云遮落日。不若叫风来，吹云放山出。

一眼吞万山，寸心贮千里。何日上归舟，教人问春水。

残雪领春来，疏钟惊梦去。尚忆去年愁，孤舟系江树。

好在沧州趣，青蘋入眼多。落红随水尽，啼鸟奈春何。生事诗千首，功名印几窼。如何唤禅伯，软语坐盘陀。

饥鼯愁玃号穷冬，层峦秀壁撑晴空。闲拖小藤借余力，来看霜岩飞怒虹。小奚催呼老款段，瀹鼎篝火烹团龙。余甘入口齿颊爽，两腋便欲生清风。悠然千里堕眼界，金篦刮膜开双瞳。乃知足力不到处，别有天地生壶中。国恩欲报已华髪，征车未去先晨钟。玉川乘云紫皇家，谪仙骑鲸河伯宫。聊追二子归禹穴，碧空转首山重重。

喜策寻春杖，登高不待扶。蚁寒穿柳影，蜂暖饱花须。把酒怜樱笋，临流忆鳜鱼。他时公事了，方有醉工夫。

故腊老欲尽，新春悭未来。无令陇梅觉，且遣山禽催。云间古招提，铁凤翔斗魁。单车夜剥啄，境净无纤埃。修篁舞瘦蛟，怒瀑生晴雷。坐久欲颊风，吹我心雾开。迺知白莲社，未下黄金台。缅思王骑曹，逸韵挽不回。且同谢康乐，屐齿破苍苔。重游定不恶，林壑富诗材。

鹫峰游屐少，我独住多时。僧护翻经石，猿攀啸月枝。地寒春到晚，山远梦归迟。尚被浮云误，吾心信自痴。

着地岚阴拨不开，傍闲同到妙高台。老僧只恐泉声少，坐遣飞云唤雨来。

修蛇细路困车牛，公事催人不自由。欲到遥岑冷侵骨，寄声归雁莫来休。

入梦生香酒力微，不须金鸭袅孤馡。为嫌淡白非真色，故著仙家紫道衣。

河阳满县栽桃李，风过落花吹不起。潘郎远韵故不凡，为米折腰聊尔尔。

剡溪诗尹亦可人，作堂饷客名迎薰。虽无桃李继潘令，红梅一窼香入云。

自怜多病绣衣客，百年未半鬓先白。长鞭短帽饱霜露，田园将芜身未索。何日背琴携瘦筇，鸣弦堂上迎薰风。梅香已断叶初暗，满枝著子双颊红。寄声釢子可留意，为我沿溪撑短篷。

晓行隐隐入花村，小雨初晴水汽昏。莫厌僧家能冷淡，且穿芸𪨗采溪荪。

乍见飞泉眼即明，玉虹垂地半天声。何时闲散无公事，洗钵重来汲浅清。

航湖未逐鸱夷子，得水今同桑苎翁。试遣茶瓯作花乳，从教两腋起清风。

雪花初著鸳鸯瓦，叠嶂疏林入图画。春工不作两样心，尽遣根荄赴陶冶。我昔年少曾买春，著尽榆钱不多价。春应索价来觅人，客气今犹不相下。待领春风归去家，家山却有疗愁花。邻公大段作春计，小囿栽花今数世。但憎赤脚婢恼人，要逐丫鬟同拾翠。

又骑弱马耸吟肩，数点旗尖破暝烟。晓迳寒生梧叶露，晚风愁入雁行天。新年事业唯行路，故国生涯只钓船。早晚径归耕莽苍，任从人笑客无毡。

自知牛鬬耳，不奈晚猿何。客鬓愁中老，秋山别后多。扁舟桃叶渡，夜雨竹枝歌。赖有皋卢碗，时堪战睡魔。

寿阳妆额太矜持，不待宫貂赐口脂。惜妙风姿令雪妒，定真消息有春知。试看呵手攀条处，何似成阴着子时。莫遣王孙三弄绝，早寻疏影对江湄。

天将花王国艳殿春色，酴醾洗妆素颊相追陪。绝胜浓英缀枝不韵李，堪友横斜照水搀先梅。瑶池董双成浴香肌露，竹林嵇叔夜醉玉山颓。风流何事不入锦囊句，清和天气直挽青阳回。

不着乌纱只岸巾，寻山还得爱山人。半空飞雨侵衣润，入座晴岚照眼新。风过松杉犹蕴藉，雪消岩壑更精神。何时亦把任公钓，坐钓日东横海鳞。

试将锺子山水意，一洗退之冰炭肠。

江鸥斜日浪清浅，岩桂小窗香有无。

井花汲水银瓶冷，雁字吹高玉露寒。

恍疑水底长流月，冷觉天围不剩秋。

红芭蕉映黑牵牛。

茧足相从南极边，真机不落野狐涎。

强呼膏雨鸠闲管，乍有香泥燕猛忙。

但数十家看鹤户，与两三只钓鱼船。

花外小楼云罨画，杏波晴叶退微红。

想行客过梅桥滑，免老农忧麦垅轻。

到底此君高韵在，清风两腋为渠生。

姑射真人玉骨香，淡月微风惜良夜。

麦秋天气朝朝变，蚕月人家处处忙。

春送人家入画屏。

天作人间小画屏。

客来如见小窗扉，便是山翁想山处。

