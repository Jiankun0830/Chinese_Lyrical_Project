笠泽高风寒凛凛，苕溪凝雪白皑皑。扁舟我独乘归兴，自是不因安道来。

离骚课罢便投壶，长日身心得自娱。多少论筹闲殿最，始终中节定工夫。

天花六出瑞午林，公溥明通造化心。农望丰年知兆朕，物涵生意总怀任。兔围奕奕夸圭璧，薇戍霏霏咏昔今。擎重老枝长玉立，主张阳类杜群阴。

底用封书祷梵林，瑞霙先腊感由心。豫知农亩宜禾稼，复喜边储足辇任。民乐齐宫夸往昔，捷歌周戍属斯今。燮调妙造推元老，治象阳明无伏阴。

姑苏台下百花洲，解语香魂此旧游。巧笑已倾吴子国，浅颦又涴范公舟。湖山四顾无奇骨，五霸俱空等拙谋。杯酒酹江应自誓，男儿西北有神州。

