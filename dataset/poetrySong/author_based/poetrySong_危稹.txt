我有读书癖，每喜以笔界。抹黄饰句眼，施朱表事派。此手定权衡，众理析畎浍。历历灿可观，开卷如画绘。知君笃友于，因从借诗话。过手有约言，不许一笔坏。自语落我耳，便觉意生械。明朝试静观，议论颇澎湃。读到会意处，时时欲犯戒。将举手复止，火侧禁搔疥。技痒无所施，闷怀时一噫。只可卷还君，如此读不快。千驷容可轻，君抱亦少隘。昨问鸡林人，尚有此编卖。典衣须一收，吾炙当痛嘬。

买宅须买千万邻，季雅喜得王僧珍。买山百万复谁与，襄阳节度真主人。我生兀兀钻蠹简，不肯低头植资产。缀名虎榜二十年，依旧酸寒广文饭。绿鬓半作星星华，岂堪风雨犹无家。大鹏小鷃各自适，只有鸿雁长汀沙。弟昆团栾虽足乐，老屋萧条不堪著。玉堂便是无骨相，也合专侬一丘壑。近来卜筑穷冥搜，十里而近依松楸。骊龙塘上邓家丘，半山老人所钓游。半山天下文章伯，邓家声名亦辉赫。断碑犹在古墙阴，好句曾经写山色。买邻得此天所予，独欠山资无觅处。平生骂钱作阿堵，仓卒呼渠宁肯顾。君侯地位高入云，笔所到处皆成春。万间广厦芘许远，岂无一室栖贫身。王邓故处为邻曲，更得赵侯钱买屋。便哦诗句谢山神，饮水也胜樽酒绿。

楚楚雪衣明，烟霞径里行。不管陶令野，有节伯夷清。一见消尘虑，相亲长道情。秋风著梧叶，时作九皋声。

刘伶耽于酒，渊明玩于菊。君乃癖于文，爱棋尤更笃。文高新掌故，棋只前秘读。我昨却莱兵，书法谨夹谷。不知君讳之，护名如护玉。耻鼓赵王瑟，欲举渐离筑。明发疾呼予，开枰数反复。盛气欲吞敌，厉响亦惊俗。失利頳凑颊，得隽喜填腹。势固健于常，手终弱于仆。君名高天下，此特一不足。小负毋重争，旁观有静瞩。大明昧于小，月固不胜烛。切勿罪刘五，此笔兢所录。

痛入香龈是不禁，三郎心痛亦何深。当时更有唇亡处，自是君王不动心。

期集盟惟旧，交承契更深。雨声春共酌，灯影夜同吟。接武方尧殿，招魂遽楚音。尤怜哭君日，来纳惜时金。

风清宴瑶池，正拥万姬醉。忽有青衫人，穿仗献封事。

春入长安百万家，湖边无日不香车。一株柳色吾无分，看杀庭前荠菜花。

看书数叶眼花旋，推过熏炉去打眠。五十压头衰白尽，书无灵圣事茫然。

情知老却流鶑了，争奈狂如蛱蝶何。尚有紫薇红药在，佳人休唱怨春歌。

破裘芒履晚山前，手抱乌桐白玉弦。闻道知音在高处，一声弹入紫微天。

蛾眉对歌舞凉伊，舞身还逐歌声齐。卷花万段忽进酒，鬭高蝴蝶飞来低。

更有佳人在空谷，能唱春风天上曲。何时得上金玉堂，一声飞度龙吟竹。

万水朝东弱水西，先生归去老峨眉。人闲那得楼千尺，望得峨眉山见时。

巽斋幸自少人知，饭饱官闲睡转宜。刚被旁人去饶舌，刺桐花下客求诗。

兀坐书林自切磋，阅人应似阅书多。未知买得君书去，不负君书人几何。

海静江澄玉雪腮，何年和月下瑶台。卷中不敢端详看，曾得君王一笑来。

麦风翻陇泼浓绿，花露滴枝粘老红。小立楼头检春事，一丝暖日坠青虫。

天上金衣侣，还能贶草莱。风流晋王谢，言语汉邹枚。公等久安在，今从何处来。山禽正嘈杂，慰我日徘徊。

日日江头送客行，况闻君去作专城。心存臣子无中外，士系朝廷有重轻。谏疏满怀催上道，中原万事想关情。戎葵到底还倾日，侧耳衡阳来雁声。

天胡夺我老先生，轩冕丛中玉雪清。英石数拳归艇重，月湖千顷世缘轻。云山买得无余俸，句法流将不尽名。头白贾生非不遇，所言向已略施行。

诏书屡趣入承明，黄阁前头不肯登。苦欲归休同野老，本来清浄是禅僧。苔生文塔今成古，影挂山房唤不譍。犹想经行泉石处，倚岩憔悴一枯藤。

我是康庐旧冷官，梦魂今尚忆云端。山将草色到天碧，泉带松声出谷寒。仙观几年留鹤隠，古潭有日起龙蟠。史君肯著诗料理，乞我蛮笺半幅看。

一见烦公道眼明，悬知彻底五湖清。岂期天上张公子，犹记当年刘更生。几度夜深流水操，无人心认断肠声。平生不面却相识，黄鹤楼前今一鸣。

接客接客，高亦接，低亦接。大儿稳善会传茶，小儿踉蹡能作揖。家人不用翦髻云，我典唐书充馔设。唐书典了犹可赎，宾客不来门户俗。

郭公郭公，闻尔失国春秋时，何事到此犹悲啼。郭公前言亡国故，当时只缘臣子误。百年社稷不得归，而今家住柘冈西。满目春风都是恨，声声说与齐侯知。国亡矣，君勉之。

记得萧郎登第时，谓言即日凤皇池。而今老等闲官职，日欠人钱夜欠诗。

青青柔蔓遶修篁，刷翠成花着处芳。应是折从河鼓手，天孙斜插鬓云香。

力为君王乞得州，补天未了石还收。人才自系国轻重，吾道亦关公去留。殿角才辞槐影日，船头便转荻花秋。竞夸祖帐都门外，谁识眉攒杜甫愁。

有美真夫子，平生心泰和。令名香宇宙，厚德福山河。有客湖湘至，谈公政化多。莫侵霜鬓否，书至报如何。

马嵬路险失妃子，金谷楼高堕绿珠。

梅以白为正，菊以黄为正。

