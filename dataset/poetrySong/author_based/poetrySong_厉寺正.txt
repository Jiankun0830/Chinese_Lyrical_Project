乔年国同永，寿星秋见丙。社稷资夹扶，乾坤赖重整。善胜在不争，镇浮惟以静。金鉴上千秋，爱君时戒警。

孔山民具瞻，位高心愈谦。待人冬日暖，持己晓霜严。善类藉培植，贤材无滞淹。更栽椿百本，岁岁绿阴添。

天下达尊三，加之量海涵。忠言今稷契，眉寿古彭聃。渭水功犹小，汾阳考欲参。料应宣劝处，花不数优昙。

相公一身兼，爵德齿俱全。剑履登金殿，山川锡土田。龟游莲叶露，蚁泛菊花天。白鹭洲边守，重赓绿竹篇。

天地锺奇在鄞鄮，代产真儒傅衮绣。明良千载会风云，虎拜万年同国寿。

和羹梅傍小春荣，尧陛犹余一荚蓂。万里云收天镜浄，三台星畔老人星。

瑞应金穰均禹甸，三边洗甲谁言战。关河岂但犬羊奔，郊薮殆将麟凤见。

大学道惟一能静，国势尊安如九鼎。致君事业比皋夔，不羡萧曹并魏丙。

人才谁不出陶镕，耆旧皆归聘召中。周室中兴由任使，颂声今可继周崧。

耆艾何须比龟鹤，高深岂止如川岳。但祈公永辄萝图，常诵缉熙比帝学。

贵极台衡世莫京，依然璧水一儒生。只将无限宽洪意，上为皇家致太平。

遥想翘材集贺宾，未饶珠履寿春申。原嗟老守师门士，独望黄扉种大椿。

