物外乾坤谁得到，壶中日月我曾游。留今留古曾留得，一醉浮生万事休。

忆昔浮最上峰，当年曾得寄仙踪。凭阑月色出沧海，欹枕秋声入古松。采药静寻幽涧洗，寄书闲仗白云封。红尘一下拘名利，不听山间午夜钟。

拨破浮尘入紫烟，五羊坛上访神仙。人间自觉无闲地，城里谁知有洞天。竹叶影繁笼药圃，桃花香煖映芝田。吟余池畔聊欹枕，风雨萧萧吹白莲。

玄元分古观，南镇越王城。五石空留瑞，群仙不记名。丹砂虽久炼，鸡犬自长生。槛簇鳌头景，门通鹤颈程。烟霞随砌起，花木逐时荣。古井涵虚碧，疏钟入户清。荒芜怜夜色，寒溜引秋声。丹灶封苔老，芝田积雨平。风光齐岳麓，音信接朱明。愿将身从此，乘云到平京。

相思天一边，知在石楼间。高卧客稀到，数峰人共闲。仙方新更试，易疏旧曾删。好探鳌头信，时应有鹤还。

贤良知足辱，为尔戒贪名。一酌不能惑，千年依旧清。深涵秋汉色，冷浸古松声。珍重荒碑在，何人曾泪倾。

洁志登高塔，西南对海城。一真虽有相，万法本无生。梅雨侵窗冷，天风入海清。临回慵更语，祖意自分明。

寰中有道逢千载，岭外观光祇一人。

