青山见我喜可掬，我喜青山重盍簪。石鼎车声煎玉乳，竹𬬻云缕试花沉。三杯暖热渊明酒，一曲凄清叔夜琴。莫怪相看能冷淡，交游如此却情深。

山院清吟雪作堆，锦囊开口等诗来。尚嫌句里欠平淡，忍冷巡檐看老梅。

片石玲珑水抱根，巧栽松竹间兰荪。怕人触弄鱼儿活，疏织筠笼护瓦盆。

满地干戈老厌逢，酒杯诗卷托孤忠。自从风雅离骚后，数到而今无此翁。

及瓜賸喜发南州，纳纳春光销客忧。细麦风前蓝袖举，新秧水面绿针浮。行程又过山深处，归梦还寻天尽头。收拾怀乡旧诗藁，探先封寄与沙鸥。

点检园禽谁口多，错嫌百舌逞喽啰。春归怪见难留驻，撺掇元来却是他。

障山可奈白云何，露出峰尖能几多。宛似群仙粉墙外，髻环历历见青螺。

又作中年别，西征难强留。挂帆冲雪浪，怀牒董糟丘。严濑未为远，陟云良易收。功名吾拭目，老气尚横秋。

绵𫈵南湖屋数椽，鸥边一壑许侬专。小轩东面云生树，曲槛前头水接天。饷客清风无尽藏，可人明月不论钱。爱闲闻取身顽健，逸老祠旁理钓船。

拓窗一粲俯晴川，尽放薰风到酒边。小待夜深清月上，藕花影里榜渔船。

酷甚骄阳似杜周，火云焰焰雨悠悠。平畴龟兆何曾润，蒸得田夫汗转流。

好在灵均几叶孙，栖迟何事尚衡门。骚章愤世今谁嗣，忠槩传家君独存。夜雨短檠能搰搰，春风逸翮定轩轩。有书难倩南征雁，巫水黔山劳梦魂。

扁舟去稳似乘槎，瞥眼轻鸥掠浪花。绝爱陶公山尽处，淡烟斜日几渔家。

薄劣东风性叵常，欺人老去顿炎凉。夜来解尽池塘冻，不到诗髯点检霜。

景物自相投，茅檐俯碧流。镜中双鹭下，画里几山秋。日落谁横笛，江寒独倚楼。有人过裴迪，问是辋川不。

角声和月透窗纱，惊起啼晴半树鸦。搅乱先生眠不得，一庭春露湿梨花。

诗编旅吾前，火齐间木难。读书二十载，勗哉师阿瞒。相期𥬞正始，可但黄初间。想当醉吟时，意觉潇湘宽。吾庐切东溟，迟子同遐观。

黔国相逢地，苍灯共夜篝。云龙念东野，柏马叹之罘。邮传一分手，河山再见秋。交情如缱绻，不在寄书稠。

淋漓醉墨洒屏间，逃暑祇园闯一斑。小阮诗怀饱丘壑，可无只句饷江山。

一世邬文伯，三生锺子期。风流到尊俎，酬倡迭埙箎。去棹趋兰养，来鞯趁菊时。南湖清镜里，明日欠君诗。

风烟酬酢费吟笺，剩句残章尚满前。际晚奚囊收未尽，一时寄在白鸥边。

有底江鸥不耐烦，月明连夜送诗还。沙头接得重搜句，推与侬忙渠倒闲。

客窗不作侯鲭梦，随分鱼虾荐一杯。食指怪生连夜动，敲门郭索送诗来。

玉立秋塘一振衣，竦肩莫是为寻诗。近来绝少元和样，岛瘦郊寒渠得之。

芳苞暗解紫罗囊，香杀东风一味狂。试问花神缘底笑，笑他鶑蝶为春忙。

嘉定有八禩，三月哉生明。史子脱吏鞅，超然若登瀛。酾酒渡清江，风帆引归程。僮奴忽报我，重客来相迎。推篷惊且喜，火急问姓名。云是远近山，江湖旧有声。各欲贽韵语，借手论交情。倒屣延见之，驩甚如平生。近山属思久，𥩟立诗未成。意者事工致，一字百炼精。远山得句易，奔走随东征。颇似夸隽捷，搀先求献呈。顾予虽不敏，尝试与子评。自古文章士，大率多相轻。二君富丘壑，气象俱峥嵘。万世所宗仰，尹任夷之清。譬彼兰与菊，春媚或秋荣。底用角迟速，区区尚争衡。端盍如奏雅，迭和韶钧鸣。愿言酬嘉惠，托身与齐盟。扁舟劈箭飞，怀抱何由倾。感子意勤拳，写作江上行。

春岸移舟雪半消，长年忍冷转塘坳。数声鸦轧催归𫇛，属玉惊飞上柳梢。

翠屏珠幌水沉烟，日日春风醉筦弦。得似南湖老渔隠，短蓑铜斗白鸥前。

卸帆沽酒荻花村，水色天光净不分。霜月凄凉何许笛，一声吹裂洞庭云。

金衣花里亸春寒，桃杏墙头正耐看。苦被东风爱装景，借些红雪打阑干。

西风吹上木兰船，人讶今时李郭仙。一抹烟光粘远树，十分山翠滴晴川。夕阳半在寒鸦外，秋色全归过雁边。纵有清诗费摹写，楮生为我唤龙眠。

饮月漱吟齿，心事何轮囷。醉舞影凌乱，子其谪仙人。

老蟾挂青冥，寒影堕秋渚。流声到楚泽，千古相溶与。

露气粟我肤，弃捐掌中月。高眼没云鸿，澄辉眇穷发。

天风来广寒，吹下云锦裳。虽无金错刀，缇革余敢忘。

歌子秋风叠，诵子明月篇。信有习凿齿，胜读书十年。

去城不隔五七里，云窦谁镵能怪奇。石屋尽头天罅坼，林柯缺处日光垂。山禽上下有余乐，仙鼠往来无倦时。惜许千岩旧游所，摩挲藓壁欠渠诗。

湘山诗眼两争高，醉墨淋浪湿斗杓。说似元龙彻栏楯，恐妨纵武上曾霄。

鸭鸭新晴出翠蒲，春江水暖互相呼。避人深入苍烟去，莫是乔仙双履无。

瞢腾午困懒吟哦，鼎沸枪旗不厌多。战退睡魔三十里，安知门外有诗魔。

叶叶低垂翠带长，花清干瘦吐微香。西风劣相添寒色，簇立蜻蜓冻欲僵。

杜若江蓠汝弟兄，楚骚经里总知名。虽然臭味略相似，毕竟还他骨格清。

砌蜡成花浅带黄，紫茎绿叶媚秋光。不吟尚自清羸甚，怪得诗腰肖沈郎。

过雨秋檐不住声，敲盆滴砌带诗清。料渠要学侬搜句，旋叠平平仄仄平。

诗酒江南剑外身，眼惊幻墨逼天真。是谁不道君无对，世上元来更有人。

筹量节物细评诗，诗要天然莫强为。蛩韵酸寒东野句，鶑吟富贵小山词。

秋堂风露夜沉沉，赖有寒螀伴苦吟。诗句未苍人自老，十年山水负知音。

湘水衡云画轴开，天将此本勘诗才。我无健句可题品，包寄江西曾撙斋。

崖壁开张半幅悭，权名人见若为颜。那知别有真丘壑，不在区区纸上山。

全家索米又边头，冷落南湖一镜秋。了却眼前儿女债，买蓑烟际伴闲鸥。

不才只合老林丘，也玷班行也典州。惭愧一家都饱暖，君恩海样若为酬。

风林辊雪冷惊鸦，来吊孤山处士家。只有寒泉欠秋菊，一杯聊复荐梅花。

癖好秋光劝不回，挥金一{麦山}买诗材。寒花也自矜前辈，曾与柴桑保社来。

不入湘累俎豆闲，也分半席缀诗坛。杜陵老眼明于镜，醉撚西风子细看。

管鲍交情已矣夫，君看门上翟公书。茅檐不鄙频来往，叔末衣冠得似渠。

慈尊宴坐众香国，环列毗耶彼上人。老子也揩凡肉眼，来瞻清净法王身。

天公收画底论钱，借与山人换样看。云𪩘浮春晴嶂暖，烟崖积雪晓屏寒。平林淡抹精神妩，小景横陈气象宽。定自米家船上买，不然那得许多般。

着诗催得雨垂垂，连累林鸠逐妇归。为汝赋晴休怨望，自今已后免分飞。

声作饥鸢吟未休，蛩螀鬭合赋清秋。被他聒得浑无句，独力难胜众楚咻。

诗名千古杜陵翁，身不胜穷道不穷。编简湛酣君有味，江山弹压我无功。穉凉庭院梧桐雨，晚照陂塘蓼荻风。如此秋光欠料理，故人缘底尚东蒙。

擐甲边城教即戎，三军锦绣晓光中。影摇𫞚水旌旗动，声震文山鼓角雄。马惯挥戈翻塞雪，雁惊鸣镝响天风。十行忍负君王意，同向燕然勒隽功。

唤起神龙泽楚乡，午天转首失炎光。怪生未到秋深处，早有萧萧叶响廊。

晨光泫露华，秋声乱风叶。翛然步中庭，诗瘦单衣怯。尘销玉宇浄，西爽浮双睫。围绕簿书丛，颇觉汗欲浃。吏散仍心清，窗泛𬬻香浥。生平耆幽讨，此意若为惬。沧浪楚名郡，江澄山嵬嶪。流派潇湘分，气脉衡庐接。四序春无边，万象光有晔。阁束范宽手，天开画屏折。怡融田野间，夫耕而妇馌。林鸡鸣喈喈，沙禽堕跕跕。千里趋农桑，渠肯事游侠。不晚刈黄云，腰镰忙劫劫。年丰多暇时，陈迹旋搜猎。六亭仅一存，感慨思足蹑。访古亟临眺，乐此忘疲薾。腾身一柱峰，𫖯首百雉堞。怀哉千岩翁，骚坛未易躐。昼览五言城，中宵劳梦蝶。词锋摧泰华，畴敢撄其铗。有来二妙吟，骊珠粲盈笈。格律守萧规，欲和可容辄。荒园𥩟更新，成趣期日涉。旧贯仍追还，轮奂顿增烨。绣谷酒一尊，杏冈琴三叠。苍雪清肺肝，寒碧漱牙颊。凌虚及遐观，崇成赖谋叶。废兴端有数，鲜裳换须捷。公余约遨嬉，倘不负随牒。

朝市踆踆走利名，道人许样不关情。西窗梦破梅花晓，敲月数声钟磬清。

云惨胡天倦客程，西风失喜到江城。自传属国书来后，猎猎声名动汉京。

鹓甃霜明欺晓色，一笑巡檐梅摘索。犯寒小队出郊坰，攀折南枝饯行客。此客端的梅样清，秋水为神月为魄。瑶葩粲日耿林园，玉树凌空挺标格。悬知仙种出闽峤，分得幽姿来楚泽。蘼芜蘅芷逊孤芳，万绿千红俱避席。共惟别驾东合郎，战退膏粱凛冰檗。流传好语到前村，是谁不道君清白。手调金鼎升庙廊，稳继大门名烜赫。朅来得此岁寒友，气味深长殊莫逆。相期嚼蕊吐瑰词，更拟浮香醉琼液。天飚吹起朝玉皇，香案前头颜咫尺。回班烂熳赏西湖，不妨频著孤山屐。明朝风月半凄凉，老我沧浪尚萍迹。满城稚耋重相思，江路攀辕累千百。归骢蹋雪度关山，有句先春寄来驿。

□□□□□□□，□句挥毫手不停。□雁旁观偷笔法，仓忙书破楚天青。

冻吟肩耸学刘叉，痴坐山房井底蛙。财过溪桥风景别，淡烟和月罩梅花。

一湖春渌万山围，着我兰舟自在飞。老子行藏有神助，顺风出去顺风归。

一蕊青镫手自挑，霜风木叶下亭皋。篆香销尽寒灰塌，细嚼梅花味楚骚。

东园水亭良佳哉，红白藕花前后开。千机织就云锦段，万玉琢成风露杯。南邻女儿学淡抹，强嫌傅粉无艳色。北邻女儿学淡妆，刚道施朱涴天质。红儿雪儿俱绝奇，安用底苦相嘲嗤。道人明眼付一笑，绿尊唤客花前嬉。

买他磐石作比邻，谁道风烟不属君。占断好山犹可在，无端吞并一江云。

邵陵壁立三奇峰，温泉云山接长龙。西北谽谺几崖谷，烟霏深琐文仙屋。黄冠祷雨蹑瑶坛，锵然环珮松风寒。阿香驱雷天地转，灵虬激水潇湘翻。将迎鹤驭谁来往，恻恻勤民贤令长。已欣一稔宽百忧，更读君诗毛骨爽。

溪园歌筦日纷纷，锦绣香中扶醉人。斗酒不嫌呼李白，倩渠品藻一林春。

鸥鹭逢人问归信，三年作客负沧洲。诗袍醉帽黄埃底，羞见扶风马少游。

东门祖帐何骈阗，绣衣使者发汝川。星轺未远竹坡侧，风采已驰梅岭边。潢池带刀吾赤子，威信凭渠半幅纸。寸兵尺铁曾不烦，坐令悔悟安田里。化顽一日归吾仁，此特细事胡足云。频年惨惨楚氛恶，旱潦呼天天莫闻。民须粒食缾无粟，非公谁救沟壑辱。倾囷倒廪不遐遗，十一州人均谷腹。安得天下使者心公心，尽变愁叹为讴吟。君不见乡来使蜀韩忠献，起危饥民七百万。又不见傅公拥节京西时，狱讼不苛传经典。公今阴德能穹崇，活人手段如两翁。于嗟活人手段如两翁，名位它日将无同。

诗禅在在谈风月，未抵江西龙象窟。尔来结习莲社丛，谁欤超出行辈中。我知桂隠传衣处，玄机参透涪仙句。萧萧吟鬓天风吹，有酒唤客斟酌之。渠伊放浪真达者，诗成醉卧清阴下。只恐香名吹上天，不容花底长陶然。

几年枉挂右丞图，未办家山瓜芋区。骑马红尘归计晚，逢人嗫嗫话江湖。

小春梅玉点烟村，花信从今第一番。缘底吟窗印疏影，梢梢偃月破黄昏。

南湖经雨绿弥漫，偏照诗人两眼寒。一笑鸥边时独速，吟魂飞不到愁端。

买得湖阴数顷秋，斩新窗户俯清流。了无俗子溷人意，况有清尊浇客愁。

羡子寻诗盟未寒，鼎来健句压还还。不妨小缓丹霄步，雨笠烟蓑伴我闲。

疲甿吾所矜，可忍浚膏血。每事既厥心，其敢惮烦屑。旱魃偶挻灾，慨念肠欲热。笺天走群望，精神重澡雪。一雨斗清凉，炎歊随荡灭。多稼复如云，指日看秀结。感通翻覆手，田里洗愁绝。祷禜荷同寅，肝胆无楚越。

粲玉梢头出小亭，忍寒索笑太清生。楚山活脱青屏样，影得疏花分外明。

雁声切切楚乡来，似唤秋光入酒杯。好景欠人同历览，归程为我小迟回。一天风月诗囊富，千里江山画轴开。祇恐黄华簪未了，日边丹检已相催。

鲜碧缘坡古径深，夜窗风雨作龙吟。自从八叶传芳后，数到孙枝玉满林。

诗老毫端别有春，岩前草木也精神。锦囊留得灵犀在，辟尽人间俗子尘。

楚俗秋来也劝耕，西风招我出郊坰。此行不负寻诗眼，队队云山拥画屏。

说似田家好着忙，賸培宿麦接青黄。定知不落薰风后，万垄晴催煮餠香。

人事当先莫靠天，蚤修陂堰贮清泉。来年未必晴明久，万一晴明溉得田。

家家童穉笑迎门，接得翁归酒半醺。邻舍相呼来屋里，听翁解说劝农文。

箯舆幸自到山南，尚有清杯可共衔。何似更行三二里，大家相伴看云岩。

赪乌喷晓金溶溶，入檐涨帽梅花风。寒香唤我度篱落，蹋破藓碧巡芳丛。弥襟清兴不可柰，瓮云渴想佳人同。长须急走喘且汗，曰有重客过匆匆。撑犂颇亦眷岑绝，跫音满尉逃虚空。出门一粲辄倾盖，岩电烂烂惊王戎。长笺衔袖照屋壁，明珠大贝来龙宫。建安昔者富奇士，迄今代有文章公。儿童惯见此客否，气象盍求古人中。翻思槐市出处异，一官何幸俱湘东。夜阑秉烛浮大白，款接软语春怡融。公车荐墨行蜚动，腾身稳去陪鸳鸿。得时要不负所学，鼎鼎事业摩苍穹。平生琢句肯浪与，持此饯别今文通。

居官役役簿书间，及到家山困往还。若欲静吟无俗累，算来却是客中闲。

密傍轩窗开小池，巧安窠石俯清漪。道人不爱闲花草，祇种缾蕉和水栀。

清标别是一家春，风帽飘飘翠染匀。贪向波间弄明月，谪仙居士□前身。

昨夜群仙宴十洲，再三招我伴清游。酒酣忽跨长鲸去，碧玉杯盘散不收。

一卷麻衣易洗心，弦琴山水是知音。有时槃礴晴窗下，随手云烟喷晓林。

舂鉏似厌觅诗材，飞向溪心唤不回。赖有渔翁相尉荐，雨中撑得一篇来。

此老胸襟玉雪清，逃禅画里著茅亭。个般雅淡须吾辈，俗子何曾有半星。

粲晓轻舠掠水飞，趁闲来款长官祠。云峦着色四时画，石濑有声千古诗。华黍几沾膏泽润，甘棠长起后人思。渠伊不尽为霖意，除却梅龙谁得知。

保社荒寒欠主盟，此君却解以诗鸣。风窗满耳吟秋句，比似侬诗渠更清。

旱魃重为妖，点雨如点血。一念神所矜，蜚廉变骚屑。灵螭卷天河，千里洗袢热。二妙喜欲颠，饮豪赓白雪。云烟落溪藤，传玩几漫灭。韩孟不可作，吟社谁与结。赖有飞凫仙，鸾栖等超绝。娱我清庙音，熏蕤听疏越。

峭峰顶上著危亭，四面山开云锦屏。秾淡浅深多变态，天公浪费几丹青。

菩提坊里著诗豪，佳木繁阴暑易逃。不用移文勒回驾，个中境界尽清高。

我本无心山上山，随风聊复过沧湾。等闲偿了为霖愿，却敛神功紫翠间。

了却文书可是痴，幅巾行散任风吹。挥毫飒飒诗惊雨，洒面萧萧雨送诗。

茶芗从臾访栖真，闯户蔫红绝可人。不逐群芳更代谢，一生享用四时春。

我不能如叔子登岘首，名配此山垂不朽。又不能如少陵登吹台，酒酣怀古胸崔嵬。但见穹崖翠阜清绝处，爱此出奇不尽之诗材。邵阳城中景何好，峻屏四面森围绕。西南诸峰尤蔚然，地接衡庐青未了。天将图画开湘堧，云木罗立呈鲜妍。上有蝉联百雉之粉堞，下有鳞差万瓦之晴烟。人指山形似龙跃，绣谷峥嵘露头角。遐观捧出颔底珠，背负凌虚势腾踔。一爪突起扶杏冈，一爪盘踞苍雪傍。翘尾蜿蜒卷寒碧，便拟为霖苏八荒。老我跻攀兴不浅，醉吟拍拍诗瓢满。祇言此乐与人同，谁子看山能具眼。

诗家活法类禅机，悟处工夫谁得知。寻着这些关{捩犬=友}子，国风雅颂不难追。

流水孤村三两家，夕阳牛背载寒鸦。扶筇笑入梅花去，个样吟天嘉不嘉。

瘦藤十载别康庐，五老山中安稳无。霜后诗禅来访我，为言面目带清臞。

干了岩犀奔拒霜，又催茱菊趁重阳。白蘋红蓼仓黄染，冷笑西风有底忙。

一段长长寂寞秋，着鞭芙菊尚包羞。搀先饱绽黄金粟，不落西风第二筹。

寿藤伴我倚秋风，老去无诗意转慵。只是看花非觅句，清香错认恼冲龙。

江山梅竹好精神，渔父畦丁也逼真。终是有些堪恨处，画中更欠著诗人。

孤屿清江落木天，十分诗思满归船。岩犀稛载香浮鼻，一味书窗恼夜眠。

幸无风雨窘重阳，且唤龙丘倒菊觞。糜样交情愁隔阔，酒般归兴笑奔忙。郎君足下云霄近，阿母堂前日月长。若见南闽旧同社，为言诗鬓已苍浪。

农忻膏泽了春耕，客免深泥阻去程。日里放晴终夜雨，天公两下做人情。

七十臞仙鬓未秋，肯来为我说真休。归欤恐负青山约，跨鹤吹笙挽不留。

倚阁南湖一钓舟，西风将梦到乡州。蛙蝇名利苦多事，薄有田园归去休。

曾把梅诗细品题，逋仙去后可容追。君看疏影暗香句，二百年来无此诗。

十分冬暖学春华，袅袅垂杨映日斜。一色淡黄霜染就，看来祇欠带栖鸦。

东风劫劫趁芳辰，调柳唆梅着处新。翠筦声中千里月，银花影里万家春。楼台拼饮夜不夜，罗绮飘香人看人。抖擞吟怀歌乐岁，江山分外长精神。

老境寻诗一字无，锦囊枵腹怨奚奴。多君俎豆庚桑子，不省今吾非故吾。

我本人间有发僧，只堪林下续传灯。君恩强遣司民社，千里江山笑不能。

趁凉延客早，待月放船迟。河朔一尊酒，湘干六月时。鶑喉翻白纻，兔颖扫乌丝。羡杀王明府，长城五字诗。

吟社有如此，终当让一头。功名吾已晚，富贵子何愁。努力看书最，偷闲且拍浮。清游未可负，只尺荻花秋。

合向青林岸幅巾，却来闹里著吟身。竹君门外私相语，两日无诗羞杀人。

竹根碧涧落寒声，竹外双溪抵镜明。满袖天风吟不彻，坡头直有许多清。

天净风平水不痕，浮骖带雪系篱根。欺寒酒兴峥嵘甚，又访梅花过别村。

叟也胸中天地宽，云烟衮衮出毫端。如何万里经行处，不费晴窗半日看。

诗酒漂零自在身，吴樯楚柂往来频。拂开数匹临川纸，一一江山是故人。

飘然云鹤老江湖，匠出烟波绝世无。一见昏眸为渠豁，半生空挂辋川图。

生平岩岫饱跻攀，忽得云峦挂壁间。不怕老来无脚力，闭门端坐看庐山。

长松翠竹拱晴波，不饮其如月色何。珍重阿连能好事，高轩携酒夜深过。

孤令青莲欠所亲，月边和影是三人。何如洗盏溪光里，弟劝兄酬泛玉轮。

解道碧云句，三生汤惠休。试春辍鹰爪，𣃁雨饷猫头。梦境可容到，馋涎那复流。舌端吾荐取，倘不负珍投。

财到南村六月时，累累红紫玉低垂。筠笼送似露犹湿，更费支郎七字诗。

桃李漫山等俗流，诸杨汝是荔支俦。当时若贡长生殿，又得真妃笑点头。

酿蜜搓成绛雪团，莫嫌风味欠儒酸。此诗此果君知么，一样骊珠粲玉盘。

太史骚坛峙豫章，诗豪角立壮颜行。遗风凛凛清人骨，飞露娟娟洒我裳。五字顾惭非应物，一灯今幸属仇香。玉堂蚤晚须椽笔，快写平生锦绣肠。

梅怨霜欺春未知，商量着蕊尚迟疑。戏将诗句催花看，催得花开转费诗。

岩壑蟠胸秦太虚，辋川一见病全苏。可愁地僻无医药，绕屋营丘山水图。

不见岩犀整一秋，厌厌对我诉清愁。公筵余沥何曾见，两度开花只暗投。

子陵滩下放船开，老我经行知几回。别岸舂鉏殊解事，冲烟冉冉送诗来。

山前露立几时休，老大垂髫羞不羞。与汝云冠别梳洗，免教人唤作丫头。

月殿双鬟整镜台，俄然拂下玉梳来。失惊怕触姮娥怒，走奔人间不敢回。

翠分浓淡山开画，红晕浅深花弄妆。诗料自来寻老子，句成浑不费思量。

洋洋雅颂几遗篇，删后求诗类一偏。直下谢陶能出手，就中李杜亦差肩。多君句好堪呈佛，老我时来未得仙。两地河山费蘧栩，吟窗何日勘尘编。

铁研磨穿志未伸，也叨朝迹也临民。九关犹记钧天梦，一舸重寻湘水春。自笑装怀多倥偬，从知满腹欠精神。调高郢曲终难和，羞杀歈歌𥬞后尘。

金粟如来翠葆中，天香飘堕梵王宫。西风一帚无留迹，印证浮生色是空。

情知天也眷诗人，借与林园别样春。竹影因风多态度，梅花得月更精神。

丝丝古柳网罗鸦，拍拍平田鼓吹{圭/黾}。不是青烟出林杪，得知山崦有人家。

驿路逢梅香满襟，携家又过鹭鸶林。含风野水琉璃软，沐雨春山翡翠深。

山云送我丹青幅，花气撩人兰麝香。诗债幸然逢入务，被渠催索又奔忙。

一毛不拔管城子，冷眼相看石丈人。急性陈玄楮居士，未分皂白也生嗔。

羊肠归路若为程，财过槠洲掌样平。客舍笼烟炊早顿，田家带月喝春耕。青林绿水画千尺，白鹭乌鸢棋一枰。坐倦笋舆呼穉子，野花迳里说诗行。

有客谭医惊四座，指下玄微应识破。药市栖迟三十年，安知不是伯休那。

孤山数幅古名画，著在暗香疏影边。不是逋仙有梅癖，梅花清韵似逋仙。

残红委地水平池，杨柳阴阴鶑乱飞。山色满楼新雨后，一帘风絮卷春归。

欲知天意属英奇，端为斯文待发挥。挺挺魏謩祖风烈，堂堂伏湛国光辉。久参机政儒臣贵，未到公台物论违。丹旐东风马鞍袅，送车谁不泪襟衣。

子公书问走舆台，公独山林挽不回。人道旬瑜须径去，谁知李泌却重来。传芳谢砌芝兰粲，在处膺门桃李开。无愧可攻心事好，底教生死不荣哀。

无边膏馥丐儒林，可但天台掷地金。文不雕镌翻婉切，诗如平淡实高深。春风和气生毫末，秋月华星烂古今。所发由来关所养，丹青难状晋公心。

耆英续续閟重泉，好在灵光独岿然。入侍已成鸿鹄羽，退休俄值白鸡年。伤心藏笈书无恙，盥手开缄墨尚鲜。刮目相期良不薄，可无斗酒奠桥玄。

倒影晴溪蘸碧峰，庵居活计尽从容。懒能着眼看时事，相约梅花住过冬。

伊谁闯我小窗关，偷却西楼一面山。谇语白云猜是汝，秋风出意急追还。

巡檐诗袖涨寒香，日炙南枝泫晓霜。净洗宫妆转明洁，恰如汤餠试何郎。

雪天领客倚清狂，战退玄冥酒百缸。柳絮辊风粘冻壁，梨花撒雨响寒窗。琼田隠隠迷翘鹭，玉砌狺狺走吠尨。一稔明年宽万虑，更催三白瑞𫞚江。

过眼光阴发样多，几年客路叹奔波。已抛南楚云千嶂，旋买东湖雨一蓑。好景賸将诗料理，闲愁全靠酒消磨。如今世事都看破，冷笑侯王梦螘窠。

高卧羲皇万虑空，吟怀剥落杳无踪。恨渠纸帐关诗梦，勾引梅花搅一冬。

十里樵风自一村，草庵挨拶小林园。霜严古木正当路，玉立晴峰新表门。诗境销磨闲日月，醉乡整顿别乾坤。浮名浮利非吾愿，时把黄庭漱六根。

为报风流元献家，丁宁百卉驻春华。侬归载酒溪园去，一首诗吟一种花。

谁障溪流贴岸边，若为挽得上高田。机筒卷起倾横枧，竖笕盛来水接连。

莫讶灵均苦费词，骚章炳炳日星垂。身虽楚泽有遗恨，名与湘流无尽期。一笑底关渔父事，此心惟有洛阳知。是非付与群鸥判，不上先生吊古诗。

一烬银镫两架书，十年伴我夜窗虚。不因见性明心后，定自人呼作蠹鱼。

莫管东风归路长，但将绮句答春光。候门儿女应相讶，满袖离骚草木香。

易学寥寥一线然，谁人口里说先天。近来惟有朴斋老，白首焚芗尚草玄。

楼上诗声缭屋梁，楼前寒叶舞秋光。明霞点破莫江碧，断雁叫群惊夕阳。

杜宇声中历翠微，涧泉决决泻幽奇。与君笑入白云去，柱杖前头尽是诗。

鸡声催起度江乡，病酒无憀客路长。掩上轿窗无只句，著何面目见春光。

