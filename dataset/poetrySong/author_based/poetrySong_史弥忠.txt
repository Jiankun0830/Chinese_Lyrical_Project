青帝初传令，山河万象新。圣恩宽似海，世态乐同春。拜阙难辞老，居官岂为贫。京华望不远，感激切微臣。

雄心中夜岂难平，一队旌旗万里行。为国许身增慷慨，逢人说剑转分明。尊前白发怀南浦，马上青山过楚城。从此海邦多治略，好听歌诵快舆情。

碧波青嶂对红楼，千古西湖乐未休。试把腰缠买春色，不知世上有扬州。

庭前高挺碧玉树，秋日奈兹风露何。两度开花君莫问，为渠天近得香多。

