龙盘虎踞阻江流，割据由来起仲谋。从此但夸佳丽地，不知西北有神州。

忽枉王人六辔驰，新亭有酒便同持。坐中不作南冠叹，江左夷吾是素期。

玉驭苍梧去不还，泪痕泪竹尚斑斑。空传朱瑟流幽怨，谩许明珠解佩还。

庙塑湘妃少女容，谁知百岁奉重瞳。从今好事诗骚客，庄肃当存念虑中。

直方谁似退之贤，过庙当时祷亦虔。徼福乞灵旋有助，倾囊十万出私钱。

