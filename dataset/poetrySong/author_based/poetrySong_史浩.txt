四明山水天下异，东湖景物尤佳致。古来奇处芜没多，极目空余老苍翠。最称险奥唯福泉，崒嵂万仞摩青天。屹起精蓝名寿圣，松风飒飒泉涓涓。一径崎岖通下水，风物人情更淳美。两椽茅屋何萧然，是即吾庐靠山起。吾尝终日倚阑干，眼界峨峨碧玉攒。有时出户一乘兴，枯筇蜡屐随清湍。攀萝直上上水去，烟霞迤逦僧家路。龙藏虎蛰天地宽，陟岵欷歔空堕泪。次经象坎白云庵，阴崖断谷常青岚。中有村墟号韩岭，渔歌樵斧声相参。陶公霞屿峥嵘出，秀杰绵延数非一。鳖山孤立水中央，规圆不赖人镵刻。地雄山壮泉源豪，七十二溪俱怒涛。截山突屼起六堰，百尺花蹊金石牢。鸣桹掷钓渔艇短，数百成群来往款。绿蓑青笠苦忘归，细雨斜风浑不管。栖真兰若唯南隅，闻是徐王旧隠居。莲塘十里香风阔，凫鹥㶉𫛶时沉洳。一帆迅抵青山寺，丈室云堂高赑屃。森森松菊蔽村祠，细读刓碑知故事。云是皇朝李使君，濬浊澄清利后人。迄今旱岁赖实利，血食往往长秋春。破雾穿云梯磴滑，石胁山腰遍金刹。濯足清流舒啸长，筼筜十亩清风戛。紫衣道士氏曰朱，高论山前结草庐。客至石坛无俗物，横琴数曲酒一壶。对岸二灵只一苇，依约谁家葬龙耳。夜深踈雨洗遥空，一朵浓云罩山觜。金襕禅老今大颠，坏衲蒲团日坐禅。我行不问西来意，消息还将方寸传。乌石山头滕奥口，泓澄万丈辉星斗。过客谁知此地灵，只闻静夜生龙吼。鉴湖芜没多田畴，临平车马尤喧啾。纷纷未识兹万顷，神仙窟宅合在东南北西陬。周游几千里，此兴犹未已。归来摸写笔不停，大匠从其诮狂斐。

新晴可步履，杖策穿云林。萧斋有达士，六合涵胸襟。东偏辟小窗，广袤不盈寻。片石远山意，寸池沧海心。乃知一芥子，可纳须弥岑。归鸿目不尽，为尔发微吟。

逆云佛塔金千寻，傍耸滴翠玲珑岑。春供万象富远目，响答两地纷啼禽。风摇野帻去复去，露浥乳窦深尤深。奇声俊逸鲍夫子，蓬社不挂渊明心。

嵩山远万里，儿孙可邀致。当轩罗三峰，便有出群意。不蜡谢氏屐，徜徉日游戏。邂逅风雨兴，端可名福地。

萧萧足佳致，心远地自偏。斫去苍苔纹，得此清泠泉。湛然不容滓，于以明性天。肯复以童儿，见诮韩公篇。

童童蒿艾间，拱把力尚微。托根一得所，势隘天四围。春烟滋苍髯，朔雪被羽衣。他年大夫封，风雨良足依。

春林藉雷惊，{角戢}{角戢}牛羊出。风月迩来稀，厌此琅玕密。繁柯谢一洗，挺挺岁寒质。终成葛陂龙，云路骋骏逸。

芳圃向成趣，雨泽多愆时。花开不抱瓮，花谢嗟何为。潘岳兴不浅，陶潜颜可怡。安得商家霖，万木均嬉嬉。

设罗门巷静，草深山更幽。何事勤诛锄，杖屦来羊求。王孙未归楚，苌弘已弃周。惜此年年绿，君其勿剪休。

雪花大如球，万木方枯愁。绛衣孕珠颗，的皪枝南头。风标信孤挺，游戏堕人境。褪白露微青，志已在金鼎。

蜂房酿余滋，众香薰蜜脾。幻作应真面，行行排玉枝。相看紫檀色，风摇振金锡。天遣久住世，不畏高楼笛。

蕙帐万缘空，幽人鼻观通。破晓扪翠麓，获此锦薰笼。造化本无意，芬芬随尔类。不知鼻闻香，还是香浮鼻。

谿山朔雪销篱落，始闻花信惊梅萼。韶华一瞬掉头去，满眼园林成翠幄。谁知幽谷犹藏春，万蒂千跗意态新。霞光分彩气欲热，露浥燕脂色未匀。墨工绘句谩称好，不见此花空到老。子美羞看黄四蹊，退之不数红云岛。天下健步吾能用，拟擘云头骑彩凤。叫阍乞与生香归，只许牡丹名并飞。

朔风一夜吹寒雪，万里青山变华发。东湖兴尽回扁舟，两岸芦花照天发。篙工拨櫂光陆离，一蓑好景渡头归。忽惊波面渐幽晦，问讯归程船复退。空岩有鬼鸣啾啾，鼓檝扬波如部队。须臾夜朗分西东，对岸村墟指顾中。妖氛孽影叱咤散，人家灯火犹朦胧。呜呼山鬼尔何错，灭顶于余奚所作。不能随尔作祸衅，冷炙残杯图咀嚼。我有长笺叩上真，我有健步飞如神。请呼雷公起霹雳，割截汝辈为微尘。鸣呼山鬼听我语，从此逍遥自游止。如斯搅括枉费力，生死由天不由汝。

平生谢宣城，作意澄江练。不知烟霞间，有此巨鳌抃。三山没泱漭，几岁舞䲡鱓。邂逅钓竿手，一掣金背见。控之朝玉京，飞腾绝星汉。控之游绛阙，蓬莱压诸彦。伟我亭中人，风雷有奇变。何必紫绮裘，日诵黄庭卷。

百川缈鲸波，鲸背高突兀。佳气浮金银，层观可髣髴。中有万顷陂，余地纳溟渤。咫尺三千里，惊湍詟凡骨。而我理烟艇，遥欲窥其窟。凭栏俯弥漫，始觉到崷崒。涓流信污沱，昼夜徒汩汩。万钱沃燥吻，何取杯中物。

徂徕不可倚，衡茅迹已陈。凛凛盖代气，千载日日新。拭眼登高堂，佳名信可人。向来子石子，无乃公前身。作颂拟清庙，未免世俗嗔。偃蹇百僚底，见有双眉颦。公今文章伯，笔力重万钧。庙堂有夔卨，此道公当伸。

我来嗟许晚，已失读书堂。遗址烟焰余，草木犹辉光。乃知子史子，揭名意何长。书册本可好，履践斯为良。痴绝蠹万卷，未若陶食忘。苟得是中趣，高可云外翔。政不守萤雪，汩汩勤朱黄。譬如沈疴痊，安用千金方。

黄冠物外士，碧眼世中儿。琅函赤轴富裒蓄，金作蛟龙盘绣栭。撞钟击钵走聋俗，圣典寂寞令人悲。我登九经堂，四顾光陆离。画檐散彩喷朝日，翠幌倒影摇天池。牙签插架争突兀，若有鬼物森扶持。使君雅意尊经术，故辟后圃披遗基。咄嗟土木上星汉，下视仙宫梵宇俱么微。我愿兹堂遍寰海，共治皆以经为师。一变人心至齐鲁，再使风俗跻农羲。却向兹堂命宾友，霜藤象管唱新诗。东风吹到君王耳，唤取文翁归玉墀。

在昔蒙庄有至言，万物逍遥天地间。大鹏斥鷃异禀赋，随性奚假人防闲。怒飞未觉宇宙隘，决起那知世界宽。洪纤有量莫相越，智巧不用常优闲。默观万化尽如许，脱悟此理行非艰。但当涵养取深造，工夫祇在澄心源。心源澄寂固能应，视彼所寓皆居安。佳哉蒙庄岂诞妄，所得实自吾孔颜。远则兼善非附势，穷而独处非左计。陋巷箪瓢依圣师，何殊禹稷游平世。修仙欲生成大幻，佞佛欲死是干慧。死生之说本同归，原始当求一言契。了知吾道出世间，学渚深流不思济。遂令前辈薄后人，直谓轲死真无继。此生造化曷可轻，勿为名利思营营。吹嘘呼吸勤吐纳，导引致寿先熊经。后枯正藉一溉力，且使既老身康宁。向上更须观一著，一之所起犹未形。从渠海岱自更貌，何止一阅三千龄。守一还期守真一，真一诚通能事毕。吾之所取进乎技，解牛中得养生术。

读书正其远大者，莫为蟛蜞专尔雅。傥从纸上觅筌蹄，当识升高必自下。富贵不来将奈何，岂作求食思毁瓦。富贵适来无容心，处以恬然宁满假。仕官要须得若人，是为学足美其身。万方思治徯康济，当吏立政频咨询。从容风俗到淳古，坐可尧舜吾君民。昂头引颈不愧惭，奚必翰墨夸清新。吁嗟二者理非各，俗儒妄分诚臆度。学成用我鹗在天，不用聊复龟藏壳。名利宠辱尚如许，死生之变良足托。沈子才雄敌万夫，声华合与前贤符。君看昔人可炙手，行若市井真屠沽。敝袍陋巷世不如，往往胸次多良图。廼知富贵本余事，穷达有命吾生俱。君诗卓绝了无和，我复感激重扬揄。难逢臭味同，勉子谨厥初，毋待桑榆补东隅。

吴山高兮江水长，江山郁郁蟠光芒。上帝靳固锺俊良，数千百岁谁可当。西徐老人鬓眉苍，身着秋碧云锦裳。驭风骑气下大荒，帝命锦绣裹肺肠。天门赐之龙虎章，下为人间除不祥。主盟吾道承素王，向来斯文病膏肓。公于此时气堂堂，道配欧苏力相望。朝游蓬壶暮扶桑，黼黻河汉回辉光。临流拯溺为舟航，人生废置不可量。万里放逐蛇虺乡，翦翎笼中看雕翔。小儒愿公如子房，不愿公贵如六郎。玉烈石髓请饱尝，不须更待龙宫方。

子猷昔借宅，余地著霜筠。君今地无隙，乃复借诸邻。开窗罗万个，倾盖如相亲。轻风韵萧瑟，密雪乘珠珍。行当享清绝，宁问谁主宾。人生空洞间，千亩纳渭滨。胡为徇目力，咫尺分参辰。便当混物我，一视无越秦。还以赏君轩，借与不借均。比意识者会，君无语俗人。

学禅见性本，学诗事之余。二者若异致，其归岂殊途。方其空洞间，寂默一念无。感物赋万象，儒悬镜太虚。不将亦不迎，其应常如如。向非悟本性，未免声律拘。英师个中人，以诗隠浮图。桃红柳青青，翠竹黄花俱。误落世间耳，脱略公卿徒。昨朝得东风，打包过江湖。胡为来帝乡，叫阍彻宸居。堂堂老阿师，道价东西徂。住山垂一世，学子纷云趋。寒潭风静练，皎月天心孤。迩来只屦轻，片雪销洪炉。愿言立强名，故事臣敢诬。事成明当发，长吟入春芜。从兹窣堵波，山雪閟天书。顾我坐学省，兀兀如守株。因君听篷雨，为谢故溪鱼。

平生林处士，一叶老波光。坐令西湖名，千古磨苍苍。迩来子李子，掉鞅出柴桑。官闲到休日，清浅寻幽香。金风度林麓，野艇生微凉。竹间寄登览，孤岑水中央。拂石辨奇迹，哦诗味遗芳。归来笔不停，醉墨翻淋浪。他时三贤亭，合著君在旁。只恐作霖雨，幽梦通商王。

东风满架吹寒玉，惯逐园丁供菜束。瀛洲一见眼偏明，缥渺霓裳舞仙曲。纷纷桃李俱苍苔，冰壶着此真幽独。更须酿取瓮头春，醉倒莫看蛮与触。

碧云堆里颜如玉，红紫便应高阁束。千寻结架上青冥，山外水边随诘曲。飘然来及牡丹时，洁白自知吾步独。道人傥置枕屏前，第一莫教纤手触。

迢迢弱水环蓬山，山在虚无缥渺间。子有仙风弥八极，云烟为尔一开关。却欲管城邀四友，写出嘉模看匠手。功名不挂达者心，未比即时一杯酒。夫君胸次非不活，就使口占须腕脱。惟其不欲世人夸辩洽，汉董唐刘颜如甲。

奎壁忽堕地，晁董喧炎刘。公生百世后，掉鞅从之游。仙桂满月窟，何事玉斧修。亭亭看直上，高压百花头。昔我登麟阁，正喜挹风流。参辰曳裾日，心旌倍悠悠。纫阑作春佩，采菊供晨羞。相期有义路，岁晚俱能由。

簇云行太虚，作霖自天意。凉气入郊坰，通宵喜不寐。冬鼓喧铜驼，鲸钟韵萧寺。迟明上层楼，羽扇端可弃。万象奔空来，揽之入诗思。七椀有余清，一觞成径醉。倒着白接{罒/离}，飘萧新出笥。客有可人姿，终规聊见志。乐饮虽及辰，沈酣非所恣。主人云梦胸，绰有容物智。温颜起谢客，博哉斯言利。平生千金躯，于此肯尝试。逡巡扫钜篇，华衮酬一字。观者嗟贤王，不以儒为戏。

上帝昌我宋，高目视所以。天子亶聪明，亦既受多祉。庆泽渺梦图，班衣有元嗣。兹辰甫诞辰，想见龙颜喜。

子孝与臣忠，二者有大戒。王今得兼隆，无乃神所介。晨昏奉赤墀，腰围白玉带。堂堂真天人，骄吝蔑纤芥。

中使晓飞鞚，下拜金屈卮。门既却贺宾，宴不侈曲眉。玉炉浄棐几，但诵天保诗。在我有古制，在彼俱弗为。

下客曳长裾，薄技奚所奏。唯有六经腴，王心本研究。方瞳秋月明，绿发寒松茂。天子历无疆，王亦千万寿。

儒生纸上争攻剽，传癖书痴等贻诮。不然利海竞锥刀，或向名场羡华要。纷纷臧谷两亡羊，说以西湖却头掉。西湖自倚倾城姿，肯与西施角年少。品题定价有前贤，陈迹班班犹可吊。试因休沐许寻盟，浄洗缁尘一登眺。身疑孤星破浮云，心逐惊猱走空峤。野竹万个秋声虚，败荷十里香风妙。凌霄金刹梵仙居，怪石嶙峋余万窍。高敷桂子浥新黄，好傍长枝发清啸。老禅林外熟蹲鸱，双耳不闻天使召。行行欲问处士桥，路转忽逢水仙庙。未羞菊蕊荐芳馨，一盏寒泉敢先釂。翩翩沙鸟没苍烟，红蓼丹枫舞斜照。急呼艇子泛漪涟，正欲渡间狎渔钓。同行磊落三数公，嘉此襟期非素料。襞笺吟写乐游诗，愈使西湖有光耀。伊余同赋却忘言，了知造物工相撩。千古游人安在哉，城郭山林归一窖。会须象罔得玄珠，可免小儿轻侮笑。

瑶台迥物表，地脉谁解缩。一朝天门开，跬步即琼屋。霭霭行簇云，霏霏忽眯目。初疑蛱蝶惊，故遣儿曹扑。须臾大如席，几车飞鸾鹄。化工信巧妙，花卉千林足。洁白皎奇姿，光芒渺地轴。清垂寒江钓，静折空岩竹。唯人在宇内，太仓一粒粟。俯仰得真赏，四坐列群玉。锦绣张轩牖，珠翠辉华烛。钵击笔下成，杯催瓮头熟。檀板衬红绡，更𣨼新裁曲。宁知冰氏子，穷岁无半斛。裘褐欲蔽肤，尚待春苗绿。为瑞岂宜多，晛消胡不速。

水晶宫殿黄金阙，玉斧修成大圆月。漆光照胆毛发寒，依约峰峦见林樾。谁人于此安四弦，流水高山寄清越。初如孤鹤唳蓝田，渐若群鸾舞丹穴。踈踈夜雨滴秋阶，忽然雪竹空岩折。世间万态不可穷，弦中有口俱能说。锦瑟华年过眼休，枯桐已为伯牙绝。是间真意亘千古，千古仲容名不灭。人生俯仰天地内，瞬息百年同一阅。请君姑置是非事，来凭云窗听高洁。

黄金委粪壤，六籍垂日星。兹焉论胜负，无乃未知经。云林倚杰阁，楚楚罗汗青。寄与阁上人，移之置中扃。

门外长安道，纷纷名利人。谁知方寸许，有地可颐真。真能了万象，亦复冥诸尘。不离虚幻境，举目见全身。

壶天眇巨壑，微云映修林。英英从何来，肤寸忽千寻。早岁骤为雨，春空轻作阴。会须搔首听，中有老龙吟。

青山吐白玉，团栾光万顷。何时飞来峰，著此破昏暝。料想清夜阑，主人深自领。安得招欢伯，三人成对影。

观水须观澜，监水必监止。清漪不受触，风定略无滓。时以喻方寸，太虚融众理。客来如问津，须君亲指似。

男儿抱经纶，动必为时利。姑置俗儒谈，盍各言尔志。匹马从军游，叫阍上封事。秦王不能坑，汉祖不敢戏。不溺蛮粤头，当断匈奴臂。雍容奏凯还，礼乐格天地。化工泯无迹，君隆尧舜治。此志倘萧条，五湖资一醉。钓竿拂沧波，藜杖倚烟寺。采菊秋荐馨，纫兰春及衣。作诗以遣怀，把酒以适意。随处是道场，其乐叵思议。公乎个中人，出处洞兹义。弹冠下七闽，簉迹中都吏。学士如堵墙，争欲挽之试。公曰平生心，科目非所觊。我有活国谋，囊封彻天视。九重一夜阑，拊髀为歔欷。迟明未报可，幞被秣归骑。帝曰予汝嘉，予忧在阃寄。南昌古名藩，咨汝往其贰。画栋晓飞云，珠帘暮雨坠。要当轸民疠，岂独览佳致。公清衡重轻，内外匪殊异。苟与道周旋，俯仰何所愧。金柔以炼刚，玉美由火炽。隠忍斯成功，沈深乃大器。穷达付自尔，是谓浩然气。宣室行受厘，前席宁许避。吾词非浪发，请公默而识。

文翁上岷江，风化亟飞扬。峩峩当代间，辈出王马扬。挽彼石室流，濯此锦绣肠。遂令蜀士夫，至今能文章。武侯隠偏地，云龙适相值。纯诚革斯俗，三代可立致。千载凛如生，老柏犹英气。遂令蜀士夫，至今抱忠义。乖崖一专城，四海喧嘉名。发奸照幽伏，世仰如神明。蠹弊迹已去，灵祠俎犹腥。遂令蜀士夫，至今有能声。清献镇南峤，余风弭贪暴。琴鹤适自随，薏苡雅非好。熙朝庆登崇，深仁格穹焘。遂令蜀士夫，至今秉清操。英英王紫微，横金拥旌麾。五十四州地，和气蒙烟霏。兼美数君子，士夫得其依。行行报政成，天子𥩟公归。

堂堂老诗匠，持被入星省。乌帽不冲风，青绫怯余冷。岂无菊蕊杯，莫洗寸心耿。却呼短檠来，共此良夜永。

高穹祚明德，圣主历无疆。谈笑复境土，穆穆游岩廊。一定天下本，忠孝资元良。愿言千万寿，玉立侍清光。

椒殿霭葱蒨，瑞雾蒙烟霏。有子不必多，一夔灿斑衣。天地久覆载，日月长光辉。愿言千万寿，怡色奉庭闱。

太史仰乾象，光芒见前星。森然拱帝所，无乃趋过庭。道德粹金玉，词华渺沧溟。愿言千万寿，声闻炳丹青。

炎图亘无极，吾王今中兴。银潢注弥漫，及是歌绳绳。金龟曜玉砌，芝兰香始升。愿言千万寿，颔首观云仍。

天地一郛郭，阴阳司启闭。大江蟠其中，滔滔每东诣。弥漫万顷宽，源委众流细。经营到杨子，讵可以里计。颇闻神禹功，设此限地势。群龙沸波浪，风雨杂吞噬。稍非济川手，未免鱼腹瘗。三国取汉鼎，英雄驰乱世。交朋若弟昆，反眼或背戾。各取天一方，巢穴自株柢。唯于阿堵中，快心咸底滞。曹丕亦时杰，弭节悸无际。胡为称干戈，狂酲倚微毳。笑指铁瓮城，不韪欲睥睨。皇穹佐有德，夺鉴俾昏翳。烟尘一时平，兵威即衰替。我来吊瓜洲，与子若宿契。焦山空在望，我实愧牵制。

轻舠舣江浒，欲作扬州鹤。翩然下中流，隠隠片帆落。两岸厄海口，焦乃居上腭。呀呷受沧溟，余地著万壑。碧瓦差龙鳞，浮图峙麟角。潮回露滩舂，礧砢出坚确。仆碑苍藓余，琬琰在山脚。玉气薰林峦，风烟不萧索。何年王右军，大书此镵凿。遂令卫永辈，千古束高阁。嗟予咫尺许，来往诚大错。赖有三公诗，时时资咀嚼。唯忧赤地旱，兹石或流烁。用汝作霖雨，王言非戏谑。

老凤鸣阿阁，有雏灿丹青。相将上浮玉，有翼垂南溟。惟实在竹头，香雾风泠泠。惟泉似清醴，漱作甘露零。满胸饮冰雪，终日翔禅扃。摩娑古断碑，颦頞嗟天刑。觅句写真赏，岂只夸一能。后生正可畏，之子乃妙龄。使我读数四，爽气生襟灵。飞书寄豚犬，俾作座右铭。

大江汹澎湃，风静星斗涵。截然当地险，界限天东南。金陵帝王都，窟宅何耽耽。龙虎争负恃，盘踞昔所谈。我适访陈迹，策马冲烟岚。蒋山上叠翠，秦淮俯拖蓝。宝公道场主，貌像坚瞿昙。千年窣堵波，倒影落寒潭。共知胜绝处，即是弥勒龛。舂春足佳致，慨想聊停骖。六朝互兴废，较德同朝三。中原文武境，久困兵贪婪。曾无混一志，溥施鸿恩覃。区区守霸图，跼束令人惭。岂若吾主圣，坐遣凶渠戡。长驱翔灞上，垂拱受朝参。回观兹奧区，脱去如遗簪。小臣执羁靮，喜释心如惔。再拜觞万寿，恺乐将屡酣。却来寻故栖，了此七不堪。

东风巧酝寒，吹雨作飞雪。酒面不成春，兽炭何曾热。堕空远飘飘，入帘轻瞥瞥。功归大有年，谁道军储阙。

岷峨秀多士，照乘辉连城。夫君挺奇瑞，梯栈来神京。殿前策三道，光焰摩九精。甲科雄鹭序，四海驰文名。一朝坐璧水，缓辔登蓬瀛。二年作铨总，谈笑流品清。陛对本故事，中间俄一鸣。黼座固色喜，无乃群邪惊。堂堂颇牧论，万古追家声。胡为忽掉头，解组寻归程。帝曰邛筰民，抚字宜烦卿。汝其下膏泽，癯瘠均丰盈。上方宝环赐，迟汝襦袴氓。承平二千石，倚任谁云轻。况复近乡井，正昼锦方荣。过家仍上冢，钲鼓喧双旌。男儿贵行志，岂俟腰金横。风云傥际会，衮绣居槐庭。别酒置客邸，伊嗟未忍倾。所嗟君子外，何独伤离情。

巾车向东南，御者欲西北。西北信繁华，岂若吾故国。有泉可洗心，有含可休仆。御者契我言，欣然亦转毂。

四山俱荒茅，松竹不露颖。清绝一株梅，依依秀孤岭。轻风引余馨，淡月露寒影。东君蚤催实，待此荐金鼎。

春水涨波縠，画鹢争先驰。一夜风如许，持此将焉之。小舣俟风息，居然无险巇。纷纷彼朝涉，欣吾来解维。

学佛以佛魔，学儒为儒缚。胡不朝隠几，{口答}焉似南郭。是非风过耳，名利束高阁。回视平生心，无乃亦大错。便当息万缘，摆去如斧削。神游八极表，笑傲有余乐。山水得胜处，一揽襟量廓。杖锡群峰颠，宫殿浮碧落。下瞰徐符岩，居然在山脚。众水会一涧，颓波泻珠箔。奔放出中涂，隠潭锺万壑。轰如破蛰雷，急似晴空雹。或复地中行，鸢飞鱼自跃。跻攀至飞电，乳窦知谁凿。向来因风絮，句法诚软弱。六花倾万仓，千古无锁钥。蒙润遍寰海，何止洒林薄。凭栏眼欲眩，顿洗眵昏浊。翻身上妙高，愈觉吟魂矍。凿齿对弥天，相视两无怍。祇恐星轺登，蕙帐闻怨鹤。

石窗兀太虚，四顾蔽云幄。朝看爽气浮，暮送红日落。主人宅是间，结茅侣猿鹤。平生丘壑姿，肯内谢康乐。客有子潘子，登临富佳作。笔发天地秘，灵光动寥廓。长谣万峰顶，世事俱脱略。回头睨俗士，机巧费穿凿。

畏暑却余威，飙驭临寰海。一雨濯寥空，晴光露精彩。乾坤陟清凉，居然神观改。俯听林麓间，万汇喧天籁。便当置蒲葵，暍者得自在。此恩夷夏均，圣德如天大。

季秋中澣日，淳熙隆四禩。朝回揽辔间，中使俄传旨。少须日转申，宣名陪宴喜。预令扫玉堂，深夜备栖止。悚惧跪承命，走驺亟穿市。绛阙耸皇居，非烟常靡靡。入自东华门，熊罴森爪士。诏许乘肩舆，安徐无跛倚。复古距选德，相望几数里。修廓接云汉，岧嶤灿珠蕊。中途敞金扉，恍若蓬壶里。群山拥苍壁，四顾环弱水。山既日夕佳，水亦湛无滓。冰帘映绮疏，琼殿中央峙。澄碧曜宸奎，神龙争守视。舞蹈上丹墀，天威不违咫。奉觞祈万寿，时蒙一启齿。余波丐鼠腹，酒行不知几。徘徊下瑶席，缓步烦玉趾。从游至清激，锡坐谈名理。泉声韵瑟琴，一洗筝笛耳。皇云万几暇，观书每来此。论道及帝王，直欲齐其轨。尧舜禹汤文，前身无乃是。臣言匪献谀，道实由心起。既然明是心，要在力行尔。登桥釂余罍，饮兴未容已。金莲引双烛，再拜离阶戺。玉音宠谕臣，此会宜有纪。归涂感恩荣，占写忘骫骳。

程王二夫子，听履上甘泉。咳唾妙一世，万斛明珠圆。官居季孟间，风义帝相先。每当持论许，闻者殆欲仙。蛟龙纵巨壑，鹰隼横寥天。坐令脍炙余，枵腹犹便便。程方秋欲半，金波照觥船。追想昔年日，高会有由缘。亲故持吉语，置酒家东偏。今年玉堂直，对此宜无眠。夜色凉如水，冰轮吐层颠。顾影还自慰，身冠六卿联。巍巍太平基，圣主乐得贤。作句纪兹夕，所喜期不愆。藏之在巾笥，未肯露其全。王于退食际，髣髴知云然。求之既愈力，璀璨出长编。荆潭伫唱酬，凡目一洗湔。我生亦何幸，披味如击鲜。明朝问纸价，都下已争传。

混沌既开辟，溥博分渊泉。其中具明眼，来往类跳圆。惟有诗工夫，可探造化先。研摩到极致，换骨如得仙。上以美教化，下以明性天。元白愧重浊，鲍谢羞轻便。佩剑虽相笑，沈迷乃同船。未登风雅域，为问何因缘。无非警策句，各在诗一偏。我欲窥其奥，晏食宵不眠。观舞悟深旨，曾不及张颠。清新乏奇妙，局束犹拘联。习气未能断，为之乎犹贤。写出多瑕疵，未免拙慈愆。公诗百篇内，浩然志帅全。愈出力愈促，即之俱自然。熟读已成诵，宁待三绝编。如澡银潢水，尘氛俱尽湔。敬当珍此赐，墨迹令常鲜。更许示余帙，泚笔吾须传。

石蹊万折冻欲裂，两岸梅英照天发。于中更有锦薰笼，芳菲不待勾萌达。奇姿苒苒来仙源，从此横枝不直钱。东风零乱委泥土，只为山家作玉田。岂若夫君有真色，紫葩碧叶从初得。几将消息露人间，纷纷尘俗谁能识。晚居卢阜声名飞，蕙帐悠悠春梦迟。起来鼻观犹馥郁，杖藜便觉香风随。夭桃谩说燕脂染，落絮徒云白毡糁。品题一著佳客称，并使丁香风味减。蓝溪夫子诚好事，赠我此花良有为。平生岩壑在胸中，培殖根荄年不记。故应谓我知花谱，千夫彩綷来吾圃。拜嘉欢喜不敢当，直欲美芹羞帝所。昔扈龙舆白石川，回銮小憩玉津园。曾见此花千百本，较量今者端无前。若居御苑逢膏泽，车载盆栽惟所适。吾王顾盼即生春，不费阳和些子力。

玉殿万几闲，宸章灿珠蕊。俯念簪履旧，恩光来太紫。禁籞玩长春，嫣然异群卉。群卉固亦佳，时过逐流水。独此供清游，余香袭芳芷。一经圣品题，贵名何日已。再拜体皇情，感深铭诸几。

帝予四时春，着花无浪蕊。殖本在蓬壶，非烟笼翠紫。雪里友寒梅，芳辰领繁卉。每蒙天一笑，睿思涌泉水。霑丐及老臣，芬芗胜荃芷。况复屡褒嘉，载赓宁但已。第愧狂斐辞，不足溷琼几。

玉帝富云章，宝匣镌琅蕊。六丁谨缄縢，芝彤燕泥紫。龙衔下碧虚，端为咏嘉卉。咫尺不违颜，何曾隔弱水。炷薰启天藏，椒兰和白芷。光焰万丈余，光临殊未已。敬须营杰阁，敢只留棐几。

禁蘌葱葱拥瑞云，雄楼杰阁环金碧。花光草色媚芳辰，凤辇舂容惟所适。中有虚堂玉作楹，冰雪玲珑周四壁。不知跬步是瑶台，何须八骏殷勤觅。青松万个拱檐牙，生香不减芝兰室。更欲相看饱岁寒，踈梅瘦竹为三益。吾皇土木未尝兴，为询此景从何得。神运元从德寿来，天成岂假人工役。

昔年居处虽同里，止识荆州面而已。朅来蜗舍细论文，始向灵台见吾子。夜阑相与哦新诗，珠玑璀璨皆英辞。野塘转月梅影瘦，深院风静帘旌垂。策杖园林穷胜事，心远尤惊尘世异。岂唯得助有江山，更却红裙爱文字。金盘磊落百果装，玉壶嘉醑浮清光。坐上风流俱鲍谢，况乃有子无他肠。酒行无算不可数，便欲飞身到仙府。忽然巨轴出长篇，愧我无言参也鲁。笑呼适意谈交情，共听夜鹤鸣空庭。良辰美景赏心处，喜遂四者之难并。却将健句徐推拓，三叹余音见依约。约去辞荣归故乡，赞我纷华滋味薄。次言奎画在蓬门，乞与龙章照眼根。兹我谢氏如获宝，报以琼瑶未足论。我惭辅相初无补，偶尔逢时遇真主。但能奉此翰墨珍，庶若商那因考父。林间稚子献殷勤，只为君知爱厥亲。遗羹美意见方册，今此一举如千钧。君不见皇家已视金銮草，趣君径上长安道。忠臣须取孝子门，空谷行歌驹皎皎。

平生喜善类，遇之以青目。广厦千万间，帡幪未渠足。唯予自栖身，三椽乃蜗缩。问之何为然，知足常不辱。人生天地间，渺然如一粟。侈心才动摇，曷厌溪壑欲。纸帐煖有余，蒲团眠易熟。神游万物表，不虑此局促。门外竞轩冕，卑哉蛮与触。

霁天破晓严清霜，宿具赠帛罗豆觞。旌旗蔽野气轩昂，夹岸更复飞舟航。金炉细𦶟百和香，绛笼然蜡影交光。问予何事出柴桑，为指白云山中央。岩岩双表鹤翅张，松楸霭霭摩青苍。渐登幽域至飨堂，向来百物陈满床。锦囊纶诰列前行，奠酌器皿皆琳琅。祝言小子心不遑，几年恤典箧笥藏。抵今方获燔赠黄，觊灵来兮染指尝。潜德既拜天褒扬，后嗣感激两泪滂。帝恩欲报方思量，忽睹健句如柏梁。葩华盈轴艳春阳，建安七子谁可当。何止李杜万丈长。再四披阅予敢忘，同来亲宾皆在旁。共诧粲可能文章，其中一客起鸣吭。众骇何为色不康，未甘释子侵予疆。

年来管城不脱帽，只羡夫君诗法好。怡云剥啄到云寮，始知春风属此老。忆昔代匮持钧衡，红尘瘦马太忙生。自从得请归吾里，常与鹿豕为群行。有时片月随杖屦，飘飘洒洒欲仙去。去寻杖锡四明中，听取怡云末后句。

新诗韵清越，宛若泗滨磬。呼儿诵终篇，悠扬久无定。浑欲挽斯人，岁晚共三径。烂饮烟萝间，不知夕阳暝。

兹庵路何许，云深不知处。梦觉两俱忘，始可蓦直去。

默岂交摩诘，谈何事阿戎。时行百物生，不息唯天工。

空中一物无，于焉生万有。向此求神通，杯棬即非柳。

一泓湛无滓，遶砌如天成。须眉彻底见，风浪何曾生。

烟岚染秋黛，潺潺迳大空。平畴藉光及，比屋饶千锺。

平生安乐地，不受利名煎。其中一空洞，寥寥无色天。

生处本恬淡，得失诚酸辛。婆娑鬓渐秋，天地一闲人。

法门建章富，法幢空处成。于此下一则，浮云涴太清。

秾薰知见林，燕坐观物化。鼻孔如撩天，可闻不可画。

胸中炯明月，一照万缘空。蝉蜕云霄表，堕地为儒宗。

夫君活国手，爱此隠仙字。行再出刀圭，可使民久视。

注目眇无际，彤云灿晚暾。心融八极表，欲辩已忘言。

缓步一徙倚，细数新条枚。悠然得真趣，独立迟谁来。

蟾窟有奇芳，殖根此茂密。人间万种香，企之不可及。

万叠互团绕，风烟朝夕俱。三穴已扫竟，无复藏妖狐。

何人过三径，共此麹糱春。月下倩人扶，花影铺满身。

濯缨与濯足，均是沧浪水。个里不胜清，渭神爽应泚。

洒然清泠吹，过我十八公。飕飗喧宇宙，可奈此孤丛。

尝闻皮陆句，未睹心先降。于今烦鬼工，徙置排金釭。蕙帐拥猿鹤，石磴来旌幢。月明风亦静，篆烟浮四窗。

云埋路欲迷，独许幽人过。时从客子来，更寻深处坐。抵掌到幽眇，万事俱识破。茫茫名利人，糠秕不足簸。

空洞远万里，佳景萃其南。縠纹波似染，螺髻花群簪。紫芝鲜最馥，青棂坚直甘。解召羡门侣，双鸾聊与骖。

幽岩列仙貌，阴雪如粉扑。矧当摇落时，宛见沙漠北。朔风吹不动，中有难凋木。吾尝爱此景，小驻葛陂竹。

双鹿处岩隈，似有人性灵。山童自驯扰，俗客必心惊。循除水濈濈，竹暗藏幽亭。有时带露归，濈濈身有青。

何年樊仙翁，踞此作云榭。境胜唯清凉，寒燠匪冬夏。俯观尘世人，杳在万仞下。渐次入真境，还如倒食蔗。

万派漱寒玉，及此犹潺湲。临流觌毛发，体粟生轻寒。余波荡尘氛，一洗清尘寰。观澜得妙理，用处心常闲。

粟蕊抟金叶凝碧，独在秋林逞颜色。岂知东溟史氏居，别有奇标人不识。嫦娥侍女盈万千，一一姿貌皆无前。为厌此花忒淡薄，渥丹乞与春争妍。媒滋燕脂霜染蒨，殖根只向广寒殿。几尘俗韵不可干，清凉唯许金风扇。何年移到蓬莱乡，钜万索直谁敢偿。盘纡栏槛久不曜，一日名飞群国香。豪贵争看期缩地，载酒迟来烦鼓吹。园丁闻之竞采撷，夜深不使花神睡。接枝换骨离四明，飘飘爽气排妖氛。遂令禁篽成真赏，余馨賸馥常氤氲。芙蓉寒菊不足数，包羞正似无盐女。从渠摇落动秋声，独步唯兹遍寰宇。我尝对此倾葵金，却思四海状元心。殷勤劝花宜且住，寒士人人折得去。

爱子诗无敌，清新日造微。解颜方一笑，折柳遽成归。苏馆凝香重，松江脍玉肥。是中如得句，无惜寄柴扉。

春去雪又在，夜寒风自香。娉婷白玉面，缥缈碧云裳。露下已侵袂，月明初度墙。婆娑光影下，老子坐胡床。

百岁今强半，逢春却怕春。趁时三盏酒，转眼一年人。车马繁华地，江湖漫浪身。茅檐拥残雪，清梦到家频。

涨碧湖方迥，娇红藕竞芳。已疑星斗下，仍讶锦云张。脉脉初离立，盈盈忽缀行。烟藏何限思，雨送不胜香。解佩皋临汉，闻弦浦近湘。向来便看此，欲去未渠央。叶好嗔儿摘，蓬新唤客尝。更禁和月淡，直思付风狂。得载平生酒，闲鸣尽日榔。甘将百诗咏，恣弄水仙乡。

彤庭秋晚宴，和气与春同。寿酒千锺绿，宫化万叠红。金羁鸾仗底，赤舄玉阶中。归路闻人语，关雎诵国风。

天边倚萧寺，小阁翠微中。烟霭三峰秀，松杉一径通。潮音从耳悟，尘虑转头空。堪笑林间弋，犹思落塞鸿。

天阙移楼观，来供帝子亲。明光扶日域，远势接星津。瑞霭常蒙润，清风每拂尘。图书惟左右，脂粉却参辰。觅句多诗髓，开谈即道真。槐阴瞻五学，芸馥见三神。雨露恩方渥，江山景倍新。愿言增万柱，寒士并栖身。

万里徕西蜀，声华振士林。匪躬无近援，圣主作知音。已破奸邪胆，方劳抚字心。政成须趣驾，天下仰为霖。

姚马真人杰，英标贯伏犀。修途随上下，软语杂高低。扈跸俱多士，扬鞭过万蹄。伊余兹滥吹，所喜发鹍鸡。

蔌蔌长空雪，霏霏似粉犀。色同无路险，野阔见山低。玉葆随鸾仗，银杯逐马蹄。催班何太早，夜白悮晨鸡。

大驾遐方国，熊罴间象犀。风严知令正，云重觉天低。夹道瞻芝表，中原逐兽蹄。定宣恢复赦，拭目看金鸡。

圣主披英俊，公才是擢犀。班扬俱气慑，屈宋亦眉低。健鹘摩天翼，真媒历块蹄。回眸看贱子，下驷与鹍鸡。

有美风骚将，词锋利更犀。胸吞云梦小，气压斗牛低。鸷鸟常舒翼，名驹岂凿蹄。不能胜百战，浑欲介吾鸡。

破晓穷幽眺，端知玩月犀。雪消青嶂近，天淡玉绳低。出塞三春翼，嘶风万里蹄。男儿弧矢志，何事饭笼鸡。

薛公言慷慨，端可讽驯犀。器广蜃江小，名高雁岭低。宸居清琐闼，禁路紫骝蹄。揆德宜长处，何因梦白鸡。

古堞高千雉，危亭屹巨犀。云霄知路近，星斗入檐低。山缭龙盘脊，江涵虎踞蹄。相携倚秋阁，得失付虫鸡。

赏心多乐事，快目喜联犀。雪浪翻空急，江云过眼低。天寒风着袂，兴尽马旋蹄。归路仍泥滑，林间语竹鸡。

东皇荣万木，首倡属江梅。得地应先发，须时不受催。可堪连日冷，未忍一樽开。竹外摇残雪，知君到几回。

锦绣环清跸，祥云捧日华。千官鹓鹭集，万骑虎貔夸。余孽皇威远，中原望眼赊。遥怜太液水，波煖欲生花。

岁晚垂弧旦，雍容从北征。龙舟瞻日表，兔苑足诗情。况有流霞美，何辞醉玉倾。祝君无限寿，烟阁寄功名。

蚤岁登巍第，即潜正黑头。一封忧国虑，五马便乡州。笔底平生学，胸中康济谋。胜须勤蓄积，圣主欲兼收。

六阅淳熙禩，秋高日仲辛。大君敷涣号，重屋荐明禋。玉辂兴清庙，龙旗亘紫宸。云阴连夜解，霁色一朝新。周礼樽罍备，虞韶乐舞陈。合宫天地并，侑席祖宗均。峻墄登三献，修楹秩百神。肃祗伸睿意，肸蚃降高旻。宣室宜膺福，慈闱亟拱宸。簪花驰万骑，归胙见双亲。厘事超隆古，年龄肇亿春。蓼萧覃有截，成命播无垠。惠馂颁群后，恩波逮老臣。祝尧非健笔，徒学华封人。

帝祚隆三叶，仁风被九垠。泥金封禅后，汗简典坟新。祖训敷皇极，奎星耀紫宸。儒家尊首志，文论歉前尘。好生兵遂偃，崇俭俗还淳。传宝参河洛，重光待圣神。求讲深䌷绎，退访极咨询。治绍尧稽古，欢谐舜事亲。披编兹有获，彻卷岂辞频。锡予恩波浃，荣华宴俎陈。奏诗无杰句，拜手愧名臣。

出郭乘清兴，扁舟一迅风。山光真黛比，水色与天同。宿鹭班班白，寒枫处处红。谁知吾胜槩，名冠甬勾东。

水拭双鸾镜，山环六曲屏。云端迸朝日，木杪见踈星。梅坞春长在，柴门夜不扃。援琴谁写景，思得与君听。

吾孙年甫冠，抗志在青冥。重趼轻千里，求师为一经。功名适来去，器识是丁宁。既得贤模范，归欤喜过庭。

蠢蠢称蝼蚁，尊王世所知。峻台存主礼，环穴受臣仪。依战如扬武，排行似出师。南柯虽一梦，治国得良规。

青蘋风乍息，巨浸欲潮平。毒雾方看吐，层楼忽已成。凭栏无海若，吞鸟类罗生。安得挥长剑，驱除致永清。

虫唯蜻蛚类，近渐实知时。露重哦寒晓，更深揽夜思。堂中讥晋什，床下诵幽诗。唧唧俱成咏，何曾撚断髭。

花有千跗萼，藏须向个中。怒张擎晓日，笑翦寄春风。蚪卷香丝乱，龙掀腻粉丛。露霑尤的皪，唾玉在髼鬃。

渭水亭亭柳，春柔可绾衣。烟添染黛色，风束舞腰围。对影同心在，攀条解赐归。行人系不住，结绶上王畿。

同云收万里，爱日已三竿。见𪾢将潜迹，无风特地寒。晴檐如下雨，槁涧忽鸣湍。渐觉山河复，方知世界宽。

千丝棼不乱，细雨忽盈眸。密密如机卷，踈踈岂茧抽。纫裳难作缝，欲钓不胜钩。霡霂知何事，收功在有秋。

残腊风霜劲，嘉宾嘉会逢。清泉云子滑，熟末桂香浓。金谷咄嗟具，芜蒌仓猝供。争如金雅宴，樽酒共舂容。

奇姿擅水仙，长向雪中看。翠碧瑶簪盍，鹅黄粉袂攒。夜阑香苒苒，风过珮珊珊。著在冰霜里，姮娥御广寒。

虬须张怒目，蓝绶亸乌巾。抃舞身无定，驱除梦有神。收功祛疟鬼，流咏起唐人。图画高悬处，明朝庆履新。

有美椒盘献，三朝庆始和。灵茎丛玉敦，酝酒满金荷。不向汤铭见，其如晋颂何。欲知勤祝处，功在历年多。

今宵文会友，作句擅清新。始也诗言志，终焉笔有神。既无折角者，宁有面墙人。只待逢真主，艰难七月陈。

芝检荧荧金缕黄，拜恩初捧鹊炉香。花笼丽日晖朱绶，燕啄新泥上画梁。歌遏行云鶑𪾢睆，舞飘回雪蝶轻狂。一卮竞祝双椿老，伫看于飞到玉堂。

去去无材策治安，全资风力助轻翰。欲平紫气频侵斗，当倩中书为脱冠。香入梅梢春意近，德将鲸饮玉杯残。珠玑更复传华衮，荣比青霄驾彩鸾。

隠隠仙安迥出群，朅来还是一番春。山墙倚雪凝姑射，水国临风咏洛神。清洗娇腮全恶粉，快飞幽馥去朝真。直交别浦停三弄，羞作高楼欲坠人。

一纸淋漓醉墨鲜，锦囊连夜到溪边。搜求仙种宁辞远，恼乱花神不使眠。弄影未看妃子态，补亡先得少陵篇。明年应向东风里，百遶雕栏玉步连。

闻说天家起阿香，揽桃催杏脸无央。夜蟾不解照仙李，朝雨何妨梦楚王。知买扁舟成折柳，賸哦佳句作甘棠。故园风物虽云好，何必归程遽许忙。

满架犹烦雪作英，年年向此眼偏明。春迟故欲牡丹伴，韵胜还驰雅客名。缥缈碧裳留夜月，娉婷玉面起朝酲。却嫌梅蕊无才思，零落苍苔为笛声。

沈沈春酌话绸缪，花月行船看拍浮。手束柔荑调雁柱，袖翻纹锦出香球。未攀青子犹如豆，欲脍赪鳞始上钩。蓬岛古来无觅处，我曹今此得真游。

片帆落处是三山，绝景尘居了不关。梦草池塘如有得，对床风雨亦非艰。骑鲸渡海风生腋，挥麈谈玄笑满颜。从此清名追二陆，锦囊赓和不容闲。

人言铨选异堂除，我笑兹言亦太迂。四海九州均一治，六曹三省岂殊途。春风到处林无槁，夏雨通时物尽濡。会得只将忠实报，门生恩府漫称呼。

世间谀佞枉求多，忠实由来曷可磨。谋寝两淮须仗汲，乱消六馆独由何。当年乌府心无挠，今日鸾台道不颇。若也随时效谀佞，岂能功业许巍峩。

人材莫谓世全无，用则贤良弃则愚。孔圣既生颜闵在，周家才起甫申俱。归恩报德还忠实，附热趋炎属佞谀。散尽田文门下客，独余冯子是名儒。

世间无处是坚牢，富贵功名亦谩劳。一昃一盈天外月，再生再汐海中潮。红尘衮衮知何补，白发骎骎谁得饶。加我数年专读易，定须轻举到烟霄。

少微烨烨瑞光开，壮士昂头出草莱。健笔伫倾三峡水，晴空争听一声雷。恩承淡墨金门启，宴锡奇花玉女栽。预想春风掉归鞅，西郊翠霭上衣来。

风威云势两徘徊，故遣瑶花扑面来。兔苑芳菲谈笑得，玉京门阙等闲开。光浮编简浑疑月，香入杯觞始认梅。为报寒乡几冰室，功成却拟放春回。

翼轸腾光万代尊，地灵人杰萃侯门。紫芝秀宇尘无染，黄宪澄波挠不浑。泥湿丹书双彩凤，香凝画戟两朱轮。生朝有客成飘泊，犹寄巢莲碧玉樽。

时节文章与盛衰，我公端合振中微。玉锋修满姮娥月，天巧分残织女机。正始风流回治世，豫章宗派得传衣。知音久矣烦牙颊，一瓣炉熏心所归。

扶舆光气拥清苕，竦记真儒载诞朝。天令聿新青帝律，王正初御紫宸朝。已开师幕居东陕，行握台符侍九霄。春醑如渑介眉寿，亦应兼喜颂陈椒。

试向黄堂寿我公，庞眉𫠜齿气冲融。乌飞会看三松老，鲸饮何辞百榼空。的皪方瞳曜迟日，扶踈绿鬓受春风。摩挲铜狄长安道，肉眼它年记此翁。

自从{卓戈}钺临东阃，恋恋车尘拜紫芝。排雾已逢回阮眼，持蠡谁解测黄陂。知音不借一人誉，走驿聊驰千岁诗。桃李从今满天下，月明乌鹊得依枝。

仙庐深倚翠微间，酬答风烟肯暂闲。不遣长须干美政，却驰双榼破愁颜。句高饭颗人应瘦，醉著河阳鬓未班。楚客秋情正无赖，并须乞取展眉山。

东皇缥仗下层云，来驾和风再浃辰。勋阀此时生鸑鷟，天家满意抱麒麟。方瞳的皪辉迟日，绿鬓扶踈受早春。太史谈公甚奇异，老人星即是前身。

天圣阴功天下母，庆源重此毓英髦。政区贤否澄冰鉴，诗得江山妙泪毫。已使列城歌既醉，可无众口赋崧高。油幢谁道容温席，行从君王宴碧桃。

淡荡春光二月余，郁葱佳气霭扶舆。杏园高萼红千颗，银汉新蟾玉一梳。控鹤暂辞仙府籍，观风聊拥使星车。香萦画{卓戈}簪裾盍，赢得长生几卷书。

圣主龙飞念故人，侯门雨露一番新。登瀛已宠皇华贵，被彩专荣白发亲。好语旧闻千岁鹤，仁风今扇七州春。定知福寿无边际，坐看云来舞绣茵。

煌煌典诰炳丹青，圣主于今集大成。已究商周真灏噩，固知尧禹本聪明。神驰帝乐翔云海，恩逐天香到酒觥。下拜龙威瞻咫尺，群臣始觉倍光生。

蚤朝论道沃宸聪，更许经生侍九重。万卷精微归一览，小儒糟粕受三冬。明兼舜目超唐汉，宴锡需云法祖宗。愧乏涓尘裨海岳，今辰亦得奉舂容。

浮名两角竞蜗牛，举世谁人肯罢休。鼻祖独能轻汉魏，耳孙宁不慕羊求。似闻竹外三家市，犹占溪头十里秋。安得枯藤破烟暝，细寻佳处赋清幽。

纷纷俗子信么么，过眼何须问唯阿。三径固知皆坦路，一庵聊复障颓波。陶潜彭泽思松菊，贺老鉴湖吟芰荷。闻说与君同得道，月明风静每相过。

修竹丛中屋半楹，坐来天际数峰青。定知俗物不挂眼，只许飞云过短棂。

油然肤寸起岩峦，萦抱山腰玉带宽。会作旱天三日雨，莫将空阔等闲看。

踈树梢头露晓星，薄寒侵榻睡初醒。沙鸥何处惊飞起，点破遥山一抹青。

春风着意舞长杨，中有珍禽口尚黄。曾闻章台看眉妩，故应学得汉家妆。

莫随朝叩合休休，万里今谁没白鸥。付与幽人几椽屋，不须吴咏忆扁舟。

不吟柳绿与桃红，久要论交十八公。想得阶前月如翦，独将双耳立西风。

横枝靓立碧山傍，喷得幽香度短墙。更欲移筇约和靖，小风吹月咏沧浪。

自倚倾城绰约娘，不争时世作新妆。若将西子相唐突，正恐莲花似六郎。

山川着意吐幽奇，秾淡风烟总令姿。大似鹅谿垂数幅，饱看摩诘画中诗。

步履蘅皋取次游，日华清淡雨云浮。天公不喜烧银烛，乞与归途玉一钩。

庭前高下碧玉树，秋日奈兹风露何。两度开花君莫问，为渠天近得香多。

亭亭万叶翦青罗，岂为冰霜便改柯。满着珠玑间金粟，倩谁纤手剖天鹅。

凝红湿翠媚春江，残月幽香度晓窗。正恐枝头珠作颗，冷惊宿蝶去双双。

纷纷飞雪堕青天，穷彻随凫信有源。想得王乔之帝所，每来岩下涤潺湲。

东湖九百九十顷，七十二谿攒翠波。乞我扁舟任飘泊，却敲明月叫渔歌。

碧玉闹妆金粟，香随烟雾横斜。更欲移筇问讯，前山几度云遮。

静院朝回静鼓琴，浴沂新咏间清音。燕闲未省忘稽古，始信贤王宝寸阴。

功名于道九牛毛，无怪先生抵死逃。漠漠桐江千古后，云台何似钓台高。

苍岷万仞起岩峦，悬瀑霏霏六月寒。波及下方俱润泽，人间须作六花看。

松篁一径曲通桥，直上危亭十里遥。但觉群生俱𫖯首，不知身已在云霄。

玉堂夜直看蝇头，烛尽双莲兴未休。檐外忽惊凉月在，正移花影到银钩。

忆昔初为鳌禁游，油拳草制拜公侯。沈思十五年前事，壮志消磨雪满头。

青烟漠漠已潜收，但见银潢双派流。白玉一轮尤皎洁，始知后夜是中秋。

碧溪浮月练光寒，一曲风传到枕前。应在南楼尽深处，玉梅飞坠学榆钱。

谁将翠靥出青箱，散在瑶阶作孔方。好是楼头三弄后，田田买断落梅香。

眼眩初疑绿锦张，风回犹带袜尘香。连堤费尽天孙巧，乞与行人卧夕阳。

闲云黯淡草萋萋，楚泽风高雁阵低。拟倩王维画平远，正须六幅翦鹅谿。

春来初见着斑衣，一束纤纤玉未肥。试捧银笙按工尺，听君一曲阮郎归。

隠隠双娥翠黛攒，半遮团扇下云端。背人不语为何事，娇怯应嫌众目看。

四友文房相与俱，管城偏是一豪儒。自从乞得珊瑚枕，还有周公梦也无。

始惊妩媚作眉颦，又见青葱锁暮春。几度夕阳穿小院，密藏多少卖花人。

万突长然古涧松，远烟收拾藉良工。胶媒酿出真消息，付与毛锥立俊功。

灵芽雨后发幽丛，賸馥先令鼻观通。战退睡魔三百万，枪旗果解立奇功。

何处朱门窈窕深，萧然一径绿成阴。回眸却笑阳关道，匹马区区走到今。

清洗娇腮全恶粉，暗飞幽馥去朝真。直教别浦停三弄，羞作高楼欲坠人。

袅袅龙涎百和芳，须臾轻蔼遍兰堂。捧炉仙子云鬟湿，不学公超妖幻方。

钓竿方欲展丝纶，独向山房访可人。但觉烟霞随步武，不知身已在三神。

本是飘然不系船，迩来清兴为梅牵。小春枝上含珠颗，蜡屐还须破晚烟。

利锁名缰此幻身，故园一别五经春。而今乞得归来后，夜鹤朝猿不怨人。

夫君胸次炯冰壶，坐受沧溟万壑输。付与笔端为雨露，九天神物夜惊呼。

幽蹊亲见花苞拆，静室频看香篆移。莫道闲中无事业，此般消息有谁知。

后园三径欲重开，一曲新从君赐来。有愧莱公勋业盛，平生无地起楼台。

乞得闲身正首丘，朝猿夜鹤怨皆休。静观心地浑无事，祇有君王恩未酬。

钟鼓园林无尽乐，交游息绝到春闲。予今方寸无偏系，似处陶裴季孟间。

峻极生从地势坤，擎天一柱四窗存。有时空洞来龙驾，列岳灵祇尽骏奔。

苍苍廿里籍仙踪，出岫无心瑞霭浓。南北往来蹊径熟，故应环珮日相从。

向阳一麓与天齐，鸡犬遥闻只隔溪。俗客未应容易到，是间唯许羽人栖。

云北人言是北溟，修鳞可驾上金庭。高风已得扶摇便，聊向虚窗聚德星。

谁将此物命危亭，漏泄知因甫里生。渴饮云浆饥沆瀣，笑渠凡质食蒿萍。

从来此地隔凡尘，多是嬴秦避世人。檐外饱闻丹凤味，阶前更看舞麒麟。

金作栏干玉作塘，莲漪一派注仙乡。涓涓波及人间世，雪窦山前白练长。

羽幰新从帝所回，余欢未尽玳筵开。醉抛青子香泥上，留与王家取次栽。

乌鞠攀缘日往还，人间仰视在天端。如今蕙帐休惊晓，林下衰翁已挂冠。

能比桃源去路迷，洞天乞得在湖西。南雷九咏增光甚，多谢雄篇再品题。

西帝风行杀气秋，丘陵草木尽虔刘。要令地轴平如掌，混一车书四百州。

鸣跸登高秋暮天，西郊辇路直如弦。禁园花覆千官醉，愈觉君恩湛湛然。

霜筠万个遶云根，中作茅檐据水村。踈处只容猿鹤过，了无俗客敢登门。

金莲双烛渐烧残，青琐珑璁月影寒。五色丝纶朝入奏，天街花露已阑干。

绿衣濯濯红妆靓，春半园林露未晞。正似佳人与才子，倚窗深处淡相宜。

幽谿细雨落轻花，无限舂锄立岸沙。苦竹黄芦迷望眼，孤烟起处是人家。

夭矫龙鳞众欲攀，肯随蒿艾老空山。便教不受栋梁用，犹作光明满世间。

欲寻云屋煮新茶，领客行寻一径斜。遐想当时挂纱帽，笑看碗面白浮花。

春温初褪鹤绫袍，已觉东风绽小桃。搘策城阴无限景，秦淮波阔蒋山高。

解印今朝去有期，何须更勒北山移。了知风伯恳留意，正是攀辕卧辙时。

风拂繁阴开曲径，云移寸碧出遥岑。柳枝濯濯嫌烟淡，荷叶田田怯水深。

不管狂风横雨催，小园日日有花开。群仙恐湿凌波袜，戏蹴香红衬绿苔。

梅花一径万重山，冈外浮云去住间。莫恨寻幽无侣伴，世途能有几人闲。

云遶青山水遶堤，游人陌上手同携。遗簪坠珥欢方洽，只恐楼头日欲西。

金飇猎猎受降旌，虎帐累累细柳营。坐屈遐荒三百万，何须掠地与屠城。

县以竹名佳致在，令君节与竹俱高。何妨乞取千竿翠，月影翻风似碧涛。

佳人通夕赏重阳，醉尽楼边白玉缸。莫遣飞霜到丛菊，恐惊宿蝶去双双。

马蹄轻蹙落花香，三月芳菲堕渺茫。正好留春开雅宴，危亭群幕已高张。

芳华三月只些儿，生怕春林鸟唤归。寄与东君须久住，勿容一片落花飞。

前身应是奕秋徒，自谓人间敌手无。君去尚留边角势，为君题作烂柯图。

饭裹绿荷朝趁市，香浮青瓮晚登楼。凭谁写入鹅溪绢，一簇人烟古渡头。

一叶轻舠倚岸沙，沙边灯火几人家。夜来江阔天无际，唯见银蟾辊浪花。

盈盈伫立傲秋霜，露染胭脂作靓妆。正似瑶池见金母，醉归未脱绿云裳。

孤根十月已先温，不待青春入烧痕。冷艳一枝何处看，竹边池阁水边村。

蔽芾甘棠遶讼庭，日高碎影更纵横。直教憩处无人迹，始信康公教化明。

歙水端溪各擅名，刷丝鸜鹆眼分明。不因守黑谈玄辈，奇璞缘何见管城。

飕飕万峰顶，宇宙尽闻声。会得真消息，知予是强名。

竹叶舟中渔父，瓜州渡口人家。占得烟波活计，全胜富贵生涯。

当年仗策扣军戏，已有昌言简帝知。目见飞龙升白水，手扶赫日上咸池。飘萍一世其如命，剖竹专城会得时。三十六峰方秀发，可无佳致付新诗。

九重翔凤舞丝纶，圣主临朝见故人。德友再生洙水上，客星今起钓台滨。紫荷欲待明光晓，红旆先行泽国春。祖帐岂须怀别思，来年马首向城闉。

不作当年行路难，平明下马趋朝班。欢声渐入玉连锁，瑞气先凝金博山。曾说岁穰占腊里，更传天喜见颜间。归来乞与新诗句，清绝何人许共攀。

造化工夫正不难，幻成梅柳已班班。清吟且可对冰柱，烂醉未应颓玉山。鹤冷风亭来砌下，雁迷烟渚驻云间。不移跬步居银阙，仙驭何劳着手攀。

风急何辞上阁难，且来共住玉京班。一蓑已得诗中画，万叠休传海外山。未放微阳穿日脚，少留清影在窗间。莫嗔爱入西湖社，夫子龙鳞正许攀。

老去风光报答难，树头春律喜新班。忽惊断岸一番雪，便忆故园千叠山。斜日淡烟茅舍外，冷香幽韵竹篱间。玉壶虚佐寒窗静，不敢呼童取次攀。

看花容易咏花难，自古何人立首班。东阁五言还水部，西湖一径指孤山。度墙野月黄昏后，啄雪幽禽去住间。冷定识渠真面目，从兹桃李不须攀。

谩取山樊作二难，祇今风味若为班。斜窥浅碧洛神赋，瘦怯轻寒姑射山。小辍殊杯清影下，竞留新绝翠微间。枝边青子垂垂出，金鼎成时试一攀。

去腊寻幽良独难，杖藜何处见斓斑。江村篱落雪晴路，水月池台春近山。纸帐朦胧来醉里，人家依约在林间。西湖处士君今是，月晓多应独自攀。

嶰琯灰飞又一年，彩幡聊复映皤然。香催元日椒花酒，星点千家爆竹烟。未分风光销老里，拟追欢赏到春边。凭谁为向东君说，莫遣寒英趁野泉。

红尘汩汩解穷年，试说西湖思豁然。上下层楼涵倒影，联翩飞鸟没寒烟。未须梅萼催诗兴，长有春风在日边。安得扁舟去招隠，云窗相对听鸣泉。

烟柳葱葱锁玉栏，楼头伟观熟窥斑。不因置酒垂青目，安得开窗面北山。尘市故知容隠者，声名无奈落人间。胸中賸有安民术，且把丹壶与驻颜。

嫦娥屑玉酝旃檀，乞与人间秋后看。已向水边吟月晓，却来花下立更残。西风把酒休催菊，南国行歌不赋兰。何必秾香千万斛，鼻端须此百忧宽。

银潢滚滚碧流长，洗出清秋百种芳。著蕊半殷生桂子，离群独立有天香。仙人剥啄遥相过，野老婆娑日在傍。正喜奇姿媚霜露，不随时世学新妆。

夫子胸中万顷宽，照人英采玉峰寒。难蟠凛凛虹蜺气，易舍峩峩獬豸冠。秋在石渠同过雁，春回江渚却鸣鸾。由来内外俱行道，达者何曾异辙看。

怪底王生愿卜邻，岩前有月对颐真。夜深清影频侵户，日永虚堂不着尘。能向个中参妙旨，却于忙里作闲身。朝回试解黄金带，即是毗耶彼上人。

挂席桅樯倚数寻，小风吹饱思难禁。三千奏牍曾医国，十万兵屯已属心。江路踈梅春意近，楚天孤鹜晓烟沈。是中秀句应无限，着眼归鸿迟好音。

朔风吹律酝霜严，帝遣神仙下斗南。阙月溯弦金作缕，非烟效瑞锦成岚。平生漫吹欣相遇，一瓣浓薰已遍参。欲向今朝伸善颂，世间唯有达尊三。

银潢双派毓诸昆，始信闲平不足论。画{卓戈}森严韬虎豹，玉阶芬馥蔼兰荪。明光殿下纡莱服，命衮丛中上寿樽。长立首班扶帝社，是为天下爵之尊。

寿乡日月缓征辕，箕翼光芒万古存。龟上碧莲波荡漾，鹤归华表影翩翻。笑看曼倩三偷果，坐阅刘晨七世孙。绿发扶踈受修日，是为天下齿之尊。

堂堂玉立冠宗藩，中有澄波挠不浑。彩笔英辞追电影，黄钟和气散春温。不言自是行天运，独智何妨入圣门。忠孝一心唯戴主，是为天下德之尊。

篮舆忽得到林间，飞鸟翩翩相与还。俎豆欲严来日祭，轩窗聊共此时闲。芬敷残菊添秋色，摇落苍梧见远山。夫子肝肠真锦绣，归途新句已班班。

底处冲寒欲放梅，柴门雪压为伊开。酸风不管欹纱帽，冷艳终朝粲玉杯。尚觉西湖三径远，先吹东阁五言来。一枝入眼君须惜，莫遣高楼怨笛催。

朔风吹雪障江梅，不着诗攻不解开。正恐与花无半面，胡然有意及三杯。清凉怕逐炎炎去，澹泊曾参的的来。祇向茅檐露消息，华堂虚费管弦催。

帝城祖帐溢千夫，又遣星轺下蜀都。春昼预知看衣锦，秋风可但为思鲈。北方泉货须留地，他日车轮賸结蒲。万里未应怀别恨，与君元不隔江湖。

好事东君不惮劳，点妆梅柳见才高。尽输好景资元日，故遣清赍属我曹。锦绣忽贻新笔墨，琼瑶无以报瓜桃。春风染遍西湖绿，且涤金杯共漱醪。

杏园桑陌草连空，点点残红溅晚风。篱落喜闻营细柳，烟尘徒尔隘新丰。不因宣室咨梁傅，安得朝廷知弱翁。他日淮肥惊鹤唳，金龟似斗合须公。

春风剪水出云来，着处为花是有才。柳絮压盐知句丽，银杯逐马看朝回。已开谢砌俱堆玉，不信何郎只咏梅。梁苑词华萃文杰，笑渠楚国赋阳台。

夫君锦绣裹肝肠，思涌秋涛溢海塘。曾向囊中明的砾，却来句里得清凉。妙因目击初无语，神与天通自发光。欲识至音还太古，湖江道术两相忘。

白旄黄钺拟亲麾，胜气俄周天四围。犬豕闻风先兽骇，狼狐见月已星稀。郁葱非雾中原在，岌嶪神京大驾归。谠议更须频启沃，间无容发是投机。

父老骈肩不可麾，𬬻烟争遶御班围。共瞻帝所天光近，更识淮壖马迹稀。丹扆预传雄算去，元枢先奏凯歌归。由来干舞苗民格，即是姚虞上上机。

戈鋋掣电万人麾，无霸空矜大十围。关外羽书长踵至，路旁烽火觉烟稀。已闻异域离心久，行见名王稽首归。个是吾皇用神武，小臣宁能泄天机。

当年复被乞州麾，敢意今朝扈禁围。光闪雪矛情益壮，声传玉漏梦全稀。已无马向清淮饮，端有龙从白水归。倚柁预思歌凯后，却寻鸥鸟共忘机。

健笔如椽不辍麾，瘦生端复减腰围。昔人句法今谁在，当代文雄似子稀。光焰故应侵斗去，葩华直欲挽春归。𬬻香一瓣真消得，拟向君家觅锦机。

试扶鸠策上烟霞，尚想当年天雨花。潮熟野航归别浦，雪干宿鹭点晴沙。高连西竺三千界，俯眺南阳十万家。更欲云开穷远目，郁葱起处认中华。

试凭古刹俯江城，追思孙权共孔明。三国有人成底事，六朝何代不交兵。中原天子今恹复，北塞胡儿始削平。附翼攀鳞真际会，小臣亦解说功名。

试于京口驻旌麾，仰觇清光在日围。浮玉林峦随指顾，平山栏槛尚依稀。烟尘已逐胡奴去，城郭空惊丁令归。摩抚正须烦恺悌，进攻初不碍乘机。

世间谁不有兴亡，堪叹伊人事最彰。诗礼未闻传似续，楼台先欲芘淫荒。自从冠履归泉下，无复轮蹄塞柳行。富贵由来保勤俭，高危满溢岂能长。

烟销晴日淡笼沙，伫立江皋望眼赊。金刹倚空知梵宇，青蓑著艇见渔家。时平喜听三京复，乱定还拼两鬓华。丘壑满胸随处好，不妨旌旆过云涯。

万古金焦浪拍沙，隔江虽迩到何赊。颇闻敌马轻千里，未省瓜州今几家。阴雨连宵舟懒动，好风吹晓日方华。会须急作登连计，建邺明朝在一涯。

清时睿泽浸函生，和气熏陶万宝成。迺即上林开特宴，更容广乐奏新声。奉觞剑履风云合，立仗旌旗日月明。兴国旧仪欣再读，愿观混一致升平。

舜承尧治焕有章，祥开东壁正腾光。天临广内朝班肃，宴款仙山午漏长。已庆车书同薄海，行看琛贽尽名王。由来服远先文德，不待将军出定襄。

阔步骎骎上要津，忽求补外为宁亲。不贪农扈登卿月，正喜秦淮拥使轮。相就二男真孝子，益尊八座太夫人。临岐勿复深言别，看即斑衣侍紫宸。

乞得闲身欲自由，便当寻壑更经丘。力除骄志期争席，尽洗机心为狎鸥。兵卫旌旗真冗长，门迎车马谩諠啾。贤侯幸得同声臭，此礼从今合罢休。

乘兴篮舆竟出关，故园重见一开颜。镜鸾莹彻冰中水，僧衲斓斑雪后山。已许梅花供胜赏，更邀酒子伴清闲。明朝未忍为归计，猿鹤方兹喜我还。

风烟偶尔属吾邦，个个松筠耸碧幢。奎画百函龙作卫，云岑四面石为窗。水边自喜陪振鹭，篱外从渠有吠厖。多谢故人迂五马，清谈剔尽几银釭。

乞得西湖养病身，小园真隠谩颐真。已将竹院舍幽客，更筑乡畦招可人。茗碗昼看花坠影，吟窗夜与月为邻。清凉境界天家予，自是全无一点尘。

世态螳螂谩捕蝉，谁知富贵本由天。但令册府荷冰鉴，何必熏炉拥燧烟。一曲赐来成别墅，百杯赢得吸晴川。可人过我谈名理，月到纱窗兴欲仙。

平生双眼只观书，今日休分紫夺朱。青白泯然从客至，席阶及也要人扶。丹砂伫使清明在，金屑应嫌计策踈。幸有铄迦全透顶，不妨洞见混元初。

道林袖里出清新，珠玉离离光照邻。知是谪仙寻丽句，寄来真隠是陈人。几年卜筑成三径，今日声名重万钧。汀草岸花增意气，从兹日月是青春。

白水神龙跃，苍梧缋翟归。八纮瞻寿母，二纪御慈闱。春酒霞方烂，秋阳露已稀。伤心老莱服，不上赭黄衣。

霜晓东朝路，鸣笳素葆翻。龙輴菆禹穴，鱼钥閟尧门。助奠风云合，缠哀海岳昏。唯余慈俭宝，垂裕九重尊。

赤伏膺符日，皇图若缀旒。配天期祀夏，复古果兴周。再造承三统，维新叙九畴。世方知艺祖，燕翼有贻谋。

宸谟先自治，邻壤憺威棱。翼翼慈宁殿，峩峩永祐陵。朔南兼覆冒，遐迩悉丰登。阴德顺阳报，真人嗣中兴。

郏鄏年方永，崆峒道益隆。忧勤三纪外，揖逊一言中。尧屋心非有，虞琴养正丰。乘云帝乡去，率土动悲风。

北内笳声咽，旛幢蔽九关。龙輴菆禹穴，马鬣等秦山。会奠风云惨，垂洟雨露潜。伤心未央殿，时节玉卮间。

念昔延英对，皇心眷琐材。翻身辞璧水，举武上蓬莱。日毂扶今圣，槐庭上亚台。大恩无路报，泪血溅余哀。

闻说先生效一官，清风已自迫人寒。功名未究黄粱梦，云汉先成白玉棺。润屋何妨藏万卷，过庭咸喜得双鸾。武陵仙窟君归去，落莫桃花泪不干。

汾阳遗泽渺千春，来配名家德有邻。蟾窟初看攀桂子，萱堂忽失断机人。秀眉影属霜缣浄，斜日风开丹旐新。锦轴已闻生命诰，赠黄从此踵松筠。

夕郎凛凛余风烈，有女犹为世妇师。处己幽闺推德厚，相夫贤路已名驰。秋天零露铭旌湿，晓月沈光独鹤悲。他日赠黄频锡宠，冢前羊虎石累累。

圣世尊遗逸，先生道最优。浮名付诗酒，高论屈公侯。方绾新荷绶，俄随夜壑舟。唯余义方训，岁晚欲兴周。

天大于门报，人歌窦氏芳。诤臣登冢嗣，圣德在吾皇。柏惨方庐墓，琴祥定趣装。他年疏大国，锦轴屡燔黄。

生居宅相宠无伦，来荫金枝德有邻。夫拥斋旄仪上宰，身兼郡主国夫人。方看十子翻丹凤，忽忆三山驾紫麟。霜洁兰薰全懿美，史官秉笔正訚訚。

持橐甘泉日，英声耸缙绅。循良六郡守，蹇谔一台臣。德亚耕萃叟，年同钓渭人。设施浑未尽，识者为眉颦。

蹑𪨗担簦不厌频，治安有策上严宸。朝为逆旅马助教，暮作南昌梅子真。岂是天教亡寸禄，祇应身欲到三神。从今遂泯凌云气，挂剑寒松泪满巾。

游夏渊源鲍谢才，声名虽泯思无涯。人间一叶灵芝落，地下千年玉叶埋。彭泽素琴尘自满，茂陵遗藁志全乖。惜君多少凌云气，挂剑青松祇怆怀。

壮年方喜脱尘埃，便把州麾上钓台。冰鉴已明消健讼，民膏不取却余财。官箴信尔无遗恨，家学端知有自来。欲识邦人思恺悌，水声山色亦兴哀。

姚江得尉是公先，凤沼居惭我在前。退处对栽三径柳，追欢时共五湖船。尚嗟邻好无多日，何遽归程隔九泉。苒苒衰迟易伤感，送违陡觉泪潸然。

山东真相种，邂逅处鄞川。折桂丹犹渥，持荷紫更鲜。清谈夸众口，大笔炳遗编。无限凌云气，沈埋向九泉。

江外昔分符，人皆咏袴襦。有书充栋宇，无屋远庖厨。容膝渊明舍，饮瓢颜氏徒。莫言太清俭，本是列仙儒。

冠岁踵英游，桥门隽逸流。文章唐杜老，事业汉留侯。未旨黄金鼎，先成白玉楼。经纶展不尽，识者为时忧。

宝历隆兴记，张罗猎钜公。斗南人杰用，塞北马群空。紫橐论思绩，黄扉造化功。祇今收实效，四海畅淳风。

圣主当年侧席求，一时献替尽嘉谋。刑名不作汉晁错，忠义有如唐马周。夕闼未酬怀鼎志，坤臣徒起袴襦讴。忽乘鹤驭凌云去，应与丛宵造物游。

学子抠衣三鳣堂，芝兰郁郁苞芬香。古人用器列彜鼎，前辈遗编充栋梁。事业未容传信史，功名端合付贤良。佳城他日祥光聚，知是几番焚赠黄。

浑沌判天地，高卑未相亲。三才欲通贯，中间须有人。人最灵于物，民至愚而神。天地寄聪明，动静必相因。饱食无用心，蚩蚩禽兽均。逸居苟不教，焉能叙彜伦。天地悯此类，是故立君臣。君以圣居上，发政先施仁。臣以贤作辅，法度期持循。圣贤适际会，利泽渐无垠。君或肆酷虐，百姓皆颦呻。君或用忠恕，四海熙如春。臣或进谄谀，陂僻正路堙。臣或善谏诤，君子之道伸。所以委质者，恭敬日恂恂。权幸不敢附，贿赂不足珍。穷达自有命，乌可毁天真。挺然秉中正，于以奉咨询。言必称尧舜，孟氏醇乎醇。从容引当道，纳诲每谆谆。君如语好货，公刘道可遵。居行有积裹，王业肇于豳。君如语好色，太王爱妃嫔。当时无怨旷，后效应驺麟。见牛未见羊，王政此问津。今乐犹古乐，乐在同乎民。卒令归正道，何必批逆鳞。拳拳爱主心，曾莫懈昏晨。谋猷入以告，归美法君陈。善则君所有，过思已自新。况乃有几事，不密则失身。但能持此戒，何愧古臣邻。汉唐德既衰，风俗愈不淳。上下怀猜贰，相视如越秦。上固好自用，下亦非同寅。充员苟爵位，责效蔑涓尘。朝居廊庙上，暮不齿簪绅。呜呼君臣间，何乃如参辰。恭惟我清朝，一德格穹旻。起喜歌声洽，恩覃率土滨。

太易本空空，空中有太极。太极判二仪，万物斯生植。天地为父母，万物为子息。人居万物群，最曰具灵识。两家各生子，匪媒其可得。合礼成夫妻，相共孕英特。方当妊娠初，疾呕不纳食。妻既日呻吟，夫亦日忧恻。辛勤弥十月，存亡未可测。暨及震夙时，痛楚千万亿。稍或失调护，沦胥在顷刻。幸尔见婴儿，欢色动颜色。乳哺更携持，几年先用力。母实钟爱怜，父亦思诲饬。资禀尚凡庸，视之如岐嶷。骄慢不率教，巧计为藏匿。一语或中理，夸扬其肯默。葆养觊成人，庶几供子职。提孩知爱亲，此情何可抑。冬温而夏凊，未足酬其德。昏定而晨省，未足酬其德。三牲滋美味，未足酬其德。四序纫华衣，未足酬其德。竭身至老死，未足酬其德。碎身如糜粉，未足酬其德。男仕女有行，其常在亲侧。悠然父母心，相望长相忆。问讯与馈遗，来往当如织。口体所供奉，无问一钱直。亲苟未沾尝，享之宁敢即。其有不安节，归省恨不亟。毋分嫡与继，存心何间忒。虽或不我爱，其敢忘翼翼。王祥跃冰鱼，薛包恋门阈。驭车骞忍寒，耕田舜引慝。于此坚至行，青史斯刊勒。切勿使偏亲，索处萱堂北。富贵未解忧，天伦乃物则。不应中道废，失性甘狂惑。呜呼霄壤间，孰有无亲国。女子远外家，间隙成荆棘。男子听妇言，偏艾滋货殖。礼容故背违，言辞苦凌逼。于义或参商，于物或吝啬。劬劳保抱恩，总不存悃愊。亲老力已衰，欲竞知何克。饮泣更包羞，烦冤满胸臆。父子情既离，万世恩之贼。上帝实监临，天祸阴诛殛。世事每好还，子孙必凶愎。嗟哉宇内人，身处礼义域。忍将君子行，轻以私意蚀。受报方知改，岵屺嗟空陟。生徒伍禽兽，死则堕鬼蜮。一念能回光，悖逆顿可熄。吾言虽鄙俚，万古为矜式。

天地生万物，阴阳相配偶。两家因媒妁，是以为夫妇。男贵有器识，不问财薄厚。女贵有贤行，不问色妍丑。二者既相值，家肥得长久。二者傥不然，举动多掣肘。夫无妇承顺，何以事父母。妇无夫应援，何以事姑舅。外或专放荡，薄游酗樽酒。内或资悍厉，争竞恣纷纠。傥信牝鸡晨，长舌肆谗口。离间骨肉亲，败乱廉洁守。居官鲜德操，居家失孝友。渐渍不觉知，顿使初心负。故须砺刚方，循循常善诱。使其良心生，悔恨能自咎。若也纵沉迷，一切俱听受。冥然在世间，禽兽而牝牡。堂堂六尺躯，方足俱圆首。聪明不下人，何乃畏仇偶。子孙则象之，余殃贻厥后。吾言诚伐病，宜以铭座右。

父母有男女，兄良必弟悌。天性所禀赋，初不烦法制。如何中道间，阋墙成背戾。盖由结婚姻，异姓以女妻。妻不娴教训，夫不恤苗裔。怨隙由爱惜，纷争为财计。浸润日已久，同恶遂相济。昆季若仇敌，长幼绝交际。孤然离索身，何以异狗彘。当思父母心，喜得贤子继。为彼慵懦儿，清阴均映蔽。如何我自贤，了不念同蒂。宜罄友于情，金兰彰夙契。推心更及远，落地皆鲁卫。祥览何人哉，高风驰万世。俚言虽不文，将以助棠棣。

先王德泽深，士民皆修睦。琢磨贵取友，为学不应独。分宁非君臣，严光蹴帝腹。人君尚择交，况乃为臣仆。仕宦同恩荣，庠序同诵读。萍蓬偶邂逅，里闬频追逐。握手出肺肝，勤渠叙寒燠。一旦临利害，狞然遂反目。朱博先着鞭，索居叹萧育。不见管夷吾，全交有鲍叔。苏章太不情，恩雠在隔宿。不见庾公斯，孺子生可卜。嗟哉世间人，云雨徒翻覆。得丧自有天，人岂能祸福。险心怀五兵，寿命多短促。君子坦荡荡，为之歌伐木。

文王御家邦，风化必自迩。采繁夫人职，专言奉祭祀。洪惟祖先心，贵得贤后嗣。匪取一时孝，觊其能事死。盖自平生来，功行勤积累。防范不敢违，贻厥作基址。子孙洎有室，懵不知此理。燕饮恣欢谑，口腹纵奢靡。霜降雨露濡，怆惕昧所履。故其临祭时，倦色成跛倚。酣歌或笑呼，愤怒或笞捶。不恤祭如在，大似不得已。祖先必吐之，岂复锡繁祉。我劝世间人，于此莫轻视。春秋祭享间，斋戒先恭己。忧思动哀慕，虔谨具芳美。时物堪荐新，当如奉甘旨。饾饤乎自供，焉可使奴婢。扫除蠲秽杂，涤灌去尘滓。馨香出釜甑，滋味登簠簋。勿为贫故约，勿为富故侈。丰俭或有常，不可变其轨。以此奉吾先，神灵必欢喜。绵绵百世后，馀庆何能弭。

女子年既笄，出适乃从夫。从夫始曰妇，将以事舅姑。舅姑生男儿，鼓舞更忻愉。禀受胚胎成，身体洎发肤。玩之如美玉，宝之如明珠。觊其能立身，孝养勤朝晡。岂知壮有室，却使失欢娱。妇既恣狼戾，夫亦与之俱。翁妪有憎恶，导夫起嗟吁。叔妹有异胞，俾夫肆欺诬。及其享富贵，却云夫自图。珍异私帑积，赀产别籍拘。不念翁与妪，生尔夫之躯。不念叔与妹，尔夫当友于。动辄生离间，岂不负心乎。天殃或人祸，舍尔其谁诛。我有为妇法，尔其听而孚。凡事舅姑礼，与事亲无殊。唯当辅君子，相勉以相须。定省问安否，温凊视衣襦。俎豆奉燕乐，几杖供扶持。出因侍坐席，入则临庖厨。亲意或欲与，承命惟所需。不作曾元养，问有必曰无。亲意所爱敬，率行不敢渝。当以内则篇，终身为范模。其有疾病时，忧惶问医巫。不眠衣带敝，不食形容枯。药饵必自试，宁敢离须臾。以至复初后，吾身方得苏。其有贫困时，四壁立家徒。夫既日负米，不惮涉崎岖。妇亦悯其劳，推食盈盘盂。质贷如已尽，素手居穷途。每务宽慈抱，何尝使向隅。以其所以养，麤粝成甘腴。亲怒我勿怨，亲肥我独臞。忘饥日反哺，岂不见慈乌。亲既感尔孝，祝尔多英雏。佗日尔有妇，复与尔同符。因知妇行孝，乃自立根株。出尔反乎尔，曾不差锱铢。当时奉翁妪，后效收桑榆。时哉不可失，作诗劝踟蹰。

妇欲事舅姑，先当和叔妹。叔妹不我和，舅姑生怨憝。伯叔贵依义，崇恩胡可废。晨昏同问安，致敬敛身退。语笑不妄发，正色绝冶态。夜行必以烛，相遇毋盼睐。女妹贵亲昵，唯当尽恩爱。椸枷混衣裳，妆奁同粉黛。威仪俾娴习，纫缝勤教诲。其间有过差，识性须忍耐。伯叔各生子，嬉戏鱼同队。切勿分彼己，爱犹我儿辈。姊妹或归宁，亲戚无阻碍。童稚既抚存，仆妾亦下逮。彼于父母前，岂不知欣戴。遂使高堂言，吾子得贤配。推此厚族党，睦姻居外内。心期在阴德，施惠每韬晦。丧葬乏资财，男女未婚对。称家之有无，彼必怀感佩。岁时馈壶浆，燕享盍簪玳。贫富与贵贱，待之宜一槩。猗欤行此行，妇德无瑕颣。万口并一谈，可贻彤管载。

兄弟各授室，爰归事夫祖。是为叔伯姒，异姓始相聚。习气或冰炭，安可一涂取。故当专和柔，顺适无违拒。彼有妒嫉心，作意相狎侮。惟知以善诱，不异鱼相与。彼有狼戾心，凌轹猛如虎。惟知以理遣，茹刚宜勿吐。奴媵工谗谮，间谍多簧鼓。婴孩群戏弄，叫啼负冤苦。恩怨霎时间，信之诚无补。见境勿动怀，表吾中有主。子侄无分别，一意思存抚。不见北平王，猫尚能相乳。财物有通无，寒温均帛缕。不见柳河东，数世同门户。今人有女儿，不教以规矩。唯与婢妾群，曾不师保姆。一旦入夫门，骄横不足数。长舌为厉阶，牝鸡晨风雨。夫既无刚肠，间言遂旁午。兄弟若仇雠，有面不相睹。异爨或索居，分财或析土。同胞谓慈亲，同气谓严父。一旦因汝来，各使失依怙。我故作是诗，为世开朦瞽。

人生贵适意，安佚固有以。便嬖足使令，臧获皆率俾。婢实居深闺，奴当立阶戺。内外傥致严，家法斯尽理。怙势以作威，招权自丰己。奴或有是人，刑罚不可弛。衔冤恣狠傲，妒宠专负恃。奴或有是人，斥逐其可已。处众能包容，见得思廉耻。守分每知足，爱主常归美。忠谨辈行服，和柔姊妹喜。为之有室家，周旋表终始。其或小瑕疪，过误非奸宄。第当明戒饬，勿遽施鞭捶。其或肆谗间，作意生荆杞。第当亲骨肉，不可党奴婢。骨肉长聚头，奴婢安可儗。凡百御下人，读此味其旨。

古者明良会，君臣必敬天。小心常翼翼，终日自坤乾。雷电彰威怒，星辰是变迁。凌兢每寅畏，上帝必垂怜。

帝王学有源，执中以传道。塞路排杨墨，逃亲鄙释老。大学吾所行，中庸吾所保。直下肯承当，后人斯有考。

生身天地间，所贵在修德。众善既奉行，诸恶当屏息。美利世同霑，阴功人不识。冥心契上天，享祐无纪极。

主圣臣贤日，勤政在恤民。差徭唯务息，赋敛直须均。但使皆当富，何忧富却贫。孟公仁义说，不取利吾身。

尧舜雍熙治，成功在措刑。哀矜行法令，钦恤爱生灵。若使杀无罪，宁教失不经。于公尚阴德，何况是朝廷。

乐声表至和，在乎民共乐。百姓或怨咨，八音徒振作。朝歌商纣擒，煖响奏婴缚。四海得欢心，全胜听弦索。

君子行忠恕，报恩不报仇。恩者人善意，一饭亦当酬。仇者被迷误，事过何足尤。持之久不倦，其心乃休休。

人生贵疏财，过富诚多事。愚固益其过，贤亦损其志。指廪悯人穷，挥金侈上赐。万古播清名，谁云能败类。

凡人在世间，不晓乘除理。非义或得财，扪心未可喜。俸禄却萧条，子孙仍委靡。更有祸随身，阴谴何时已。

习尚从何来，影响由先世。好礼必温恭，收书乃文艺。初心傥不思，后弊必难制。古人约其身，所以裕苗裔。

茅茨不翦阶三尺，自古唐虞是圣人。万乐阿房歌舞地，只消一炬化为尘。

大禹卑宫自一身，能令四海叙彜伦。雕墙峻宇垂丕训，更有遗风及后人。

相国当年葺未央，欲将壮丽奉高皇。谁知后裔求增广，万户千门起建章。

榱题数尺耸高堂，得志吾人正未遑。若有贤名并德行，茅茨之下亦风光。

广厦须增千万间，普令寒士尽欢颜。少陵自处知何所，低小茅檐燕往还。

数间破屋洛城中，却有高名振古风。寄语纷纷美宅者，安居宁不愧卢仝。

结庐休与梓人评，此辈唯知侈栋楹。身在地方归未得，归来却始悔高明。

乞身闲退本何图，赐第俄然处帝都。报德未忘三捷奏，祈天且办一重𬬻。

吾皇多暇只观书，田猎游盘一事无。北伐日行三十里，何曾异域市名驹。

为国先须班马政，蓄储专以备兵戎。近来贵室豪家子，金勒雕鞍纵侈风。

文帝却回千里马，项王独爱一名骓。乌江不渡骓难逝，细柳徐行马不驰。

车如流水马如龙，从此诸郎不得封。无限外家多败类，独余马氏著谦恭。

辎车乘马君王赐，不赏边功即予贤。外物何须勤觊望，惟于事业每加鞭。

妇人自处只闺房，车马宁须侈闹装。莫与他人争富贵，从来俭素足辉光。

少时常是出无舆，徒步徐行亦当车。近日堪嗟随俗变，便无人与也骑馿。

衰残无似一臞儒，圣主恩容帝里居。每到传宣陪燕侍，东华门里赐肩舆。

帘帷聊欲障堂皇，有德何须锦绣光。四汉孝文真谊主，殿中只集上书囊。

晋帝当时自不君，却将步障助骄臣。石崇不为绿珠死，天谴穷奢故殡身。

嗜欲煎熬岂有穷，罗屏群幕围香风。更添锦绮为华饰，不念寒家四壁空。

蜗涎苔藓不能除，觅得碑文当壁衣。富贵一朝还自恣，尽将锦绣缭墙围。

庶人屋壁施文绣，贾谊言之太息时。不独庶人须禁止，有官君子亦当知。

帷幕时间奉此身，当知流转会成尘。随缘且用遮空壁，莫较敷陈旧与新。

绢帛鲜华由染工，红花紫草遂收功。若教明眼人猜破，始信浮生色是空。

平时败壁旧泥空，芦席将来谩御风。不是君恩令仕进，何因满眼挂青红。

锦縠绫罗不足贪，无过紫绀与红蓝。仁宗一味黄䌷被，万古传扬作美谈。

贵家兽炭拥红炉，衾褥重重绮绣铺。当念蓬窗饥寒女，一针一缕用工夫。

自古贤人起细微，王章涕泣卧牛衣。若还遇主居温燠，勿忘当时处布韦。

贫家何事苦劳心，终岁经营一布衾。男女夫妻同盖覆，依然冰冷过更深。

女子生来享富华，安知门外有寒家。风严雪满多僵死，只为无钱买苎麻。

被衣不要大温然，腠理开舒易感寒。譬似檐隈生草木，不禁霜雪便雕残。

我生自幼识艰难，枕席虽温敢自安。安得衾裯无限数，普令天下不忧寒。

梦幻浮华有此身，青毡已旧不须新。百年撤手成归计，多少衣衾属别人。

圣主中扃日湛然，白珩不重只尊贤。更于老氏求三宝，慈俭每为天下先。

异物丛珍品最高，此心不可动纤毫。西戎慕义陈方物，太保犹先作旅獒。

德产精微偏海隅，谁知寸宝可亡虞。果闻晋国成功后，垂棘还同合浦珠。

六国精英辇运来，妆成舞殿与歌台。金块珠砾今何在，但见阿房满地灰。

文帝勤劳养庆源，力行恭俭为元元。后王犹听奸臣奏，独为青骢伐大宛。

内家嗜好淡无营，天下方知仰圣明。唐帝若无倪若水，南方黔首怨䴔䴖。

人鬼幽明两不关，人生只畏鬼为奸。欲知古器从何得，尽出丘陵冢墓间。

谷粟桑麻不可无，賸求珍玩欲何如。道人家具唯清浄，不用巾箱巧贮储。

葛覃专美后妃贤，浣濯衣裳是所先。若使身无恭俭德，金珠镂绘谩新鲜。

巧把真珠缕作襦，争奇鬭好尽功夫。文皇海内多丝帛，只为夫人曳地无。

织者何人衣者谁，越溪寒女汉宫妃。宫妃莫道无青史，马后先传大练衣。

人君风化匪虚文，举动常令天下闻。唐帝宫中三浣濯，未如晋武雉裘焚。

柔桑春茧未登盆，催税公文已在门。一口无辜系囚狱，全家号泣动乡村。

官中催税急如弦，纳中还须陪费钱。若有纰踈并糊药，忍看捧血满庭鲜。

千梭札札未成端，织了先须纳县官。请得却资泥土用，不知机上忍饥寒。

蜡屐平生能几两，衣裘粗足莫贪多。愚哉富室千箱积，回禄穿窬汝奈何。

欢欣歌饮皆从欠，乐极悲哀自此生。不见古人成礼处，主宾百拜只三行。

越主投醪仇可报，商家沈酗自相攻。的知此物难多饮，只为邦家作礼容。

为子孙顺为臣忠，夫妻和睦弟恭兄。如何却致彜纶斁，只为贪他酒味醲。

平日恂恂号古人，三杯才饮乱天真。精神愦愦如痴梦，赢得时时病在身。

酒可忘忧更养神，直须少饮始为真。君看阮籍刘伶辈，终为沉酣丧此身。

女子亲傍礼法拘，合移孝道事翁姑。若还径醉无醒日，亦自无心相厥夫。

居家姆传未曾成，才及笄年便有行。中馈既然长酩酊，儿孙婢仆尽纵横。

休说私酤趁得钱，官场警捕致忧煎。锥刀未必成家计，家计因兹却荡然。

圣主勤勤欲措刑，何尝黩武爱兴兵。四方罢贡伤生物，愈见仁恩浃有情。

设牧端因飨鬼神，大亨亦为养贤人。抡材祈福缘何事，只为苍生不为身。

滹沱麦饭出匆匆，禁脔天厨未必丰。若使平安能念此，铏羹土塯古人同。

嗟见时人大侈生，八珍同聚一杯羹。若知过口成污秽，何用留心事割烹。

物因相胜还相啖，弱者多为强者亨。勿谓天教充食类，斯人岂为虎狼生。

二膳朝朝饱即休，何须嗜杀苦营求。鱼𫚥蟹蛤皆微细，数百方能满一瓯。

飞潜蠕动尽贪生，就死无辜或自鸣。只可为亲甘旨具，自家口腹莫频亨。

戒杀当知有数端，闻声见死敢加餐。居家自作专因我，虽美还应下箸难。

随宜首饰莫留情，珠翠虽多未是荣。不见孟光居俭约，荆钗却立万年名。

南蕃有鸟翠葳蕤，千百为群自在飞。负痛衔冤无罪死，将来贵室缕冠衣。

贵家所好若无偏，翠羽真珠不直钱。簪珥一求难得货，穷山深海尽骚然。

生灵膏血是缗钱，买得珍珠颗颗圆。痛惜鲛人在深海，风潮沉溺几多船。

北珠天产在戎蕃，不定还看走玉盘。钜万费钱收拾得，到头终不救饥寒。

绣草铺茸玉作冠，四时花样几千般。当思蓬首寒窗女，终岁无油两鬓干。

倡优卑贱起淫风，涂泽唯知特地浓。珍重贤门贞洁女，不施朱粉自雍容。

常须默坐悟前因，为爱铅华堕女身。若也于斯能改悔，来生定免落风尘。

后稷星光灿混仪，天教堕地作农师。牛羊腓字寒冰暖，自有神明默护持。

方册尝观无逸书，更于七月诵豳诗。周公爱主真深切，稼穑艰难先使知。

能述先王播殖功，伯禽之后有僖公。故虽牧养駉駉盛，务惜吾农不起戎。

文帝年年下玺书，唯忧农亩不丰余。匈奴嫚侮吾甘忍，所喜千仓饱贮储。

武帝征诛不厌频，太仓无复有陈陈。末年户口多虚耗，却始封侯欲富民。

古者四民今六民，为添释老不耕耘。三农重困皆因此，况有张颐百万军。

勿嫌糠秕勿嫌陈，当念农家种苦辛。输得逋租盈廪廥，却归耕陇作饥民。

代耕有禄及婴孩，饮啄当知所自来。若也食焉无怠事，庶于报国有涓埃。

帝眷炎图亿万秋，真人秉箓御神州。通和邻壤边声息，仁浃群生协气流。一札凤飞琼苑诏，千官花拥醉乡游。江城今日腾嘉颂，遥认中天绛阙浮。

邑近蓬莱萃刘真，晓看簪履望尧云。三呼请祝圣人寿，亿载长为天下君。荷柄飞香浮碧斚，榴花照座舞红裙。更听既醉升平雅，始信宸恩浃海垠。

簪缨万国拱尧云，遥认霏烟霭帝阍。始听嵩呼遍夷夏，便知孝治感乾坤。凤飞一札蟠桃宴，花覆千官湛露恩。历数在躬无纪极，垂衣请颂有虞尊。

万国星联拱北辰，晓看簪履拜尧云。三呼请祝圣人寿，亿载长为天下君。乐奏广庭声缥缈，香腾寰海瑞氤氲。太平今日非无象，花覆千官玉脸熏。

绵绵宝历与天长，兴运重光属我皇。德洽化隆超汉晋，父慈子孝协虞唐。三阶顺轨时万泰，万国归心道益昌。一自皋陶赓载后，于今始得颂明良。

簪缨济济佩锵锵，竞集华堂献寿觞。朱绂始闻新命诰，青毡俄睹旧门墙。梁闱琴瑟声俱妙，谢砌芝荪气倍香。烂醉莫嫌欢未彻，从今三万六千场。

人物宣城妙九州，乘龙果是属清流。相逢解赋澄江练，上胜都归叠嶂楼。画戟林中银漏迥，香梅影底玉杯浮。洞房咫尺笙歌沸，谁道华胥祇梦游。

清晓簪裾碾画轮，更循玉砌拥兰荪。定知广厦新遗址，来向华堂上寿樽。歌遏锦云声缥缈，舞攒星蜡影翩翻。剩须拼却如泥醉，显拜行符驷马门。

浙右风烟属舜亭，几年才此萃群英。棠敷灵荫连天阔，湖泛恩波彻底清。醉吸霞光金盏窄，笑扶花影玉山倾。定知太史先占瑞，天外祥星一处明。

清朝出宰是郎星，牛刃恢恢正发硎。宾佐雍容心尽赤，杯盘酬对眼全青。政平况是庭无讼，俗易还闻户不扃。赢得通宵恣欢谑，看看联翮上朝廷。

郁葱佳气拥兹辰，两见姚江得主人。报最已闻歌满道，告新还善政如神。词传绮席鶑声滑，酒吸红波玉脸春。休向阳关惜分袂，他年接武侍严宸。

舜亭风化俨当年，人物犹追之凯贤。持橐有功先计相，题舆出治亦儒先。相看尹贰俱冰雪，消得杯盘列管弦。欲识他时风虎变，疑丞辅弼拱中天。

玉京才子宴瑶池，雪压梅梢春近时。尽道舜江登舜牧，却归尧殿侍尧咨。鹏抟看即掀双翼，鲸饮何辞酒百卮。好是嫦娥倚丹桂，拟教人折一枝枝。

郁葱佳瑞蔼姚州，令尹联翩得胜流。报最已闻腾茂绩，告新行复著芳猷。歌传白雪欢声洽，酒浥青樽喜气浮。莫惜通宵恣谈谑，他年接武侍宸游。

清朝登用是儒宗，尤喜桐川协气浓。画戟林中今长贰，红莲幕里昔游从。云飞共庆情方洽，鲸饮何妨量有容。且向山城足欢谑，他年接武亚夔龙。

芝封一札燕泥香，祖帐雍容绮席张。坐上共知环鲍谢，人间争欲借龚黄。旌旜影里传金斝，衮绣光中拜玉皇。他日回头东海岸，定应遗爱满甘棠。

朝来太史上宸廷，为说东鄞集寿星。已把湖山供笑乐，更催歌舞看娉婷。蓝田有玉应千岁，韦室专门祇六经。接武定应成福禄，介眉何惜醉修龄。

海宇熙熙寿域中，耆儒最盛甬勾东。共开樽俎为高会，尤喜乡闾有义风。九老未应多白傅，四明何止一黄公。行看联璧安车上，尽是当筵鹤发翁。

东阁初开瑞霭凝，晓催簪履庆修龄。风回秀发扶疏绿，喜入方瞳的皪青。纱帽着花春不老，玉杯浮雪酒微醒。今朝太史占鄞鄮，无限文星作寿星。

山在虚无缥缈间，相望同是一乡关。欲尊德齿成高会，且遣樽罍悦寿颜。歌罢青丝回雪发，舞余文锦绕云鬟。□□□□□□醉，贵老行看一札颁。

鹤发星星退急流，昔年两作凤池游。挂冠未许田间去，锡第还为帝所留。剩喜亲朋千里集，聊持歌舞一觥酬。莫辞醉席梅花地，嘉话归传古鄮州。

都城赐第起祥云，知是君王贵老人。罗绮丛中喧鼓吹，楼台影里聚簪绅。剩添风月非钱买，赢得樽罍到手频。他日华堂重此会，主宾朱紫耀青春。

鄮水鄞江喜气浮，祇应共理得贤侯。千帆过海欣无警，九谷登场庆有秋。圣主正思黄霸入，仙翁方伴赤松游。一杯相遇何妨醉，春在西湖月在楼。

燕集西湖锦绣围，花迎晴晓露方晞。把杯且共寻前约，控手何须悟昨非。已喜一翁归绿野，更看三杰上黄扉。云台指日标鸿烈，应许严陵老钓矶。

玉砌芝兰庆有余，蔼然英誉走云衢。澄清揽辔多持节，恺悌宜民屡剖符。圣主出纶催上道，邦人卧辙蔽行途。一卮听取临岐语，剩吐精忠作帝谟。

鄮城郁郁蔼祥烟，何幸分符得大贤。散利士知廉律己，救荒民仰食为天。仁风行见周千里，雅俗俱欣受一廛。正恐最闻须召入，介眉今日且樽前。

春入西湖绕岸花，十洲三岛倍芳华。夭桃来自神明胄，玉润生从宰辅家。男室得时谐凤侣，孙枝有客泛星槎。盍簪此日成高会，盛事他年梓里夸。

宝绪光华是似贤，远移仙驭缔姻联。高情已笃金兰契，盛礼还开锦绣筵。小奉杯盘图报答，剩陈丝竹且留连。细看四座神仙客，始信西湖即洞天。

夹路红榴取次芳，三槐嫩绿影交相。解装初憩簪缨客，肆席爰开衮绣堂。西子随车腾懿德，东床择婿得仙郎。一卮何止千秋祝，更伫鸣驺下帝乡。

潭潭大府坐真王，有子于今拥碧幢。羽扇仁风辞霅水，熊幡和气满鄞江。舞翻回雪随清吹，歌遏行云度美腔。玉斝莫辞良夜饮，伫看星聚首吾邦。

太宰岩岩正拱宸，笑看双凤度东津。冰清爱弟为佳婿，玉立难兄处上宾。火毓鹊炉香蔼蔼，月穿梅影酒粼粼。主人剩喜机云集，唯祝联镳侍紫宸。

东皇旌旆到人寰，漏泄春工露一斑。已向江村访梅萼，却来灯市赏鳌山。主宾冰玉欢无尽，伯季埙箎兴不悭。欲识鲁公须拜后，微黄一点见眉间。

潭潭大府坐真王，中有神仙聚画堂。玉润曾闻韵琴瑟，冰清初喜见鸾凰。扶舆和气笙歌沸，馥郁春风锦绣光。他日诸孙成宅相，颔头休羡郭汾阳。

郁葱佳气拥丛霄，又见端门遣使轺。觞豆兼全真璀璨，茗香剩馥更飘飖。双旌容与留千骑，三族耆庞聚一朝。正是瑶池八仙会，介眉何必羡松乔。

六人四百四十岁，好似同资一气生。王母蟠桃三度熟，窦家仙桂五枝荣。蓬壶影里环嘉客，衮绣堂中溢颂声。太史占祥应入奏，光躔南斗寿星明。

昔日翱翔艺圃中，词锋凛凛各争雄。倦飞雅遂鸿冥志，良集皆成鹤发翁。休问功名千古后，且欣花月一樽同。明朝太史应驰奏，寿象联珠见甬东。

山水东鄞本自佳，使星临照愈光华。甘棠美荫逾千里，画角仁声度万家。正喜泉香浮竹叶，更看杯影浸梅花。最闻便有芝封到，莫惜连宵晕脸霞。

郁葱佳气霭鄞川，剩说侯门得二贤。天下中庸追远躅，江东俊秀踵遗编。歌喉𪾢睆鶑同丽，舞袖翩翻蝶共妍。行看联名登虎榜，亲闱归侍彩衣鲜。

鄮山鄞水百祥开，一轴丝纶天上来。应为教忠登仕籍，遂膺锡类到兰陔。笙簧丛里歌新阕，锦绣光中荐宝杯。从此芝封须叠至，长教寿母宴春台。

鄮山鄞水百祥臻，天祐龙门萃达尊。又见常珍登耄齿，更欣华秩亚星垣。龚黄政美褒宜重，箕翼光腾福正繁。他日老更兴盛举，会看兄弟迭承恩。

鄮山鄞水百祥开，壮士昂头谢草莱。戛玉锵金俱杰出，纡青拖紫正朋来。未饶卫国多君子，何独山东有相材。富贵功名随步武，清时钟鼓且衔杯。

潭府今朝雅宴开，郁纷佳气霭蓬莱。笙歌丛里环珠履，衮绣光中荐玉杯。已喜群仙来阆苑，更须三熟见瑶台。料应太史占乾象，星斗森罗拥上台。

鄮山鄞水百祥开，天祐神仙间世来。剩喜千龄才七秩，更祈八座上三台。箫韶声里翻红袖，衮绣光中釂玉杯。每阅十期成再会，方瞳丹脸永如孩。

春融绿野日迟迟，五马相从燕喜时。湿翠峰前挥玉麈，香梅影底引瑶卮。适闻圣主询黄发，将趣文翁上赤墀。且趁好天同一醉，陶陶莫问夜何其。

神圣相承乐太平，尊贤贵老有真情。煌煌凤翮飞丹检，赫赫轺车下紫清。觞豆交酬当美景，笙竽合乐起新声。客星今喜使星聚，乾象森罗彻晓明。

剩喜群仙集四明，年逾七秩庆耆英。三章快遂归田志，八座争看衣锦荣。笑捧一卮龟鹤寿，欢腾六乐凤鸾鸣。举头莫道长安远，会见临廱拜老更。

圣主留神惠兆民，循良奉诏莫辞频。才闻五袴喧三辅，又拥双旗镇七闽。操袂不须成作恶，举觞方喜上通津。日边正拟登黄霸，会见槐庭衮绣新。

小春才过气纡徐，门外旌麾正塞途。剩喜二天临制阃，却来三径访耆儒。酒浮沆瀣杯中液，茗瀹枪旗碗面腴。且趁良宵拼一醉，赐环行即上亨衢。

东风昨夜到林塘，千骑初临绿野堂。乐里何烦丝竹韵，座间自有雪梅芳。民安竟夜户不闭，海静无波帆稳张。趁此清平同一醉，金瓯已覆颍川黄。

年饶谷拥困群耕，盗贼多从此辈生。料得欲偷偷既得，从今改恶不宵行。

几年补破得遮寒，今日空余赤肉团。从此便知元不有，细书词理枉经官。

孟光衣服合山居，烟褐明青休著渠。欲得此曹心不动，只将荆布在冠裾。

喜见洪都二散人，直疑吴许是前身。看梅始识林和靖，载酒还寻贺季真。铁柱擎天龙已蛰，星坛近斗月为邻。思归却有他年约，来庆吾登九十春。

露地当年说白牛，反令后学莫能由。足行香陌无穷辙，家在清江欲尽头。罣碍顿除犹是病，因缘未了且乘流。此山日夕浮佳气，见则何烦蜡屐游。

见了黄梅留一宿，此风久矣无人续。相逢谁许问寒暄，个中且自龟藏六。寿师严冷面如铁，背负真乘腰不折。有时禅定出尘表，兀坐蒲团头满雪。平生俗物不挂目，终日翻经聊自足。不离当处常湛然，波澄倒影千山绿。迩来邂逅文中虎，一幅水藤为下语。我今欲赞没因由，只把茶瓯对赵州。

团团璧月印寒潭，时有清风扫碧岚。照见山人方隠几，洒然无物自沈酣。

白鹭栖烟一点明，皎然压倒语全清。莫言后代无人继，仗锡行将擅此名。

鄮峰老子双瞳碧，已悟人间空是色。群花四季作芳菲，一笑观之如不识。有时斗酒沽十千，狂歌烂醉群花前。红红白白自妖艳，谁曾着口论媸妍。惟闻丹桂藏青蒨，清芬正满姮娥殿。却思一见无由缘，但写奇标在团扇。忽闻移本下吾乡，此愿端知合得偿。园工玉斧与换骨，坐使凡种皆天香。先皇得之植禁地，饫赏钧天动仙吹。高烧凤蜡类星繁，正恐夜深花欲睡。于今哀戚遍幽明，鼎湖仙驾超尘氛。遗髯注想文王囿，玉阑佳气徒氤氲。胡君真材一二数，他日补天慕娲女。正欲攀枝效郗诜，会看声名飞海宇。雄篇拂地如锵金，俊逸清新洗我心。怪底斯人掉头不肯住，明年射策君门去。

何年隠四明，与世绝逢迎。圣主方虚席，先生不入城。风雷随地起，宫殿自天成。近喜篮舆稳，宁忧白发生。

试问此行何所止，乌有乡中无住里。醉时不觉醒时痴，世人谁识颠道士。

相识三十年，身颠心不颠。有人还会得，即是地行仙。

玉匣蛟龙已草莱，一丘马鬣尚封培。云台若也表名姓，千古谁知有钓台。

行李萧萧一担秋，浪头始得见渔舟。晚烟笼树鸦还集，碧水连天鸥自浮。十字港通霞屿寺，二灵山到月波楼。于今幸遂归湖愿，长忆当年贺监游。

元功初剪刻，妙处极玄玄。醉墨谁家笔，于今合自然。

曲士怀轩裳，铢寸较得失。纷纭战宠辱，矛盾相撞抶。大方惟达人，天游寄虚室。卷舒傥由己，出处要无必。时来作砭针，一起当疗疾。时去收龙蛇，夭矫自超逸。隠见了无碍，妙迹那可诘。我公天人姿，宿有补天术。心宜尽心理，心静与天一。当年风雨会，黄道宾出日。乾坤方疮痍，涂炭入忧恤。神锋指幽燕，酋领将斧锧。世数有长消，匆匆谢簪绂。归来卧林薮，道自无伸屈。庆堂示余彦，亲洒银笔述。聊遗郢人斤，千载斲妙质。定应山水观，中与胸趣匹。仰看衡云飞，云静山崒嵂。俯眄湘流水，舟楫空荡潏。可怜天东北，狼烟暗郁律。神州见苍莽，悲风为萧瑟。再拜愿有期，经纶勿韬郁。天心酌民言，公再调鼎实。风霆驱八荒，游戏须一出。

搅翻十里西湖水，化作四方八德池。浄洗众生烦恼垢，人人见自性阿弥。

