犹存巨镬记熙丰，翠蔼春深古路通。千百舂锄一株树，野田飞下雪花风。

琼馆高居势复完，烟重翠叠几峰峦。山从舞凤由来远，洞隔投龙欲去难。处处有泉那用汲，岩岩维石宛如磐。品题今古知多少，闲把唐僧五字看。

低垂石室洞，杖屦易跻攀。有路穿云窟，无门对月关。谁骑仙鹿去，我笑国蜗跧。若使今犹昨，清宵闻珮环。

远游贞白二仙家，今日追寻路不赊。七十二丛秋色里，有人曾约去看花。

石径春深叠古苔，洞天无钥为谁开。白云本是无心物，风趁松花作雨来。

造物有青眼，名山无赧容。声名动猿鹤，道法伏菟龙。望气从关尹，瞻云自华封。悬知仙隠地，可以不迎逢。

