云中江树冷萧萧，溪上僧归倚画桡。谁为秋风乘兴去，松窗先听富阳潮。

旧见恩初渥，新游刃久虚。官曹鹊树下，民版象耕余。山迥人逢麂，江清客厌鱼。送君多怅望，云外是亲居。

江水望不极，杨花江面飞。春风自无定，远客又言归。景胜诗逾老，心冥语亦稀。从来林下意，为谢北山薇。

一径凉飚响万松，青霞紫雾秘灵峰。寒生列洞前溪雨，声到诸天午夜钟。仙顶月高犹驾鹤，阴潭云起旧降龙。出尘境界无多地，已上金庭第七重。

绀宇初成国已清，千灵慈护属仁明。山僧了得真空观，好续炉薰傲太平。

佛陇光沉茂草平，树林犹作诵经声。一心三观休分别，秋静山高海月明。

觉雄示入灭，尊者俱授记。现彼声闻身，护此浊恶地。他方自感通，此地真灵秘。一路指桥西，谁明导师意。

仙峰多灵草，近在东北维。僧绍昔舍宅，总持尝作碑。高风一缅邈，废宇亦陵迟。清泉漱白石，霏雾蒙紫芝。松萝日萧寂，猿鸟自追随。游人鲜或诣，隠者谁与期。支郎笃清尚，千里孤云飞。览古玩青简，寻幽穷翠微。顾予荷戟守，出宿简书违。凭师访陈迹，賸作摄山诗。

园林日将暮，缅怀池上酌。轻烟隠孤屿，绿水摇虚阁。人闲山鸟静，风余岸花落。稚子晚荡归，扁舟自飘泊。

理剧惭心计，承颜念远游。时情自轻外，天幸复临州。霜馆残梨晓，风淮水桂秋。官勤诗意减，先愧谢公楼。

进士不读书，明经不根义。诟病君子儒，于今作文弊。礼部右词赋，诸生窃科第。从道不违人，追趋斯近利。李生何为者，力学务逊志。羞耻事章句，深湛刺经艺。常惟天子贵，无大明堂位。邈焉三代风，鲜矣百世继。去圣日逾远，攻端非其致。公玉既妄图，戴德亦缪记。汉唐盛容典，规划不足示。其间区区者，何暇盛德事。确论无甚高，阔讲寖而坠。披文会今古，援笔考同异。面势本周官，纤悉探吕氏。挽拾林甫长，仰擿康成盩。昭发老生蒙，冥符作者意。圣期接千统，缛礼恢万祀。无文既已秩，同节此云备。宁当总章法，未擥云台议。废兴有时合，聪明自民视。成厦繄众材，至理岂一士。南阙朝奏书，中朝夕鸣佩。行矣无自遗，日中今可熭。

