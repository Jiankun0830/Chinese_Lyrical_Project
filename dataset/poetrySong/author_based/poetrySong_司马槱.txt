销尽轻寒不自禁，新愁唯向静中深。寻常曾入三更梦，咫尺空论万里心。人去凤帏云漠漠，雁回珠箔日沈沈。春风洞口花长在，只许刘郎一度寻。

绣帘珠箔一重重，十里香风入眼浓。镜合紫鸾来有信，云深青鸟去无踪。楚王台下寻常见，宋玉墙头取次逢。可惜好花攀折尽，飘零芳蕊付游蜂。

梅簇荒台自可羞，相君爱赏忘宵游。未言美实和羹味，且荐清香泛酒瓯。

琼叶半开童女颊，蕨芽初长小儿拳。山中云雨虽无味，何似山河走暮烟。

一池春水应江潮，中起沙鸥数尺高。谁谓风云远朝市，乱山深处亦波涛。

欲为龙池游，束装戒蓐食。鸡鸣天未曙，呼儿重蜡屐。萦回溯寒溪，确荦疲乱石。迢迢万丈岭，宛转苍龙脊。山高吐朝气，恍不辨咫尺。俯听雷雨声，仰逐猿猱迹。委蛇度花坞，绿静草可席。喜如出笼槛，身轻飞鸟掷。不辞双足茧，远探蛟龙客。传闻此山顶，旧有沧海色。尔来三十年，潭湫变枯荻。至今应江潮，尚浮鸥鹭集。至理竟未解，对之空太息。不如西湖游，挥篙泛瑶碧。

藤梢蔓荒寒，藓花阴空青。窈窕石窦中，两耳风雨并。初闻声萧骚，活火急铜瓶。再听逗余响，万羽起寒汀。我疑此山空，石脚连沧溟。中有蛟龙蛰，鼻息隠雷霆。又迓仙翁去，丹灶留岩扃。至今炉鼎中，水火争不停。山前老比丘，霜眉眼如萤。能传古老语，濯我耳昕醒。便欲慰尘凡，脱我随爽灵。

雷雨何时起蛰龙，苍痕夭矫石岩空。不绿嗜好寻刘累，定向人闲试叶公。

梅萼春前破，松髯雨后滋。石崖鸣野鹤，竹坞窜香狸。山脚重重转，溪流泯泯迟。殷勤窥洞府，又得濯龙池。

石冷苔生晕，风高竹度凉。道人何处去，春色半沧浪。

撩花踏水细寻香，闲逐孤云入翠冈。九锁已深看更好，七人相对话应长。百年空向尘埃老，五月聊乘洞府凉。可笑潜川狂道士，未逢玉室与金堂。

洛阳碧水扬春风，铜驼陌上桃花红。高楼叠柳绿相向，绡帐金銮香雾浓。龙裘公子五陵客，拳毛赤兔双蹄白。金钩宝玦逐飞香，醉入花丛恼花魄。青娥皓齿列吴娼，梅粉妆成半额黄。罗屏绣幕围寒玉，帐里吹笙学凤凰。细绿围红晓烟湿，车马騑騑云栉栉。琼蕊杯深琥珀浓，鸳鸯枕镂珊瑚涩。吹龙笛，歌白纻，兰席淋漓日将暮。君不见灞陵岸上杨柳枝，青青送别伤南浦。

身既事十主，女亦妃九龙。

