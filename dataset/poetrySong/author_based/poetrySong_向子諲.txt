仙翁五十鬓犹青，高卧柴门昼亦扃。茅舍已忘钟鼎梦，蒲轮休过薜萝亭。阴森门巷先生柳，寂寞江天处士星。晚岁田间农事了，闲钞寗戚相牛经。

莫问清江与洛阳，山林总是一般香。两家地占西南胜，可是前人例姓杨。

早为山谷印可，晚陪帝所清闲。笔力休论扛鼎，神功更解移山。

向日家居道士，今朝落笔仙乡。胸次山高水远，笔端云起风狂。

横侧数峰碧，逶迤一径开。无人相就宿，时有白云来。

康庐山水雄，三峡又争长。

