槐荫参差日转廊，时看野鸟下横塘。闲窗绿映筼筜浄，流水红浮菡萏香。座有琴觞真道院，径通花木似禅房。文楸珍簟疏帘里，与子同消夏日长。

三分春色二分休，是处红稀绿已稠。芳草池塘空有思，落花亭馆不胜愁。人情似昔犹难合，身世如今岂易谋。若欲忘忧须是酒，醉乡安稳胜封侯。

平生麋鹿性，从仕匪所娱。要非折腰具，悠然慕潜夫。赋归恨不蚤，空悲岁云徂。世情固险薄，官路徒惊呼。君看得失际，岂问戚与疏。论心未必尔，反眼何所无。嗟我与世忤，正坐所见殊。强颜恋五斗，我岂不足与。湖南有良田，亦有宅一区。会当拂衣去，俯仰聊自如。谁能揖上官，迫促畏简书。遂令湖海上，坐觉豪气除。君言浪见许，众口方骂予。不学望尘辈，甘心履危途。所得俱可耻，山岩等豪铢。古人惟事道，吾行端不迂。

满目风光二月时，小桃无数柳依依。松间野寺临清浅，花底旗亭倚翠微。人意不随春意好，此心端与赏心违。目斜望断高阳侣，赢得惺惺骑马归。

人情甚似吴江冷，世路真如蜀道难。

