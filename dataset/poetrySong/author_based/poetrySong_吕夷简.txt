贺家湖上天花寺，一一轩窗向水开。不用闭门防俗客，爱闲能有几人来。

贺监湖边山斗高，水轩水坞频抽毫。吟余清兴杳无际，揭蓬听雨登渔舠。

云门雪窦阻清赏，恍然目想心如遗。前溪后溪月上处，千山万山花发时。

灰律何时应，江春昨夜来。细风先动柳，残雪不藏梅。余冷迷清管，微和发冻醅。闭门无客到，樽俎为谁开。

飘然吟魄到鳌山，好句空疏水石间。眼界清虚心不息，浮生能有几人闲。

赤城千仞耸霞标，闻说精蓝近石桥。久向天厨分净供，忽游人落赴嘉招。逾年华馆留禅榻，几宿轻航兀夜潮。深愧山阴许都讲，肯随支遁出尘嚣。

异香秾艳厌群葩，何事栽培近海涯。开向东风应有恨，凭谁移入五侯家。

老读文书兴易阑，须知养病不如闲。竹床瓦枕虚堂上，卧见江南雨后山。

往年游海峤，上彻最高层。云外疑无路，山中忽见僧。虎蹲临涧石，猿挂半岩藤。何日抛龟纽，孤峰上再登。

净名庵下灵岩路，峻壁层崖倚半空。我爱老僧年八十，一生长住翠微中。

清波环绕地无尘，榜署嘉名得意新。若问经纶康济术，亭中兼有钓璜人。

自恨卷帘人已老。

梅无驿使飘零尽，草怨王孙取次生。

人归北阙知何日，菊映东篱似去年。

人为子推初禁火，花愁青女再飞霜。

江涵帝子翚飞阁，山际真君鹤驭天。

