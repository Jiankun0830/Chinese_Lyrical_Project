泠然风御远光尘，轩豁嵯峨插碧云。空洞元来无一物，惟留飞鼠自成群。

九锁琼宫萃列仙，飘然别是一壶天。时时云气生岩洞，日日松声助涧泉。山茗已堪回短梦，金丹要可得长年。是中着语真难事，今古舂容几大篇。

远岫参横滃白云，一声雷震出天门。恍然身在龙头上，笑引庄生五石樽。

我读坡诗醉眼开，翠蛟骑取借风雷。直教大地霑霖雨，变作清凉不快哉。

