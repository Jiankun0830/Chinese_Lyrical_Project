朝野乐升平，园林穷胜讨。快雨洗尘埃，秋山浄如埽。游鱼聚江湾，饥乌集木杪。群芳郁峥嵘，一水翠缭绕。云头苍狗变，龙蛇乱夭矫。岩洞真奇崛，造物逞天巧。近在堂奥间，超然类三岛。暂舍簿书忙，何时脱纷扰。静听黄鹂鸣，一声还复悄。𫄥维去咫尺，涉步即幽窈。新岸暗苍苔，乔木蔽萝茑。山腹有遗祠，隐然见华表。笋舆访崇台，空旷游遐眺。八桂困樵苏，叹息心为愀。任侯三蜀秀，冰壶湛春晓。有药驻朱颜，可以长不老。雄篇顷刻成，举座悉称好。戛玉副鸣球，士夫善传道。五岭类观东，一览众山小。吕岩何兴废，事固有前兆。新诗刻翠珉，异日可稽考。玩珠纪胜游，聊复醉清醥。

郊原同按辔，杖屦陟青冥。山色混林樾，溪光照斗星。螺峰高插戟，兔径曲穿庭。□□一声远，千岩特地青。

洞口微云恣卷舒，石岩相对一蘧庐。赋才晋宋多夷旷，好景古今难贮储。茗碗已惊浮雪浪，斋厨俄听响鲸鱼。子云识字终何用，且读人间未见书。

护田绿水转山樊，滴翠群峰列巨杉。洞外僧蓝侵斗汉，涧边人迹隔仙凡。深深云谷春常在，寂寂松扉夜不缄。此处得名爰自我，要须题作吕公岩。

爽垲虚明小洞天，巉岩垂乳类锋铦。薰风习习来三面，夏雨萧萧欠一檐。指顾群山劳应接，徘徊归骑纵观瞻。门前绿水泓澄浄，底处应须是谷帘。

斯洞名华景，累累乳石悬。虚崖疑月窟，绝顶瞰江湍。岩底金仙寺，峰头玉井莲。地形居众外，气象伟无前。徙杖观初日，归舆触暝烟。蔽林排翠幄，封径簇花钿。爽致资清赏，镌题记昔年。猿啼声应谷，云破月侵筵。策蹇追华驷，鸣髇指坠鸢。谁人能画此，为倩老龙眠。

南窗聊寄傲，北牖有凉风。岩洞幽深处，结茅容老翁。

羃羃烟云锁洞关，旁开六户类连环。芙蓉未是仙家瑞，更约同登太华山。

半世观山鬓已皤，欲求钓艇老渔蓑。杖藜又过烟霞洞，闻说当年烂斧柯。

洞中石燕可长生，白雀何因浪得名。无限好山难买得，世间奚用孔方兄。

怪底浮屠不宿桑，直搜岩窦意徜徉。洞中日月未尝老，何事仙家有夕阳。

乱崖深峭水淙幽，六夏来游俨似秋。安得蘧蘧一觉梦，倚岩栩栩访庄周。

坎止流行但信缘，峤南风景异山川。偶因乘兴穿山腹，始悟壶中别有天。

平明小队出郊墟，尽日登临据隼旟。闻道仙人尸解去，尚应犹学世间书。

崒嵂倚空蹲怪石，轮囷夹道卧长松。白龙应已冲天去，岩窦岿然有故踪。

郡境水多沸，陈村泉类汤。人情尚冰炭，地脉亦炎凉。

