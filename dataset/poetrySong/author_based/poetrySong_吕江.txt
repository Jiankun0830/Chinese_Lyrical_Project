水路通城近，人家与寺连。西风渔市鼓，落日野桥船。尘土非吾事，湖山似去年。今宵禅榻梦，定是到鸥边。

台成知费几金槌，回首荒芜走鹿麛。自是误君由宰嚭，孰云亡国为西施。春风蝶梦迷香径，秋水龙文冷剑池。四顾湖山烟雨里，倚阑新恨入支颐。

春来脚不踏青青，梦里还家梦又醒。一树垂杨楼外绿，鶑声不似故园听。

年华冉冉暗中移，倦客伤春只自知。雨后桃花红未减，人情早自向荼{艹縻}。

半生道路鬓双皤，又是中秋客里过。别业可怜荒杜曲，羁怀最怕听商歌。不知明月几时有，如此清风良夜何。胜概无诗可收拾，九原唤起老东坡。

一叶江头枫叶丹，秋容惨淡客悲酸。蛩声雨后长门怨，雁影风前行路难。无处著愁嫌地窄，有时舒眺见天宽。最怜人道苏州月，三度中秋一度看。

觅得宸奎扁，归寻农圃师。湖山吴子国，花草范村诗。步屦行春遍，纶巾带雨欹。百年无此老，合配雪滩祠。

实际即为诚，中庸说着形。晓来雷雨过，七十二峰青。

门外竹千个，崖颠两径分。奔泉流碎月，高树碍行云。游客倦欲卧，道人言少文。但云秦学士，曾此遇茅君。

