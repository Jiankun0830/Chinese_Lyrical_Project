慎言浑不畏，言出患常随。须信机枢发，难容驷马追。三缄事可见，两舌业当知。口是起羞本，愿君且再思。

忍事有何妨，勿令心火扬。火扬犹可灭，心忿固多伤。堪叹波罗蜜，可怜歌利王。从心更从刃，字意好端详。

国法须遵守，金科尽诏条。一毫如有犯，三尺不相饶。岂肯容奸黠，何须恃贵骄。自然逢吉庆，神理亦昭昭。

人非莫举扬，万事且包荒。殿上便犹掩，车中吐不妨。在他诚所短，于己有何长。须是常规检，回头自忖量。

无私仍克己，克己又无私。一事兼修饰，终身在省思。公清多敛怨，高亢易招危。更切循卑退，方应履坦夷。

直道更和光，双修誉乃彰。直须和辅助，和赖直交相。恃直终多讦，偏和又少刚。能和又能直，行己自芬芳。

此个如端的，除非六句修。永为几杖诫，更遗子孙谋。本立方生道，农勤乃有秋。兹诗虽浅近，至理可推求。

天应降吉祥，天理本茫茫。舒惨虽无定，荣枯却有常。益谦尤效验，福善更昭彰。笼络无疏漏，恢恢网四张。

夜泊浔阳宿酒楼，琵琶亭畔荻花秋。云沉鸟没事已往，月白风清江自流。

若邪溪畔醉秋风，猎猎船旗照水红。后夜钱塘酒楼上，梦魂应绕浙江东。

飞卿昔号温锺夔，思道通俛还魁肥。江淹善啖笔五色，庾信能文腰十围。只知外貌乏粉泽，谁料满腹填珠玑。相逢把酒洛阳社，不管淋漓身上衣。

是身如泡幻，尽非真实相。况兹纸上影，妄外更生妄。到岸不须船，无风休起浪。唯当清静观，妙法了无象。

莫叹尘泥汩，且图山水游。几峰天姥翠，一舸剡溪秋。不见戴安道，有怀王子猷。西风无限意，尽属钓鱼舟。

夷犹双桨去，莫不辨东西。夕照偏依树，秋光半落溪。风高一雁小，云薄四天低。莽荡孤帆卸，水村杨柳堤。

秋渚涵空碧，秋山刷眼青。排头烟树老，扑面水风腥。上濑复下濑，长亭仍短亭。夜船明月好，客梦满流萤。

出得云门路，风凄日夕曛。船撑鉴湖月，路接沃洲云。山色周遭见，溪流屈曲分。一觞还一咏，谁似右将军。

幼年曾读乐天碑，及壮亦览高僧传。闻有沃洲风景佳，脚未能到心空羡。近至新昌披县图，此山乃在吾厩圈。想像时时挂梦魂，欲一游之念无便。夜来人报天姥雪，今日趁晴初出县。酸风瞥瞥吹我须，寒气棱棱刮人面。半膝短衫翻以轻，独脚小轿快而健。不知路入幽涧长，但觉山随白云转。靠昏投宿梅林村，侵卯便过真封院。新霜滑㳠行李难，一步一拄一回眩。养马坡前秋草黄，骏骨已埋无复见。放鹤峰头树影孤，鹤不来归云漫漫。入门触物皆荒凉，尘几蠹经三五卷。饿鸦叫噪绕生台，野雀毰毸集寒殿。老杉千尺惟空腔，犹有枯藤半萦缠。忆昔江左全盛时，十有八人皆俊彦。或吟或啸或遨嬉，不觉回头垂缨弁。林泉耽味久成癖，鱼鸟留连老忘倦。前有道猷后法潜，锡杖卓泉坚志愿。晚则道林经构之，左右前后遂完缮。烟霞一窟直几钱，买醭商量价何贱。聚徒数百日高谈，供有香花斋有面。岁时浸久山浸荒，种粟烧畬耕掘遍。茂林髠{髟/葛}无几存，莽荡周回空一片。惟余溪水清汪湾，百匹秋光泻寒练。古今兴废尽如斯，欲去使人还恋恋。

烟霞一坞两山源，石壁寒垂瀑布泉。人事是非空缭绕，水声今古自潺湲。月留吟客眠寒榻，风送樵翁下翠巅。檀篆未消𬬻火燠，夜长人静好谈禅。

三寺峙若鼎，四山合如环。偷携野人杖，默叩禅翁关。草树冬不老，云烟秋更闲。飘飘物外兴，又逐归禽还。

乱鶑啼处柳飞花，拍拍春流涨晓沙。正是江南梅子熟，年年离恨寄天涯。

秉烛携筇步步前，玉京迢递访神仙。四时自有壶中景，一罅都迷物外天。

郎官湖上郎官游，只教闲客生闲愁。烟波荡漾四五顷，风月凄凉三百秋。

汉沔当年控上游，孙权曾此困曹刘。三分霸业千张纸，万古斜阳一钓舟。

会景亭高石作层。

江汉滔滔一向东，暮江澄湛夕阳红。

云共去时天杳杳，雁连来处水茫茫。

