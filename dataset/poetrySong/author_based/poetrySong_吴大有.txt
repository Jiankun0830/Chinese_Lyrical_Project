我昔见君方成童，长吉才华惊钜公。人间科第不屑就，直使声名闻九重。乃翁引上凝华殿，子虚不待他人荐。入直来来凡几年，天上奇书尽曾见。翩然归去大江西，二疏父子还相随。故乡分得云水地，却喜不爽渔樵期。春雨骑牛对烟草，何如振衣随龙五云表。秋霜黄独煨地炉，何如驼峰犀箸食天厨。林间拾叶抄诗句，何如宫妃捧砚挥毫处。溪边照影著荷衣，何如龙门应制夺锦时。钧天梦断难回顾，浩然合在山中住。金石台前伴白云，六年不踏西湖路。今日重来发长吁，忍看清平破草庐。尽拈书籍向人卖，归买田园供荷锄。乃翁八十齿发落，倚门待儿斜日薄。孤山梅花带不归，却唤扁舟载童鹤。

曙色溟溟湿缊袍，涌金门下上轻桡。五更锺鼓星初没，两岸楼台雾未消。路傍柳洲人语近，山连葛岭鹤声遥。冲寒亦有寻梅客，拥袖骑馿过短桥。

多年书问断，湖海竟悠悠。一见心虽满，相看泪忽流。彩烟山色暮，碧濑月痕秋。明日登程去，鹡鸰河上愁。

山中多雨水，秋晚正妨农。病菜和根煮，新粳带湿舂。拥沙埋废井，堕石折枯松。寂寂猿啼昼，白云藏数峰。

客行情最苦，草草共清尊。万水千山路，今朝好出门。

雁声低度水村深，中有人敲月下门。满屋秋风灯欲暗，江山千里故园心。

编茅为屋住，结叶作衣裳。不试烧金诀，惟寻煮石方。洗瓢溪月冷，采药野云香。尝有仙家鹤，飞来绕石傍。

