唱奇腾怪可删修，争奈常情胜谬悠。禹贡已书开蜀道，秦人安得粪金牛。万重山势随坤顺，一勺天波到海流。自哂据经违世俗，庶几同志未相尤。

十纪权臣第，修城外台宅。乔木不知秋，名花数逾百。远如山林幽，近与尘埃隔。惠政裕一方，民犹以为窄。

华构枕方塘，使台寂佳致。二色真楠材，轮奂极精致。花木四面围，如立复如侍。一道仰澄清，此是澄清地。

西北有高楼，梁栋云常起。檐牙挂连蜷，栏影摇清泚。爽气雪山来，一瞬极千里。但欲摅远怀，无忧可销弭。

花淑对高轩，如用丹青{票彡}。锦水一奁红，玉台千面笑。松篁两翠幄，常护东西照。子细看韶妍，方知化工妙。

雅意待蟾光，烦襟期爽快。无云点太清，远贤周色界。天光浄琉璃，露下真沆瀣。勤渠谂后人，宜葺不宜坏。

东阁治台政，西堂备燕饮。介于二堂间，华构饶花品。红紫镇长春，四时如活锦。公暇一绳床，上有通中枕。

至人泉石心，俚耳便丝竹。酾渠逗清泠，朝夕淙寒玉。试听自然声，不减云璈曲。却返倒闻机，五音常自足。

结茅为圜屋，环堵不开牖。斋居如雁堂，广长才六肘。深藏子猷竹，不植陶潜柳。勿起灭定心，宴坐空诸有。

形制似方桥，岛岸相连属。春和逗凉飔，昼影浮浄绿。佳人罗袜轻，花时相步续。澄澜忽生晕，下有双凫浴。

尺水走庭除，花木皆周匝。双亭正相值，仅能容一榻。公余时独来，隠几聊嘘嗒。典谒或通名，东荣有宾合。

十里东郊道，兹游岁月深。参僚从行府，高会适丛林。穉子喧沽玉，春姬笑子金。咳珠僧护宝，醉弁客遗簪。天赐连宵泽，民欢毕昼阴。分明造物手，自在出尘心。非相虽无住，残芳尚可寻。都人望旋旆，车马又骎骎。

何处珍丛最早开，海云山茗合江梅。忽传诗帅邀肤使，不用歌姬侍宴杯。晓艳鲜明同绮靡，晚妆清淡奉徘徊。此时文酒风流事，岂似临江放荡来。

