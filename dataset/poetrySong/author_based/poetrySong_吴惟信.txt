细柳轻烟锁画楼，楼中人去水长流。琵琶声断梅花落，别是春风一种愁。

梨花风起正清明，游子寻春半出城。日暮笙歌收拾去，万株杨柳属流鶑。

湿了荷花雨便休，晚风归柳澹于秋。一生不作机心事，合转船头向白鸥。

雨后轻云学水流，惜春人瘦怕春休。梨花却恐难寻梦，燕子何曾细说愁。

玉手歌姬托凤雏，堂前画额旋调朱。春风吴会宜男草，试问他人种得无。

结网求鱼事已迟，却非春草不归诗。斜阳一片山如画，更把心期付与谁。

水光只肯浄涵虚，分浦通村路却无。风日向低鸿雁落，钓竿一半出菰蒲。

翠帐香消卷碧纱，风捎残雨湿栏牙。蜻蜓亦被凉勾引，清晓低飞入水花。

草堂燕子未归时，香鼎灰飞入砚池。看彻唐人诗一卷，夕阳犹在杏花枝。

不惜黄金一醉君，唤歌催舞语纷纷。天涯明月空相忆，寒雁无声入断云。

西风吹露下秋空，乌鹊无声占碧桐。天气微凉人好睡，阑干闲在月明中。

闲与芦花立水边，归心客思两茫然。夕阳收尽天风急，一树寒鸦落野田。

事到依人易策勋，合归收拾北山云。春风入手非闲用，种得梅花却寄君。

销金帐掩水沉烟，髻滑金钗落枕边。魂梦不知春已去，误随蝴蝶过秋千。

坟草年年一度青，梅花无主自飘零。定知魂在梅花上，唯有春风唤得醒。

片玉沉山草亦珍，断碑残石当麒麟。君王别为开门户，不欲梅花见路人。

病起伤春独倚门，唤人鹦鹉隔帘闻。无情最是东风恶，瘦却梨花一片云。

宫殿高高在五云，鹤摇松露滴行人。洞门不放东风过，留得桃花一院春。

林雪消寒滴，春风入草庐。好山分客看，闲地课童鉏。竹瘦偏宜鹤，泉清直见鱼。迩来因苦咏，零乱一床书。

擒吴才了合封侯，何止区区古蔡州。一着高时全国体，十年危处与心谋。山川恢拓春风远，天地清明王气浮。白雪满头勋业大，不应忘却赤松游。

焚香诵易与天游，君命相催不肯休。时节固知来则是，功名却以得为忧。翠蓬云气生衣袂，金殿阳光动冕旒。此际一言能悟主，始堪回首旧林丘。

便教烟雨画成图，争似归来有贺湖。镜里精神西晋有，诗家标准晚唐无。惜花春尽鶑吟苦，敲竹风清鹤梦孤。世事正多心早懒，著书赢得静工夫。

检残玉历又春来，造化无私命转乖。照水莫嫌穷面目，看山长有好情怀。生期惠远眠云过，死问林逋借地埋。诗到夜寒吟更苦，一枝梅雪映书斋。

朝吴暮楚几时休，未必江湖有白鸥。万事莫如归去好，一椽当为老来谋。春天吟思行花径，夜月琴声坐竹楼。但得余龄无俯仰，曾公食粥亦风流。

不肯轻迷固有天，星冠霞氅竟翩然。人能变体方超俗，丹到成功即是仙。伏洞黑龙听夜咒，傍花白鹿伴春眠。哦诗更欲全清致，当以弥明作正传。

烽火穷边几度愁，亦曾将死博封侯。谤兴在彼情谁恕，事过知君痛自休。跨马甲衣春雪白，射雕弓箭晓星流。救时正属英雄者，更著工夫必到头。

山移无复昔人贤，随分长安办一椽。扫室敢言天下志，闭门尽可雪中眠。携瓶与客同沽酒，接绠过邻自汲泉。到此始知闲是福，居山未必似居廛。

若教尽尽说漂沉，却恐无憀老不禁。百拙难随今日巧，一贫方识古人心。牛羊归尽荒郊阔，猿鹤愁多故国深。亦欲以诗为活计，世间何许觅知音。

谋生一事到成功，消得湖边地几弓。韦曲有花留杜老，洛阳无客问卢仝。春风燕子虚檐外，夜雨蛩声小径中。所立规模虽冷淡，绝胜弹铗旧漂蓬。

一衲冰霜二十年，不知妙用自谁传。心能转物方为佛，诗到名家亦是仙。喜客稍宽沽酒禁，爱闲多结住山缘。今冬约我西湖上，同看梅花坐钓船。

一剑辞家竟陆沉，梦思空向故庐深。槎迷河汉千年恨，树隔关山万里心。衣垢正怜贫未去，镜明忽有老相寻。春归不与人为约，青草催诗亦懒吟。

雨声云气暮萧萧，罗扇恩疏井树凋。心事暗随归梦去，壁灯留与可怜宵。

弄花扑蝶悔当年，吃到残糜味却鲜。不肯春风留业种，破毡寻梦佛灯前。

扇恩已尽汉宫秋，空忆金鞍远玉楼。九辩不歌黄菊老，断烟零雨为谁愁。

吴姬一曲采莲歌，回首秋风卷碧波。翠盖不能擎雨露，鸳鸯应怨夜寒多。

寒谷初消雪半林，紫花摇弄昼阴阴。是谁曾见吹香处，千古春风楚客心。

一掬寒泉块石头，两三茎叶弄轻柔。梦回一霎龙湫雨，五月轩窗也带秋。

远山数笔抹秋烟，阔阔湖波冷浸天。晚日未沉风渐起，芦花狼藉满鱼船。

数亩松筠种不成，荒坛祭别酒频倾。老天辜负归乡志，冷地寻思到世情。日落关河孤鹤远，夜凉灯火小虫鸣。应须趁取黄金在，买宅西湖住一程。

鹭鸶立处无秋暑，舴艋行时正晚凉。诗兴似山来衮衮，归心如水去洋洋。经风杨柳高偏折，隔浦芙蓉远更香。俯仰之间易陈迹，不知醉了几千场。

自肯名为懒，何曾与众同。闲情长向道，妙语半谈空。平日身多病，今年药有功。门前栽五柳，春亦在其中。

只向廛中隠，幽居地更偏。竹风吹夜月，梅雪堕寒烟。心定欺云石，神清照野泉。一峰擎坏塔，终日在吟边。

四岁传家子，心明语未真。也知初受命，似觉便成人。举动须呼仆，端身学拜亲。若教楼上去，定道摘星辰。

屈指交游十载余，见君归墨又归儒。卢能解道元无物，颜子谁知也不愚。既向风幡明表里，何须雪几费工夫。他年名上登科记，一半清芬在祖图。

故园不恋恋西湖，赁得民居作隠居。开口不离仁义字，闭门惟读圣贤书。老无子息偏怜鹤，闲有工夫尽钓鱼。酒熟自斟诗自和，功名一念已消除。

拟学粗豪去索尝，独醒岂易敌愁肠。白衣终到东篱下，自是渊明等得忙。

十年兄弟恨离群，书雁南来得所闻。惠远栽莲归结社，班超投笔去从军。伤心异路悲春草，泪眼同时湿暮云。惟有母亡无返日，自添抔土上孤坟。

鹫峰可是不清幽，却望云峰忆旧游。松径露寒芳草暗，竹桥烟暝落梅愁。高斋闲课诗吟讽，小店赊沽酒献酬。今日凄凉何许见，满庭红叶自伤秋。

竟日看荆树，深情惨弗舒。已经三载别，祇得一封书。故国长同梦，穷途久异居。遥思禅定处，松月满庭除。

风骨棱棱雪满头，帽尘慵拂涕慵收。天晴放鹤方开户，雨后看山不下楼。树底持经阴径远，竹边洗钵小池幽。自惭犹有尘缘在，安得相从老一丘。

禅教不能收，辞山谒贵流。雨花闲定石，烟柳暗诗楼。借得房逃暑，沽来酒制愁。狂豪疑贾阆，长发未梳头。

旧抄梵律已俱焚，一片闲情老白云。定起石台华雨冷，满山松籁月中闻。

蒲团坐得心成佛，却便随流似不曾。对客清谈皆有理，求他妙用独无凭。穷通数外三春定，智慧光中万古镫。俗眼安知真实行，空于画壁看高僧。

悟彻心宗即是禅，老来风骨尚依然。自云林下浑无事，不到人间亦有年。秋磬声清敲落月，晓瓶手冷汲寒泉。我来问道空归去，寂寞云山薄暮天。

宝书梵律自分科，黄卷青灯更琢磨。花落闲庭春定久，尘生虚榻夜吟多。琴长弹后声偏韵，丹未烧前气已和。我所重君清苦处，可曾一日离烟萝。

自从入道戴星冠，名利何曾着眼看。地尽种蔬因茹素，瓶长储水为浇丹。风生晓槛占天久，霜滴秋坛拜斗寒。几度相寻寻不见，但闻金磬响云端。

住遍长安店，何曾说到穷。孤吟多夜雨，一醉自春风。魂梦云山远，狂豪天地空。仙家抛业久，何日返辽东。

湖上居家住最幽，檐牙倒影落沧洲。诗成梅坞三更月，酒醒莲塘半夜秋。移石为添烧药灶，卖□因起读书楼。经年不入烟城去，长倚栏干看白鸥。

晦迹雪岩日久长，唐人冠帽道衣裳。草堂夜月琴声细，花坞春风杖策香。饮酒旋寻瓢作盏，架书高沓石为床。客来总是诗朋友，一笑人间万事忘。

久向长安住，多于陋巷中。固穷全事节，传道与童蒙。自喜精诗律，家曾立战功。所言皆合理，心共古人同。

本是烟萝客，如何却混尘。中年百事懒，上国一家贫。屋老铺黄叶，楼空映水蘋。诗成多自和，赏识恐无人。

已得诗名久，君犹闭户吟。百篇皆有意，一事不关心。故国谁相问，高流自远寻。江梅花落去，休更立墙阴。

贫为耽诗得，诗高贫未除。身从乡井隠，名待御屏书。寡合人为傲，回观世自疏。寥寥诸葛志，宁久在茅庐。

文星变化成人品，指点虚空不住吟。渐向镜中知白发，何曾醉里惜黄金。孤灯夜雨长安梦，落叶秋风故国心。莫谓飘沉消锐气，皇天自是一知音。

自古骚人心自别，过从不是俗交朋。谈诗海内逃名客，学道山中出定僧。小艇春游时载酒，高楼雨坐夜悬灯。深知大隠工夫到，只恐明时有诏征。

道向时中悟，高斋直寄名。句清人不到，心死自无营。帘卷秋花影，墙翻雨箨声。慈湖碑字古，历历见平生。

抛却萤囊读罢书，甘心奉道乐清虚。氅逢拜斗身方服，巾待过庭手未除。无事遍求仙术学，有邪只用鬼兵驱。莫将鸡犬云中去，且占人间福地居。

已自到家乡，清阴坐竹房。事亲专一念，对客说诸方。断简藏充栋，新诗写过墙。近来因院计，添得镜中霜。

天台山下住，萧散过平生。魂梦江湖阔，吟哦笔砚清。客心云自在，人品玉分明。又向长安道，相逢话别情。

歌楼回首已茫然，手托蓬窗夜不眠。月色水光摇荡处，鸳鸯飞过别离船。

手弹珠泪向离筵，残日依依上客船。流水自随人去远，绿杨只在曲江边。

临临欲去又添杯，一语殷勤道几回。他日相思如有信，粉笺莫带泪痕来。

笙歌一曲强相留，酒不能消满面愁。相对正弹离别泪，杜鹃声到夕阳楼。

不以一闲为至乐，拟将短铗向谁弹。事于错处知天理，心到灰时始岁寒。梁燕语分春寂寞，海棠愁入雨阑干。故人散尽江湖远，虽有新诗寄亦难。

双井传家法最严，仙翁未学子真潜。固知岂弟为民福，却恐清廉博众嫌。去草旋开观射圃，傍花深下读书帘。心闲万事皆归理，何必蒙庄悟养恬。

名在登科记，人间尽得知。文高多法古，官冷不趋时。减食因添鹤，收书为教儿。近来闻注易，新集苦无诗。

丹井清泠夜向分，露庭吟苦更谁闻。松凉鹤立千峰月，草湿龙归一洞云。回首江湖尘漠漠，伤心天地气纷纷。何当共作诛茅计，免向秋风怨失群。

人间无好友，思忆到君深。湖上行春酒，山中坐月心。飘流贫未去，老大病相侵。乍见又轻别，东风恨一襟。

相思不但是黄昏，才到凄凉便忆君。明月当天人寂寂，西风卷地叶纷纷。归心随水流千里，别恨因秋凑十分。灯火何时共良夜，一杯香茗细论文。

白云天竺寺，谁似尔清闲。诗可名身后，人传到世间。梅花香雪磵，树色锁春山。空有相寻约，高风岂易攀。

休说边埃扫不清，如君出处极分明。西湖旧有骚人分，南岳新添散吏名。吟苦只因听雨久，心闲直待买山成。堂堂京国谁知己，百尺楼空一剑横。

主持兰若太湖傍，愈觉清高不比常。窗下围棋松日薄，径中行药竹风凉。诗成封去邻僧和，茶嫩惟同野客尝。见说近时勤行业，朝朝亲炷佛前香。

身陷清贫乐有余，风流人物称山居。虚堂扫地犹持课，隠几看云罢读书。破碎衣裳多自补，髼松头发少曾梳。有时行向湖边去，闲对渔翁话古初。

全家移入山中住，见说经年不到城。闲雅足知空世念，讥弹未必损诗名。高楼听雨开书坐，幽磵寻春采药行。寺近只容僧问字，松风满屋笑谈清。

隠君住处枕湖滨，正与逋仙是密邻。踏雪访梅千嶂晓，带烟看柳满楼春。发因累少茎茎绿，诗为工多字字新。闻说近来浑懒出，竹光花影锁闲身。

白雪满头颅，何堪涉畏途。不知乡信去，曾达故人无。日落鸦声急，天空雁影孤。定应吟望处，思忆到江湖。

久贫朋友断，子独喜吾贫。不是三生得，如何一似亲。和诗书纸尽，招饮典衣频。未遂功名志，空林且寄身。

在家只有一年闲，至乐多生笔砚间。天上有楼人不见，吟魂迷在雨中山。

栽松艺竹旧林丘，失意归来更不愁。纵使浮名磨灭得，好诗云锁越山头。

月影亭亭上小窗，烘干瓦背夜来霜。扁舟欲载青山去，尚恋梅花一阵香。

津亭记得话分离，别后愁多只自知。梅坞雪消春到处，草堂灯暗夜深时。纵然频有相思梦，争似同吟一首诗。几欲裁书凭雁寄，碧天无际雁来迟。

可怜未露囊中颖，一味清贫骨也清。陋巷孰知颜氏乐，京师空有子真名。命书平日穷幽眇，诗社多年说老成。风雪满天灯晕冷，梅花纸帐各关情。

井冷丹沉事迹存，仙翁秘诀授云孙。不同白鹿眠花径，却跨青鸾出洞门。调尉明知逃吏隠，详刑阴布活人恩。归来日日出堂醉，春草池边着梦魂。

幽居直恐世间无，叠石为山展画图。亭馆看花春思远，楼台倚月夜吟孤。不论胜负收棋局，欲辩醇漓蘸酒壶。东阁开延天下士，昂头相对说江湖。

身老心无事，何曾恋故乡。风烟拟画卷，冰雪满诗囊。魂梦江湖阔，语言兰蕙香。城中虽久住，多只到僧房。

年年桃板上，数字见闲情。重佛非求福，为儒不望荣。回澜知有道，卧雪可无名。一院梅花月，多应鹤共行。

京国春寒情脉脉，关山月落梦悠悠。离愁又在高楼上，满池夕阳江水流。

君虽龟邑住，笔下自烟霞。仁不违三月，心长在五车。雄豪轻俗辈，名字落诗家。无计论文醉，溪桥酒独赊。

寻常曾见说，家远欲归难。身暂投莲社，心犹在杏坛。摊书灯下读，磨剑月中看。近日无消息，相思雨雪寒。

论文豁意气，把酒见情亲。一别不知返，烟花空自春。边愁生鼓角，客梦落风尘。相约在何许，买山归卜邻。

一蕙香天下，求多却恐无。诗非今世悟，心与古人俱。鹤守林逋宅，鸥闲贺监湖。往来应自在，知识半樵夫。

一住湖边更不移，晚年幽趣只心知。竹楼夜月供琴索，莎岸春风飏钓丝。朝客委评新买画，骚人听说旧吟诗。神仙秘术参求遍，间泄天机向醉时。

野笛雨中吹，楼高客梦危。春风在何许，披拂好花枝。

官廨相邻古寺基，幽闲全似旧家时。惜花言语春风得，对酒心情夜月知。谈道偶留僧坐久，借书惟恐仆归迟。平生物理难齐处，读彻牺经更不疑。

争期风翮上亨衢，果见移家入帝都。瓮下不能留吏部，湖边正可着林逋。高楼诗思春云远，深院琴声夜月孤。半点红尘应不到，晴梅影里醉谁扶。

一廉儒者政，半隠寄其名。心古门庭阔，吟多笔研清。云晴春嶂薄，潮落暮江平。必是闲无事，琴余鹤数声。

卯喏吏归帘影静，午香梦熟漏声迟。是中多少春风在，散落人间自不知。

名不昭时迹晦沉，读书辜负雪窗深。贫参万事方知命，人到中年始识心。柳得烟多鶑尚恋，花随雨尽蝶空寻。江湖身老春风晚，谁肯相从说苦吟。

一片心稽古，难教事物移。不知颜子若，亦有杜陵诗。江海无诸老，文章授小儿。非干寒苦事，短发自成丝。

异时交义比金兰，守着龛灯话岁寒。相去虽无千里远，别来欲寄一书难。酒杯慵向花前举，琴索空移月下弹。却忆湖山行乐地，越翁近日共谁看。

门枕官河水，闲居少客过。一生持酒戒，终日受诗魔。儿女催婚嫁，功名负琢磨。遥怜明镜里，白发恨尤多。

银台花落夜将阑，天亦那知客思单。鹤帐不知云外梦，燕堂空锁雨中寒。千年风雅教谁主，一卷离骚合自看。又恐孤山梅渐老，明朝问路过长安。

望望春来一解颜，春多风雨怯衣单。柳烟漠漠山堂晓，梅雪纷纷水国寒。贫里诗囊当自佩，醉中匣剑共君看。交游肯作云翻覆，凿齿东来喜道安。

弟兄惆怅各分飞，说着何曾不泪垂。且道十年无一信，是谁千里最相思。采薇犹记相思处，煮豆浑忘共泣时。莫把诗名沉塞北，归来故国看梅枝。

别后一身长是客，何须更说负烟萝。近来心事深如海，梅损清香雨雪多。

江风月白水平沙，一曲琵琶别酒家。泪洒秋风消息断，可怜犹自信灯花。

雨声入梦江湖阔，暝色分愁草树衰。君亦不来书不去，小楼闲过雁多时。

澹烟芳草乡心远，细雨梨花客梦孤。十载故庐茅卷尽，春风知有燕归无。

君是愚堂主，明明道在愚。自从都放下，更不用工夫。尽去心中事，惟留肘后符。近来诗懒作，多看海山图。

尘中孤影镜中丝，往事星星不忍思。回首便成千里梦，寻盟当以几时期。秋江浩荡鸥翻浪，月树萧疏鹊遶枝。倘有一书相问讯，只消多写暮云诗。

道在甘沦落，情交自浅深。云山千里梦，灯火半生心。是友真难得，如君岂易寻。细论身后事，不觉日西沉。

万间垂芘一夫穷，应念空成白首翁。且喜有僧同夜话，不愁无路借春风。江湖气吐诗坛下，星斗光生剑匣中。从此自知当变化，梦魂先别灞桥东。

灞桥烟水碧沉沉，万缕低垂结翠阴。学舞腰肢风外细，凝愁颜色雨中深。絮漫天地凄凉泪，萍满池塘造化心。记得赠行曾折处，短长亭畔听鶑吟。

长是开初恨岁阑，南枝不管北枝寒。鉏云犹记当时种，步月宁辞永夜看。香借好风闻却易，影粘残雪画应难。逋仙骨冷吟声绝，惆怅无人共倚栏。

客枕谁惊蝶梦阑，角声吹动五更寒。断桥流水无人处，淡月疏星只自看。勾引闲情何日了，形容幽韵入诗难。冷香深恐轻狼藉，叮嘱林神护石栏。

早露锋铓获见寻，最于文苑用功深。弃捐应只分毫事，谁肯留连一寸心。

锋芒虽早露，用舍见升沉。白秃千茎发，丹留一寸心。策勋芸阁久，洁己石潭深。却笑江淹辈，区区梦里寻。

霜竹凄清带雨喷，湿烟粘草近黄昏。谁教吹暗千林绿，不道飞花正断魂。

长安回首远，渐渐近严陵。客梦春江橹，乡心野店灯。路行三百里，山看万千层。处处皆幽胜，题诗愧不能。

自信平生命，羁孤竟未通。春烟行路远，夜雨客房空。道术徒稽古，人心不重穷。好山何日买，清梦鸟声中。

祇见青山不见家，石栏空倚夕阳斜。梅花欲尽东风急，春事看看到杏花。

抛书闲倚店家门，往事关心孰共论。燕子未归春尚冷，一帘细雨湿黄昏。

漠漠春云暗钓台，云拖雨脚过山来。客中心事深于海，小立东风看落梅。

萧瑟江梅堕晚风，桃花红尽杏花红。家山不见空回首，一片春愁细雨中。

自向桃源失意回，人间无地避风埃。六桥雨雪孤山路，不为梅花也不来。

贫况今年极向年，过湖尚欠买船钱。步行自行苏堤去，恐有沙鸥在柳边。

石壁飞泉洒不干，松阴满目寺门寒。梅花开尽无人到，万叠春山独自看。

寺在烟云表，登临思豁然。绝怜千嶂月，曾照一诗仙。眼阔疑遗世，身高见尽天。孤吟功未到，待借竹房眠。

湖上风烟古，今朝又一行。天寒吟诗苦，岁晚客心惊。饥雀窥梅瘦，翔鸥傍柳明。惜无人在眼，细细说平生。

断碑孤冢树苍苍，鹤自飞归道士房。春在梅花寻不见，满山残雪只闻香。

水边篱落总斜曛，策策西风卷白云。万里秋光人不管，蓼花桐叶自平分。

薄薄晴烟锁六桥，酒旗无力任西飘。眼前春意知多少，尽属梅梢与柳条。

傍水秋千柳影遮，衔泥双燕入谁家。空山雨过晚风急，吹落墙阴红杏花。

柳絮漫空雪样轻，梨花风起近清明。山南山北游人闹，屋后屋前春鸟鸣。

所爱幽窗下，烟丛与露枝。才闻风起处，便是雨来时。节直将谁比，心空只自知。青青长在眼，休说化龙迟。

耐久相看是此君，眼前才有便无尘。尽多转好延留客，虽少犹能爽快人。清影疏疏垂地面，高标直直上云津。忍饥食肉俱休学，一击从今认所真。

天下清高物，无过是此君。托根才有地，长节便摩云。翠色晴时见，愁声雨夜闻。粉痕如早脱，龙化复何云。

绿玉初抽粉尚深，清风便伴此君吟。虽然未见凌霜操，已是先虚应物心。

寒锁孤山见所长，断桥水冷月如霜。自将一点春风恨，散作黄昏万斛香。

□英雪粲去难招，遗粉余香亦暗消。休说惜春人未老，小窗明月梦无憀。

断桥日老水弥茫，谁托丹扉夜望长。零雪正埋和靖骨，淡烟微见寿阳妆。一时韵巧传清思，几度凝愁忆暗香。举世可无题品手，擅场到底属何郎。

一撒轻云埋晓凉，等闲曾入汉宫庄。千年抛掷瑶池远，化作云阶月地香。

唐人十日咏，早有怨人心。况在严霜后，犹开满地金。远香秋梦断，艳色雨吟深。未信渊明死，寥寥无赏音。

春山合碧映春泉，今日寻梅忆去年。阴迳谁知藏造化，晴花一树锁寒烟。

夕阳一半落群峰，寒叶零霜野望空。阴谷忽然逢造化，小梅枝上见春风。

半逐清流半委尘，残花枝上又纷纷。晚来犹自东风恶，吹得幽香满涧云。

颇爱连山雪映溪，南枝休笑北枝低。扬州有客同吟咏，湖上何人更品题。云未商量春后雪，花先零落雨中泥。清愁一点无归着，回首东风起杖藜。

休说登山与绕溪，林间曾见入檐低。尽开花去浑如雪，忽有香来即是题。九客不容同气味，六宫回首隔云泥。策勋商鼎何愁晚，幽意分明在短藜。

锦江宫苑已成尘，啼血千年恨益深。月满空山花满地，一声愁杀未归人。

成行远远别衡阳，岂道如今却断行。声咽为啼千嶂月，翅低因负五更霜。虽云传信元无托，纵不遭烹亦可伤。遥相倦飞沙上去，芦花吹雪水茫茫。

饮啄堪怜久弗齐，念群零落楚云西。羽翰纵有飞高势，月满芦花又独栖。

山风吹满石床云，花落红缸夜欲分。唤起十年乡国恨，一声猿向雨中闻。

空斋日日清吟过，溪上梅开也不知。坐久正愁炉火冷，北风吹折蠹杉枝。

此地昔曾游，今朝复上楼。江枫秋雨过，塞草夕阳愁。渡急传邮箭，沙危阁战舟。栏干空自倚，何许是神州。

山家元住石桥西，篱落周遭尽药畦。剥啄柴门人未应，鹧鸪飞上野棠梨。

茅宇无人过，荆扉尽日关。酒中生快乐，诗里着清闲。朋友数竿竹，画图千叠山。何如终隠此，尘境莫思还。

喜得身闲散，村居尽不妨。花开和蝶看，酒熟带醅尝。草径偏临水，柴门正向阳。故交应笑我，近日学耕桑。

阴阴定是过残年，积雪才晴又满天。山寺寻梅谁怕冷，地炉烧竹自无烟。斋蔬清洁朝朝食，诗草纵横日日编。更有身心空寂处，夜禅多在佛灯前。

急雨开新霁，薰风献嫩凉。苔花侵画壁，云叶护书床。枕上青山远，诗中白昼长。地偏人不到，幽鸟语修篁。

开尽桃花落尽梅，衡门寂寂掩苍苔。多情惟有双飞燕，不道人贫便不来。

凭高北望旧神州，江绕秦淮万古流。塞草寒沙埋战血，更无林叶共伤秋。

床有诗书壁有琴，翠筠佳木午窗阴。只因知得清闲贵，是事从今不动心。

身居修竹茂林间，婆餠声中白昼闲。此地遁潜无不可，何须更买沃洲山。

平生以笔代耕耘，老矣营居志亦勤。送子谁为盘谷序，招贤亲草北山文。湖鸥近屋拳秋雨，野鹤分松宿暮云。从此只寻闲处去，红尘一语自纷纷。

楼高山对起，天予逸人居。万事不到处，满床皆是书。风云知远大，日月付乘除。眇眇新吟思，谁怜合古初。

胜槩未教容易见，必须委曲一登跻。到天不觉乘槎远，出洞方知采药迷。柳舞鶑啼春雨过，花香人醉夕阳低。规模尽可垂千古，却恐无诗为品题。

晚向邮亭立，原荒草树稀。天随云气变，雨带雪花飞。客鬓今年白，故园何日归。知音空满眼，范叔自无衣。

电露荣华一梦休，琴书多是越僧收。年年柳下游人过，指点春风认竹楼。

百年身已任浮沉，但得幽居不厌深。鹤立庭阶花寂寂，鶑声池馆柳阴阴。看书消豁三竿日，琢句驱驰一寸心。莫为无才人所弃，携壶野逸自相寻。

城高楼又阔，不与别楼同。对此山千叠，陶然圣一中。秋声争起树，野色半沉空。后有登临约，留题愧未工。

春光知我上高楼，楼外飞花逐水流。蜀魄一声云尽碧，淡烟芳草夕阳收。

中宵浩彩泼苍冥，人静棂空物象清。若以升沉为得失，求之见识却分明。烟迷野草牛先喘，露滴檐枝鹊自惊。此地琢磨功业就，昌黎合弃短长檠。

古院无人至，闲门晓亦开。山麞欹定石，野蚁集生台。春动烟浮树，阴庭雪缀苔。午窗幽梦断，万籁发清哀。

山烟藏古寺，鸱殿与云齐。松鼠下阶走，竹鸡当户啼。泉寒飞瀑远，僧老诵经低。细读苔碑了，东风起杖藜。

山烟寒似暝，鸱殿与云齐。栗鼠下阶走，竹鸡当户啼。碑荒文字古，僧老语言低。欲住嗟无计，斜阳映杖藜。

白发萧萧万事忘，安闲过似老渔郎。半窗残日敲棋响，一院秋风捣药香。浇菊旋分苔涧水，开松新架草堂凉。过从皆是诗朋友，开口何曾论短长。

僧兄肥遁地，正在太湖头。新句老而健，一钱贫不留。寡交山自看，多病药相投。终日书堂坐，风筠冷似秋。

素抱居山志，今番始有涯。琴床临砌竹，棋局近庭花。诗兴常便酒，蔬肠渐畏茶。清闲兄自乐，世事绝无些。

一宿山中万虑忘，石泉声细鸟声长。落花满地游人去，寂寞棋窗又夕阳。

松风声里草堂幽，欲问归津又小留。人自看诗春自老，毋烦海燕说闲愁。

自说居山好，多年静掩扉。松阴围坐石，苔色上禅衣。鹤瘦迎风舞，云闲带雨归。地幽人事断，客至亦忘机。

庵在村烟底，除非到者知。因投今夜宿，记得去年诗。窗外雨犹滴，佛前灯未吹。无人同淡话，看杀菊花枝。

一生玉雪照人间，古意因君唤得还。丹凤未应栖恶木，白云又见出空山。吟分柳色春风暖，船载梅花月夜闲。从此共谁歌大雅，羁孤寒影欲追攀。

僧持咒语下层峦，远客无言自倚栏。龙带雨归阴洞暗，鹤冲烟入暮松寒。奔腾瀑布穿云落，断裂碑文刮藓看。未有因缘来此住，三生石上指空弹。

浮图灵鹫上，迢递入晴氛。绝顶我忽到，下方钟屡闻。林深余腊雪，谷暖涨春云。更待溪梅发，相期一访君。

鹤唳空山晓，凝情畏别离。且知君返日，正是我行时。花月吴城梦，松风竺寺时。暮云空自隔，初不隔相思。

壮年游远塞，失意去从军。剑在犹凝血，家空未策勋。乡心悬夜月，杀气暗秋云。近日方知命，兵书欲尽焚。

兵法通儒用，观光上玉京。一言旋造化，万古立功名。剑入边云静，船开江月明。深知有志者，不肯负平生。

道貌尘中见，何时下翠萝。闲情秋水淡，归梦白云多。缨过龙湫濯，诗当雁荡歌。清豪不易得，一别又如何。

长安尘土处，数日又随君。颇讶归何速，犹胜信不闻。寒霜杀岸柳，晓艇入江云。无语各回首，离愁落叶分。

沉香亭北何时去，饭颗山前瘦一生。已悟本心元有道，可能浮世便无名。江梅索笑何郎句，秋菊餐英楚客情。天意未教头白尽，合应留取短长檠。

宽闲中立大规模，民亦相随入正途。爱物只凭心造化，养生无出定工夫。山移别圃新花木，鹤立闲厅古画图。印匣不开公事少，一帘春雨梦江湖。

出处真麟凤，诗书得正传。仁心全造化，风骨半神仙。门柳摇春雨，庭花锁暮烟。云台非隠地，即日帝王宣。

方今选牧匪为轻，果见名邦付老成。白发益坚忧国念，丹心常蕴爱君诚。月迁花影尨无吠，风舞棠阴鹤自行。看着碧澜堂下水，与君政事一般清。

德大才优世所宗，汉唐诸老莫如公。高明正直行王事，耿介清廉继父风。六邑人居条教内，万家春出笑谈中。即看诏促归清禁，手把梅花马首东。

神仙来守神仙地，铭石庭空画戟森。道接圣贤韩愈学，诗关风教杜陵心。二年鼓角传清调，万古溪山得赏音。即有诏书催入觐，金莲夜草玉堂深。

黄尘漠漠路漫漫，旧钓空思水国寒。乡信不来云树远，斜阳无语下栏干。

白发伤春又一年，闲将心事卜金钱。梨花瘦尽东风软，商略平生到杜鹃。

