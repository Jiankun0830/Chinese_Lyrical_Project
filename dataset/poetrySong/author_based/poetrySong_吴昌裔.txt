上界神仙住九华，故留灵锁护烟霞。云根欲断溪回处，流出常山几片花。

凿破千年浑沌心，石楠当户洞愔愔。诗臞犹怯春寒在，扪石梯云不敢深。

柱天屹嶪断鳌根，卧草蒙茸伏虎痕。想见山中明月夜，有人长啸抱昆仑。

竹几蒲团石室中，细书抱朴校参同。寄声碧眼朱高士，何必携琴下阆风。

山出涓寒一道泉，暗声落涧玉铮然。辘轳引上泥丸顶，便是人间赤脚仙。

杖挂松花酒一瓢，手挼柏子杂香烧。山空露冷吟招隠，掉首诸贤不受招。

苍松翠石束寒流，飞下长身白玉虬。吐出英云千尺雨，须臾雷霁水痕收。

谁擘岩扉石窦开，中流玉水漱苍苔。有时卷雪从天下，端是源头蓄得来。

