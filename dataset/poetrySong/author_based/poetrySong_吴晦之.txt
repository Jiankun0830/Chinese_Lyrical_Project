暗香浮动月初斜，仿佛西湖处士家。谁道广平心似铁，不将佳句赋梅花。

策蹇寻幽过草堂，困来欹枕卧禅床。鸟啼花落东风里，睡起不知春昼长。

小室潇然一钓蓬，主人闲散似渔翁。有时风雨惊残梦，如在松江烟浪中。

山居无事到襟怀，日午柴门尚未开。啼鸟一声春昼寂，隔墙风送落花来。

二十四考成何事，三百六十长是闲。古今穷达置勿论，坐看烟云生西山。

五言诗作七宝塔，四壁惟余八尺床。一月二十九日醉，百年三万六千场。

晓行山路梅花白，晚宿溪桥柳色青。此去西湖春渐暖，画船沽酒水边亭。

雨余未访后园春，百紫千红锦幛新。记得钱塘买花看，于今风景属闲人。

水满汀洲白鹭双，芦花飞雪扑船窗。归来常有江湖兴，遥想锺声隔岸撞。

略彴溪桥小径斜，竹篱茅舍两三家。红梅似与诗人约，腊雪初消始看花。

轻烟漠漠晓晴天，立马汀沙唤渡船。白鸟忘机思虑息，避人飞过急滩前。

忆昔从游杖履中，有山亭上醉春风。主人已作骑鲸客，谁识当年两病翁。

