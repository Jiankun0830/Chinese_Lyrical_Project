丹崖翠壑一重重，香火因缘古寺钟。若有金龙随玉简，武夷溪上幔亭峰。

一麾邂逅得东秦，忆别家山六度春。何意眼看毛竹洞，主人仍是故乡人。

大士分身石罅开，轻烟微雨证明台。洒然一觉乡关梦，换骨岩高好在哉。

上穷苍石蹑丹梯，祖意谁参只履西。晓阁浓阴云散岭，亥堂清影月双溪。池开今日青铜鉴，碑立何年碧玉圭。静觉官名微可笑，南华经里一醢鸡。

苏老行诸郡，多为洒落游。静心山共止，动意水俱流。赴社呼陶令，翻经约谢侯。高风谁复记，明月上西楼。

野僧迎客笑开关，更拂残碑藓字班。徐姓仙归空碧洞，越封王去漫青山。影来秋月林千缺，声落春风水一湾。焙茗满瓯须强啜，过桥车马便人间。

咒土台头寺，披襟笑语闲。千年云抱石，六月雪弥山。酒熟𥬠尝外，茶新辗试间。要须时点笔，来此赋跻攀。

石照台高暑不侵，雪横天际蜀西岑。但知赋客如梁苑，那得参徒似少林。月上便成银色界，风生兼作海潮音。可怜火宅人空老，谁解跏趺一解襟。

使者风流照锦城，东郊揽辔更澄清。春江合处烟凝晓，秀岭横边日弄晴。石鼎煮茶浓有味，金钟注酒酾无声。何时却信桥南步，细读诗人古柏行。

闻公载酒合江亭，要使邦人识使星。宿雨乍晴聊信马，晓风初熟更扬舲。赋成不是缘鹦鹉，诗就当和为脊令。只欠湘灵来鼓瑟，渔歌声断数峰青。

但看都梁山拱北，莫寻浮磬水朝东。此间半筑瞿昙室，底处曾营炀帝宫。七眼泉边百无念，一襟披尽晚来风。

云烟杳霭环诸峰，石径诘曲穿疏松。更无飞埃趁短屐，祇有鸣溜迎修筇。

玲珑数窦明相通，造化恍惚真难穷。阳回三冬照暖日，阴纳九夏吹寒风。

使君真是十年兄，投老相看眼更明。入省早推何水部，作州今见谢宣城。应怜远岫云俱晓，定梦澄江月共晴。安得陪公觞咏后，春风桃李满交情。

一水自东流，萧萧霜木秋。笑谈轻万乘，身世老扁舟。薄俗迷方饵，高人悟直钩。至今驯不散，沙上晚来鸥。

龙衮新天子，羊裘古野人。清名在林薮，高行动星辰。风月空齐国，烟霞自富春。沧浪秋更碧，不敢濯缨尘。

洒落岩题宴寂高，旋添香火挂青袍。霜头不惧九侯剑，雪臂应□二祖刀。月照瓦棺服虎兕，风吹石室啸狷猿。檐前旧雨天花处，循想眉间两白毫。

满林红叶坠纷纷，耆老犹言别驾坟。旧府光华关右月，故乡萧索海南云。酒杯湖上同方伯，茶灶岩边共隠君。二百余年真一梦，遶墙荒陇半耕耘。

苑门北出祸匆匆，叩马何人独记公。葬厚欲裁宁诈直，谋南能利倍其忠。刚各腊后乔林雪，废迹秋来败叶风。华表千年相对鹤，长看碑锁旧亭中。

芸阁雠书谢建封，生涯潇洒一枝筇。曾为剡隠云横水，更作闽游月满峰。子美藩篱清可造，长卿城郭巧能攻。拂琴无复尘埃想，落落霜风一晋松。

秋日春风丽句亭，先生天上少微星。满炉松影随香碧，一砚苔痕带雨青。姜相笑中应斗酒，等公谈外祇函经。何人为我携毡蜡，来洗苍碑墨数厅。

潇洒堂中披晚襟，红蕉花里叶成阴。飘来无雨水长急，飞去有云山更深。苔藓细痕缘巨石，藤萝密影挂疏林。上人莫作人间想，此地人间不可寻。

山列三峰来不断，水交双港送无穷。帆边洲渚潇潇雨，墙外园林淅淅风。

三齐何处古丛林，石作门阑岱岳阴。云暗鸡鸣川谷浅，月明龟吐水泉深。未须赞叹袈裟铁，且可归依世界金。弹指上方还一梦，梦中聊续去年吟。

济南惊蛰隠新雷，底事阳关叠叠催。不称泺源涌觱沸，只堪崧阜上崔巍。他年发已千茎雪，今日心仍一寸灰。文雅台边蜗有舍，瓮头归去泼春醅。

飞锡道人知几年，青蛇白兔亦茫然。焚香且上五花殿，煮茗更临双鹤泉。今日别栽庭下柏，当时曾种社中莲。证明佛事真何事，聊策藤枝结胜缘。

晴开千障雾，翠落万家楼。

