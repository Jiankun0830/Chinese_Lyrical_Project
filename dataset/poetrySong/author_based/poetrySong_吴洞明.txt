上古有神仙，一去无消息。峨峨碧岩前，独遗隠仙迹。

长生玄牝门，目击而道存。班班实可考，老涧生云根。

游人摩苍崖，满手闻异馨。不垂身后芳，何以知仙灵。

物外无寒暑，从教岁月深。虚闲浑属我，宠辱不惊心。贫乐知书味，诗豪借酒吟。山居何所有，万籁奏清音。

柴门深闭莫嫌猜，为怕春归不敢开。几树好花风{扌弃}去，一池新水雨添来。冥搜秀色增诗料，款挹晴光入酒杯。试问东君来复去，何如休去且徘徊。

瘦尽红英绿已肥，杜鹃何事苦催归。未甘淑景堂堂去，更挈壶觞上翠微。

