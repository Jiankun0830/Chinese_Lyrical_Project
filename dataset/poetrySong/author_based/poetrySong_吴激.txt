锦里春风遍海棠，别时无计奈红芳。山中桃李浑疑晚，犹有残红断客肠。

佳气犹能想郁葱，云间双湾峙苍龙。春风十里灞陵树，晓月一声长乐钟。小苑花开红漠漠，曲江波涨碧溶溶。眼前叠嶂青如画，借问南山共几峰。

日迟风暖燕飞飞，古柳高槐面翠微。卷上疏帘无一事，满池春水照蔷薇。

穷巷无来辙，贫家有旧醅。窗明怜雪在，睡美觉春回。菜甲方齐拆，梅花亦半开。茅檐鸣好鸟，节物莫相催。

一番瘦笋羽林枪，松架阴阴尽日凉。绕屋云烟无定态，连山草木有真香。

蟹汤兔盏鬭旗枪，风雨山中枕簟凉。学道穷年何所得，只工扫地与焚香。

暗蛩咽幽响，隙月漏微光。溪上风雨过，翛然有余凉。病瘦鹤骨立，低垂不能翔。怀我中山兄，开经焚道香。猿啸耿清夜，钟鸣悠夕阳。商秋早晚至，梦寐松楸苍。

杏山松桧紫坡陀，湖面无风亦自波。绿鬓朱颜嗟老矣，落花啼鸟奈春何。诗人未必皆憔悴，世事从来有折磨。列坐流觞能几日，知谁对酒爱新鹅。

轻舟弄素月，静夜横清涡。天风毛发乱，疏星灿明河。图经记父老，冥寞年岁多。渊沈三千丈，湛碧寒无波。微流带文藻，绝岸无柔莎。炯如帝鸿镜，可鉴不可磨。中蟠至神物，役使群蛟鼍。蜿蜿头角古，劲鬛谁敢劘。深宫照珠贝，颇费蚌与螺。何时葛陂竹，化作陶公梭。

后园杂树入云高，万里长风夜怒号。忆向钱塘江上寺，松窗竹阁瞰秋涛。

闲云泄泄日晖晖，林斧谿舂响翠微。天气乍晴花满树，人家久住燕双飞。邻村社后容借酒，客舍新来未绽衣。遥忆东郊亭畔柳，归时相见亦依依。

瘦梅如玉人，一笑江南春。照水影如许，怕寒妆未匀。花中有仙骨，物外见天真。驿使无消息，忆君清涙频。

天南家万里，江上橘千头。梦绕阊门迥，霜飞震泽秋。秋深宜映屋，香远解随舟。怀袖何时献，庭闱底处愁。

吴淞潮水平，月上小舟横。旋斫四腮鲙，未输千里羮。𢭏虀香不厌，照箸雪无声。几见秋风起，空悲白髪生。

平生把螯手，遮日负垂竿。浩渺渚田熟，青荧渔火寒。忆看霜菊艶，不放酒杯干。比老垂涎处，糟脐个个团。

旅食空弹铗，归休合挂冠。烟尘榆塞远，风雨麦秋寒。巢燕长如客，鸣蛙不属官。柴门江涨到，落日下渔竿。

原野恍新沐，丰隆宁世情。鸟归林霭暝，楼射涧虹明。春草牛羊远，人家机杼鸣。惨舒长有命，谁复问阴晴。

雪射瑶阶月，春回玉女扉。云中三秀草，石上六铢衣。酒熟鹅儿色，身轻燕子飞。客槎还泛斗，谁解卜搘机。

岂有涓埃补盛明，强扶衰病厕豪英。夜窗灯火青相对，晓镜髭须白几茎。年去年来还似梦，江南江北若为情。石田茅舍君家近，借与林泉送此生。

别久貌逾壮，道同心更亲。移居近韦杜，相对邈参辰。雪少似饶客，鸟喧知得春。归期淹几日，莫厌马蹄频。

天接苍苍渚，江涵袅袅花。秋声风似雨，夜色月如沙。泽国几千里，渔村三两家。翻思杏园路，鞭袅帽檐斜。

张生鞍马客幽都，却笑灵光笔法粗。祗今白首风沙里，忆向江南见画图。

寂寂重寂寂，出门春草齐。晚芳犹著树，江涨欲平溪。山暝有时雨，村深何处鸡。远山缘底恨，故作傍人低。

箕子朝鲜僻，蓬丘弱水寛。儒风通百粤，旧史记三韩。邑聚从衡接，民居质朴安。犹存古笾豆，兼用汉衣冠。兔颖家工缚，鲑腥俗嗜餐。骑兵腰玉具，府卫挟金丸。长袖鸢窥肉，都场狖挂竿。琴中蔡氏弄，指下祝家弹。主礼分庭抗，宾筵百拜难。渍橙粇酿旨，滋桂鹿修干。泼墨松如栉，隤墙石似丹。地偏先日出，天迫众山攒。鹏翼云帆远，羊肠石磴盘。由来异文轨，休讶变暄寒。事可资谈柄，谁能记笔端。聊将诗貌取，归作画图看。

江南春水碧于酒，客子往来船是家。忽见画图疑是梦，而今鞍马老风沙。

春风蜀栈青山尽，晓日秦川绿树平。

烟拂柳梢留淡白，云蒸山腹出深青。

山侵平野高低树，水接晴空上下星。

玉座烟霞春寂寂，石坛星斗夜苍苍。

手版西山聊复尔，角巾东第定何时。

竹院鸣钟疑物外，画桥流水似江南。

数树残花喜春在，一声啼鸟觉山深。

玉雪自知尘不涴，丹青难写酒微醺。

四海苍生谢安石，一言宣室贾长沙。

海东绝域皇华使，天上仙官碧落卿。

江湖欹枕梦，风雪打窗时。

