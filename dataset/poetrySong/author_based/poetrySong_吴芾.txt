渊明抱节，不渝风雨。为米折腰，颇厌艰阻。归卧柴桑，孤松独抚。希踪前贤，寤寐倾伫。

眷兹衡宇，草树溟蒙。坐对五柳，遥望九江。亦足寄傲，东轩南窗。独恨无人，载酒相从。

我顷虽达，不足为荣。拟攀逸轨，少适真情。遐赏风味，魂梦宵征。葛巾藜杖，仿佛如生。

吁嗟人世，如彼南柯。正宜闲处，养此太和。纵使得意，位高金多。老不知止，宁逃谴呵。

士农工商，古有四民。惟儒最贵，但患非真。诚能力学，进必有因。傥或中辍，岂能为人。

譬如田家，所仰黍稷。要当早夜，勤于种植。惰而自安，不稼不穑。岁云暮矣，何由足食。

吾乡人物，散处川陆。岂无秀民，生而清穆。亦既从师，步趋随逐。亦既穷经，访寻归宿。

奈何人性，易流难久。才及长成，即求配耦。稍得其资，复营南亩。自暴自弃，有同游手。

大抵名儒，岂患穷匮。大抵外物，岂在侥冀。学成道尊，富贵自至。不学空虚，非惟自愧。

纵得美官，人亦见鄙。若博群书，更坚素履。虽处常流，亦超尘轨。一旦进为，必兼众美。

我爱二龚，绝胜二唐。克著清节，终始有光。夫岂不知，伊傅在商。相汤洎高，俱致明昌。

又岂不知，道否晚周。天纵将圣，独有孔丘。卒老于行，靡惮周流。胡为洁己，耻事王侯。

曰岂不欲，效彼群龙。润泽万物，助成岁功。潜而不用，夫岂自封。惧将有悔，不显其踪。

乔木千寻，竟困斧柯。屈原特立，终陨汨罗。水行地中，尚值坳窊。纵如贾谊，犹滞长沙。

勿谓吾身，有才有德。可以安世，可以益国。不善用之，鲜不为忒。所以古人，戒之在得。

我幸此生，不忘本始。身虽朝廷，心实田里。所以暮年，知足知止。以进为忧，以退为喜。

汝能传家，一第已及。使进而为，不患无立。奈何亲老，奉亲为急。莫待异时，徒然涕泣。

我不望汝，勋业济时。纵得入侍，朝夕论思。欲供子职，何如在兹。人能尽孝，忠岂远而。

既有余力，且亲灯火。读破万卷，百倍于我。我恨书少，意不自可。汝能雪耻，天亦见假。

我本白丁，恩及童孩。虽由先德，亦自书来。汝诚博古，为世实才。时或未遇，又何慊哉。

翩翩归鸟，投宿深林。岂无所择，相彼遥岑。厥有嘉树，可以托心。虽逢赫日，终贮清阴。

翩翩归鸟，亦已倦飞。平林在望，非此曷依。是用敛翮，一意来归。世网虽密，容或我遗。

翩翩归鸟，虑患徘徊。四顾万里，独有故栖。故栖来反，所愿已谐。毋思寥廓，扰扰此怀。

翩翩归鸟，顾影萧条。亦既休息，敛此风标。仍遇俦匹，其鸣交交。营巢虽苦，亦复亡劳。

吁嗟汝依我，自有此身时。跬步不相舍，皆随我所之。使汝动必正，端本皆在兹。念我已衰老，自知死有期。行且与汝别，此心宁不思。但我不畏死，亦耻涕涟洏。且把一樽酒，话别汝莫疑。渊明甫中寿，已作挽歌辞。

人生禀一气，自微而至著。不问富与贫，不论新与故。自有形影初，我便相亲附。二子既有言，我宁无一语。汝形未生时，影复在何处。偶与我有缘，同生复同住。幸我所依人，造理仍知数。身虽未溘然，已办周身具。得酒即忘怀，宁复顾毁誉。醒即看云眠，目送孤鸿去。我亦得安闲，不忧还不惧。说与二子知，莫为身外虑。

我爱朱夫子，处世无戚欣。渊明不可见，幸哉有斯人。奈何不苟合，进用苦无因。夫子于此道，妙处固已臻。尚欲传后学，使闻所不闻。顾我景慕久，愿见亦良勤。第恨隔千里，无由往卜邻。安得缩地杖，一到建溪滨。

子往治畿邑，趣装亦良勤。惠然来过我，话别更情亲。顾我老且病，已与死为邻。独思陪胜侣，倍觉惜清晨。忍唱阳关彻，与子从此分。愿子且少驻，醉我瓮头春。子虽未宦达，意气已凌云。今去天尺五，腾上岂无因。要无求速化，切莫虑长贫。抱才能自重，何患不如人。

方欣秋气爽，庭户生凉飔。俄然毛骨冷，霜露侵人衣。乍霁还可喜，领客登翠微。犹有篱下菊，不见园中葵。徘徊视景物，似与人俱衰。幸有杯中物，何妨时一挥。人生得行乐，老去未为迟。宋玉犹未老，何事苦多悲。

年来朋旧少，大半已雕零。人物如吾子，共谓上青冥。行年才五十，叹惜负平生。忆子初见我，我意已先倾。爱子器识远，伫子功业成。纵不登要路，亦必享遐龄。贰邑曾未久，早已闻政声。方将脱选调，荣养娱亲庭。天公亦何事，于此独无情。一旦弃我去，不复见仪形。痛伤风月夜，空对酒尊盈。

陈公行古道，出处尽堪书。俯仰端无负，初终总一如。粤从为剧邑，平步上亨衢。正色主风宪，弹劾靡亲疏。故虽频补外，直性不可纡。召还方进用，谓当推绪余。一朝忽撄疾，力请归旧居。竟化辽东鹤，不作北溟鱼。哀哉名世士，天胡赋分拘。有子传衣钵，无钱治室庐。

退处固云乐，未免叹索居。赖有陈使君，情亲如友于。自应长相见，岂谓各一隅。我虽事跧伏，闭门懒问涂。无日不看山，无时不面湖。君尤我所爱，良会安得疏。纵不思风度，亦欲闻绪余。会须成二老，君意定何如。

人皆有还往，我独无所之。若不见君子，谁与同襟期。嗟我已衰老，无复少壮时。纵使善卫养，岂能长在兹。愿言时命驾，容我亲色辞。我已不强酒，从今君莫疑。

居闲岁月久，万事心已冥。独于同调人，独未能忘情。忆昔桂花发，君来访柴荆。把酒坐花下，欢然话平生。今年秋更好，花还照眼明。无由共清赏，幽恨已难平。那闻遭横议，意颇悔西征。既不乐朝市，却思岩石耕。古来未遇者，宁免寸禄荣。要当且隠忍，勉强就功名。

天地气将肃，秋冬候欲交。眷兹万木落，感我双鬓雕。悠然清兴动，与客共登高。有岩号景星，万仞连云霄。一览快心目，宁辞杖履劳。但恨无酒量，一举如沃焦。仍恨无坐客，可继五柳陶。且拼风帽落，聊醉菊花朝。

东风才解冻，农事已开端。田夫竞力作，不获须臾安。渊明于是时，亦岂容坐观。日出负耒去，入夜乘牛还。宁不惮劳苦，要得逃饥寒。顾我独何幸，虽知稼穑难。逢秋但一饱，此外了不干。回首视渊明，已是增汗颜。那堪万事拙，只得长掩关。诵公获稻句，倍为公兴叹。

渊明事南亩，躬自获岩隈。虽复竭吾力，却得舒我怀。所收既不薄，卒岁事可谐。邻家相慰劳，竞持酒与鸡。留连相酬酢，入夜未能回。回思往岁歉，举目俱堪哀。忧心今幸释，笑口何妨开。须倾瓦盆尽，须放玉山颓。已是从吾好，宁忧与世乖。任他田父哂，未足为高栖。

士贫亦常事，但视其所依。苟能依于道，暮景亦有辉。渊明生乱世，初不求奋飞。为贫聊一出，违己即言归。归来坐衡宇，无粟可疗饥。作诗咏贫士，泰然曾不悲。

渊明抱归兴，未老辞华轩。应谓役于人，岂如归田园。在家贫亦好，满眼是风烟。亲戚可晤语，书史可精研。妻子识此意，相对无间言。时取新酒漉，一笑中圣贤。

我家未为贫，尚有绿绮琴。手虽不能弹，颇喜闻遗音。时时命女奴，强于弦上寻。听罢方寸适，取酒时一斟。颜回与原宪，平日我所钦。傥得从之游，虽贫亦甘心。

新春来未几，已见日在娄。游人怕春去，把酒急献酬。折花各盈把，行歌满道周。贫者壁四立，若不堪其忧。亦复典春衣，买酒呼朋俦。一醉人所嗜，此外非所求。

我爱徐孺子，高名满江干。众人皆欲仕，乃独耻为官。曾不惮辛苦，负耒营一餐。清节映千古，至今闻者寒。洪井有祠宇，我尝瞻其颜。不觉愧汗下，竟归长掩关。

光景如春花，身世似秋蓬。渊明洞此理，养拙不求工。上独思四皓，下独友两龚。出处虽或异，心迹亦略同。安贫抱全节，虽穷亦如通。九原傥可作，我欲以身从。

入仕已四纪，把麾还六州。曾未见县令，有若渊明俦。稍屈便引去，高致更风流。醉卧衡门下，曾无寒饿忧。独抱千金璧，未许人轻酬。声名传不朽，千古仰前修。

世人耽宠荣，往往麾不去。日已迫桑榆，驰骛方成趣。谁肯急流中，便作冥鸿举。屈指数哲人，在昔独疏傅。万口共称贤，饯送塞归路。天子亦嘉之，赐金示优顾。渊明作此诗，端欲迷者悟。我观二疏高，岂无子孙虑。挥金以自娱，益表清节著。

我自归林下，亦复与世疏。赖有善知识，时能过吾庐。伴我说道话，我爱读佛书。师为岩上去，我亦为膏车。便欲展我钵，随师同饭蔬。脱此尘俗累，长与岩石俱。此岩固高矣，卓出山海图。但比吾师高，还恐岩不如。

我生山窟里，终朝面孱颜。独此岩未到，抱恨知几年。兹游信奇绝，一览小众山。更得师为主，二妙为易言。

幽栖非不胜，触目是林丘。若比兹岩秀，培𪣻固难俦。云山千里见，石泉四时流。登临有如此，何必更他游。

我年七十五，木末挂残阳。纵使身未逝，亦岂能久长。尚冀林间住，与师共末光。孤云俄暂出，道俗纷苍黄。

爱山端有素，拘俗亦可怜。昨守当涂郡，不识隠静山。羡师来又去，愧我复何言。尚期无久住，归送我残年。

师心如死灰，形亦如槁木。胡为衲子归，以响答空谷。顾我尘垢身，拟向禅河浴。更愿张佛灯，为我代明烛。

扶疏岩下树，入夏总成阴。几年荆棘地，一旦为丛林。我方与衲子，共听海潮音。人生多聚散，离别忽惊心。

我与师来往，岁月虽未长。相看成二老，风流亦异常。既宴坐岩上，我方为聚粮。傥师能早归，此乐犹未央。

纷纷学禅者，腰包竞奔走。才能脱葛藤，痴意便自负。求其道德尊，如师盖希有。愿傅上乘人，永光临济后。

吾邑多缁徒，浩浩若云海。大机久已亡，赖有小机在。乃更与一岑，纯全两无悔。堂堂二老禅，海内共期待。

古无住持事，但只传法旨。有能悟色空，便可超生死。庸僧昧本原，岂识西归履。买帖坐禅床，佛法将何恃。

僧中有高僧，士亦有高士。我虽不为高，心粗能知止。师是个中人，特患不为尔。何幸我与师，俱是邻家子。

师本穷和尚，我亦穷秀才。忍穷俱已彻，老肯不归来。今师虽暂别，泉石莫相猜。应缘聊复耳，师岂有心哉。

吾年七十五，寿命不为促。仕仅五十年，出处粗可录。人生会有尽，自应身就木。寄语亲旧辈，不必为我哭。百年如一梦，吾梦今始觉。亦既了万缘，无殆亦无辱。所欠惟一死，得死今已足。

嗟我在生日，一饮数十觞。有时无酒饮，亦复泼醅尝。今日虽有酒，罗列在我傍。对之徒自叹，与世隔风光。所幸埋骨地，不离云外乡。魂魄时一游，此乐犹未央。

老眼日昏昏，华发日萧萧。不死竟何待，理合葬荒郊。荒郊何所有，四面俱岧峣。荣木望秋落，亦已成枯条。青松为我夕，白石为我朝。仍幸二亲墓，相去无几何。今得从之游，欢喜如还家。我心既欢喜，安用挽者歌。有人来奠我，但问山之阿。

我闻桃花源，其先是秦世。当时避地人，岁久俱已逝。其后长子孙，生理还不废。种桃以自营，结茅以自憩。有儿但发蒙，初不工六艺。有田但收禾，了不输二税。有鸡只晨号，有犬不夜吠。渊明爱其真，为此成新制。我久闻其风，褰裳思一诣。所虑路难通，仍恐水难厉。梦寐不能忘，抱恨知几岁。所恨天见私，于此施嘉惠。贻我万株桃，漫山迷眼界。却胜武陵溪，草树相蒙蔽。相去复不远，只在吾庐外。人号小桃源，景物适相契。

青春能几何，况已过寒食。此时对东风，一日亦可惜。正好倒清尊，呼妇戛鸣瑟。胡不少自宽，兀坐有忧色。一春雨已多，连日风更力。安得补天漏，坐待江月白。

春日固喜雨，雨多亦可已。若为尚霶{雨/沱}，连月烟浪里。江湖更弥漫，不见蒲与苇。有时漏日光，烘云薄如纸。欲晴又复阴，何以慰田里。郁郁不能舒，一坐四五起。

天末逢秋半，临流玩佳月。置酒延孤光，夜久凉风发。感时歌慨慷，醉来翻不悦。念人有聚散，念月有圆缺。万事转头空，百年飞鸟瞥。粤从罹乱离，头角嗟垂折。兀坐山谷间，何人定交结。素琴已尘埃，孤剑尚清刮。故人不可见，幽怀欲谁说。明月自团团，幽忧空烈烈。忽得陈子诗，辞旨两奇绝。历历叙旧游，笔端如有舌。何处复相从，酒壶行自揭。遥想鲍与刘，应亦叹胡越。要当按酒兵，无令冒斧钺。吾侪岂长贫，庙堂方简拔。

晚学愧淹博，微官妨隠盘。攀龙荣请事，敛板喜承颜。懦庸资盼睐，簿领洗尘烦。南丰茂人杰，才望蔼江关。题舆裨德政，镇俗念时艰。仙山寻胜外，妙句落人间。气连天柱壮，清夺霜空寒。一读三叹息，发立谁敢谩。但嗟俊逸才，尚滞海之湾。中兴急贤哲，日日闻赐环。况复有如公，骥足宁久闲。会须早命驾，即日当召还。发硎观利器，断鳌新海寰。宣室伫前席，顾问应夜阑。

剑池有逸人，过我谈名理。自谓出嚣尘，知足更知止。高标拂烟云，雅志在山水。既作陶渊明，且慕赤松子。我方闻绪余，固已生欢喜。正欲叩渊源，独恨未暇耳。忽云桐柏山，此去甚密迩。拟一往其间，寻真访遗址。不久便可还，毕此玄妙旨。一去寂无音，逢人问行李。人言不复来，征车已西指。反把游山屐，去踏长安市。似闻稍留连，尚稽归故里。未免傍人门，乞怜应忍耻。纵使得美官，所丧亦多矣。嗟哉人学仙，如君能有几。冥鸿合高翔，不谓事乃尔。徒有懒窝名，却入旋窝里。始知听空言，未若观素履。意者天爱君，要君行处是。虑或成沈迷，败道自此始。聊复小挠之，欲其全暮齿。庶发坚固心，永无尘念起。

我生走四方，足迹亦几遍。初未识江行，每起浮家羡。一从登此舟，举室尽欣忭。既得舍车徒，且免入邮传。高枕卧短篷，顿忘行役倦。始谓旬日间，便可朝行殿。纵未许归田，行止亦可判。那知事好乖，一夜狂风转。怒号动地来，波涛立江面。如屋复如山，拍天仍拍岸。三日不能休，云容更千变。始疑江神骄，出与风伯战。拥起千里潮，散作雪飞溅。跬步莫能前，有缆莫能牵。又疑慢尔神，至此获深谴。亦自料平生，忠信粗表见。神既依人行，岂不略为援。若谓神无私，应物当普现。胡为溯流船，却乃去如箭。而我独滞留，舣棹长江畔。终日困飘飖，使我头目眩。试取蘋藻羞，更效潢污荐。再拜祝天公，冀为开方便。莫分往与来，莫问贵与贱。风静波亦平，一一如所愿。庶几舟中人，彼此两无怨。

平生航浙河，不知几往返。岂不或滞留，有时容幸免。未若此番来，所向辄相反。顺水即值风，便风还阻浅。夜来至奔牛，一雨成瓴建。妻孥笑相看，陡觉双眉展。谓可便及城，假馆少休偃。平明风横生，吹我船头转。咫尺不可前，安能达京辇。客路固多艰，我行亦太蹇。何当归去来，高卧青山远。一任雨兼风，杜门都不管。

何侯富词藻，能赋兼能诗。百篇辈李白，十稔嗤左思。搜奇抉灵怪，造化不能私。每为山水游，锦囊随所之。雁荡閟神秀，鬼物潜司𪩘。开林发幽隠，肇自兴国时。高岩耸崷崒，列岫森瑰奇。龙湫神光异，龙鼻灵液滋。天柱万仞立，冰帘千丈垂。羡君沿檄来，暇日遂遍窥。兴随佳处发，景与高情宜。留步欣有得，过眼光如遗。乘寒蹑危磴，跻险攀樛枝。雅有许询兴，心形不知疲。我渐动拘俗，薄宦方栖迟。恨君为此行，不获相追随。平生爱山心，自视如调饥。寻幽傥有路，初不问险夷。几欲老山间，便将云衲披。顷幸官是邑，柴车日载驰。列贤不暂舍，游燕必于斯。每欲状奇怪，苦乏幼妇词。千岩与万壑，胸中徒自知。别来岁月久，况复逢艰危。兹虽值平时，老大无所施。今观君所赋，妙境俱在兹。慨然想云壑，应不谓我欺。会当寻旧游，重与同襟期。

嗟我百无能，此身仍老矣。滥此把一麾，何以慰千里。陇麦秀两岐，池莲绽双蕊。斯事虽偶然，亦为邦人喜。

桂华灿秋杪，造物气所钟。清香遍十里，不与凡卉同。使君雅好客，携酒临芳丛。被花恼不彻，一笑高堂烘。花本生月窟，何事来樊笼。疑是姮娥懒，睡起鬓蓬松。一枝欲斜插，误落秋山中。要须排日赏，拼取百尊空。莫待花零落，惆怅随西风。

平生爱梅花，尝有花前诺。花亦知我心，臭味颇相若。对花辄痛饮，席地天为幕。常恐风雨摧，有负东君托。一从随宦牒，但知究民瘼。动为官拘守，进退非绰绰。倒指三十年，无复有此乐。每逢春信回，长忆花下酌。老来把一麾，亦欲强有作。牒讼日装怀，朱墨苦纷错。忽闻花已开，枝头闹寒爵。喜即领宾僚，对花话离索。邂逅却成欢，清谈间谐谑。胜赏虽未穷，亦足慰寥落。后夜霜月明，尚可理前约。

珍果孰称最，静中试旁搜。白柰非时至，赤梨经岁留。庐山杏万株，武陵橘千头。未若蒲萄美，甘滑仍脆柔。正当三伏暑，满架走青虬。繁子何磊落，一一如缀旒。我家得异种，洁白映林丘。每笑枣与栗，滥比千户侯。迩来事奔走，颇恨抛鉏耰。持此赠夫子，因复献鄙谋。他年堆马乳，岂但供荐羞。愿以酿千斛，永言资燕游。客来弥日醉，应不数青州。

今朝池内荷，一柄生双叶。傍人为我言，喜事尚重叠。我老皆无用，荣望久已绝。偶有二妇妊，行将临诞月。所愿生二孙，绵绵传世业。

古人贵慎独，举世知者希。末俗事夸耀，常患不我知。杨子有雅尚，传家守清规。折腰三十载，不辞州县卑。犹虑与众异，忧谗还畏讥。开轩揭华榜，却恐非其宜。要当且用晦，处静藏天机。昔贤忌独清，此语非吾欺。

累土创新亭，本拟还旧观。或言旧亭庳，视此才及半。我方安朴拙，岂敢事轮奂。言念梦幻身，终日困几案。既未许自如，超然脱羁绊。亦欲对江山，时发一笑粲。自从得新亭，顿觉百忧散。亭前柳色新，亭下荷花乱。明月可坐邀，积雪堪俯玩。凭栏送飞鸿，千里归一盼。诗成似有神，酒行欲无算。取次亦足乐，胡为尚兴叹。恨吾年已衰，志不在游宦。何当归去来，终老湖山畔。

衰年厌尘劳，久念作浄观。奉祠还故山，阅岁更过半。草草结茅庐，虽无轮与奂。水作绿罗衣，山为青玉案。自足了余生，岂谓浮名绊。牵从江上来，去国同王粲。既与猿鹤疏，还惊鸥鹭散。公余坐危亭，四顾云影乱。新诗忽鼎来，累日饱吟玩。洗我胸中尘，宛如睹清盼。信知隠侯家，句法有成算。方今苦乏材，当馈屡兴叹。如公人物英，宁久从远宦。会见御追风，起自长淮畔。

江南有散人，几年卧草野。破甑余尘埃，衡门绝车马。倘非义所安，一介不取舍。辟轩穷巷间，此意非满假。虽云外不足，中有至足者。道义辈古人，文章播天下。一点浩然气，万象资陶冶。持此复何求，酣歌对盏斚。吁哉箪瓢乐，千古一回也。先生于此时，卓然秉大雅。顾我愧高风，亦忝诗酒社。何当登此轩，抵掌共披写。

府治何偪仄，几不容欠伸。我来撤败屋，池馆为一新。便有鸟唤客，更多花恼人。谁知牢落地，一旦遽生春。

几年涵碧亭，吾亦屡来往。当暑既难逃，斯亭尤可赏。清照心胆寒，凉侵毛骨爽。我方困长涂，且此休尘鞅。

城上辟新亭，似若规模小。谁知此亭中，景胜冠江表。湖山既回旋，烟云仍缥缈。万象森目前，不数花与草。公余乘兴来，聊以散怀抱。四时风物新，一一发天巧。芳春柳色连，长夏荷花绕。月明固已佳，雪积还更好。凭栏认归舟，策杖送飞鸟。适意岂在大，容膝自足了。第我思故山，上章方告老。指日是行人，颇恨来不早。

守道宋高士，筑室齐东鄙。植竹看岁寒，种田助形委。束书捐古今，抱易究生死。不以外移内，不以行责止。九十留童颜，湖山饱清视。或顾先生云，时平可以起。先生本无求，弃置如敝屣。俄闻与物化，精一未尝毁。汗简书逸民，义风洗贪士。东望呈肺肝，遥泻一卮水。

纷纷当世士，尽道休官去。有堕尘网中，谁能复回顾。重为轩冕惑，一念遂差互。要当发深省，悟此形皆寓。奔驰徒扰扰，静中有奇趣。夫子廊庙材，华途昔荣遇。富贵方迫逐，脱身一何遽。盖恐负初心，或为名所误。独寻陶渊明，三径归来处。亲朋续旧游，寝食安故步。诗成月满窗，坐久尘生屦。个中有真乐，自足慰迟暮。我方困长途，因公识归路。读公寄傲篇，更觉忘世虑。有如逃空虚，倾耳听韶頀。念此有限身，岁月空复度。他时愿卜筑，结茅相近住。如公迈往姿，平生已心慕。我虽负俗累，胸中无好句。傥获从后尘，登高亦能赋。

嗟予好泉石，所至穷幽胜。年来堕尘埃，复苦炎热盛。赖有古招提，相去不步仞。何时供燕游，庶以息喧竞。山僧结虚亭，潇洒浄如镜。双瀑从天来，景物更幽迥。栏楯溢波光，清凉殊可凭。复幸僚友贤，雅与山川称。得暇倾尊罍，相从尽豪俊。令尹如子文，去就亡喜愠。贰邑不负丞，所蓄金玉润。耿侯固坦夷，赵子亦纯正。盍簪已足乐，况复有名酝。酒酣人意适，坐久天宇静。踏月各言归，清风远相趁。君诗继踵来，敏捷过于瞬。中复含妙理，不独写幽兴。读罢愈惊人，痴坐不知暝。援笔强续貂，安能继高咏。

伊昔岂无旱，赫日流金石。伊昔岂无水，巨浸连天白。未若去岁风，飘忽几终夕。时方属新秋，稻子半黄赤。倏然卷地来，一扫不遗力。但觉田亩空，不见仓箱积。余祸及吾民，来春有饥色。巡门粥妻子，不足充贵籴。往往成流离，有家归不得。我方还里闾，正值此艰厄。有心怀拯救，不寐欲通昔。念无捐廪人，此意空愤激。民饥犹己饥，吾宁忍独食。作糜倒瓶粟，恨不及九百。纠合族与邻，乐从有吾叔。岂但一时利，永作他年额。要令里中人，自此长饱德。虽或有凶年，不复更他适。郑罕与宋乐，未足为匹敌。施厚报必丰，会须看他日。

嗟我性拙疏，平生好泉石。好景与良辰，风清并月白。必对佳友朋，一尊陶永夕。雅志在轻肥，每笑公西赤。岁晚效一官，粗竭区区力。所得仅牛毛，罪戾如山积。与其镇营营，终朝有忧色。孰若归去来，日作太仓籴。虽然食不充，野性还自得。况复二老人，年来多病厄。杜门奉旨甘，此意自平昔。端欲务宽闲，初非为矫激。他日会稽归，斯言终不食。人谁谅此心，交游谩千百。独幸王夫子，相知如鲍叔。怜我气早衰，短发仅覆额。信我非作伪，有意在作德。余生能几何，舍此将安适。世路多风波，谈间起仇敌。且复倒壶觞，乐此承平日。

阴阳失调燮，岁事成大饥。我闻江湖间，细民竞流离。疗饥已无食，卒岁还无衣。民穷聚为盗，自古诚有之。不谓严冬日，宛如暮春时。里闾疫疠起，灾迍逮婴儿。今已岁残腊，不见雪片飞。中夜不能寐，念此方涕洟。上天复赫怒，雷声震四维。骤雨相继作，奔电仍交驰。连夕不能止，远近俱忧疑。我心更惊愕，倍畏天之威。炷香拜庭下，再三为民祈。愿天正时令，顺行无逆施。反雷变作雪，盈尺以为期。庶几宇宙内，物物各得宜。

田父苦亢旱，伤心涕泗沱。使君悯斯民，雩禜亦何多。古庙舞群巫，袂属肩相摩。密云自西郊，奈汝旱魃何。天官感精诚，霹雳加谴诃。遂协毕星好，一洗吾民疴。顿觉田亩间，欢然声气和。人生一饱足，宁复忧其他。要当及丰年，对酒仍高歌。祇愁偃鼠腹，未醉颜已酡。

退之讼风伯，风伯罪固彰。未若旱魃甚，千里尘沙黄。我欲持斧钺，尸诸古道傍。此志竟未就，展转成悲凉。使君有妙术，在德非馨香。神龙不敢卧，感会趋灵场。霈然下甘雨，天地森开张。旱魃不待诛，一旦自摧藏。

我家石井旁，山水非不奇。所恨过从少，无与同襟期。独幸里巷间，高僧有二机。大机传祖印，海内声名驰。晚归结草庵，杜门人莫窥。嗟哉已物化，不见三十期。我为铭其塔，世犹仰清规。小机真龙象，方为人天师。宴坐一禅榻，天花零乱飞。闻名亦二纪，颇愧会面稀。忽自庐阜来，访我江之湄。共说无生话，不觉日晷移。顾我麋鹿姿，久欲脱馽羁。来日宁有几，扰扰将何为。一点退闲心，不谓师已知。祇俟及新岁，上章力丐归。师傥还故里，愿言款柴扉。我虽无长物，亦有筇一枝。正欲穿林壑，相与穷幽微。庶几进此道，尽洗平生非。

高僧隠青山，宴坐咀白石。不知几何年，人犹访遗迹。顾我顽钝姿，但知能肉食。回首仰高风，扪心有惭色。

道人厌尘纷，万乘挽不住。愧我未得归，见之愈增慕。奎画俨若新，真容宛如故。旧隠虽寂寥，山灵尚可护。

白发有公道，古来人尽然。我初未四十，霜雪已满颠。黄子我同岁，比我还更贤。时命未遇合，退藏非自捐。不须悲晚景，不须怨苍天。如君岂长贫，时主方御干。

大暑苦河鱼，久乃变成痢。辗转枕席间，百药几尽试。神气顿索然，不止形容悴。自谓与鬼邻，偶然有生意。方欲少开眉，赤目又为祟。余年能几何，十日不知味。今虽强支持，下箸犹畏忌。去岁夏到官，今年又秋至。默数一年中，安好无一二。顾此衰病躯，岂堪长代匮。回首望故山，幸有宽闲地。不如归去来，笑歌聊自慰。

平生恶晻昧，虚空光陆离。心与此月同，不容一毫疵。恨月有圆缺，不得常清奇。每欲语天公，仍斫此桂枝。青冥去无路，思虑空劳疲。明知此意苦，殷勤长我随。去年西湖上，烂醉吟悲辞。今年巧相觅，似欲叙离思。西风为披拂，浮云无蔽亏。坐开百壶酒，与月论襟期。永结无情欢，谢此世上儿。吾友胡夫子，豪荡笑墨厘。拟借月颜色，为君鉴薄帷。告之且痛饮，行乐当及时。

平生爱明月，夜坐长忘眠。每见冰轮上，两足先跰跹。清赏意未足，常恐云油然。老来有余兴，犹不减少年。今岁值秋半，一醉拟流连。无何山雨来，不见觚棱圆。尚意闰余夕，百分棹觥船。居然遂此愿，使我喜欲颠。引满对清影，席地仍幕天。岂知贤伯仲，亦爱此婵娟。与我嗜好同，清夜耸诗肩。此景已买断，初不用一钱。况复有佳句，还与月争妍。愧我无好语，滥继联珠篇。

我性苦拙疏，与世不相偶。平生不如意，往往十八九。何以遣此怀，赖有樽中酒。去冬酿碧香，颇不计升斗。准拟与亲朋，兴来一聚首。庶几牢落中，时时开笑口。偷儿何好事，一夕负之走。可惜数十壶，化为一乌有。昔闻韦秀才，有酒盗不取。今我乃致寇，退省良可丑。无乃造物者，知我疏慵久。恐我醉时狂，未免自遗咎。用此警昏迷，意在鞭其后。顾我虽无知，自爱岂不厚。从今誓改图，停此传杯手。炷香捧茶瓯，闭门清自守。坐对古圣贤，永作忘年友。

读书想前人，往往得师友。每爱钓渭滨，颇喜耕谷口。夫岂与世违，甘心卧岩薮。升沉自有时，此意君知不。

野外少过从，出门欲何向。所幸得夫君，相与乐闲旷。年来既倦游，老去那病忘。且复对酒樽，尚须时一访。

我暂出山去，常忧蕙帐空。闻君东山乐，爱君古人风。日暮君不来，碧云蔽高穹。凌晨戒僮仆，驾言将徂东。

尘缘嗟未断，俗事颇相关。虽怀林下趣，坐失山中闲。时令清夜里，梦绕云水湾。寄语猿鹤伴，明朝归故山。

云气满户庭，岚光入窗牖。是中有佳处，不出吾座右。迩来独何事，未免踆踆走。三读寄佳篇，临风嗟叹久。

晚日转云头，长空收雨脚。稍觉暑气清，独坐倾桑落。兴来或醉吟，接{罒/离}还倒著。胸中了无忧，事事俱脱略。缅怀我友朋，踪迹东西各。几欲往从之，恨被微官缚。此来得夫子，臭味颇相若。倾盖便论心，开怀不我却。新诗一何工，清思渺寥廓。才如李杜雄，句压曹刘弱。顾我志意衰，笔力不如昨。明时百无用，正恐填沟壑。公余幸少闲，对酒且深酌。拭目看诸公，衮衮登台阁。

嗟余本何人，累然居海峤。家世业为农，有田在岩窔。春到耦妻耕，寒来从母漂。屋角日诛茅，杖头时荷𦰏。迨冠知读书，聊为起家兆。有琴既无弦，有劔亦无鞘。侥幸厕末科，安敢缀天彯。但期窃斗升，活此老与少。岂谓暮年中，亦误蒙收召。曾未著微劳，遽使登华要。自度老无能，共知愚不肖。纵未遭人非，难逃天日照。傥不速休官，宁免渊明笑。矫矫渊明贤，千载谁能绍。瓶粟虽无储，风标松比峭。诗篇虽不多，笔力天与妙。顾余岂能诗，微吟蚯蚓窍。可笑不自量，辄欲赓高调。贰车真豪英，逸如千里骠。又如礼乐器，肃然在宗庙。有美颀而长，视容清且了。自应辅明时，与国增光耀。胡为佐一州，从容陪坐啸。乘兴来湖山，欲看余把钓。濯足玩水云，纵目观野烧。喜余和陶作，举杯为余釂。草具虽萧疏，亦复为余嚼。余已学渊明，公方跂周召。出处既不侔，无由远相叫。愿公保令名，求贤行有诏。

春半年已除，旧闻诗人语。老夫始信之，倍觉伤时序。方春未来时，屈指朝朝数。十分拟春来，欲与春为主。那知事已乖，十日九风雨。纵得暂时晴，应酬纷万绪。举眼看枝头，春事已如许。还忆故园花，连年成间阻。南园亦可人，虽美非吾土。愿天早放归，容我老农圃。月下与风前，对花歌且舞。日日是青春，何必唱金缕。

物物俱有情，情尤锺我辈。况复病且衰，白发不相贷。今日送残春，倍觉生感慨。正恐明年春，此身不复在。忆昔少年时，逢春便倾盖。五十六年中，相亲复相爱。春虽自天来，祇在花丛内。常忧地不宽，栽花容有碍。买山敢论钱，惟恐力不逮。花开即欲看，花好还须戴。诗必为花吟，酒必与花对。醉则卧花间，岂事形骸外。醒复绕花行，视之过粉黛。从人笑我狂，我作童儿态。自云尽此身，与春长相会。人事苦相争，花谢春亦退。我欲苦留春，春去不少待。为春搅离肠，寝食俱忘废。悲来不可禁，未免歌慷慨。我当保余龄，相见犹可再。若或径溘然，遂成永分背。愿春略踌躇，一樽容我酹。

平生事幽讨，性与山水便。晚岁辟三径，颇喜得地偏。远不去桑梓，近与松楸连。青山枕其后，流水绕其前。群山更簇簇，左右相周旋。栋宇虽未立，气象已足观。旁人笑我拙，空囊无一钱。何苦欲架屋，作此烦恼缘。我岂不自知，老去将终焉。游居与寝卧，安可无数椽。人生七十稀，自古尝有言。我今五十七，髭鬓已皤然。纵使此身健，前去能几年。仕宦虽龃龉，亦复忝蕃宣。向来为亲养，犹或强着鞭。今既成永感，前事都弃捐。傥或未死灭，誓将老林泉。遂此卜筑志，闭门日高眠。栽花满我屋，种竹环我园。山上创一堂，湖中具一船。从容与亲旧，取次中圣贤。虽无万锺禄，虽无二顷田。胸中富邱壑，眼界饱风烟。自足了一世，此外休问天。

嗟我椎钝姿，处世百不便。性独爱山水，固非嗜好偏。本来山中人，家与青山连。仕宦三十载，尘事虽满前。登临兴不减，佳处辄盘旋。搜奇更探胜，往往穷游观。所恨坐艰窘，苦乏买山钱。年来足忧患，杜门绝世缘。百念俱不起，此心已休焉。尚欲对山水，茅茨架短椽。非为求安计，盖守知足言。如我百无似，自视仍阙然。余生亦何幸，获睹中兴年。贤能随任使，熙运逢周宣。退量驽钝姿，老去难加鞭。有如不才木，偶未沟中捐。宁复几寒暑，白骨埋黄泉。且趁此身健，饱食仍醉眠。衣葛谢轩冕，杖藜守丘园。朝蹑登山屐，暮上泛湖船。保真师古语，乐圣继前贤。有妻能执爨，有儿能力田。万事不介意，过眼如云烟。无荣亦无辱，庶以全吾天。

岁旦值庚午，已有旱暵忧。甲申与甲子，仍更雨不收。岂惟主夏旱，还虑麦不收。农占吁可畏，使我生春愁。我今安静退，身外百无求。止愿年谷熟，高枕卧林丘。时时与亲友，尊酒相献酬。天意今乃尔，一饱未易谋。众人忧饿死，我能独乐不。念此不成寐，中夜涕泗流。无所用吾力，止望天赐休。天不绝民命，会见大有秋。

之子久言别，今秋忽此来。访我湖山上，连月相追陪。和诗动盈轴，举酒必尽罍。使我增眼明，顿觉忘衰颓。方将走山谷，乘兴共寻梅。一笑坐花下，覆此黄金杯。俄然告我去，遮路挽不回。匆匆陈祖席，再豁怀抱开。自古论治道，常患无人才。如子虽寒素，万口称贤哉。时运偶未至，半在困尘埃。从今脱选调，宁复嗟淹回。会见日千里，腾跃如龙媒。愿言更努力，圣主方筑台。

三月三十日，春去人尽惜。我独惜春多，欲留春不得。忆昨仕行都，亦屡逢春色。王事多鞅掌，常苦无暇隙。担上看桃李，负春长叹息。每欲早归田，恨不生羽翼。及至今得归，亦复少欢适。平生无室庐，方且事工役。老妻病累年，年来觉转剧。百事总关心，十日九不怿。把酒对东风，一春能几夕。因念梦幻躯，处世不满百。今日六十三，已是桑榆迫。纵使到七十，能得几年客。幸春有旧好，一笑常莫逆。今既舍我归，动是经年隔。聊复倒离樽，与春话胸臆。我方葺园亭，随分足泉石。准拟共东君，著此几两屐。丁宁春早回，莫使常相忆。今宵已拼醉，坐待东方白。明旦各分飞，断肠芳草碧。

少年买青春，千金初不惜。常恐春不留，韶华难再得。种杏更栽桃，为春添景色。对酒复当歌，与春亡间隙。春去或未来，日探春消息。及至春又归，送春恨无翼。追随九十日，无日不自适。胡为把一麾，千里从吏役。当涂古道院，事简非繁剧。宴坐对江山，亦足自怡怿。所叹乏游从，无与共良夕。陈侯有高标，鸷鸟空累百。落笔动成篇，端不在促迫。不意牢落中，乃得此佳客。人事苦参商，天意有顺逆。笑言犹未竟，遽尔成乖隔。虽未唱阳关，别恨已填臆。此邦固寂寥，颇亦富水石。方拟出郊坰，共试登山屐。何事逐春归，不念人相忆。春事虽已阑，残花尚红白。且复引离尊，倒此香醪碧。

我治湖上园，占断山水窟。幽事日相关，颇觉无暇逸。有客来相过，云欲救我失。谓我虽爱闲，未得居闲术。众人役利名，公独役景物。固与众人殊，未免俱汩没。孰若淡无营，燕坐一虚室。百念尽消除，百事付真率。物来则应之，岂可自撄拂。客言非不忠，我意客未悉。万物仗境生，百果因花实。我闻洛阳城，名园浑比迹。至如司马公，朴素世莫及。有园号独乐，晚岁亦加葺。人心固不同，岂能尽如一。顾我病且衰，行年将七十。光景去不留，余龄那可必。要当且逍遥，乐此桑榆日。宁如土木偶，终朝长兀兀。况有佳山水，兹焉久蟠郁。地灵尽发露，一旦为我出。若不一领略，无乃太拘执。何妨几席间，时与相顾揖。择胜把酒杯，搜奇入诗笔。犹恨景物多，未能尽收拾。他人视若忙，我心常自佚。人无所用心，先圣每忿疾。既不学群儿，诧仙仍佞佛。不有博奕乎，为之犹胜弗。客既闻斯言，语塞几若讷。因为客书之，聊以志仿佛。会须画成图，继取王摩诘。

我生甲申岁，同岁知几人。十中无一在，使我涕陨巾。尝试屈指数，谁登要路津。不过五六辈，踪迹半已陈。其一最先达，进为国大臣。宠荣无与比，近亦以讣闻。顾我何为者，本是陇亩民。持橐已过分，寿更近七旬。独恨苦拘缚，归志不得申。天复放我归，遂此自由身。湖山堪寓目，风月足怡神。有花我共醉，有鸟助我吟。若不自娱乐，开口对芳辰。却恐泉下客，笑我浪苦辛。虽生亦何益，徒负百年春。

夫子有直气，声名重如山。上书遭放逐，去国知几年。伤弓念投林，失水思潜渊。但期归里社，问舍仍求田。迨兹是卜筑，占胜郊野间。梅竹映左右，溪山绕后前。且欣轮奂美，碧瓦生青烟。莫叹经营苦，绿鬓成华颠。君虽欲退处，天岂容久闲。会起佐明主，四海俱晏然。

我亦初卜筑，止有湖与山。一区未易就，首尾八九年。种竹已成林，积水已成渊。我始得栖息，守此桑麻田。羡君治第敏，不出数月间。落成写胸臆，遥寄到我前。佳句粲珠玉，妙画梯云烟。我见为君动，喜甚殆欲颠。第恨隔山岳，无由相伴闲。何时一会面，尊酒共陶然。

我在小西湖，浩渺仍清旷。大旱未尝枯，久雨亦不涨。灌溉数千顷，无欠亦无长。中有十里荷，花开密相傍。疑若水仙游，波间张供帐。既列万红妆，复陈千彩仗。风细月明时，天香互飘荡。纵有老画师，丹青难髣像。我心如死灰，万事俱废忘。独于此留情，曾不忘一饷。日日绕岸行，踏破屐几緉。无以寄幽怀，诛茅聊小创。开窗面湖光，纳此无尽藏。冀得日临赋，少效陶元亮。用以偿素心，庶不孤雅尚。每自谓生前，足可供酬唱。偶未脱世缘，一出成牵强。红尘四十年，白发三千丈。劳力复劳心，时时婴拙恙。梦寝到湖边，恨无缩地杖。迨今始归休，挂冠老湖上。坐看水中天，依然涵万象。近树与远山，倒引还弥望。惊湍泻两闸，飞瀑来千嶂。沙头鸥鹭集，水面龟鱼漾。似认旧主人，有意来相向。时方夏初临，雨霁天风飏。日影烘微云，水纹生细浪。徘徊至夕阳，迤逦扁舟放。恍觉此身轻，有如在昆阆。我病虽不饮，亦为倾家酿。酒酣逸兴来，怀抱益舒畅。嗟我本寒儒，百种无一样。晚有田与园，所得已过当。今更享此湖，重惭逾分量。是岂人之力，无乃天所贶。惟是顽钝姿，年衰多俗状。尘痕满衣襟，揽镜空感怆。要当尽洗濯，见我本来相。心迹喜双清，从人诧官况。

平生好山水，至老心不移。每闻有佳处，欲见唯恐迟。相去虽云远，不惮脚力疲。纵不能得到，夜梦必见之。晚岁卜筑地，一半在翠微。山水既俱胜，景物还相宜。旁人来睹此，已自心目怡。若乃梦中见，则又远过斯。高山与流水，到处皆崛奇。其间有楼观，金碧仍相辉。幽深极险怪，皆世所未窥。谓必神仙窟，非世所得知。不谓我凡骨，乃获来游嬉。恍然若惊觉，有如天上归。是岂造物者，不与人相违。知我有雅好，特以此见贻。嗟我今老矣，万事都弃遗。犹有山水债，未能忘梦思。他日或蝉蜕，百态不愿为。只愿海山去，赴我赤松期。

吾乡本仙窟，石井尤奇特。民物生其间，古来盖千亿。惟师与我家，所居共阡陌。少小初无殊，长乃分儒释。术业虽不同，于道俱有得。师为方外游，声价已籍籍。象教久衰微，赖师振业席。炉鞴与钳锤，信有弥天力。果续佛慧命，作大善知识。我虽登禁涂，无功亦无德。但有忧国心，徒劳竟何益。挂冠归林下，面亦无惭色。知心独有师，相视笑莫逆。每思共谈玄，倾倒此胸臆。江浙遥相望，恨不生羽翼。昨朝忽惠然，得得访泉石。一见双眼明，欢喜几折屐。第念我与师，彼此头颅白。世路方艰难，老去合休息。师既归故乡，不应复他适。愿言却世缘，来伴我幽寂。相看成二老，永为闾里式。

人生重行乐，乐事古难全。有如天边月，多阙还少圆。又如牛女星，会合动经年。今夕群贤集，定知非偶然。顾我老多病，要路懒着鞭。年年上章疏，只丐早归田。赖天怜此意，得遂性所便。归来小西湖，湖水清且涟。吾庐在其上，可濯仍可沿。一望兴无尽，十里开红莲。风前波渺渺，雨后竹娟娟。到此百念灭，已是卜终焉。但恨乏胜侣，使我心悬悬。今得与公辈，共上泛湖船。载月娱清夜，同醉壶中天。虽无管弦奏，虽无罗绮筵。看此水与月，自足中圣贤。况复座上客，尽如珠玉联。其间有老匠，自旧称诗仙。饮散出佳句，为我写由拳。纪此一时胜，付与山水传。合当风月夕，更结一笑缘。

相从四十年，于今成二老。向来苦宦游，颇恨归不早。我家枕湖山，仿佛如蓬岛。今始得归来，方喜开怀抱。复值君诞辰，满目春光好。幸有酒千锺，足可共倾倒。要须且沈酣，莫被闲愁恼。我方务清虚，志不在金宝。亦复戒浮华，意岂在花草。但愿享遐龄，白首长相保。

今晨是生朝，今夕是除夜。年年聚亲朋，往往罗酒炙。而我忽抱疴，见酒辄避舍。一滴不沾唇，何以相慰藉。人生能几许，今已迫衰谢。病躯复如斯，令人发悲咤。展转竟无眠，作诗诉同社。

忆我初仕时，不敢望高位。但得宰一同，便可行己志。实惠傥及民，死亦有生气。况复著阴功，子孙将不坠。胡为人惮之，百计欲求避。我闻事无难，辞难岂为义。世路虽多艰，官途须历试。是用俾吾儿，往当民社寄。眷言古括州，山水有佳致。我尚记昔年，尝为郡守贰。虽无德在人，人亦安平易。百里闻汝来，想见多忻慰。要当尽此心，有以塞其意。诚能使吏民，自此知怀畏。家家各安居，人人共称治。纵或罹谤伤，固自有公议。有如汝所存，俯仰似无愧。功名余事耳，何必成与遂。年来我挂冠，方得闲中味。无乃逼桑榆，七十仍有二。知复几何时，得见汝娱侍。虽幸枕湖山，已辟幽栖地。有诗谁伴吟，有酒谁同醉。正欲汝相随，俄然又相离。会须早归来，日作斑衣戏。个中有真乐，岂必三旌贲。

同庚非不多，达者能有几。七十二年间，六人而已矣。其四迹已陈，止予二人尔。今朝闻讣音，其一又不起。嗟予独何人，偶尔未见鬼。自度如许衰，宁久红尘里。念此梦幻身，谁能保终始。失者虽或非，得亦未为是。死者固可悲，生亦不足喜。幸然已挂冠，万事不到耳。何妨日凭栏，乐此佳山水。仍更日开尊，赏此新桃李。时时命歌童，唱个陶真理。倘或未溘然，亦足娱暮齿。

吾年七十五，一朝忽患疟。仍害及老妻，对床更撼铎。寒时寒如冰，热后热如灼。既去还复来，如与我有约。连日莫能休，尽室皆惊愕。饮啖一不忺，形骸顿如削。细思岂无因，良由赋分薄。本是农家子，只合事耕作。既已得美官，复有归田乐。已是无福当，又不知惭怍。遂至疟鬼憎，故意来相虐。作诗告天公，纵我有过恶。愿天少垂怜，疾痛且阔略。但速赐之死，莫令我知觉。一生缠世网，正欲解其缚。假使寿百年，宁免此一著。不如早归藏，且免论强弱。我非畏死人，久已办棺椁。

我爱白乐天，千载共称贤。行年七十五，奄忽遂溘先。我爱范忠宣，一代名德全。年龄甫至此，亦复成弃捐。二公虽已逝，四海至今传。顾我百无事，幸及二公年。今夏疾疢作，已分归黄泉。偶然得无事，固荷天见怜。但我有一语，恰欲与天言。有生则有死，如行者言旋。我是久行客，亦自应息肩。念人处一世，动为世网缠。开口罕欢笑，触绪多忧煎。纵使至百岁，终困尘俗缘。不如早瞑目，庶以全吾天。是非与宠辱，总不到我前。一心亦安静，却得返自然。况我办归计，久已卜新阡。

君不见昔日泰山孙先生，蹭蹬穷途道未行。读书有志破万卷，置锥无地可躬耕。高堂亲老仰甘旨，未免道路长营营。睢阳客舍一再过，牢落谁人如姓名。文正范公真好士，一见宾阶喜气形。深知先生非乞客，金在泥沙玉在荆。底事穷年事奔走，厄贫废学诚可矜。因留乡校周所急，奉亲为学使有成。先生果不负公望，行益修兮经益明。十年声名动廊庙，天下望之如日星。一代儒宗君试数，谁不首以先生称。向使不遇文正公，亦将因循埋没如腐萤。吁嗟此风寂寞久，岂是{亩犬}亩无如先生之才能。世人俗眼弃贫贱，胸中壮气空峥嵘。吾家叔父特达士，汪汪伟量如沧溟。比邻有蒋生，所志在穷经。迫于饥寒故，无以赡亲庭。不问师道己未足，聚训青衿已十龄。锐志日已丧，尘事日已婴。顾虽仅能供子职，而此术业何由精。吾叔念之为慨然，一见自待如父兄。恐子坐穷竟废弃，亟使就学趋准绳。况有括苍胡夫子，传道吾里作世程。执经座下子无忽，子之所须吾其应。倾囷倒廪略无靳，阔视世俗亲疏情。我闻此事犹叹息，俗士闻之应骇惊。近来世道太浇薄，骨肉犹作锱铢争。故虽有子尚不教，但欲黄金自满籝。安能推其余，以及异姓忘爱憎。伟哉吾叔贤，远继文正公之英声。蒋生其勉之，无使后人独羡孙先生。

秋夜凉，秋夜凉，碧天如水涵月光。空堂耿耿不成寐，起坐拔剑歌慨慷。罢金樽，还独酌，试一停杯问寥廓。此身此世竟如何，摇摇惊燕巢风幕。伊昔我生适太平，岂信中原有甲兵。扬鞭走马长安市，美人如玉酒如渑。可惜太平留不住，一旦风尘沓回互。谁知年少乐游场，翻作敌人争战处。烽火照天光夺日，杀气腾空暗如雾。皇家骨肉几千人，尽逐銮舆沙漠去。回头宫阙成一空，惟有山河在如故。咄咄奸谀何误国，二十年来启边隙。边隙已成犹自如，忍使吾民罹此极。哀哉吾民亦何辜，父子连年死锋镝。兴言及此心胆寒，空对秋风泪横臆。泪横臆，宇宙回旋云失色。我闻古亦有乱离，人道乱离今过昔。一人厌奔走，四海念休息。如何廊庙土木人，安坐恬然有肉食。我今愿得上方斩马剑，尽取凶徒肆诛殛。却总堂堂百万师，浄扫边尘空塞北。莫言草芥无奇策，愿蒙天子一前席。

壮哉溢目还盈耳，千骑出城歌吹起。野人一睹快争先，奔走欢呼几折趾。往年戎马偶出郊，田间弥望皆荒茅。使君笃意劝农课，尽使惰游如所教。麦欲连云桑蔽野，此心犹恐孤民社。要将治绩迈龚黄，不但文辞超贾马。编民击壤自欣欢，尽道年来百虑宽。承流宣化得贤帅，湛恩霑溉何漫漫。不愧剖符仍受玉，善政已为千里福。年丰谷贱复何忧，向也穷民今亦足。固知博施非屯膏，况能好善如干旄。宾僚倘有公辅器，宁辞解赠腰间刀。有客有客歌贤业，词烂春葩光炜烨。一时酬唱已清新，四坐朋从更和叶。酒酣谐笑应云云，元白李杜疑前身。想当挥毫落纸时，笔端往往俱有神。我来触绪未暇给，首睹明珠千百粒。豁然两眼顿增明，更觉慢心无自入。已幸从今日往还，况复赋诗宾客间。只恐使君丹诏下，擢归青琐点朝班。

浙东十载歌丰登，去年水旱俄相乘。吾州何幸得一熟，四野绝闻愁叹声。田畴二月土膏动，树头布谷争飞鸣。田家饱食苦无事，雨后一犁方对耕。敢意使君亲劝率，千骑晓作田间行。老农感激前致语，使君不用忧西成。腊中昨已见三白，今日还逢甲子晴。年丰谷贱定可卜，仓箱会见如坻京。但愿使君对春色，莫负花前双玉瓶。人生适意未易得，况复时节遭升平。要须拼与宾客醉，无使旁人笑独醒。

我家世业本农夫，力作耕田供百需。食无鱼兮出无车，但守桑梓依枌榆。中更兵火田园芜，骨肉奔迸几为奴。饥肠雷转寒侵肤，中夜穷鬼常揶揄。自笑为生亦良劬，此身何由出泥涂。始弃耒耜亲诗书，一以经训为菑畬。弟兄相继蹑云衢，吾乡往往推诸吴。我虽有志徒区区，顾惭小技非大巫。向来聊出应时须，亦复接武丹陛趋。退视才悭思且枯，敢意滥吹东郭竽。自从得请归田庐，万事闭眼不问渠。岂谓割分姑孰符，一时乏使偶见除。此邦自昔称膏腴，千里旧富稻与鱼。十年九潦田无租，今岁{禾罢}䅉方满圩。邦人举首争欢呼，谓此丰登亘古无。骤然一雨惊里闾，直疑平地浮江湖。灵祠致祷才登舆，已见皎日升东隅。一方今既奠厥居，太守宁不欲自娱，便可投绂歌归欤。

吾家谓侄非常儿，自幼读书尝下帷。平居事母尽孝道，力供子职曾无违。辛勤农亩三十载，顿立门户成家肥。耻同流俗事骄吝，好贤乐业常怡怡。闻人急难如在己，见义踊跃无不为。造桥砌路未为德，折券释逋未足奇。究其存心用意处，尤在邑人艰食时。此邑山多土田少，民贫自昔难支持。其间岁收数百斛，已为富室他可知。况复今年苦亢旱，州里远近咸告饥。田畴弥望总如燎，细民未免俱流移。纵使人能保常产，亦复有甑无米炊。虽幸朝家行赈济，正恐未能遍群黎。往往倾村走山谷，荷锄掘地寻蕨萁。取根为粉虽可饱，食之既久人亦羸。春来必至生疫疠，死填沟壑夫何疑。吾侄见之轸忧恻，首议倡率输家赀。既捐青蚨二百万，犹恨籴贵难疗饥。庾中仅存二千石，一旦倾倒尽散之。此心但欲济邻里，身外浮名非所希。吁嗟薄俗务贪鄙，计较升斗争刀锥。徒知富有可润屋，岂虑人怨亲戚离。有如吾侄为此举，吾乡自古应亦稀。小惠所施固未博，风义自足洗浇漓。傥使人人皆若尔，千里岂复忧馁时。第愿吾侄广此意，所为尽从今日推。阴功在人天心报，会俾尔寿膺繁禧。梓里遗芳传未艾，世有子孙攀桂枝。岂惟同里共歆艳，亦使吾侄增光辉。老夫无以示旌劝，聊为吾侄题此诗。

长空一夜飞瑞叶，正是人间苦寒月。静坐遥闻修竹折，天惨云愁风更冽。喜君试水烹春雪，却笑酒酣长耳热。

风扫千林无一叶，独有疏梅浸霜月。欲御瑶琴愁指折，试酌寒泉惊齿冽。最爱闭门人卧雪，不作群儿附炎热。

忆昔未冠随亲庭，采芹曾挹泮水清。仰高先圣空有志，逮壮才能脱白丁。三釜及亲虽可喜，抗尘不复论书史。旧游恍若一梦中，十载何期两来此。惭无善政及邦人，况负平生道德心。再瞻庙像直汗下，正恐不为神所歆。朝来俎豆敬通灵，幸赖贤僚赞礼成。更勤佳句愧盛意，敢与前贤齐令名。词场自顾非元帅，白发星星徒满戴。尚期君与振斯文，休嗟莲幕淹三载。

吾子一布衣，抱道仍怀德。人虽仰其高，耐寒如松柏。亦复诮其介，忍穷如铁石。欲耕且无田，欲住且无宅。借人茅舍居，破漏无遮幂。兀坐懒扫除，凝尘常满席。文章老更成，初不事雕刻。间为场屋游，往往遭弃掷。进取既不谐，资身又无策。敩学三十年，尝作离乡客。亦岂无六亲，为亲成间隔。亦欲求知音，无奈俗眼白。不知何所负，半生罹此厄。空读万卷书，不得稽古力。昨朝起开门，雪深平地尺。极目望四郊，万里如一色。穷人尽皱眉，共畏寒威逼。亦大不能堪，君独无戚戚。危然书窗下，哦诗度朝夕。我送一壶酒，酒面蛆浮碧。但可浇愁肠，岂足资欢适。君乃走长篇，再三叙感激。笔下有如君，足为人楷式。勿谓道难行，自古有通塞。时来会见上通津，莫忧计拙无衣食。

滥把州麾奉北堂，自惭政术非龚黄。年丰物阜天所赐，容我养拙山水乡。今朝瑞气俄融结，散作飞花应时节。万家疫疠一扫除，尽道年时无此雪。幕中佳士欣得公，笔端能与造化通。乃知冰柱有家法，寡和未饶歌郢中。一望琼瑶迷四境，我复白头临绝顶。要须相与作春温，共向尊前拼酩酊。

古人花谱名浮实，独有海棠真第一。我家千树足奇花，晚得此花尤杰出。每逢春色鼎来时，争逞新妆媚晴日。浑如酒晕入香腮，宛似胭脂施玉质。雨后妖娆倍有情，天然富贵曾无匹。夜深烛下更端相，睡起还疑春思郁。老来百事尽疏慵，颇喜与花时款密。岂知牢落向江城，骤尔乖离心若失。试从僻陋强搜寻，偶得一株天所乞。纤枝虽瘦不禁春，亦有花光相照拂。一时游子睹争先，共叹凡花难跂及。愈令倦客忆故园，不觉泪沾衫袖湿。

我住湖山岁月赊，年年长醉海棠花。忆昨君来花未放，却言花放定相过。亦欲花间同一醉，肯教垂老负阳和。东风始动花始蕊，君已翩然到我家。意君为花必少驻，那知事复成参差。眼底垂丝先弄影，一时浮艳亦堪夸。岂若神仙真态度，红妆翠袖肩相摩。踌躇花下不忍别，回头彼此奈愁何。匆匆直向剡溪去，急为饥民救札瘥。万人既欲全性命，赏心乐事自应那。待得明春来修好，因循又恐成蹉跎。世间万事无不尔，不用逢春苦叹嗟。如君年年走尘俗，深疑天不付芳华。何似相随林下住，共将烂醉为生涯。不但有花供笑语，还应有句助吟哦。

君家蒲萄天下奇，奴视百果何其卑。种成满架日蕃衍，清似水晶甘若饴。八月江南风日美，正是人家酒熟时。盘中珍果有如此，谁数闽中生荔枝。乡人歆艳竞分种，不过数年条已萎。胡为君家植此树，阅岁数十如新移。我闻尤物天所靳，盛衰颇与人相随。君家令祖有贤行，一邑远近人争推。少虽失身事刀笔，吏之操术皆耻为。处心积虑人莫及，奉法循理古亦稀。人与黄金目不视，身居暗室心不欺。退处郊坰忍穷困，只教子孙为布衣。天公无以表纯懿，特以此果先见贻。其孙努力效儒业，表表颖出非常儿。未壮果能立门户，直上蟾宫攀桂枝。自余虽未登上第，亦已飞鸣到礼闱。俱传清白守家训，端若此果光陆离。今君既取以饷我，又复琢句形声诗。愿君采折多酝酿，积千万石为酒池。客来自此酌不竭，永永百年供寿卮。

乞身未遂归岩谷，满面尘埃慵𫖃沐。铃斋独坐更悲秋，喜见吾人驻车毂。吾人别久正怀思，一旦渴心还慰沃。天公助我作清欢，特遣仙花荐芬馥。万枝琐碎屑黄金，几树阴森攒碧玉。天然风韵月中来，颇鄙人间桃李俗。秋高气爽人意佳，衰病无悰惟我独。胡为却被此花恼，尽日檐前看不足。况是欣逢磊落人，远追渭钓并岩筑。须知天欲长吟哦，使向筠阳看修竹。见花落笔作长谣，灿若珠玑千百斛。我方触绪不自聊，得此细看还熟读。明朝人去花亦残，只把新诗时反复。

我家丁香大盈丈，天公靳惜非凡材。去年花开香满屋，我方局促缠悲哀。准拟今年必无事，尽可花下相追陪。何期顿与花隔绝，斗粟牵从江上来。前日我家寄书至，为报堂前花正开。熏人已如兰麝喷，照眼还若锦绣堆。狂蜂游蝶自来往，旧成蹊处今生苔。主人有花不解赏，向来何以事栽培。置书不觉双泪堕，人事好乖如此哉。嗟我行年近六十，鬓发星星心已灰。纵使从今得自便，此生看花能几回。况复奔驰未能已，断蓬正滚风中埃。欲往一见尚不可，敢望近前持酒杯。须知轩冕傥来耳，不如归去山之隈。

仙姿元自广寒来，分得天香长馥郁。千古风流独占秋，一枝曾比昆山玉。伊余老去百念灰，已是形骸如土木。年年尚为此花狂，有似渊明偏爱菊。坐中不可一日无，又似子猷真爱竹。一从秋到天宇清，颇费梦思眠不熟。凌晨便起探花枝，走遍荒园常仆仆。可怪司秋失故常，时节已深花尚伏。迨余抱病卧匡床，始报枝头缀金粟。折来三嗅忽凄然，不觉泪珠悬两目。天胡祇赋惜花心，不容享此看花福。今年疾疢已如斯，来岁衰颓还可卜。纵令牵强到花间，空使此心生不足。不如等是趁西风，把花一扫还空谷。

夫君雅志知谁会，身在寰中心物外。平生初不入州县，一任傍人惊且怪。日来杖屦忽相过，为我踏破松阴碎。亹亹清谈颇逼人，祇将万卷窥千载。得酒欢然竟不辞，右手持杯左手蟹。夫君真是人中豪，宁比寻常庸俗辈。不食蛤蜊何足羞，但能适口斯为快。山肴野{艹敕}亦自佳，岂必莼羹与鲈脍。

老来绝意风云会，久欲脱身尘垢外。有时偶被世缘牵，咄咄书空常作怪。一麾何事到江城，却犯喧嚣亲琐碎。簿书丛里度光阴，倏忽已惊逾一载。所幸连年值有秋，颇足稻粱富鱼蟹。正愁客少无与娱，忽得诗流真我辈。剧谈终日坐生风，洗濯烦襟一何快。酒行到手君莫辞，有鳖可炰鱼可脍。

又是人间八月秋，西风万里残暑收。簿书汩没日复日，忽逢佳节聊举头。开樽喜有宾僚共，准拟延月归城楼。姮娥何事苦相恼，使我珠帘空上钩。百年乐事能有几，兴来不惮秉烛游。虽无月华助吟赏，须知节物不可留。樽前莫问漏声促，且对溪山倒玉舟。

淡云笼日秋容薄，淅淅西风度帘幕。篱边黄菊自重阳，天外幽人正离索。登高那可望长安，记得当年醉丰乐。十千美酒一百分，脱帽狂歌恣欢谑。风流坐上尽英豪，醉倒不知红日落。谁知陈迹转头空，漠漠烟尘暗京洛。又是秋高塞马肥，万国城头悲战角。对花强饮欲忘怀，万感并生还作恶。河水之浊有日清，世乱当复见太平。只应人老鬓毛疏，愧他年少插茱萸。

吸尽百川还见底，头角惊杀鳣与鲔。有时大瞋明月珠，照耀六合光不死。沧溟浩荡极游巡，钩深匪惮穷涯涘。今者修鳞何侧倚，岂是吞舟厌迁徙。祇应喷浪云日翳，故此盘桓良有以。朝发夕至固无难，在在处处期一视。苟容肯向寻常沟，要养此身数千里。圉圉洋洋信自如，涵泳嚅哜真得理。从容讵止濠梁游，枯槁宁同车辙里。至乐元非惠子知，入舟肯作周王美。谪仙跨背应无由，昌黎鲙鲍诚虚拟。终日相望谁得似，井蛙安足为跨跱。得所一任笑㺍獭，旋体宁容咂蝼蚁。清波孤虚有余泽，何必龙津夸锯齿。蕞尔鳏鲕徒唯唯，春来秋化无暂已。随阳上下一何劳，风波荡薄不自止。謷乎大哉天独委，居然不与众鳞比。高摩无为还已矣，肯向人求升斗水。古来大鱼不池活，会须终作风雷起。殷勤寄语任公子，收拾巨钓毋进跬。

上人手持隠静书，示我刊成送行句。飘忽如云不可留，又归隠静山中去。自谓为僧亦有缘，获事老师非易遇。第念学道须遍参，要证此心归宿处。退量天分不如人，亦复性资非颖悟。那能终日坐蒲团，只看水上浮杯渡。挑囊亦欲走诸方，趁此年龄犹未暮。他时参竟却归来，伴我老师岩上住。上人此意似可嘉，止是出家儿调度。老师若也可其言，不应忘却来时路。

藕花爽约约寒梅，开遍南枝尚未来。今日有人传尺素，却云直待海棠开。若赏海棠犹未晚，回头便见春风转。只恐君无必信言，守到此时还更展。

日躔析木当良月，辰象煌煌森罗列。忽惊昴宿下天来，果向明时作人杰。巍巍德望冠簪缨，鲁国真儒独擅名。五百年来世希有，端为社稷万人生。胸中素抱经纶术，致身便欲扶王室。不学磻溪坐钓矶，洗光直取虞渊日。艰难将相罕全才，天使我公居上台。公能以道佐人主，四海俱知天意回。苍生政尔资霖雨，未许超然成独处。伫看丹诏下严宸，会见敖叔三相楚。向来忠烈已无前，此去勋庸非偶然。便使呼韩朝魏阙，直须光复旧山川。富贵功名人所欲，世间万事今合足。龙门客至亦何言，独有长年为公祝。但愿我公如汾阳，二十四考中书堂。他年更伴赤松游，永作汉家张子房。

君在桃源山下居，我家相距百里余。神仙襟韵固异禀，草木臭味曾不殊。一日京华定交契，十年太学论诗书。断金高义薄云汉，阔视往往轻俗徒。一时侪辈稍推许，二刘之外称三吴。风云际会有早晚，一吴近已联朝裾。四子徒怀经济术，蹭蹬今犹卧海隅。苍生颙颙未苏息，天意其肯终舍诸。丈夫遇则行所学，未遇不应为腐儒。共约天台最深处，考定古今相与俱。所冀激昂平日志，力取功名摅壮图。谁知人事竟好乖，合并欲进还趦趄。空堂独坐吊形影，仰天不觉兴长吁。却忆长安日，相亲如友于。一朝不会面，犹且嫌迹疏。何况久睽隔，动见岁月除。竟负鸡黍约，中心当何如。窗间琴数弄，花下酒一壶。自歌还自酌，此意君知无。闻君南塘富山水，清虚旷绝如西湖。好藏头角俟雷雨，他年同跃天之衢。

我久欲作三老诗，苦无佳句能解颐。抽轧鄙思成无期，有语欲吐还茹之。忽得新篇向此诗，恍如春草生谢池。明珠万斛光陆离，璀璨不减珊瑚枝。压倒元白头欲垂，直与李杜肩相差，使我手把不停披。忆昨梅花吐琼蕤，枝头爱日仍舒迟。虽恨捧觞无翠眉，吾人臭味自相宜，花下清欢聊共追。嗟我老来意气衰，归心已决不复疑。虽来江右把一麾，但知痛饮真吾师。尊前况逢冰雪姿，岂容不醉负屈卮。二老揽辔方并驰，一气相和如埙箎。百城感化熏兰芝，不事威怒轰雷椎。后园探春容我随，开怀笑语何熙熙。丹青写此一段奇，未羡九老洛水湄。何日归去山之崖，时命柴车载鸱夷。相逢径醉莫问谁，饮尽不妨寻酒旗。

我方退老湖山上，混迹渔樵甘放浪。亲旧凋零会面稀，与君亦复成疏旷。何期拥节到乡邦，得得驱车肯迂访。开门倒屣笑相迎，尽室欢忻无此况。湖光山色似争辉，两眼韶华更骀荡。伸眉抵掌话中肠，正好花前倒春酿。胡为欲去挽不留，忍把阳关容易唱。嗟乎来日苦无多，况是频年婴拙恙。兴来亦欲强登临，龙钟未免扶藜杖。目前衰飒已如斯，宁保明年见花放。而今花下幸逢君，岂容不尽长鲸量。如君志尚迥不群，治行既高心且壮。方当圣主急搜扬，为斲岂应遗巧匠。会看唾手取功名，尽展才猷结旒纩。出处从今不复齐，尊酒何由更相向。临期一醉尚何辞，后夜月明空怅望。

高才独立万夫却，险语磨崖山鬼愕。翕然万口竞流传，一字谁能加笔削。自怜庸钝百不聪，晚来喜见人中龙。更看挥翰光夺目，恍如海蜃浮青红。一时闻望已难攀，相见平居养浩然。慷慨胸襟包海岳，轩昂高义薄云天。散材不谓蒙知遇，孤迹何期遂保全。碌碌未能酬国士，正惭他日尉通泉。

北山万仞罗翠屏，下有湖水镜面平。山影静倒千丈碧，波光冷浸一天星。自有此湖知几岁，居人日日常经行。但知湖水鸭头绿，谁人向此含幽情。我来正值秋容媚，野旷天空风物清。烟横木末斜阳晚，云散溪头明月升。放舟直入波深处，水鸟窥人元不惊。天晴水暖鱼亦乐，时见泼剌波间鸣。持竿举网忽有得，满座欢呼山岳倾。水面黄花更堪爱，盈盈伫立如娉婷。栗玉簪头红一点，随风翠带还相萦。兴来不觉千锺尽，众宾皆醉无一醒。渔榔敲罢棹歌起，十里犹闻笑语声。谪仙死后无此乐，我今此乐真难并。人生适意未易得，此湖从此宜知名。要配北山长不朽，酹酒更告山之灵。我欲结茅湖上住，尽使湖光入户庭。枕流漱石过一世，不妨清处时濯缨。更酿此湖作春酒，招我四海良友朋。夜夜扁舟同载月，樽前吹笛到天明。

卜得幽居山绕屋，四围景物何纷郁。门前掩映百垂杨，墙里回环万修竹。风来花气竞薰人，日出鸟声浑满谷。檐前花树尽堪攀，砌下清泉常可掬。暮年得此复何求，但闭柴荆理松菊。客至草草具杯盘，随分烹炮荐鱼肉。野人颇厌近腥膻，长苦春蔬餐不足。固知竹箭已抽萌，玉箸琼簪破苔绿。非君好事远寄将，安得今朝充我腹。礼勤意厚已难当，仍出长篇相付嘱。嗟予朴拙岂知诗，祇觉珠玑照双目。朝吟夕咏自忘疲，虽欲安眠眠不熟。起来烂煮饱枯肠，尽却韭葅并豆粥。人生嗜好固不同，此味定知人共欲。第惭作报乏琼瑶，恶语虽多漫盈牍。

呜呼哀哉元帅公，百世一人不易逢。堂堂天下想风采，心如铁石气如虹。正色立朝不顾死，半生常在谪籍中。真金百炼愈不变，流水万折归必东。落落奇才世莫识，欲知劲草须疾风。维时中原丁祸乱，尘氛涨天天蒙蒙。众人畏缩公独奋，毅然来建中兴功。雄图一定百废举，复见南阳起卧龙。呜呼哀哉元帅公，翩然遗世何匆匆。无乃天上亦乏才，故促我公还帝宫。公还帝宫应有用，何忍坐视四海穷。吁哉四海正困穷，兴仆植僵赖有公。公虽居东都，天下日望公登庸。公今既云亡，天下不知何时康。正如济巨川，中流失舟航。当今士夫岂无人，请问谁有公器业，谁如公忠良。公虽不为相，德望震要荒。公虽非世将，威棱詟豺狼。伟哉奇节冠今古，我试一二聊铺张。靖康元年冬，敌人正披猖。庙堂惊失色，愁睹赤白囊。公首慨然乞奉使，欲以口伐定扰攘。朝廷是时未知公，公之蚤志不获偿。忧国耿耿思自效，再乞守土河之旁。命下得磁州，翌日径束装。下车未三日，边骑已及疆。敌人闻之亟退舍，匹马不敢临城隍。顷之得兵数十万，康邸赖公王业昌。及公领留守，北顾宽吾王。恩威两得所，春雨兮秋霜。余刃曾不劳，危弱成安强。奸雄悉胆落，谁敢乱纪纲。呜呼哀哉公死矣，民今有粟安得尝。狙诈乘我虚，近复陷洛阳。洛阳去东都，雉堞遥相望。不闻敢侵犯，岂是军无粮。祇畏我公霹雳手，气慑不复思南翔。呜呼哀哉公死矣，秋高马肥谁与防。天子久东狩，去冬幸维扬。都人心恋主，谓言何相忘。朝夕望回辇，断肠还断肠。公独以死请，再请意愈刚。呜呼哀哉公死矣，万乘何当归大梁。咄咄食肉人，尚踵蔡与王。奸谀蔽人主，痛毒流万邦。人怨天且怒，意气犹洋洋。所冀我公当轴日，尽死此曹膏剑铓。呜呼哀哉公死矣，始知国病在膏肓。我公我公经济才，设施曾未竟所长。但留英声与后世，永与日月争辉光。此死于公亦何憾，顾我但为天下伤。我闻天下哭公者，哀痛不翅父母丧。父母生我而已耳，岂能保我身无殃。邦人此时失所依，波迸东下纷苍黄。我公我公不复见，秋风在处生凄凉。百身傥可赎，我愿先以微躯当。灵丹傥可活，我愿万金购其方。彷徨愧无起公计，安得长喙号穹苍。呜呼哀哉元帅公，太平时节君不容。及至艰难君始用，民之无禄天不容。呜呼哀哉元帅公，古来有生皆有终。唯公存亡系休戚，千年万口长怨恫。嗟我草茅一贱士，念此抑郁气拂胸。衔哀挥涕何有极，愿以此诗铭鼎锺。

黉舍修方毕，还欣祭服成。豆笾罗庶品，环佩出新声。已见威仪肃，更须经术明。愿言俱努力，看即奋鹏程。

欲为多士劝，聊缀五言成。乃得琼瑶报，仍闻韶頀声。尘襟因顿豁，老眼为增明。有句能如此，何忧万里程。

春晓喜新晴，聊为野外行。残花红雨乱，垂柳绿丝轻。路入藏云寺，山围走马城。空余怀古意，往事与谁评。

经年萦吏役，今日作春游。梅雪随风去，桃花逐水流。已惊时节晚，还叹物华休。扰扰终何补，归与老一丘。

兀坐无聊赖，所期怀抱开。偶驱千骑出，还得十朋来。遣兴非无句，消愁亦有杯。此心终不乐，祇是忆天台。

世途虽反侧，春草自萋迷。独树花仍发，何枝鹊可栖。犬羊终逐北，貔虎未征西。回首长安路，茫茫日欲低。

春色还如旧，吾生愧此心。功名嗟晼晚，时序忆追寻。万国豺狼满，重城草木深。西湖真赏处，空想旧登临。

甚矣吾儿病，求安欲吁天。忧心千里切，喜信一朝传。远胜开金穴，浑如得宝鞭。若非天相我，今日岂能然。

我已成衰谢，传家在此儿。俄然闻感疾，至欲别呼医。愁绪浑无奈，忧心祇自知。如今安乐也，有酒任盈卮。

我自吾儿病，匆匆去若逃。天寒霜似雪，山险石如刀。已得平安信，宁辞往复劳。故园归去也，醉里甚游遨。

夜向茅茨宿，晨兴矫首看。远山俱有雪，小店更多寒。客路虽云恶，儿曹幸已安。不妨频小憩，时引一杯干。

志大空忧国，途穷欲问天。功名羞短褐，蹭蹬惜流年。死友留天末，生涯寄海边。相逢是何日，回首重依然。

风尘环四海，烟水绕孤村。涉世曾无味，思君更断魂。区区何面目，苒苒且朝昏。此意凭谁语，悠然付酒樽。

每恨千山隔，俄欣一日同。交游非比众，人物少如公。正欲扶公道，端期振此风。不须深退避，风雨要帡幪。

故人声气合，交契久弥深。不弃荒村陋，来分古木阴。意倾陈笃论，兴发出高吟。岂料逃空谷，犹闻正始音。

参军长俊逸，醉里度流年。客路三千里，狂吟几百篇。贫宁贻俗笑，死不受人怜。别后知何处，相思夜不眠。

准拟君行县，相随入醉乡。何知旋旆速，空负倚楼望。室迩嗟人远，愁多觉夜长。后亭梅正发，谁共赏寒香。

苍生未苏息，谁与任安危。腾蹋思千里，栖迟尚一枝。谩劳男子志，空忆太平时。读罢君诗句，愁端愈上眉。

平生夸志气，妄意语功名。自顾心无歉，谁知道不行。霜蹄从暂蹶，嘉木会重荣。愿守焚舟志，他年学孟明。

新诗劳远寄，深识子怜余。句法追元白，交情笑耳余。飘零疏酒盏，离乱足兵车。何日相从去，白云深处居。

不才当退缩，何况国阽危。犹事毛锥子，欲攀丹桂枝。人怜无好命，自笑不知时。且尽一樽酒，高歌展两眉。

范侯心貌古，懒与世争名。此去穷弥壮，逢时用则行。琴尊无限好，道义有余荣。末俗方奔竞，思君坐到明。

忆昔干戈里，劳君远访余。再为千里别，又是一年余。天末空樽酒，人生念辅车。西湖从处好，毕竟若为居。

良觌弥年阻，相思入梦迷。性疏仍寡合，世乱且幽栖。极目苍山北，伤心白水西。书空愁坐处，还是暮云低。

万方多难日，千里故人心。酒社知谁在，诗盟阻重寻。鶑啼空日暮，花落又春深。我去惭无计，何年许见临。

迟日郊原好，杖藜春色随。此行端不恶，对酒醉何辞。竹外名花发，檐间野鸟窥。晚来登阁望，山水更幽奇。

久欲寻高隠，今朝信马行。闲看花上蝶，静听柳间鶑。披豁尘襟尽，从容乐事并。醉来犹有恨，未许见倾城。

寒日传佳节，联镳出近坰。预忧宾骑散，欲驻日车停。坐上人颓玉，灯前酒尽瓶。但知修故事，三日不能醒。

杖藜寻古寺，把酒俯长流。节物尚三月，风流似十洲。且看花满眼，休说锦缠头。但得陶陶醉，何妨守旧丘。

紫箨从师住，山幽水亦深。方将偿素约，一到洗尘心。别去遽如许，愁来且至今。何时能见过，容我听潮音。

上人来访我，袖里出佳篇。穷理通三命，知音妙七弦。不妨时对榻，聊与共谈禅。一饭虽粗粝，闲中且结缘。

住在青山下，风流踵谢家。屋头千个竹，园里万株花。乱石危通径，清泉浅见沙。幽居谁得此，倦客倍兴嗟。

下车逢好雨，清兴一何长。暑退郊原爽，风生院落凉。登楼延夜月，绕树探秋香。况得陪诗社，从容乐岁穰。

世事凭谁论，羁怀只自谙。风烟悲蜀魄，桑柘老吴蚕。晚步惜残照，春衫怯晓岚。日来鼙鼓近，牢落愈无堪。

雨脚转前湾，烟蓑带雨还。清诗陶野色，薄酒散愁颜。檐鸟下苔径，溪云媚屋山。世途方扰扰，谁得似君闲。

昨幸朋簪盍，还惊客袂分。相望千里月，独占一溪云。高论无由款，新诗忽得闻。羡君岩穴下，清坐绝埃氛。

耆英持漕节，一稔百无忧。心计唯丰国，文移罕到州。泽流千嶂雨，效见万家秋。早晚趋严召，雍容侍冕旒。

暌违行十日，日抱负薪忧。已疾无良药，呼医到别州。不堪当剧暑，渐喜近新秋。痛定因追念，从生若缀旒。

揽辔驰原隰，行行四牡骄。风烟方入眼，雷雨忽连宵。官事终期了，征途岂惮遥。经旬怀笑语，嗟我亦何聊。

依山开户牖，每到眼增明。爽垲偏宜性，清虚更醒酲。地高朝纳日，江近夜闻声。默坐观身世，还应百念轻。

自遣迎君骑，期君指日来。胡为多坎坷，欲动却迟回。望眼凝还断，愁怀郁不开。相过须及早，莫待折寒梅。

方欣佳客至，已寄好诗来。玩味徒三叹，披寻欲百回。相思愁梦断，一见笑颜开。便欲扶藜杖，江头共探梅。

日伫高轩过，从容慰别离。已乖桂子约，还失菊花期。正尔思一面，忽然掀两眉。闻君有召节，平步上丹墀。

相聚才经岁，分携又许时。遣怀还有酒，排闷岂无诗。饮罢凭谁语，吟成祇自知。愿君怜此意，命驾莫迟迟。

不向庐山久，回头五十秋。羡君联骑去，顾我几时游。五老想如故，二林应更幽。无因陪后乘，神往但形留。

岁事行将半，今年又有秋。喜君将漕计，容我厕英游。湓浦古来胜，庐山天下幽。此行殊不恶，莫惜少迟留。

造物分南北，长江欲尽头。有山浮碧玉，亘古屹中流。万顷涵空月，千帆破浪舟。羡他云水客，长此占清幽。

欲向南昌去，先为北固行。泛舟游寺古，倚槛看江清。久作市朝客，喜闻钟磬声。登临曾未竟，已足快平生。

道左逢幽寺，巍然气象新。泉声长绕舍，山色欲侵人。疏牖时穿竹，虚堂不染尘。老僧仍好事，不厌客来频。

久矣斯堂废，重兴赖有公。双溪修故事，五柳振遗风。顿觉烟光好，端由气味同。莫言官独冷，长在绿阴中。

道人本无俗，肯与世浮沉。坐对一池水，浄观千古心。月高天宇豁，风静夜堂深。此意知谁会，泠然抚素琴。

洪钧转一气，万汇俱争妍。我不与春竞，春胡推我先。清寒徒自苦，幽独有谁怜。且与江南客，共结诗酒缘。

满目悲凉意，凭谁断送秋。寻僧求竹舍，俯槛得江流。天末高低雁，波间出没鸥。时危身局促，却羡汝无愁。

系舟枯柳岸，穷胜古城阴。松径云生屧，竹窗风满襟。不妨情话好，且放酒杯深。杖履寻归路，西山日未沈。

再上归田疏，从违未可知。方忧鹤怨我，忽喜鹿生儿。六月事已验，千年寿可期。我归须汝健，正要汝相随。

姑溪来几日，两度见生朝。亲旧三年隔，乡关千里遥。梅还开旧树，柳更长新条。只有双蓬鬓，天公不见饶。

今日家书到，从头说故丘。园林增茂密，池馆愈清幽。嫩竹已千个，新莲仅万头。欲归归未得，长是梦中游。

书来言旧隠，湖上足烟光。树密交青荫，花繁溢暗香。红尘飞不入，绿水去何长。回首千山隔，归心欲发狂。

寒流清更浅，短棹去仍来。山色侵书帙，波光映酒杯。龟鱼应旧识，鸥鹭莫相猜。全胜山阴路，空船载月回。

薄日烘云影，轻风溅浪花。数峰排绝岸，一雁落平沙。冉冉寒生袖，悠悠梦到家。前村谁有酒，试遣小童赊。

寰区殊未定，怀抱几时宽。倦马驱驰苦，穷猿叫啸酸。烟深春草碧，日薄暮云寒。岂料沧波上，经年驻玉銮。

是处兵戈满，谁言宇宙宽。战声惊胆破，春色入心酸。北狩江天远，东巡海气寒。野人元任运，愁梦亦随銮。

途穷朝绝爨，世乱夜忘眠。遁迹几无地，全生赖有天。江山春满眼，豺虎日骈肩。万事愁歌里，看花泪迸泉。

忆昔平居日，春来足醉眠。黄鹂鸣绿树，白鸟印青天。片片花经眼，垂垂柳拂肩。谁知遭丧乱，空负酒如泉。

忆昔从吾友，兹焉事笔耕。萤窗秋夜短，莲社晚风清。乱后成陈迹，重来怆故情。惟余云水客，依旧戏长鲸。

挈榼西园去，花光照月华。共看花上月，肯负月中花。酒与花俱白，人如月不瑕。且陪月花醉，何用苦思家。

一笑未易得，今朝岂偶然。故园方自适，我辈更相便。好月好花夜，不寒不暖天。莫辞拼一醉，为我棹觥船。

皓鹤相从久，衰颜每为开。忽闻渠翅折，频使我心摧。本意俱仙去，那知偶祸来。纵令医得活，无复见毰毸。

蚤岁登三事，皇朝第一人。声名塞寰宇，功业在生民。千载风云会，三朝柱石臣。堂堂无复见，空忆吐车茵。

伊昔宣和际，公来射策初。独陈天下事，不负古人书。宣室方前席，苍生欲奠居。黑头成奄忽，天意果何如。

贵处人臣极，居忘相位尊。朝廷名德重，前辈典刑存。方喜生同世，俄惊吊在门。百年知己恨，寂寞向谁论。

七十方强半，天胡不憗遗。致身虽宰辅，遭世已艰危。计策安宗社，勋庸载鼎彝。国雠犹未灭，岂料哲人萎。

长计公生日，年年献寿诗。祇今良月近，遽作九泉悲。世事真难料，人生信有涯。西风吹画翣，心折泪空垂。

平步青云上，逢辰亦盛哉。十年登两地，四见入中台。独擅调元手，咸推济世才。如何天不憗，一夕泰山颓。

游刃有余地，孤忠不愧天。两朝资弼亮，四海赖陶甄。身后浮言汹，生前素履全。他时公论定，史笔看流传。

吴郡为僚日，如公最妙龄。众寻归鬼录，独出佐王庭。道丧思人物，公存尚典刑。伤哉今亦逝，唯我老零丁。

藉甚鸣场屋，居然好弟兄。桂林同擢秀，梓里顿增荣。泮水清规在，家山雅趣成。投簪方自适，何处掩佳城。

仕宦吾乡少，咸尊鲁一儒。名虽登上第，身不到亨衢。耆旧今垂尽，游从孰与俱。百年如梦幻，回首但惊呼。

耆旧今无几，乡闾素所依。官登五马贵，年及七旬稀。一旦成长往，九原谁与归。寒风吹画翣，回首泪空挥。

场屋声名久，簪绅誉望优。心虽驰北阙，化止被南州。缅想生无憾，犹怜志未酬。庭阶有兰玉，身后复何忧。

早负经纶志，居然欲起家。持身惟孝友，告后尽忠嘉。位望隆青琐，文章在白麻。忍闻埋玉树，四海共惊嗟。

三朝褒旧德，一代仰名儒。晚岁持荷橐，频年剖竹符。共期调鼎鼐，岂谓老江湖。身后知无憾，传家有凤雏。

末俗事浮竞，夫君志不移。至诚闾里化，纯孝冕旒知。恬养方安命，骞腾未济时。一朝埋玉树，空使万人悲。

倾盖如前日，分携忽累年。我方来旧治，公已辟新阡。宿草荒三径，寒云惨一川。善人无复见，回首已茫然。

早岁膺宸眷，回翔老禁涂。三持周版籍，九佩汉铜符。度量包千顷，声名满八区。谁知成奄忽，陈迹付龟趺。

身在名卿数，人怀长者风。爱民余善政，富国著休功。敭历周中外，哀荣极始终。芝兰方竞秀，流庆看无穷。

奇才从古少，厚德独公全。克己强为善，虚心乐荐贤。立朝忠贯日，谋国力回天。阅世虽多故，胸中固湛然。

晚岁登台省，频年侍殿墀。从容如素宦，卓荦冠明时。人冀终图任，天胡不憗遗。流芳知未艾，家有宁馨儿。

公守东阳郡，于今已十年。人犹诵遗爱，政不愧前贤。清议当时重，休声后代传。我来叨郡佐，怅望隔重泉。

耆旧凋零久，惟公作世程。险夷全一节，终始保荣名。二府勋庸著，三州政绩成。十连方倚重，何遽掩佳城。

忆昔登龙日，从容接胜游。轩窗临绿野，尊俎俯清流。尚欲荣花坞，那知负钓舟。新阡何处是，极目暮云愁。

一时推旷达，末俗少如公。自得高人趣，居多长者风。生涯书卷里，世事酒杯中。瞑目应无憾，传家有阿戎。

慷慨平群盗，能为众所难。身虽淹武弁，志不负儒冠。义概千钧重，心田万顷宽。故山方适意，清梦忽惊残。

持心常近厚，遇事不辞难。早岁曾攀桂，中年更握兰。盛名驰海内，素望耸朝端。尚有清芬在，流光永后观。

处世心无愧，持身德有常。施恩周里闬，植福遍僧坊。入户书盈室，开樽客满堂。清芬传后叶，看取桂枝芳。

晚得田园趣，平居乐有余。好贤闻善道，奉佛契真如。往事歌谣在，浮生梦幻虚。我惭居垩室，无路挽灵车。

千载微言绝，夫君妙独传。钩深探阃奥，养浩塞天渊。忧世心虽切，归田志颇坚。斯文今已矣，空复诵遗编。

相距一百里，相从四十年。话言穷理窟，酬唱足诗篇。我始归三径，公胡掩九泉。无由论旧事，尚拟志新阡。

我爱山居好，冬来惬野情。檐前朝日暖，谷口暮云横。柏子当轩堕，蕉花傍槛生。自堪安朴拙，何苦慕尘缨。

屋角营书室，新成八九椽。开林延爱日，甃石截流泉。山近岚光逼，窗疏月色穿。寒梅何日吐，我欲醉花前。

归来非计失，事少得心宽。村落年方稔，庭闱病复安。诗当随景赋，酒莫放杯干。插架书还在，仍容子细看。

自笑谋生拙，空惊岁月除。年衰惟藉药，发少不禁梳。尽日扃蓬户，无人过草庐。晚来闲策杖，缓步当柴车。

节物随时变，斜阳一望中。暮云重叠碧，远树浅深红。菊色滋寒露，芦花荡晚风。一樽谁与共，独立意无穷。

本是山中客，胡为作远游。风波惊脱险，岩谷喜寻幽。纸帐寒来煖，僧蔬饱即休。百年如一梦，此外复何求。

久出畏人事，端来避世纷。山光闲里见，樵唱静中闻。茗碗晴翻雪，香炉晓吐云。已应空百念，勿复叹离群。

年去惊人老，坐来忘夜深。未能成一事，何敢废分阴。灯尽添残烛，山寒拥败衾。幸无尘俗虑，聊遂读书心。

搔首寒窗下，荒山草树迷。鸟声喧昼寂，雁阵接天低。更欲开三径，终当把一犁。此心非傲世，揣分合幽栖。

田宅虽无几，琴书幸有余。不妨临水赋，况是背山居。适意真为乐，浮名总是虚。前贤犹若此，我辈欲何如。

天启中兴运，时生间世人。岘山锺气象，汉水赋精神。文采倾场屋，声猷耸缙绅。千言医国策，一日致君身。平步登黄阁，孤忠结紫宸。圣心资启沃，帝业赖经纶。嶷嶷文章伯，堂堂社稷臣。威名腾异域，德泽遍斯民。相越风流在，归秦意气伸。有才俱擢用，靡事不咨询。十载空天路，三年泽国滨。宵衣方念远，皂盖且行春。令下人咸喜，风行俗自淳。一方新沐惠，四海旧依仁。伫见飞还诏，重烦秉国钧。从容扶日毂，慷慨扫边尘。为相贤如此，当朝信绝伦。邦人逢诞日，和气满城闉。贵极才三纪，冬来始浃辰。愿随灵寿杖，千岁阅庄椿。

一夜飘琼屑，雕镌竟孰施。主张归白帝，勾引自云师。飞洒斜穿牖，连翩乱入池。漫空疑柳絮，着树混梅枝。月射光偏莹，风回势转危。联华怜鹤发，耐冷羡冰肌。万壑填将合，千林压欲垂。拂檐轻似粉，绕砌白于脂。公已齐高洁，吾方守钝迟。共欣占嗣岁，仍喜没多歧。政已腾民颂，忠宜结主知。会看颁紫诏，早晚下丹墀。

雨多晴少恐妨农，相劝欣逢日出东。烟蔼已收霄汉外，江山如在画图中。相看且喜头俱白，一醉休辞颊暂红。万事要从勤苦得，莫言丰歉在天公。

乘闲聊复出城游，所喜相从尽胜流。已对江山销客恨，更添花卉解人愁。须知世事浑如梦，还念人生尽若浮。君若更辞花下醉，问君能有几春秋。

公余不惮陟崔嵬，三到谢公池上来。下视众山俱培𪣻，俯窥尘世尽氛埃。松生清籁醒人耳，花褪残红堕酒杯。喜与诸君同胜赏，莫辞一醉少徘徊。

忧民无语对东君，一雨霶{雨/沱}慰望云。宣化但期施实惠，劝耕宁复事虚文。已看野老扶藜去，应有幽人植杖耘。千里农桑知帝力，自惭滥把竹符分。

圣主方将大有为，有如二老盍来归。不应飞挽留江表，且使澄清向日畿。四海英豪从古少，一时耆旧似君稀。相将稳入修门去，直上云霄拱太微。

高人本爱水云乡，揽辔登车未免忙。连岁已陪徐孺子，今年更访贺知章。近家上冢情何限，寻壑经丘兴更长。祇恐便归清禁去，稽山未必得徜徉。

聚散无期自古来，偶然相值且徘徊。百年能得几回醉，三世肯辞平等杯。晚岁谁如君激烈，高情应念我衰颓。亦知分袂无多日，怀抱何妨更尽开。

自别频惊岁月迁，又来此地奉周旋。虽欣同会成三老，却恨相从未一年。君已促装行诣阙，我方投绂欲归田。须知出处从今异，一醉休辞拍酒船。

不贪燕寝日凝香，祇要归休深处藏。大火已流秋尚暑，商飚微动夜初凉。身縻官事老不止，心着家山梦更长。颇羡浙东新使者，如今衣锦更还乡。

巧伪由来苦乱真，独持正论竦簪绅。身心赢得为君子，学术宁将杀世人。已向廷中伸此道，更来湖外济斯民。愿言恢作经纶业，会有功名遇合辰。

十分秋色满江天，准拟游观快目前。愧我把麾成束缚，羡君揽辔得盘旋。平时已富琼瑶什，行处还多锦绣篇。何计获陪轺传去，肯将吟笔写山川。

华发萧萧我与君，未能免俗尚驰奔。相看已是成三老，得暇何妨共一樽。我欲丐闲归故里，君行趣召入修门。亦知聚首无多日，且把交情更细论。

天时又是一番新，顾我犹为逆旅人。诗酒情怀聊自遣，山林志愿几时伸。羡君职事有余暇，赠我篇章不厌频。一读洒然忘鄙吝，浑胜笑语得相亲。

去岁秋风话别离，今秋俄报有归期。自应冠豸登三院，何遽凭熊把一麾。治行伫为千里最，才猷已是九重知。莫辞小憩留仙隠，伴我花前倒玉卮。

说着登临喜欲颠，正惭拘俗未能前。羡君领客同游去，使我闻风亦豁然。已叹高怀能放旷，还欣佳句更清圆。如今便蜡寻山屐，夙驾何须吉日涓。

尘埃终日满华颠，忽见新诗堕我前。溢目众篇虽杰出，惊人逸思独飘然。秀如松桧枝枝老，好似珠玑颗颗圆。自此得闻清庙瑟，懒从滩上听师涓。

正是千花万卉开，一时景物亦佳哉。良辰已幸陪龙节，盛宴仍容饫豹胎。虽喜风光环几席，其如烟雨暗池台。明朝天宇应澄霁，尚拟寻芳一再来。

庆典施恩及万方，老臣遭遇亦非常。顿加多邑惭非称，倍进崇阶惧莫当。自念生来无此望，却忧福过有余殃。病躯莫效循墙避，且上天庭控免章。

四海耆英世共知，七旬强健似公稀。使星姑暂淹黄发，卿月还须近紫微。门外埙箎方合奏，庭前兰玉更相辉。人生乐事谁能及，莫惜通宵寿斚飞。

平分冬气恰经旬，天应新阳产异人。家世旧来推硕学，胸襟自许作良臣。不应莲幕淹留久，会见枫宸拔擢新。但愿朱颜长不老，稳看他日画麒麟。

一代簪绅仰老成，天生贤德佐升平。庆传八叶源流远，气禀三秋表里清。蚤戴豸冠居宪府，旋持荷橐直承明。祇今名德如公少，宁久淹留海上城。

天界仁贤镇一方，坐令歉岁作丰穰。尽锄海上鲸鲵迹，顿肃庭中雁鹜行。万室共知歌邵杜，千年重喜见龚黄。修龄已逐阴功长，不待邦人献寿觞。

天赋奇才属意深，一时人望冠儒林。文章世有中和气，政术家传清白箴。屏翰岂能淹大手，江山聊助发高吟。寒梅已有调羹意，寿斚何妨且满斟。

吾乡人物苦雕零，赖子传家有典刑。仕宦方期行古道，姓名早已达天庭。致君事业须先办，涉世风霜要饱经。终不负丞宁久屈，会看感遇际千龄。

芳草连天柳拂堤，怜君俯首去勾稽。赋成梁苑方同乐，唱彻阳关遽解携。指日鹍鹏当直上，待时鸾凤且卑栖。若逢访戴人乘兴，莫惜相随泛剡溪。

要路如公今着鞭，况逢圣主正需贤。长贫岂谓连三世，不调那知又十年。道在未应终困踬，时来看取即腾骞。此行会有知音者，送上通津岁九迁。

男儿三十未成名，肯但区区事笔耕。王粲平时希负鼎，贾生今日请长缨。漫漫海内妖氛暗，策策腰间老剑鸣。会使苍生重奠枕，北山休顾小猿惊。

一代名流世许谁，独公皎皎着明晖。少摅妙蕴聊持橐，欲振孤风便拂衣。愧我仰高乖晤对，羡君请益探玄微。今朝刮眼看遗墨，更觉平生万事非。

悲恼情怀未易除，相逢犹未免嗟吁。暂停丝竹虽云冷，只对江山亦足娱。我得退闲为上策，汝能勤苦是亨衢。欲行千里非难事，须作人间汗血驹。

思到高人见一堂，经年魂梦镇飞扬。抱疴已恨身无力，拗俗还疑路有妨。聊寄一樽牵酒兴，更凭五字恼诗肠。巡檐应索梅花笑，无计从君醉几场。

莫将外物挠胸中，旱魃从他更祝融。道业不应缘火尽，生涯会复值年丰。事经盘错才方见，诗到羁穷句始工。休叹徒劳淹幕府，要君努力振家风。

强把州麾楚水东，星轺临按偶相逢。平居已是同闾里，岁晚还来托部封。千里江山多契阔，一樽风月且从容。我将投绂林泉去，拭目公归侍九重。

长年踪迹叹西东，此地那知得会逢。老去我将归梓里，时来君合拜芝封。故交零落添新冢，晚景衰颓减旧容。今日尊前休惜醉，回头千里暮山重。

万壑千岩百尺楼，地形高压浙东州。旁窥照水烟波阔，四顾沧溟雪浪浮。远望尚赊秦辙迹，怀人还想晋风流。凭栏已足消尘虑，何必三山汗漫游。

扁舟犹记拂洲蘋，转眼年华几度新。愧我今成双白鬓，喜君来驾两朱轮。一时令下从如水，千里威行敬若神。拟访旧游观盛事，一官何苦绊吾身。

主盟湖学属何人，赖有公来为作新。士俗似闻衰也久，文场今见美哉轮。挈还旧观人争睹，赋就新诗笔有神。苕霅儒风从此振，文翁端恐是前身。

多士如林古豫章，不应较艺寓僧房。一朝尽辟荆榛地，万础俄新翰墨场。文笔要同孤塔耸，词源宜与两湖长。会看从此飞鸣去，九万鹏程未易量。

人物今谁似此郎，合居严近赞垂裳。未将事业先诸老，且把文章变一方。今日杏坛风似鲁，向来铁砚志如桑。会看奋迅为时用，展尽胸中计策长。

平时野性爱吟诗，一字长惭未得师。妙句既容窥格律，良辰更喜觌光仪。绛帷暂且留三楚，丹陛行将命一夔。莫为浮荣求速化，功名到底属男儿。

儿童争喜岁时新，老去方知感此辰。始具杯盘来送腊，又簪幡胜去鞭春。满斟蕉叶休辞醉，且对桃花痛饮醇。况有故人能过我，相看岁晚更情亲。

意广才高困谤伤，又还客里换年光。驱驰道路风霜苦，放荡江湖日月长。纵未致身登凤阁，也应平步入鹓行。胡为尚郁骞腾志，无地栖迟寄寺廊。

台阁如公盍见收，尚淹外补为民忧。身为邦国三年计，心在江湖万里秋。乘兴举杯还对月，得闲搜句或临流。平生恨不逢名士，岂谓年来遂此谋。

一日相逢喜有余，对谈胜读十年书。欢声已溢枌榆社，和气还蒸蓬荜居。敢道高标攀靖节，或疑胜致到华胥。愿言莫惜留连醉，看我东皋带雨锄。

特迂千骑访柴门，多谢清朝皂盖臣。肯为衰翁留竟日，顿令寒谷暖生春。论心便觉尘襟豁，刮目仍观妙句新。转盼又还成远别，相思后夜定伤神。

夫君自合代王言，暂寓空斋八九椽。尽日清谈挥麈尾，闭门危坐𦶟龙涎。诗囊遣兴随时赋，茗碗袪魔对客煎。看即除书催入觐，得闲登眺且欣然。

惯分符竹理疲民，来往贤星又两春。语到江山端有助，化行风俗自还淳。我知既去思何武，人叹无从借寇恂。别酒径须拼一醉，他时良会恐无因。

千里欢谣处处同，使君遗爱信无穷。不容昏垫为民患，解转凶荒作岁丰。治行好书循吏传，清声无愧古人风。九重想已知名久，看即黄麻出禁中。

在处人争馈五浆，风标端是紫微郎。已能遣兴追工部，更欲消忧对杜康。阐教暂烦临水泮，趋朝行见裛天香。老夫素乏惊人句，徒叹辞锋未易当。

人间无处避炎光，赖有湖山六月凉。清夜已欣天似水，长空还爱月如霜。我将乘兴拼沉醉，君苦怀归有底忙。试问今宵能饮否，更来月下对胡床。

雾卷云收月迸光，一时烦浊变清凉。怪来坐上深无暑，疑是山间已有霜。老去岂期身尚健，闲中且以酒为忙。故人若也坚辞醉，忍负良宵月满床。

人生安用惹闲愁，得暇何妨且少休。睡起径须烹北苑，兴来聊复上南楼。公庭渐觉日无事，田里仍逢岁有秋。满目江山还可乐，归心已动不容留。

新敞南楼百尺雄，一溪遥跨两长虹。青山叠叠登临外，碧瓦鳞鳞指顾中。倦客自怜如倦翼，归心长是逐归鸿。凭高幸与宾僚共，酒盏何妨为我空。

莫辞千骑小徘徊，共上凌歊百尺台。过雨江山新似洗，连天草树翠成堆。搜罗好景归诗句，断送闲愁付酒杯。对此愿公拼一醉，相逢能得几回来。

万里清光绝点尘，别来经岁镇如新。恨居平地去天远，喜上高台与月亲。正好赏心拼酩酊，不堪怀古倍酸辛。向来登此知何限，传到如今有几人。

簿书终日困拘挛，每到凌歊意豁然。千里日光斜照水，一川草色远连天。青山顶上玄晖宅，采石江头太白船。俱在目中浑可乐，何妨时复一扬鞭。

黄山高处敞层台，伊昔规模想壮哉。江上依然双阙在，日边不见六龙来。落花啼鸟空遗恨，翠竹青松且漫栽。先是老怀多感慨，每来吊古一兴哀。

百尺台前万顷宽，风烟缥缈隔尘寰。天浮江水兼湖水，云抹淮山与楚山。景物宛如图画里，星河祇在户庭间。登临莫作悲秋意，且对黄花一解颜。

宋武当年迹已陈，荒台寂寞几经春。一番栋宇从头葺，四面轩窗入眼新。陡觉江山增气象，更添风月愈精神。老夫无处逃炎暑，领客时来一岸巾。

秋来江月十分明，台上凉生气倍清。正好醉吟时自适，若为衰病日相萦。苦无佳况人空老，数尽残更梦不成。料想宾僚应笑我，鬓丝如此尚含情。

山如屏障阜如钟，中有巍巍古梵宫。六代兴王俱扫迹，一僧遗塔尚摩空。万松雪类长波挂，八水源从异域通。家在天台最深处，见山还忆故山中。

壮岁经行今白头，未容归老复来游。人如化鹤云间去，桥似垂虹天际浮。风月一川无限兴，烟波万顷不胜愁。三贤高躅何难继，犹抗尘容祇自羞。

松江桥畔阚名园，一别重游二十年。种德堂前松菊茂，浮天阁下水云连。同来朋旧今谁在，独去情怀祇自怜。若许拂衣从此逝，不妨长泛钓鱼船。

三十年前此宦游，经从偶得驻扁舟。回头岁月如驹隙，到眼风烟独虎丘。无复故人论旧事，却因陈迹惹新愁。此生未必能重到，且为斯堂更少留。

萋萋芳草遍池塘，叹惜韶华一半强。闻道名园千亩胜，来看浪蕊万枝芳。浑疑席上红裙拥，未让阶前绮帐张。坐客径须拼痛饮，要将一醉答春光。

万顷湖光一镜开，几人湖上散轮蹄。水明尽倒千岩影，沙软新成百里堤。草际已横烟雨艇，眼前无复稻粱畦。马侯遗迹依然在，顾我无功敢与齐。

闻道城东有故家，海棠初试万枝花。偶来花下烧银烛，还似空中散绮霞。园里高人全旷达，坐中骚客富文华。新诗已就惊人句，醉墨纵横似乱鸦。

野性平生酷爱山，好山不厌绝跻攀。感时又见三春暮，乘兴聊同一日闲。云出岫时迷古洞，鹿耕田处认禅关。自怜扰扰尘埃里，眼底欣逢水石环。

昔日危亭迹已陈，我来聊试运风斤。断垣无复生青草，旧观依然耸碧云。千里江山檐下见，一天星斗坐中分。他时有客来登览，应记当年老使君。

领客闲登木杪亭，坐来四面对峥嵘。野田散漫高低绿，湖水弥茫远近清。览胜喜穷千里目，放怀笑引百壶倾。酒阑未用忙归去，更看亭前海月明。

矫首江天正奉怀，一缄遥寄百篇来。颇闻新筑草堂就，仍对旧穿花径开。坐上好山长作伴，窗前修竹镇相陪。嘉君深得闲中趣，千里何时共一杯。

丈夫穷饿亦陶陶，肯使胸襟挂一毫。千古功名输慷慨，百年荣辱付酕醄。斗间古剑光芒直，雪后青松意气高。安得泊船沽美酒，月明相对读离骚。

四面楼成已壮观，兹楼仍更出云间。一条溪引五湖水，千里江分两岸山。是处风烟俱秀发，旧家气象顿追还。公余幸此同登览，一醉休辞酒量悭。

南州高士务躬行，不事王侯祇力耕。西岭已如刚节峻，东湖还似古心清。正惭老拙非良牧，安有仁恩及庶氓。若也当年能逐迹，他时容或可齐名。

东汉诸公孰最贤，南州高士独推先。蒲轮徒枉当年聘，尘榻从教尽日悬。吾道固应天未丧，此时争奈木将颠。栖栖尔辈成何事，那似清风万古传。

我来湖上访前贤，正值清秋欲暮天。十顷败荷欹浅水，千章古木锁寒烟。遍寻陈迹俱亡矣，独立幽亭祇黯然。清德照人增我愧，暮年独未返林泉。

三复诗翁白雪篇，渴尘俄得醉心泉。高人固已追摩诘，好句还应压玉川。快似凉风来木末，清如皓月出云边。呼儿好为藏巾笥，莫许闲人取次传。

向来从宦郑公乡，每遇清游坐有光。江上凭栏天一色，湖边舣棹木千章。眼前景物俱堪赋，心着家山独未忘。归到小西湖更好，观鱼何必远如棠。

滕阁秋屏已快哉，更登列岫少徘徊。溶溶一水檐前去，隠隠千帆坐上来。每恨长年成契阔，颇欣今日得追陪。能并四乐由来少，且对江山举一杯。

此邦已是富烟光，那更斯亭冠此邦。正向座中窥列岫，恰从檐下瞰长江。闲穿松径云生屧，宴坐蒲团月满窗。想得山人应笑我，老来强拥碧油幢。

昔日骄王镇此州，特营高阁瞰清流。一时杰出称雄观，千古争传作胜游。遍览遗踪容可想，回思往事却堪羞。时人漫说珠帘雨，空惹骚人拄笏愁。

高阁秋登第一回，顿令心目豁然开。山腾翠霭浮空去，水引清风入座来。九夏炎光今已矣，一时佳兴更悠哉。和君妙句如冰雪，想见胸中绝点埃。

向来高阁久成空，今日雕栏势尚雄。触影自怜人已老，题诗还愧我非工。江山满目长悲古，樽俎开怀幸对公。莫惜踌躇连日醉，此回别后几时同。

于门高处许谁同，杰阁新成气象雄。辉映万家增壮观，峥嵘百尺耸层空。一天风月登临后，千里溪山指顾中。此地旧多仙窟宅，对君疑是老仙翁。

我心祇是忆天台，欲去无从首重回。若得此时追五柳，绝胜他日面三槐。年年白发催人老，夜夜青山入梦来。纵有万锺非我事，何如且覆掌中杯。

山锁烟萝自古青，更临绝顶敞檐楹。前瞻江气连云起，回顾湖光照日明。坐久已惊毛骨爽，归来犹觉梦魂清。从今便拟休官去，梦伴幽人度此生。

闲驱小队出城闉，春色三分已二分。到处有花浑灼灼，望中无木不欣欣。故池尚想玄晖宅，荒草空悲太白坟。满目青山谁是主，独输高士卧烟云。

接得新诗喜有余，诗中字字说山居。固知还舍方为乐，亦悟浮名总是虚。无计林间闲放鹤，何时湖上静观鱼。我心万事都无累，祇欠归来得自如。

昔时乘障楚江边，信笔题诗度岁年。岂敢嘲风仍咏月，祇思问舍与求田。归心虽似陶元亮，句法宁窥孟浩然。多谢君诗过褒拂，愈令惭汗出如泉。

江城留滞两经年，强把诗篇拟昔贤。岂有高歌翻白雪，祇凭短句问青天。优人献伎徒供笑，丑妇添装岂解妍。君欲学诗须学古，不应读此向窗前。

老去逢春倍感时，兴来聊复对芳菲。月明更觉花枝好，风动还惊雪片飞。一笑休辞今夕醉，四并须信古来稀。乘闲莫惜频相过，要共携壶上翠微。

要同佳客濯清泉，却下危楼上画船。拭目已看云际月，洗心还爱水中天。更无暑气侵尊俎，但有薰风入管弦。我欲就闲行作别，且拼一醉共陶然。

欲觌英标慰此怀，既推印绶尚裴回。心驰岩壑吾将老，目断云霄君不来。清夜漫劳蝴蝶梦，重阳已负菊花杯。傥能谅此拳拳意，胜似心颜相对开。

老来犹未返林泉，终日区区亦可怜。拟扣玄关求至道，喜披云笈探真筌。他时使我离尘境，今日由君结妙缘。莫谓骨凡难变化，丹成鸡犬尚升仙。

不见高标动浃旬，寸心如渴欲生尘。春深渐觉梅花老，风暖还惊柳色新。对景想题诗句满，开怀应把酒杯频。扁舟前后空相望，安得从容笑语亲。

高牙大纛拂层云，樽酒相逢楚水滨。千里江山俱入眼，一天风月解留人。横吹玉笛渔船晚，醉拥金钗绮席春。此地谪仙归去后，谁知今日兴尤新。

喜对东风玩朵云，按行知已遍淮滨。论心我正怀良晤，乘兴公应继昔人。采石江头天欲霁，凌歊台上物长春。从容傥许留牙纛，看取姑溪岁事新。

有志男儿走四方，怜君羁旅岁时长。数千里外干微禄，三十年余返故乡。老著青衫唯可恨，光生白屋亦非常。时来会有抟风便，莫道穷途便感伤。

去秋已作送君诗，岂意淹留复许时。端为九重忧岁歉，故令六辔缓归期。万人全活俱安业，二麦收成足疗饥。此事一归君妙画，阴功当自有天知。

乡闾人物久凋零，辈行如君却老成。自合怀铅居册府，若为栖棘向江城。簿书且作三年计，事业当为万里程。林下贤人如未泯，尚期拭目看飞鸣。

羁怀索寞苦难禁，赖有良朋与盍簪。同志自怜今日少，知心谁复似君深。哦诗喜得江天句，把酒愁分岁暮襟。莫恋故山乖素约，春来准拟共登临。

不惮驱驰半驿间，劝耕聊复到禅关。耳根暗泻潺潺水，眼界横陈叠叠山。已喜新来春事好，还嗟老去世涂艰。洪崖幸尔心相契，此后何妨数往还。

家家门外与墙头，叠足排肩看我游。出郭不应祇独乐，劳农端欲与同忧。偶逢佳处宁空过，纵迫归时亦暂留。惭愧高轩远相过，聊持杯酒当茶瓯。

试数中兴社稷臣，独公名德冠簪绅。合依衮绣归双阙，却拥旌幢帅七闽。帝欲十连均雨露，人思四海静风尘。会须展尽经纶手，总把安危佩一身。

去年趋召偶同时，每喜蒹葭玉树依。伟论峥嵘从古少，高怀恬退似君稀。身游紫禁方持橐，心着青山便拂衣。顾我滞留徒有愧，扁舟何日送东归。

三抗封章未得归，故山归梦每飞驰。羡君却向林泉去，愧我犹为印绂縻。忙里光阴能自惜，静中气味许谁知。祇疑天靳清闲福，丹诏还催上赤墀。

天心轸念国西陲，妙选廷臣下赤墀。要布宽仁慰雕瘵，用资根本济艰危。九重眷遇风云会，万里威名草木知。此去愿罗天下士，归来共立太平基。

驿骑骎骎犯露霜，定知遐俗喜生光。千官弩矢迎郊外，百姓壶浆夹道旁。要使远谋安井邑，尽令诸将守封疆。更将余力筹边策，归日收功坐庙堂。

此时狂敌合灰飞，致我天王下紫微。士马生风增锐气，旌旗蔽日耀皇威。愧无一策裨黄屋，滥逐千官扈赭衣。智略如君宜有用，周行指日看来归。

有志男儿自不同，出门慷慨气如虹。远谋尚欲安天下，小试何妨佐汉中。此地从来为重镇，乃翁还更有遗风。一行莫起徒劳叹，看即人歌别驾功。

不劳斋戒绝膻荤，闻已潜通妙众门。此道能明从古少，今朝正要与君论。十年未免忧茅塞，一诣终期破枣昏。纵有香醪堪寄远，何如相对倒清樽。

彯缨谁不是王臣，抗志如今有几人。坠典固尝深探讨，颓纲犹未许弥纶。拟归旧隠消残腊，旋买新田作好春。圣主搜扬方侧席，不应无术济生民。

参军已去作飞仙，俊逸声名久不传。千古家风期尔振，一时句法许谁先。心惟酷好佳山水，手不停披旧简编。想得锦囊应是富，年来知有几千篇。

人生出处苦难全，老矣安能了世缘。聊向此时看捉月，敢希他日上凌烟。行吟虽愧无新语，坐食犹欣有故廛。若得放归多种秫，不忧长欠酒家钱。

西山千仞郁崔嵬，寺在山椒胜处开。暇日久思乘兴去，中春始为劝耕来。屋头水色青如染，檐外岚光翠作堆。幽赏未穷天已暮，驱车欲去更徘徊。

污河积水困薰蒸，开凿那知不日成。野水尽从檐下过，客舟还傍市中行。江山自昔天然秀，人物从今分外清。本为此邦开眼目，老夫双目亦增明。

草庐高卧几经春，被褐深藏席上珍。已自闭门甘澹泊，不妨琢句自清新。我惭老去同流俗，日念归来作野人。此后埙箎酬唱罢，因风见寄莫辞频。

无补公家祇主臣，但思高卧故山云。宦游耻蠹太仓粟，归去贪羹碧涧芹。喜得醇醪堪饮客，还惊妙句更超群。速来共为梅花醉，趁取枝头香正芬。

华发萧萧日夜疏，奔驰不止欲何如。得抛印绶心方适，归见湖山气始舒。世事转头如蝶梦，人生到此似蘧庐。我今已作终焉计，却悔当年赴鹤书。

当涂连岁看烧灯，又见洪都烂满城。紫陌人疑春欲晓，清宵天放月争明。老逢好景知能几，暗数流年祇自惊。亦拟樽前成一笑，吾衰无复旧心情。

星斗潜移下九天，满城如昼酒如泉。当时行乐陪千骑，今日重来恰十年。灯烛光中春更好，绮罗丛里月争妍。诸君莫惜长鲸量，要向樽前中圣贤。

我家还分有园池，正愿春迟春又归。风扫花枝犹隠约，日烘云影渐熹微。客来但欲拼同醉，事往何须叹昨非。自念生平鱼鸟性，又思川泳与云飞。

不堪岁岁送青春，消黯浑如失所亲。短句吟成犹恨别，清樽买尽不辞贫。兴来直欲游三岛，老去何由驻二轮。赖有君能知我意，肯来同作送春人。

春来纵使日衔杯，老去逢春能几回。幸有良朋同雅集，不妨烂醉罄余罍。羞看落絮愁盈抱，强对残花泪满腮。惆怅又为经岁别，莫辞花下少徘徊。

淡烟笼水一溪虚，别有风光在野庐。幽哢唤人回远梦，落红铺水失清渠。此生得酒休辞醉，今日何人是奠居。正向东山念萧索，筠筒烦寄指南车。

策杖郊原信步行，沙边春水半涵清。花开旧树香仍在，燕葺破巢功未成。世路十年尘土面，春风万里鼓鼙声。从今准拟开怀去，到手荷杯莫厌倾。

闻道他邦尽祷祈，沛然膏泽尚迟迟。有年已是天私我，连日那堪雨及时。声入万家添喜气，凉生千里解炎曦。也知造物恩难报，且采欢谣缀小诗。

使君盛德格皇天，奔走群龙雨霈然。坐使槁苗成茂实，潜将丰岁换凶年。荷锄野老欣嘉应，抱瓮田夫得晏眠。拟倩乐工弦盛事，山城那得有师涓。

千里焦枯顿郁苍，邦人宁复虑年荒。大田一雨浑霑足，邻壤群偷更伏藏。治郡羡君端有术，救民愧我独无方。夜来复诵新诗句，叹赏徘徊月转廊。

良田方苦莠骄骄，甘雨如何閟九霄。贤守治声喧道路，圣君德泽播黎苗。宁容赤地炎威炽，果见青天旱气消。昨夜东皋已霑足，康衢满耳沸歌谣。

铃斋坐啸不为颇，愁叹翻然变咏歌。千里正忧无旧谷，一朝俄喜浃新禾。云师蔽日如张帜，雨阵横空似拥戈。我忝郡丞何所补，但将新句对松哦。

膏泽愆时愧已深，敢期诚意达天垠。片云忽送千峰雨，一气潜回万壑春。顿觉老农生喜色，坐令凶岁变佳辰。忧民虽切功何有，坱圠无私荷大钧。

麦熟蚕登处处同，万家举首谢天公。尚忧六月旱为虐，却喜连宵雨已通。万事自知成老懒，一心祇是愿年丰。从今准拟添新酿，要使樽中酒不空。

阴长阳消帝怒深，尽驱赫日扫群阴。却疑枉致一秋旱，聊复霈为三日霖。陇亩共知成乐岁，里闾谁不起欢心。朝来幽鸟知予意，亦向檐前作好音。

去岁饥荒特异常，那知今日便丰穰。田畴雨足经时润，院宇风生着处凉。老去我方辞五斗，秋来谁解积千仓。从今闾里无艰食，会见家家酒熟香。

旱魃为灾害有秋，焦枯满目使人忧。片云忽向天边合，一雨俄惊地上流。尽道槁苗须半活，如云晚稻可全收。老农两手齐加额，且免流离过外州。

夏旱连秋又及冬，大田高下总成空。千仓已失三农望，一雨欣闻百里同。青入平畴看麦秀，绿回枯沼喜泉通。从今得免填沟壑，皆谢天公惠困穷。

冬暖曾无欲雪天，正忧饥馑在新年。忽闻夜滴檐前雨，便觉春归郭外田。千里已知俱乐只，一尊亦拟共陶然。其如使者拘台制，不肯花间听管弦。

秋来日日困骄阳，正欲斋心问彼苍。倏尔四郊云气合，霈然一夜雨声长。三农已有仓箱庆，万室还欣枕簟凉。幸值故人来过我，尊前莫惜醉淋浪。

自怜齿豁与头童，心事都非少壮同。那更闭门听夜雨，不容步屧趁东风。胜游尚喜朋簪盍，痛饮宁辞酒盏空。只恐酒醒归兴动，愈令倦客忆山中。

自叹苍颜不复童，幸然三老此时同。登高能赋多佳咏，把酒论文有古风。可恨雨师频作恶，直疑春事遂成空。愁来不用殷勤劝，已判花前为一中。

我心虽老尚如童，春到惟思笑语同。正欲对花歌且舞，那知通夕雨兼风。千畴固喜俱霑足，百卉还愁一扫空。安得晴天开万里，缓行花下豁胸中。

朝来一雨洒炎光，陡觉园林处处凉。烟柳数行萦翠带，风荷十里拥红妆。莫忧镜里朱颜改，且喜壶中白昼长。只恐吾衰无此福，不容终老水云乡。

积阴初散雨初收，一解霖霪十日忧。已见郡条平似水，不妨官舍冷如秋。年来触绪无佳思，老去同僚得胜流。更喜丰年消息好，从今还遂稻粱谋。

久雨无聊喜乍晴，尚余春色到檐楹。杨花飞去今无力，燕子归来似有情。静看游鱼波面跃，闲随野鹤竹间行。世缘到此消磨尽，只欲徜徉度此生。

人言三白兆丰年，四白欣逢向腊前。细糁芦花初着地，乱飘柳絮忽漫天。雅宜领客登台上，正欲开尊向酒边。乐岁幸君同赋咏，若为归棹遽翩然。

腊中三白几年无，今岁呈祥事可书。披得一蓑方入画，翻成双带又随车。共惊飞絮迷清昼，更觉同云满太虚。忆昔读书灯火少，喜穿窗牖映吾庐。

腊尽东君已报春，雪花犹未敛轻尘。二天默祷浑如响，一夜呈祥觉有神。千里妖氛应洗涤，万家喜气欲轮囷。试询治行今谁最，屈指公为第一人。

透户穿帘到眼边，陡惊滕六逞威权。御寒我独忧无褐，得饱人皆喜有年。已见欢声腾比屋，好将盛事被丹弦。此时且莫孤清赏，早晚除书下九天。

春来何事尚凝严，一夜空庭霰雪兼。坐久罗衣惊顿薄，更阑杯酒觉频添。旋消疏滴檐间雨，更看平堆地上盐。谁道东风回暖律，韬霞掩日不容觇。

糁遍山巅与水涯，天公着意做年华。要令腊里呈三白，时向空中散六花。勒住玉梅还可恨，妆成琼树却堪夸。须知造物忧民切，预把丰穰报万家。

雪意初疑作不成，才飞数片又还晴。正思润泽霑千里，忽见缤纷满一城。凋郡共欣消沴气，老农相庆沸欢声。我将尽把姑溪酿，要与邦人乐太平。

冻云黯淡浩无涯，雪阵横空势欲斜。入户有人疑柳絮，绕园无处认梅花。举头顿觉青山老，扑面还惊绿鬓华。我醉未眠愁酒尽，挈瓶来问尔东家。

陡觉同云翳四山，卷帘聊复望江干。举头喜见迎春雪，抱膝从教彻地寒。预卜丰穰知岁乐，潜消瘴疠想民安。一樽正欲同清赏，咫尺胡为会合难。

六花一夜降中天，飞绕吾庐顿满前。幻出仙家新窟宅，疑非尘世旧山川。但惊岩上青松老，不见天边白雁连。赖有瓮头新酿熟，何妨沉醉度残年。

我爱平湖绕碧山，山光倒碧到樽前。同云何事迷千嶂，飞雪俄然蔽一川。纵使玉楼从地涌，便教银阙与天连。到头幻化非真实，争似湖山耐岁年。

冻云垂地木停号，六出飞花遍九皋。已见随车翻缟带，还疑纵猎散风毛。幽人乘兴空回棹，公子无言独拥袍。顾我年来诗思涩，强吟冰柱愧才高。

天公着意做元宵，陡使新春乐事饶。已放金莲开陆地，更疑银阙下云霄。坐中星斗浑相照，庭下琼瑰更乱飘。佳客莫辞通夕醉，要令来岁记今朝。

满城着地折红莲，天使今宵乐事全。已是雪中千里白，更兼月色十分圆。胡为佳客犹辞醉，正恐明年未必然。我欲乞身归去也，悬知此酒是离筵。

岁晚端居寂寞滨，雪花零乱更愁人。卷帘已觉青山老，入座仍添白发新。写景自怜佳句少，论交还喜宿心亲。来诗况复清如雪，想见吟成泣鬼神。

冬暖方忧雪意悭，俄然飘洒到人间。夜闻便谓迷三径，晓看依然在半山。明日既容残腊去，今朝已是迫春还。如何滕六浑无意，不上云霄叩九关。

向晚欣逢霁色开，方思花下共衔杯。一时雨雹排檐急，万里风云卷地来。扫荡千花真可恨，摧残二麦亦堪哀。赏心乐事俱休矣，惆怅青春去不回。

来守孤城忽两期，可堪登眺又斜晖。经春不见流鶑语，终日唯看乳燕飞。风舞新荷青袅袅，烟笼细柳绿依依。此邦纵美非吾土，莫怪山翁只念归。

新凉初入我庭中，满座清风孰与同。已喜故人来聚首，那堪明月更当空。满倾浊酒休辞醉，剩作新诗莫讳穷。屈指如今诗酒社，有谁胸次得如公。

虚度中秋颇动怀，今宵却再上高台。强延风月虽聊尔，一对江山亦快哉。小子仍携竹叶至，同僚还折桂枝来。老夫为尔牵诗兴，笑向花前覆一杯。

危楼百尺俯层城，烟敛云收眼更明。四面月华千顷白，一天秋气十分清。昨宵欲见浑无计，今夕相看似有情。又值病夫慵对酒，赏心乐事信难并。

雨歇云收天意回，放教明月下天来。为怜病守怀三径，故遣姮娥荐一杯。坐上宾僚方共集，城头更漏莫相催。来年此夕知谁在，对月何妨笑口开。

老向江头强剖符，梦魂长是绕吾庐。正惭我未成归计，却羡君先遂隠居。湖上烟云常缥缈，园中花木总扶疏。他时尚冀相从醉，剩把鸱夷载后车。

两驰章奏叩天关，只愿归来老故山。愧我尚留牵吏役，羡君先去得身闲。冥鸿已逐高风举，倦鸟终随落照还。尚拟杖藜寻旧约，雁峰深处共跻攀。

和气融融动白蘋，欢传千里政方新。若为摆落游珍馆，不顾悲啼拥画轮。鲸海无津堪纵目，雁山如旧足怡神。愿言分我闲中趣，已问君王乞此身。

欲留车骑少徘徊，归兴那知苦见催。只许霜前同把菊，不容雪里共观梅。今朝对酒休辞醉，明日有怀谁与开。别后愿言无爽约，菊花开日又重来。

丹成人去几经年，怪石峻嶒树曲拳。超脱每思攀逸驾，沉迷无奈缚尘缘。胜游徒有骚人咏，绝景难凭妙笔传。投绂归来应未晚，尚期一访洞中仙。

来守江山恰二年，同僚何幸得诸贤。屡邀风月供吟笔，几度江山棹酒船。自分衰颓今老矣，可堪离索更凄然。青云有路平如砥，公等应须早着鞭。

三年江上守孤城，日日思归去未能。虽愧憩棠无惠政，却欣伐木有良朋。花开后圃春同醉，月满高楼夜共灯。别后要须俱自爱，从今拭目看飞腾。

直气如君世莫双，笑人老死利名场。一言龃龉身虽去，万口咨嗟道愈光。舌在何妨居泽国，时来会见佐岩廊。人间荣辱浑休问，日饮醇醪计亦长。

龙山陈迹已成灰，尚忆当年戏马台。我幸偶陪黄菊醉，君应亦向白衣来。风高日朗三秋霁，野旷天清万象开。好对良辰成乐事，若为不饮竟空回。

老子年来百念灰，尚怀月观与风台。良辰祇恐转头过，好景还欣入眼来。几席坐穷千里胜，轩窗高揖四山开。公余不厌频登眺，要伴诸君醉百回。

残年脚力已摧颓，不谓登高尚可来。每恨故人多爽约，那知今日共衔杯。挪挲黄菊香仍在，怅恨朱颜挽不回。君若此时犹惜醉，酒怀更待几时开。

吾家小阮亦贤哉，又得携壶为我来。应念难逢重九节，要陪痛饮十分杯。头添白发那能久，眼看黄花有几回。颇恨病衰鲸量减，只将笑口为君开。

行尽天涯鬓欲霜，又来姑孰过重阳。试登翠𪩘邀珠履，更唤红裙侑玉觞。野菊有花供客眼，公庭无事恼人肠。诸君莫惜长鲸量，且伴衰翁入醉乡。

晓从千骑越重闉，轧轧篮舆渡古津。万叠青山烟漠漠，一溪寒水石粼粼。笑携红袖寻莲社，醉折黄花上葛巾。此会从今成故事，他年应记座中人。

故人平日号推诚，然诺应当作世程。已是赏花频爽约，若为把菊又渝盟。诗成本拟君相和，酒熟当怜我独倾。惆怅死生犹未隔，如今先已见交情。

登临端欲赏秋光，病眼昏花怯太阳。老去不堪逢节物，愁来聊复近壶觞。沉迷有腼尘埃面，感慨空存铁石肠。已是思归无可奈，更来高处望家乡。

九日长年客异乡，今年又复到南昌。眼看黄菊依然好，心着青山祇自伤。已是岁华成晼晚，可堪秋色更凄凉。诸公不用羞吹帽，且试登高共一觞。

晓驱千骑出郊坰，极目江天万里晴。风入鼓鼙声益壮，日烘旗帜色增明。安边虽是难忘战，和众由来在戢兵。但愿从今烽燧息，早归林下看升平。

大阅归来日未西，柳丝摇曳草萋迷。桑开蝉翼枝方绿，麦露虾须穗半齐。池面新荷争出水，道傍飞燕竞衔泥。风光撩我归心动，犹喜初无杜宇啼。

肩摩袂属拥如山，夹道争看大阅还。无限儿童齐拍手，几多父老尽酡颜。八方共乐青春好，我亦常欣白昼闲。无奈老来归念重，梦魂夜夜绕乡关。

东郊雨后好风烟，大阅归来意豁然。十里旌旗明照日，九衢鼓吹闹喧天。酴醿开也浑如雪，杨柳飞来总是绵。景物眼前虽不恶，老来无奈忆林泉。

懒散无堪合杜门，十连帅阃若为分。仁风尚可扬千里，勇气安能作六军。戈甲纷纷徒曜日，旌旗猎猎漫连云。归来夹道人争看，应笑苍颜老使君。

我家千树正芬芳，不见羁怀已倍伤。岂谓幽姿怜索寞，亦来孤馆伴凄凉。追寻尚想年时侣，披拂还同故里香。花下光阴能有几，若为飘泊向江乡。

抱疴三月未能瘳，乐事都无祇有愁。忽觉天香参鼻观，顿令病客展眉头。拟招宾佐同欢赏，奈怯壶觞且罢休。却忆向来无事日，年年花下醉千秋。

衰病无悰日日加，喜君来自帝王家。素娥正驾一轮玉，老桂方开双树花。置酒虽欣陪重客，侑樽还愧乏名娃。莫辞今夕如泥醉，须念明朝各一涯。

晚凉领客泛涟漪，境胜形容颇费诗。人自红莲丛里过，舟从绿柳岸边移。兴来滞思俄然豁，坐久烦襟顿觉披。佳客要须拼一醉，莫辜风细月明时。

报言宗族竞寻芳，共到吾庐赏海棠。亭下定知春烂熳，花间想见醉淋浪。长年心着神仙窟，此日身縻云水乡。苦恨欲归无羽翼，夜深魂梦只悠飏。

连年踪迹滞江乡，长忆吾庐万海棠。想得春来增艳丽，无因归去赏芬芳。偶然担上逢人卖，犹记樽前为尔狂。何日故园修旧约，剩烧银烛照红妆。

岁岁梅花破腊开，赏花尝记坐苍苔。今年似觉寒犹未，昨夜不知春已回。喜有暗香供雅客，可无佳句助深杯。须知不比闲桃李，莫把金刀取次裁。

化工一夜报春回，雪里南枝已渐开。不与凡条鬭红紫，独将孤艳照池台。胜游滥缀蓬山侣，高唱宁追郢客才。多病自怜心尚在，不辞岁岁为君来。

经年不见梦魂飞，依旧仙装淡薄衣。玉骨已无尘俗气，冰姿还耐雪霜威。携壶正欲酬清赏，策杖何妨历翠微。莫惜对花拼剧饮，看看风雨卷春归。

山头飞雪已漫漫，云散须臾复见山。踏雪不辞来野外，爱梅须遍走林间。为怜孤艳思经目，拟索疏枝笑解颜。师肯相过宜及早，预愁花点绿苔斑。

雪到梅开恰欲漫，扶藜得得绕湖山。折将冷蕊疏枝去，浸在明窗浄几间。一见已堪资琢句，细看还足助怡颜。只愁冰艳相侵逼，映得衰翁鬓愈斑。

清寒池馆静沉沉，惨淡江梅弄晚阴。雪里有谁能载酒，花前无语自伤心。低枝似欲迎人笑，清赏何妨倚树吟。况有争妍佳句在，愈撩诗思不能禁。

一冬准拟赏江梅，直至如今始见开。已怪轻寒勒春住，更忧横雨把花摧。相携且看枝头雪，共坐聊倾树下杯。况是公庭无个事，何妨一醉习池回。

经年不得见江梅，绕树行行日几回。已拟开时拼径醉，其如病后怯衔杯。伤心不觉成三叹，忍泪犹能强一来。顾我已衰无酒分，从今花更不须开。

不惮行行雪满巅，要看与雪鬭清妍。开花虽在三冬杪，结子还居万木先。水浅横斜聊自见，夜寒幽独有谁怜。君诗况与梅相亚，传写惭无十样笺。

尽日经行不见梅，竹篱茅屋漫徘徊。无时得遣愁怀去，有底能教诗思来。遥想故园应好在，不知今岁为谁开。何时花下还如旧，一笑相看把酒杯。

行尽山冈喜见梅，停骖深欲少徘徊。那知急雨连天暗，更有狂风卷地来。无计略临花下坐，却嗟空向眼前开。行人赖有尊中绿，遥想孤芳寄一杯。

闻道前村梅已开，有心踏月共徘徊。谁知白日匆匆过，竟阻青鞋得得来。席上相逢如有旧，尊前伫立恨无媒。楼头且莫横孤管，我欲今宵醉百杯。

一枝昨夜雪中开，报道江南春信回。自与东君私有约，不须驿使寄将来。风姿端是飞琼侣，标格宜为弄玉媒。莫惜移尊来月下，要看疏影落金杯。

平生相见即眉开，几遣车停马首回。窗外每怜随月到，竹边还喜过墙来。寒香入坐如相觅，幽艳迎人欲自媒。不负此花惟有醉，殷勤且覆掌中杯。

我赋梅花逼古人，人疑和靖是前身。祇思长向花前醉，不厌闲来树下频。俗眼但知夸洁白，老怀端是爱清真。大家管领须宜早，莫待飘零作地茵。

君与吾游积有年，未曾同醉海棠前。如今君乃先春到，似赴花朝岂偶然。已是诗中参造化，何妨花里见神仙。暂归莫负重来约，未及春风便着鞭。

十分拟共醉花枝，底事君来苦后期。芍药阶前犹烂熳，酴醿架上已离披。春归又是辜杯酒，老去还应惜岁时。今日要须拼酩酊，从教人笑赏花迟。

别来长恨见无时，不谓相逢总泣岐。愧我滞留身已老，怜君偃蹇宦犹卑。思归正续孤松赋，溢美空传瑞麦诗。万事从今休更问，祇知痛饮是吾师。

山中鹿鹤久相疏，恨不归来与汝俱。飞舞尚如前日否，奔腾还上后山无。不闻警露来庭下，犹想衔花近座隅。叹我素锺山野性，从来与汝本无殊。

方安林下乐樵渔，底事牵来剖竹符。道院固知人少讼，丰年何幸俗多娱。闲随野鹤穿花径，静看游鱼戏玉壶。却愧此身犹束缚，未能归去老江湖。

自顾迂疏不入时，朅来此地亦何为。游从断绝凭谁语，踪迹飘零祇自知。方喜朋簪今复合，却惭酒盏但空持。何时得遂归休去，把手临流共赋诗。

丐闲章上早知还，卓荦高风岂易攀。阔步未归龙尾道，胜游先到虎丘山。千寻古木轩窗外，一缕沉烟几席间。况是登临有佳客，何妨终夕对孱颜。

不将有限逐无涯，聊为寻幽驻使华。千古山川埋剑气，半空台阁雨天花。终期香火参同社，且赋新诗寄作家。归晚不须添列炬，预愁惊散暮林鸦。

心地荒芜旷几春，朅来邂逅共耕耘。交情正喜清如水，归兴那知去似云。百首漫劳频寄远，一樽终拟再论文。胡为竟尔乖前约，寂寞车音杳不闻。

妙龄才藻擢文犀，声价何须待品题。独狍孤衷长拱北，拟摅妙画欲平西。五年不见心如渴，一笑相逢醉似泥。我老已为林下计，看君平步上云梯。

洒落胸襟有古风，日临清泚面巃嵸。不堪世路千重险，直与溪流万折东。刮眼相看言有味，倾怀一笑兴无穷。何时同访连樯老，快意觥船一棹空。

郁郁愁怀不自倾，时时倒指勘归程。情知岁月来无几，心着湖山去未成。恶语岂能赓绝唱，故人聊欲话平生。颇思共索梅花笑，点检枝头半吐英。

日在桑榆势欲倾，此时那可更贪程。屡凭熊轼惭无补，新葺燕巢欣有成。便好弃官还故里，不妨把酒乐余生。经纶事业须公等，看即持荷侍迩英。

有花须折酒须倾，少日追欢不计程。老去自怜心易懒，时过还恐道难成。城头又是暮云合，江上何时春水生。早理扁舟归去好，故园犹有万红英。

当时邂逅已心倾，别后逢人问去程。顾我拙疏非世用，喜君明悟自天成。十年不见怀芝宇，一笑相逢付曲生。暂尔就闲宜自爱，上方着意擢豪英。

寒士叨尘分已逾，不为归计待何如。暮年光景那能久，浮世荣华总是虚。此去直须甘澹泊，个中元自有乘除。因公拈起余君话，愈使衰翁忆故庐。

鸥鹭相疏雁鹜亲，簿书丛里度光阴。尘埃已觉胸中满，霜雪还从鬓上侵。尽室修途方在念，连宵苦雨若为心。明朝傥得成团聚，有酒从教取次斟。

方与晴窗爱日亲，若为天又作重阴。年来已是忧思过，老去那堪疾病侵。默数七旬宁几日，更添一岁愈惊心。喜闻已办周身具，对酒何妨且满斟。

圣君图治事如何，但见风云气象和。公似一夔奚翅足，我如乘雁岂加多。西郊索索飘黄叶，南浦鳞鳞起绿波。今日邮亭休恨别，行看麻制草銮坡。

七十康强自古稀，年登八秩有谁宜。寿锺贤母人难及，庆袭佳儿世共知。荣养已为人子范，清规还作女流师。彩衣更戏兰阶下，遥想慈颜笑解颐。

伤时已老壮夫颜，可使分携一日间。细细梅花薰别酒，依依寒日淡前山。由来世上知音少，况是人生会面难。他日诗成能念我，寄来莫放驿筒闲。

儒冠鼎盛缙绅多，海内如今数永嘉。士习艺文争擢第，君明经术合传家。莫言黄绶官犹小，须信青云路不赊。好上汉廷晁董对，要令吾道益光华。

闻道诸君上玉京，一杯聊复话离情。青钱既中三年选，黄鹄须看万里程。欲向他时成远器，要从今日立修名。吾君锐意图兴复，好把嘉言对集英。

家世登科能几人，两人今岁奄沉沦。不应天遽衰吾族，会见时当发汝身。联辔莫辞金镫冷，夺标争鬭锦袍新。还须益励青云志，门户何忧不再振。

经术传家几缙绅，孙吴决策旧无人。上将用武方留意，汝始程能遂发身。伫展六韬登上第，更资三釜及偏亲。两科自此增双美，何患衰宗不再振。

昔年三榜偶联荣，人道吾家好弟兄。更喜鸰原俱有子，还来雁塔再题名。衰宗正恐儒风坠，晚景那知好事并。老子已为归去计，从今看汝奋鹏程。

老矣何堪剖竹符，频年强出应时须。腰间谩佩买臣印，月下同游贺老湖。白雪已知人寡和，清风还忆醉相扶。十洲三岛登临处，能记稽山病守无。

风烟浩荡甬东州，方羡公为烂漫游。岂料连宵垂雨脚，未容杲日出云头。扶藜登眺心应在，隠几吟哦趣更幽。遥想乍晴须痛赏，诗成还肯寄来不。

屡试乘轺与把麾，笑谈自可解重围。暮年强健人争羡，平日刚方世所稀。国步尚艰端有赖，君恩方渥未须归。时清益展经纶手，直上岩廊秉政机。

边敌临江强指麾，狂图欲效白登围。一朝殄灭妖氛浄，万里欢传盛事稀。故国山河看克复，中原父老徯来归。六飞便好乘时进，顺取天心莫失机。

晚来清跸驻旌麾，月色分明彻四围。对景已欣群动息，仰天还觉众星稀。如今路入中原去，看即春从上苑归。况是升平时节近，一尊相属且忘机。

簿书终日叹徒劳，俄喜相看有故交。抱道尚稽怀印绶，安贫还不厌衡茅。草庐谁识真龙卧，阿阁行看彩凤巢。归去不妨深闭户，静听修竹晚风敲。

涉世无堪足乱离，萧萧风雨一声鸡。故人别后乾坤窄，三径归来草木迷。黄鸟翩翻思出谷，老龙头角尚蟠泥。一尊浊酒无人共，又是悲吟到日西。

一雨连宵继日倾，岂容吾子语归程。我为千里政方暇，子寓三年学已成。要把老怀倾倒尽，忍令别恨等闲生。江城先自伤牢落，况失一时人物英。

平生懒病苦难医，长为家山咏式微。投老但思抛世网，非才安敢近天威。不堪人事来如织，况复年华去若飞。胸次万端谁与语，何时玉麈对君挥。

青衫晚得自蟾宫，簿领虽卑道自隆。不为小官忘大计，要从旧学着新功。忽来书札情何厚，细读诗篇句更雄。还忆去年相聚日，风前月下酒频中。

不学群儿事诡随，世途虽险此心夷。人生富贵谁无分，男子功名自有时。好称良辰聊适意，莫因末路辄兴悲。山寒已有梅花放，想见寻梅日有诗。

葭灰管里气初浮，阳长阴消不自谋。吾道穷耶当复泰，此身老矣不禁愁。得闲正好寻诗社，乘兴何妨上钓舟。拟待梅开同胜赏，且宽归兴少迟留。

千龄景运适相符，况复才华世所须。腾蹋自应登馆殿，滞留谁谓尚江湖。从来太瘦缘诗苦，想见闲行信杖扶。闻道朝来病良愈，高轩还解出门无。

早已相从海上州，朅来鉴水又同游。驱驰官路俱华发，缱绻交情异白头。公即横翔层汉去，我将归卧故山幽。连宵月色如明昼，乘兴还能过我不。

为别多年不记旬，雪中闻到喜难陈。尚稽良会心如渴，频展新诗手欲皴。和寡莫追歌郢客，兴来还愧泛溪人。要须早了官中事，趁取元宵作好春。

老去光阴有几旬，到官俄见岁华新。陡惊懒慢随年长，更觉衰残畏客频。愧我方为牵俗士，羡君欲作独醒人。相逢未用辞归去，且向双溪醉早春。

已是头童懒整冠，尊前犹欲强追欢。浮生得满七旬少，乐事能并四者难。闲去稍知心地适，兴来殊觉醉乡宽。入朝更诵公诗句，两腋风生盛暑寒。

扁舟西去气凌云，坐看鱼龙跃浪纹。风起白蘋初日晚，霜雕红叶欲秋分。忘机鸥鹭情相狎，入笔江山句不群。正恐功名来追逐，烟波深处未留君。

一笑同登卷雨楼，相欢曾记昔年不。几凭诗句论心曲，屡折花枝作酒筹。醉里忘形俱可乐，别来握手两无由。何时倾倒还如旧，月下花前恣献酬。

临别殷勤赠我诗，一披何喜得如之。怪来笔下能高妙，元是胸中自崛奇。长恨顷时才一面，方欣今岁展双眉。明年莫负论文约，要向新元副所期。

竹篱茅舍旧同居，不见冰姿恰岁余。别后有谁亲几席，朝来忽喜映阶除。雪中有酒宜相就，月下无人肯自疏。端与岁寒长有约，不须青帝更吹嘘。

醉卧空斋静绝人，夜阑霜月白纷纷。寒生枕上浑无梦，声到窗前疑是君。玉轸谁家调古曲，铁衣何处角孤军。羡君写入新诗里，清壮还应过所闻。

先生岂是傲当时，知向名场早识机。扰扰半生蝴蝶梦，休休今日绿蓑衣。笔端信有江山助，醉里从教日月飞。应笑蘧生回首晚，才知四十九年非。

达宦吾乡旧罕闻，跻荣两禁止三人。二公嗟已归长夜，一老知能得几春。轩冕但堪遮俗眼，湖山正好乐天真。不妨日日花前醉，已是行年及七旬。

郁郁葱葱瑞气新，中兴周室复生申。半千休运逢良月，十二祥蓂表庆辰。自有元勋书史册，漫留遗爱及邦人。愿同四海跻仁寿，剩赏蟠桃几万春。

人生七十古来稀，我幸君今及见之。教得子能传素业，养成孙亦守清规。禀生坎坷今当泰，积善初终志不移。白首喜为林下伴，愿从今日到期颐。

已是年龄及七旬，田园稍给未全贫。儿孙初识传儒业，世俗还称作贵人。门外湖山浑可乐，沙头鸥鹭更相亲。莫将尘事干吾虑，已向君王乞此身。

迂疏如我世间稀，自笑于时百不宜。但欲平生无鬼责，岂期长命有天知。七旬虽慰白司马，三黜空惭柳士师。多谢君诗远相庆，一披顿解老人颐。

坐阅流年已七旬，从前忧道不忧贫。肯教世指为痴汉，只愿乡称作善人。老去固应忘物我，归来岂是负君亲。尝闻知进须知退，庶得终全不辱身。

乞得行年到七旬，归田不问富和贫。初非洁己为高士，但欲颐心如古人。每对青山常意适，才逢白叟便情亲。静中百念俱灰灭，识破浮生梦幻身。

封章上达已经旬，所乞原非为贱贫。七秩自知非久客，一心只欲作闲人。虽惭绿鬓朱颜改，却喜清泉白石亲。荣辱是非都不问，尊前且乐自由身。

先子春秋仅八旬，一生多难只安贫。岂期有子登清禁，亦复如今作老人。共羡浮荣光故里，自惭实德忝吾亲。从前万事皆逾分，只合归休保此身。

新岁妻孥庆七旬，遍赒邻里及孤贫。高年满座有醉客，丐者塞涂无馁人。平日要同人喜乐，此时宁间物疏亲。余生自度浑能几，讵可徒劳负此身。

故园春到已三旬，满目繁华未觉贫。年老得逢无事日，心闲不类有官人。戴花休管头无那，酌酒何妨手自亲。七十人生从古少，安知来岁有吾身。

忆在霜台未六旬，尝陈仕宦纵家贫。岂容七十不纳禄，却为斗升犹牧人。年齿幸吾今已及，官曹从此不应亲。愿天许遂终焉志，养此疏慵老大身。

一年三百有余旬，举世栖栖苦迫贫。得享安宁七十岁，已胜衰谢万千人。好官纵使登三事，荣养何由及二亲。争似山间林下坐，无忧无毁足全身。

老合休官况七旬，我非辞富欲居贫。也知光景无多日，更觉筋骸不逮人。岂谓九重恩未替，复颁一札意犹亲。囊封再上终期允，已对苍穹誓此身。

一病兼旬百不禁，愈牵归梦绕家林。向来岂有功名念，此去断无人我心。但愿天怜将就木，许从人欲便投簪。若蒙不靳清闲福，尚惜余年尽寸阴。

郁郁羁怀久欲东，故园何日割蒿蓬。可堪世路尘缨缚，却使云山蕙帐空。待价深藏非左计，汗颜为斲岂良工。须知吕望严陵辈，亦是沧浪一钓翁。

朅来江上再经年，衰病无时强自怜。屡控危衷甘屏缩，岂期优诏更留连。政平讼理曾何补，职称民安亦偶然。虽感上恩容卧治，何如便许老林泉。

齿豁头童已暮年，未容归去亦堪怜。只思旧隠如元亮，宁有新诗似惠连。万事此生浑已矣，一尊今日且陶然。宦情况复清如水，何必移封向酒泉。

拟归林下度余年，底事天公不见怜。新岁已惊青鬓换，故园还想绿阴连。敢萌痴意贪非据，但欲冥心任自然。今日有谁闻此语，祇应白石与清泉。

春色撩人胜去年，鶑啼燕语若相怜。一川烟水清还浅，万叠云山断复连。好景会心宜乐矣，故园回首却凄然。同僚赖有清新句，似听松风漱玉泉。

老乘一障楚江滨，无奈星星鬓影新。客里情怀那似旧，忙中日月不知春。若为经岁抛泉石，犹把非才玷缙绅。还尽此生儿女债，盍归林下作闲人。

不堪秋色已悲凉，那更重阳对夕阳。白发苍颜羞览镜，紫萸黄菊喜浮觞。且来高处开心目，莫引愁端挠肺肠。未信天教长作客，会须有日放还乡。

此生几度换炎凉，过了重阳又一阳。无奈流年如转毂，得逢佳节且飞觞。风前落帽从吹鬓，江上登台任断肠。老去已忘荣与辱，只思归卧水云乡。

终日尘劳困簿书，无因归泛小西湖。且来池上看堆翠，更向峰前认撒珠。触石有云时点缀，随风无雨自霑濡。老夫行矣休官去，留与邦人作画图。

我爱青山欲细看，如何不在户庭间。聊移野外玲珑石，来作窗前重叠山。拄笏已堪供啸咏，杖藜还更得跻攀。莫言道院过从少，亦有修眉相伴闲。

藜杖纶巾度几春，紫袍頳带一番新。恩荣可但将延世，渥泽还欣再及亲。已见里中夸盛事，何妨林下作闲人。年逾七十仍希有，寿酒须拼饮百巡。

白发衰翁七十余，尚劳轸记特驰书。知无仙骨能骑鹤，喜有残骸可跨馿。厩下分来齐骏驷，林间乘去胜巾车。更烦拈出荆申事，遐想风流愧莫如。

平日衰迟众所怜，偶逢亨运亦腾骞。七旬已过宜休矣，一出不归终溘然。幸免烦言全晚节，且无多病恼残年。直须更作投簪计，莫待将身到九泉。

别来星纪两周天，梦想风标每慨然。靖退喜公今就第，奔驰愧我未归田。得闲正好哦诗句，乘兴何妨棹酒船。颇恨路长还病暑，无由一见话当年。

举世争披乐广天，得联契好岂徒然。少留接武游麟阁，晚更先期到鹿田。此日莫登扬子宅，何时能泛剡溪船。傥容一夜陪清话，胜把陈编读十年。

揽辔澄清慕古人，观风问俗按行频。振荒已视饥由己，畜水犹思利及民。美意共推君体国，高怀还喜我抽身。名章下逮情何厚，和气薰然暖似春。

已是龙钟七十人，故应告老上章频。九重垂念如慈父，一旦容归作幸民。今我可怜非故我，此身才喜是吾身。花前幸有尊中醁，且醉湖山几度春。

归心已动不容留，多谢君恩许退休。虽喜溪山归似旧，却惊岁月去如流。门前已是开三径，湖上何妨具一舟。莫道此时无伴侣，得公足可共遨游。

欲绍家声每自鞭，肯同流俗饮贪泉。已将止足安心地，更把吟哦乐性天。笑日桃花将献媚，先春梅蕊欲争妍。人生会合真难遇，幸有杯觞且共传。

多谢君恩许引年，容亲白石与清泉。不来山下寻诗社，即向湖中棹酒船。意适更穿花坞去，兴阑还傍竹林眠。那闻高士飘然句，陡觉身轻似得仙。

每忆湖山动老怀，今朝始作故乡回。正惭行李匆匆去，忽报轺车得得来。幸对清谈挥玉麈，肯辞痛饮倒金杯。我归已遂终焉计，何日重逢笑口开。

懒复从人问里评，纵今得誉亦虚声。有儿第使传儒业，改秩何期冒宠荣。敢望芝兰如谢氏，但亲松菊学渊明。烦君慰藉来佳句，读罢欣然酒一倾。

有屋依山复面湖，幽栖试问有谁如。门前更种千竿竹，堂上还堆万卷书。每恨暮年方卜筑，岂知今日得安居。鲤庭况有新桃李，莫惜时来长者车。

惜花端拟醉花时，不谓花开失素期。去日横枝才蓓蕾，归来满树已离披。虽知胜赏输同舍，尚爱余芳绕曲池。花亦念予情不浅，更留残萼索题诗。

光阴过眼似奔轮，谁保生前梦幻身。四老共成三百岁，一时已胜万千人。得闲对酒须拼醉，乘健看花莫厌频。勿谓病多衰已甚，尚堪开口送残春。

衰年已是病双瞳，那更新添两耳聋。山外钟声元不到，窗前鸡唱亦难通。便遭谤骂安能累，纵有笙歌也是空。每恨肚皮从旧窄，而今却做得家翁。

倦似渊明懒似嵇，归来聊向此中栖。湖山围绕吾庐静，草树高低野望迷。燕葺新巢方乳子，鹿游故苑又生麛。眼前景物俱堪赋，落日何妨一杖藜。

自度吾生不久长，老怀犹自爱风光。春来扶杖观花急，夏到穿林看笋忙。无限故人成鬼录，几多逐客寓他乡。我今幸得身无事，剩向湖边醉几场。

休言簿领尚沉迷，器业如公岂久稽。不见自怜心若失，相从还记手同携。飞黄正欲驰长坂，倦翼方欣返故栖。出处不同空怅望，何时来过武陵溪。

一自同簪獬豸冠，几经离合几悲欢。荷君终始于人厚，知我疏慵涉世难。闻道休官能自适，惠然贻问更相宽。交游耐久如君少，松柏方能保岁寒。

向来虽著侍臣冠，忧国曾无一日欢。正色立朝从古少，犯颜论事似君难。思贤会见重相得，乐圣何妨且自宽。回首高风谁复继，凛然名节照人寒。

买山将近一由旬，若比渊明未是贫。万叠峰峦俱入眼，四时景物总宜人。花开自足供心赏，酒熟何妨与客亲。何日杖藜能过我，竹林深处共藏身。

性便野服厌朝裾，一意归休学二疏。门外浑无俗士驾，案头惟有道家书。胜游但欲寻蓬岛，旧事那能记石渠。亦拟冥搜酬绝唱，惭将瓦砾报琼琚。

天与疏慵一味闲，许辞画戟老柴关。几年欲作冥鸿举，今日方随倦鸟还。有水不妨时载月，无人谁与共登山。相望千里空相忆，尊酒何时一破颜。

契阔经年阻曳裾，满簪华发愈萧疏。五禽聊作林间戏，双鲤忽传江上书。诗句方惭成间断，交情岂谓益勤渠。开缄更诵惊人语，恍若相从听珮琚。

闻道公庭白昼闲，更无夜犬吠江关。一时戾气俱销尽，千载淳风顿使还。但恐赐环来北阙，不容拄笏看西山。祇今汲直如公少，正赖忠言一犯颜。

先生英气欲横秋，唾手功名岂待求。共指层霄看展翼，谁知平地亦沉舟。箦中宰相宁嫌辱，胯下将军未足羞。有志会须腾踏去，莫将富贵羡王侯。

偷得铃斋半日闲，喜逢佳节漫追攀。扶衰强策青藜杖，寻胜聊登白纻山。远岫千重云出没，清溪一带水回环。我来恨未穷游览，回首孤城落照间。

故乡春好阻同游，谁与花前倒玉舟。陈迹未能忘茂苑，新诗俄喜寄丹丘。开缄已慰三年别，展诵还消万斛愁。文行如君今日少，蓝田宁许久淹留。

胸襟洒落一尘无，晚岁归来足自娱。去国何须怀北地，卜居且喜面东湖。夕阳影里山相映，古木阴中鸟自呼。正好凭栏吟复醉，胡为止酒太拘拘。

奉祠命下大明宫，尽室欢呼笑语同。但欲从容全晚节，敢言高尚激贪风。醉乡有约谁陪我，诗社无人赖有公。从此故山添胜事，未饶弘景相山中。

自怜涉世太迂疏，岂料今朝得自如。老去不知官况好，归来顿觉道心舒。湖山深处非凡景，松竹阴中有旧庐。静坐忽闻乌鹊喜，开门还得故人书。

老去疏慵厌仕途，归来林下学真如。不思身外千般事，只占人间一味愚。但得清尊长对客，纵添白发亦从渠。世间达宦多忧畏，胸次还能似我无。

劝君且醉瓮头春，休把升沉累此身。自古功名须遇主，到头富贵不由人。蟠胸器业元高世，落笔词章更出尘。道在何忧年少去，九重前席会相亲。

英才端合在星躔，不谓淹回阅岁年。却向山中亲白石，更来涧下濯清泉。高情虽似秋云淡，丽句还如蜀锦鲜。怪得了无尘俗气，家风元是谪来仙。

老去深悲宠辱惊，归来胸次渺寰瀛。登山临水随宜坐，问柳寻花信意行。境胜已勾诗兴动，身闲还引道心生。亲知满眼如君少，何不时来共一觥。

男子升沉自有时，莫轻感慨叹稽迟。古来常患才难得，道在宁忧世不知。会际亨嘉膺昼接，且将粗粝疗朝饥。他年富贵君何虑，造物于人岂有私。

可叹人生有限身，终朝长是困嚣尘。向来每愧为人役，今日方能保我真。幸有一丘堪避俗，何妨百岁作闲人。更烦妙句相褒借，顿觉柴门暖似春。

落笔摛辞烂有章，故应往岁擅文场。身登霄汉声猷著，兴寄湖山气味长。无计盍簪同把酒，尚怀扫地对焚香。依然日暮碧云合，相望回头各一方。

二疏高躅耸簪绅，寂寞无人继后尘。一代风流虽已远，千年名德镇如新。幸抛印绶归空谷，得与湖山作好春。若较前贤那可并，却惭温诏下严宸。

人讥居士老来迂，与世依违总不符。虽似子牟怀魏阙，却同居易学浮屠。锄荒只欲开三径，适意宁论泛五湖。胸次更无尘一点，且同高士话虚无。

湖边策杖步新晴，陡觉胸襟万虑平。老去不须防意马，静中已是息心兵。闲来绿树阴中坐，懒去红尘闹里行。赖与故人供一醉，不辜今夜月华明。

故人皮里贮阳秋，爱我身如不系舟。羞向人间为谄首，喜来林下作遨头。虽无仙骨能骑鹤，尚有闲心可狎鸥。乘兴惠然时过我，一樽相对笑言稠。

漏残休更问铜壶，自视平生分已逾。每叹奔驰非得计，只知静退是良图。耽诗况味今虽在，爱酒情怀近已无。诏比二疏吾岂敢，或言出处亦相符。

天资洒落更瑰奇，何患诸公不己知。运蹇尚须资汲引，时来宁复藉维持。家声况是钧公裔，文采还高幼妇碑。大器成时须在晚，如君方壮未为迟。

老大疏慵一腐儒，长年离索与谁俱。杜门有意修黄老，开卷无心诵典谟。不是穿林寻鹤鹿，即来临水伴龟鱼。故人今日如君少，乘兴还能过我无。

不见风标六岁余，闲中应是乐琴书。逢辰自合膺殊选，遁世何妨且隠居。已爱新诗如沈谢，更听高论似严徐。时来会有腾骧日，未许傍人笑问疏。

此身虽缚此心飞，脱得东还似解围。鹿鹤向人如赞善，林泉见我欲生辉。食珍他日终难饱，饮水从今亦可肥。况与亲朋时一醉，益知真乐是来归。

老夫吟咏本非长，僻性年来忽异常。唯是平生爱风月，致令清夜梦池塘。正惭遣与非工部，却喜言诗有卜商。佳句偶从闲里得，片心如到白云乡。

厌直承明老从臣，不将人事挠天真。几年欲作山中相，今日得为林下人。竹里醉吟聊遣兴，水边宴坐足怡神。回思当日游从地，过眼浑如陌上尘。

向来三老楚江滨，一笑相欢气味真。君向越溪持使节，我归台岭作闲人。颇思花下酒无算，尚记诗成笔有神。何日轺车能过我，开怀一洗渴心尘。

三分春色一分强，风雨忧愁莫见妨。何幸山城官事少，且看溪路野花香。丝丝嫩绿垂流水，片片飞红逐去樯。一日要须拼一醉，百年能醉几千场。

杯酒忘怀不计巡，少年行乐肯输人。年来性复便疏懒，老去谁能浪苦辛。春暖园林花放早，月长庭院燕来频。物华正尔撩诗思，况得诗翁好句新。

野性耽闲昼掩扉，坐看斜日上书帷。不妨挟册从吾好，亦学吹竽笑昨痴。鬓发星星行且老，胸襟碌碌苦亡奇。与君正欲论心事，又恐分携各一涯。

高义如君举世无，贤关十载会琴书。匆匆边马来时别，郁郁乱山深处居。天外风尘仍断绝，人间豪杰正萧疏。何时樽酒论文去，千里相思寄望舒。

天公放我作闲人，宠辱无缘到我身。浊酒兴来宁惜醉，小园日涉不嫌频。祇知丘壑追元亮，敢望京师说子真。渐近青春尤可乐，有花如锦草如茵。

投绂归来意适然，从今免咏式微篇。但令晚岁胸中适，安用虚名身后传。顾我只宜乘载月，如君端合上凌烟。功成或欲寻真去，莫惜驭风来揖仙。

世态无常似暮霞，人生难久类春花。已堪入谷携樵斧，还好临湖把钓车。对酒未能忘酒伴，哦诗尤更忆诗家。何由会面论心曲，两地相望天一涯。

长年扰扰走红尘，今日方还自在身。行处湖光侵杖屦，坐来山色照衣巾。敢希寄傲陶元亮，且学躬耕郑子真。犹恐风烟劳顾揖，未能终日作闲人。

应喜衰翁得挂冠，裁成妙语鼎来颁。清如水上看修竹，秀似云中见远山。已播政声来阙下，更传诗句满人间。祇疑自此飞腾去，未许归来伴我闲。

聊向空山避世喧，数椽茅屋锁苔钱。怕逢俗客慵开户，欣慕前贤愿执鞭。已见二毛真老矣，幸存三径盍终焉。细思万计惟闲好，敢为浮名误百年。

幽栖终日断经过，坐阅残编眼欲花。道在固应甘淡薄，心闲尤觉厌纷华。正惭我老无佳思，颇羡君诗似作家。拙恶岂能赓妙句，临风吟咏祇咨嗟。

道义谁人似乃翁，有儿如子岂忧穷。自应便享千锺养，不谓今犹四壁空。好遣江山归笔下，莫将荆棘置胸中。诗书傥不辞勤苦，衣绣何难继祖风。

春到山城花木深，兴来谁与共登临。空惊节物催人老，强对芳菲索酒斟。已喜筠筒先见寄，更闻藜杖欲相寻。劝君未用忙归去，要向樽前话寸心。

急隠归来趣转深，静中不放一尘侵。日长宴坐风敲竹，夜久澄心月满林。诗句每从佳境得，酒杯长为故人斟。时危莫用计然策，身在五湖空铸金。

溪山深处养清高，名位虽穷节行饶。举世何人堪寂寞，杜门终日自逍遥。交情已作千金重，别恨空惊一叶飘。莫向五湖成独往，他年相与到云霄。

长嗟轩冕累吾身，幸得归来见此君。晚出渔樵呼作伴，行随鹿鹤与同群。浮光喜踏山前月，弄影贪看水底云。还有江梅通信息，一枝暗里递清芬。

君去经春未得还，老夫幽恨满春山。海棠花过乖同赏，杨柳阴成阻共攀。对月有谁陪笑傲，临流惟影伴清闲。何时策杖来过我，把酒论文一解颜。

老夫近日苦多屯，且喜来朝已立春。但得余殃随腊去，敢图好事逐年新。湖山入眼风光好，亲旧论心气味真。更若此身无疾疚，快哉天地一闲人。

暮年亦复侍甘泉，每对青铜只自怜。宁忍忧疑探虎穴，且将得失付鱼筌。归来但欲无身累，老去那能徇世缘。若得优游全晚节，从人唤作地行仙。

前贤惟有太丘真，岂谓于今见后身。虽是一时为逐客，不妨千古作全人。自从别后心如渴，却喜诗来句绝尘。无计复陪花下醉，对花只觉倍伤春。

青山叠叠起汀沙，幽鸟惊人噪古槎。竹叶受风枞甲刃，松膏流地蛰龟蛇。爱闲正喜逢僧话，乘兴何妨到酒家。饮罢相携磨石壁，淋漓醉墨半欹斜。

一片湖光浄见沙，晚来闲上钓鳊槎。山横平野堆寒玉，水绕孤城绾卧蛇。遥认茶烟知禁苑，忽闻机杼得人家。夕阳归路西风急，笑倩旁人整帽斜。

闲来湖上觅清凉，竹杖芒鞋野兴长。青嶂回环如洞府，绿波澄澈似沧浪。枝头落絮随风急，水面浮鱼逐饵忙。自笑衰翁无个事，悠然身世两相忘。

拟为红蕖棹绿波，那知一夜作霶{雨/沱}。风狂俄失云中树，雨涨全无水面荷。寻壑胜游先自减，泛湖乐事又多磨。老怀自度无闲处，且向尊前强笑歌。

世事无穷生有涯，羞将白发对黄花。一江秋水涵初雁，万里暮天飞落霞。昔日自怜长作客，今朝方喜得还家。尊前话别宁辞醉，后夜相思月满沙。

天上恩来解郡章，人间那复是重阳。老身已许归三径，佳节何妨醉百觞。但有笑容生面目，更无闲事挠心肠。旁人不信吾归去，今日真成返故乡。

此会从来有故常，湖山岁岁做重阳。黄花已是铺三径，绿酒何妨举百觞。小圃晚来堪散步，薄田秋入足充肠。登临莫起凄凉叹，且喜成归老故乡。

去岁重阳解郡章，归来又复见重阳。此身已作林泉客，今日更持萸菊觞。正要登高穷远目，不妨拼醉浣愁肠。佳辰若得长无事，何必乘云至帝乡。

淅淅西风作晚凉，惊人节物又重阳。频年此会成千里，环坐如今共一觞。且把黄花开笑口，莫因白发搅愁肠。人生聚散浑无定，来岁那知在故乡。

老去逢秋倍感伤，此生能见几重阳。喜君绿蚁初浮瓮，容我黄花满泛觞。幸返丘园如素志，况陪新旧话中肠。已拼今日如泥醉，苦恨频年客异乡。

晚学知谁继后尘，乡闾旧仰老成人。门无车马何妨静，室有诗书不厌贫。闹里抽身甘寂寞，闲中觅句鬭清新。杖藜莫惜频过我，共醉床头满榼春。

枉度浮生八十春，休谈天数与人伦。长贫已是难糊口，久病那堪更累身。独把新诗娱晚景，谁将灵剂起痿人。若教得酒时时醉，醉里高吟尚绝尘。

立朝初不愧廷臣，晚节胡为苦乞身。自度济时无远略，不如辞禄作闲人。林间幸已安禅榻，湖上何妨掷钓纶。若也故人能过我，尚堪共醉瓮头春。

已归林下得从容，还喜时和与岁丰。好景尽归诗句里，闲愁俱付酒杯中。腊残惟愿呈三白，春去从教落万红。亲旧自今休问位，只须唤我作吴公。

门外青山玉作堆，山前一水更萦回。归来虽喜风烟好，老去还惊岁月催。不见故人增寂寞，尚怀往日共徘徊。何时轩盖重相过，伴我花前醉百杯。

海滨何处足春风，尽在王孙小圃中。雨洗山光供几席，日移花影上帘栊。扁舟回首烟波隔，尊酒何时笑语同。若对扬雄赏幽胜，杯行应亦话衰翁。

君来已是后花期，不见春风烂熳时。槛外止余新芍药，檐前祇有旧酴醿。尚堪共泛忘忧酒，亦可同吟遣兴诗。倒指春归能几日，速来相就赏残枝。

回头一别两经秋，喜奉安舆返故丘。自谓此时须见过，谁知官事不容留。君游幕府声猷著，我住湖山景趣幽。出处虽殊心不异，迂程能为一来不。

碧云暮合首重回，正拟前村共探梅。耐久直须看岁晚，追欢何必待春来。山中纵有诗千首，花下谁同酒一杯。顾我与君非面友，愿言命驾莫徘徊。

乌府延登謇谔臣，共知吾道一时伸。方陈谠论来裨国，还守清规去洁身。峩豸岂能忘去佞，凭熊聊复试临民。颇思一见论心曲，同醉梅花烂漫春。

乡里衣冠久不振，后来犹喜有斯人。曾为蓬岛神仙主，端是储闱羽翼臣。大节已观能直己，小淹何惜且临民。君家幸有佳山水，莫向他乡别卜邻。

高僧良士总贪闲，虽我同庚不往还。诗罢谁知勤治圃，斋余无事只潜山。亦闻相约来倾盖，久待如何未叩关。湖上藕花今正发，不妨共戏水云间。

故人分袂几何年，不谓乘轺到海边。我守丘园甘已矣，君驰原隰尚依然。有怀风月空相忆，无计杯觞可共传。出处不齐徒怅望，夕阳衰草自连天。

信笔题诗不记篇，聊凭赋咏写林泉。闲来倚杖云千嶂，睡起凭栏月一川。野性已安三径里，吟魂犹绕两湖边。何时更许陪清话，复把深杯手自传。

喜到旧家山水乡，依然山色与湖光。此身宛在真仙窟，回首空怀太守章。岂意新诗犹见及，尚言故郡不相忘。自怜秕政无遗爱，安得人思蔽芾棠。

自古中兴用实才，正资贤哲共图回。若为清禁挽不住，亦效衰翁归去来。幸有江水供笑傲，更邀风月与徘徊。得闲莫惜频相过，伴我樽前笑口开。

不须细细说行藏，四十年来梦一场。我得放归心已足，君能勇退道尤光。闲中倍觉林泉好，闹里谁知日月长。我已与君成二老，更将一节起吾乡。

野性从来爱水云，合耕岩下钓溪滨。宦游愧负平生志，临按欣逢我辈人。奎阁雄文光照日，锦囊佳句艳争春。外台况上三年计，一节行看诏墨新。

昔年言路记同游，回首那知岁月流。已叹数公随物化，却欣二老与余留。去天不谓逾三岁，补外那知尚一州。想得赐环俱在即，不应似我老林丘。

忆昔同台接胜游，相期端不愧清流。一时人物存无几，百岁光阴挽不留。老去只思陶靖节，向来尤叹薛居州。亦闻聚首时倾倒，应笑衰翁守故丘。

鸡声催晓梦惊残，喜得归来卧碧峦。已是人间三月暮，尚余枕上五更寒。心安靖退虽无事，身觉衰颓亦鲜欢。赖有故人时会面，开颜一笑酒杯干。

萧条古寺野僧残，聊与僧俱住翠峦。树影绕帘春昼静，水晶摇屋暮天寒。固知书剑不嫌冷，却恨杯盘未尽欢。当念老人衰已久，外虽强健实中干。

野性平时酷爱山，年来何幸得休官。情知轩冕生无益，身在林泉死亦安。已免出门频应接，尚贪散策纵游观。得师妙语相开发，始觉浮华不足看。

老去光阴能几何，祇求适意不求多。消除旧恨凭三盏，断送余生付一蓑。风月情怀虽已灭，渔樵伴侣尚相过。师来好趁荷花盛，我欲同游击棹歌。

使君敛惠抚吾乡，物阜年丰特异常。已向湖中同众乐，更来山上发天藏。登临缅想高怀适，赋咏悬知雅兴长。独恨杜门方屏缩，莫窥佳致望余光。

盍簪经岁遽分襟，夜夜相思梦里寻。寄远正惭无好语，开缄忽喜得高吟。感君不替绸缪意，使我还销鄙吝心。他日相逢重把酒，莫辞蘸甲十分深。

屏迹山间岁月深，四围绿树总成阴。已欣丛竹生湖岸，更爱双莲出水心。倚杖顿惊明老眼，舣舟还喜豁烦襟。病余虽是无佳思，乘兴何妨试一吟。

去岁兹辰始息肩，俄然日月已周天。经营小隠虽云毕，栽种清阴苦未圆。湖畔百年多古木，山前一望足平川。从嗟白发催吾老，能享林泉得几年。

花枝拂眼柳垂肩，幸得身闲且乐天。木杪夕阳当反照，草头朝露岂长圆。兴来策杖云迷径，睡起凭栏月满川。老矣不堪供世用，只将萧散度残年。

归来深欲断尘缘，常拜青词密吁天。既幸此身无玷辱，更欣尽室得团圆。扪心只合安三径，度力那能障百川。若也天公终见念，从今便是再生年。

卜得幽居野性便，山中风月水中天。新栽翠竹阴虽薄，旧植青松盖已圆。高致固难追绿野，胜游那复继斜川。我今已得安心法，早挂衣冠不待年。

新买湖头十亩园，绿阴罅里见青天。金樱相亚枝枝袅，银杏低垂颗颗圆。仰看乌鸢翔古木，俯窥鸥鹭戏晴川。便须临水营台榭，要与渔樵乐暮年。

洞府藏真锁碧峦，我来顿觉百忧宽。真人已去留遗像，古木犹存翳旧坛。清入杖藜襟抱豁，冷侵衣袂骨毛寒。何妨便作诛茅计，幸我年来已挂冠。

山间安有此池塘，疑是天分一派江。万仞方如青玉案，千章森似碧油幢。檐前山色日侵座，屋角松声夜撼窗。游罢拥衾浑不寐，心清都把睡魔降。

归来林下恰年余，喜对青山更面湖。野兴自来知不浅，宦情今日觉全无。任从俗目嗤吾老，未许山灵诮客逋。多谢新诗相慰藉，头风一读顿然苏。

少年勤苦惜三余，老去惟思泛五湖。已向林间甘淡泊，更从尘外学虚无。酒徒渐觉随年减，诗债还应隔岁逋。强欲冥搜赓绝唱，苦无笔力似三苏。

来往看看二十春，开怀情话日相亲。悬车我已安三径，捧檄君俄向七闽。肯为浮名随薄俗，但施善政抚疲民。他时奏最归来处，好访湖山莫厌频。

每恨生朝天一涯，今年却喜得还家。渐看寒谷回春律，愈使衰翁感岁华。客至宁辞倾竹叶，老来能醉几梅花。余生祇愿长如此，浮利浮名未足夸。

天怜衰病放还乡，犹恐多情易感伤。已遣蛙声喧鼓吹，更令燕语奏丝簧。固知老去心情减，颇爱闲中气味长。终日杜门无一事，不妨隠几净焚香。

溯自洪都返故园，今朝倒指恰三年。举头但见松筠长，转盼那知岁月迁。幸有青山长在眼，休嗟白发已垂颠。此身傥未归黄壤，花下犹堪醉圣贤。

何处风烟似我园，且将萧散乐余年。向来已不忧三黜，老去谁能羡九迁。门外往还惟白足，里中游旧尽华颠。竹林已是幽栖地，只恐风流愧七贤。

幸有湖边数亩园，尚堪行乐度残年。惊鱼自合潜渊去，倦翼宁思出谷迁。既乏仙方能却老，又无奇策可扶颠。但知藏拙安吾分，一任人称贤不贤。

孤城度日宛如年，赖有吾人慰眼前。把酒论文方累月，扬鞭别我遽朝天。长才合赴风云会，新渥行沾雨露边。帝里故人如见问，为言衰悴愈皤然。

言路同游记昔年，英风凛凛共推贤。从容峩豸霜台上，感慨婴鳞黼扆前。持橐自应登禁闼，乘轺聊复向江壖。一朝岂料成千古，空有清规后代传。

中原耆旧久雕零，赖有夫君尚典刑。持节有心吞朔骑，请缨无路报朝廷。壮图落落嗟难合，末俗纷纷笑独醒。坐蜕已超尘世去，空余遗像在丹青。

世趋捷径蹈危机，公独安恬度岁时。但见谦谦卑自牧，不为赫赫急人知。政成名已闻丹扆，官满身将上赤墀。岂料一朝成奄忽，空传南国去思碑。

吴郡为僚记少时，别来光景迅如飞。江头我始怀章去，岭外君才解组归。正望故人时见过，回思往事遽成非。死生契阔无穷恨，极目高原泪满衣。

高情爽气薄云天，洒落真如晋七贤。笔下虫鱼元自得，胸中丘壑更依然。风流已足追千载，寿考胡为不百年。人物此时谁得似，祇应馀庆尚流传。

少日为僚古乐成，一时共喜得豪英。盍簪便有功名志，倾盖曾无世俗情。回想旧游如昨梦，顿成尘迹负平生。故人倒指雕零尽，矫首佳城泪欲倾。

相逢一笑记临安，倒指今逾二十年。别后每思论旧事，朝来忽报启新阡。莅官凛凛风犹在，居里恂恂誉更传。遥想武陵溪上路，送车千两一潸然。

当年阙下久栖迟，故里归来万事非。访旧几人成鬼录，伤君未老弃亲闱。开樽尚想延宾醉，发廪犹思赈岁饥。积庆流芳知未艾，会看门户日光辉。

平生臭味最相投，方喜同时得退休。正欲从容陪杖屦，从兹萧散老林丘。高标岂料成千古，遗爱空嗟满一州。兄弟凋零复无继，故山谁与我同游。

三吴意气各翩翩，尚忆俱游太学年。伯氏久惊归厚夜，吾兄远复掩新阡。自怜门户今衰矣，回想音容祇泫然。犹幸诸儿浑竞爽，他时当不负家传。

场屋声名四海知，十年平步上丹墀。伏蒲议论高千古，视草文章妙一时。雅望自应登辅弼，壮图仍欲济艰危。谁知竟负经纶志，空使人怀殄瘁悲。

老去交游半浅深，高山流水独知音。分携苦未经寒暑，转盼那知隔古今。联事尚怀时把酒，同朝犹记共论心。无因执绋西山路，空对东风泪满襟。

高义由来擅月评，壮年锐志立功名。助平逆党谋先定，谩骂凶酋色不惊。赤帻蹉跎怜晚景，青云腾蹋负平生。祇应馀庆锺兰玉，桂籍传芳奕世荣。

夫君端是一时豪，排难捐躯不惮劳。忠义自能全里社，姓名那肯辱铨曹。一生倜傥心常逸，五世团栾寿更高。瞑目定知无可憾，九原风树漫悲号。

壮志凌云气吐虹，才华高出辈流中。读书不负建楼意，好客尚赊投辖风。鹗荐共期登虎榜，鹢飞无复到蟾宫。春来池馆浑如旧，梦觉黄粱事已空。

归来闾里问高年，此日惟公五福全。三世儒科身及见，四经乡饮众推先。安时不恨青衫晚，适意还欣彩服鲜。终始哀荣无可憾，想应含笑入黄泉。

琴劔纵横迹已陈，凛然英气尚如存。向来忠义全乡社，老去诗书付子孙。正好林泉穷胜事，那知风月负清樽。他年阴德留馀庆，会见簪绅萃一门。

义薄云天气吐虹，平生心事许谁同。从容破贼无遗策，清白传家有祖风。共意骞腾千里外，谁知萧瑟九原中。百年已矣余芳在，庭下行看发桂丛。

兵革连年苦乱离，江东耆旧日衰微。身兼五福如公少，眼见重孙自古稀。未厌案头翻贝叶，方荣堂上戏斑衣。东风忽破南柯梦，回首音容涕泪挥。

忆昔安舆到郡时，使君欢迓镇江湄。万人踊跃瞻耆艾，千里歌谣美孝慈。盛德所钟门阀在，平生无愧鬼神知。佳城一闭成千古，徒有阴风拂穗帏。

持身礼法动无违，四德如君古亦稀。大国增封光典册，长年献寿拥庭闱。俄惊蒿里飞丹旐，尚想萱堂玩彩衣。窃意生前犹有恨，沙堤不及见公归。

猗欤陶母世称贤，生子还持辅佐权。政府旧曾迎象服，成都重见拥戎旃。佳城闭处千车集，华屋生来五福全。终始衰荣今已矣，空余陈迹载青编。

游戏一橘中，自谓有足乐。何如在商山，笑傲视寥廓。

秋风雕兰芷，芳洲久寂寞。痛饮读离骚，此兴亦不恶。

幸不生涧底，杰出苍苍崖。岁寒只孤秀，万木非吾侪。

瓮头白酒熟，池上白莲开。我爱君纯白，聊持荐一杯。

白酒方浮玉，白莲仍可人。赠君飞大白，聊作冷官春。

暑气犹未退，寒花早已开。衰年宁有几，寒暑若相催。

缓步绕芳丛，时时鼻观通。不须薰百和，满院是香风。

每岁逢生日，予心喜复悲。新年六十六，能得几多时。

世人竞蜗角，终日汩尘缘。谁谓名园内，深藏小洞天。

仕宦老不休，虞兵乃知止。低头愧斯人，三叹不能已。

谁向澄波上，尽将云锦铺。无因一寓目，却忆小西湖。

不解追时好，尤非治郡才。故山猿鹤怨，应怪未归来。

度力难堪事，甘心作弃才。欲归归未得，却悔出山来。

此日老法从，当年穷秀才。从今归去好，非不遇时来。

幽园足佳趣，散策日经行。岁久禽鱼熟，人来自不惊。

岁月催人老，少年安在哉。羡君杯酒里，日日见花开。

白云来何时，英英冠山椒。西风莫吹去，使我心摇摇。

处处是红蕖，分明似画图。匆匆看不尽，归对小西湖。

官舍似邮传，宦游如路岐。吾年行七十，安用苦奔驰。

触目尽陂塘，山光接水光。近来仍雨足，莫道是山乡。

方困长涂滑，俄逢赫日明。只忧开太早，却恐雨还生。

沙虚防败岸，舟小怯惊湍。行路难如此，争如野处安。

剧暑当三伏，新凉似九秋。日光还欲吐，云影未全收。

中夜不能眠，颇疑天有雨。寒燠自古然，不应冷如许。

自江至吾庐，七日喜及半。却恐席未温，又过江南岸。

村径迷南北，晨兴乃错行。悟来还已远，却悔早贪程。

崇阁瞰方池，池边绿树围。披襟临水坐，宁复畏炎威。

雨余江色浄，风过稻花香。客里逢清旷，何妨且纳凉。

游鱼跳水面，幽鸟啭山腰。各随飞潜性，人犹恋市朝。

睡里闻风雨，吾行拟暂停。起来搔首坐，喜见一天星。

苍崖崛地耸，飞瀑从天下。一岭跨两州，千年无九夏。

兹岭别二年，今朝又重过。过了还复来，哀哉蚁旋磨。

两山夹苍烟，双瀑挂峭壁。汹涌非一朝，倾泻几千尺。

千尺石屏雄，屏边列数峰。巍然不可犯，真是镇疆封。

出仕惭无补，长年咏式微。天公怜我意，一旦许来归。

绿鬓久垂雪，壮心今已灰。翩然归旧隠，端似再生来。

身既远市朝，足不到州郡。但知食与眠，此外不暇问。

秋来宇宙清，雨后山泽润。老农喜我归，时报丰年信。

四围山绕舍，一带水平湖。远近俱堪画，登临自足娱。

开门无一事，终日饱看山。石罅鸣流水，翻惊响珮环。

闲穿修竹行，时把孤松抚。身世两相忘，恍如居洞府。

人心生劔戟，世路足风波。祇有归田好，谁能自揣摩。

为邑赤城下，岂欲寻赤松。我家幸不远，杖履会相从。

新诗远寄将，字字脱尘俗。时节近重阳，何由同把菊。

一径草深迷路，万点花飞到天。明日定知春去，祇今便是残年。

鸡黍经年契阔，池台落日登临。千里空劳回首，一樽谁与论心。

英豪何事亦颠隮，命分多应与我齐。尚有他年功业在，未应归去把锄犁。

融融春色满花源，杨柳阴中系画船。笑逐鳌头花下去，旌旗夹道鼓渊渊。

兰舟泛泛漾轻风，十里桃花一望中。疑是余霞天外落，不应花解满山红。

花绕禅房水更深，静中啼鸟有嘉音。我来已觉心如水，不用临流更洗心。

独立溪头怅望时，高人遗我送春诗。不知春色归何处，月落空庭费梦思。

咫尺经时阻笑言，春归空想给孤园。一声啼鸟山深处，宴坐蒲团未觉喧。

自昔常难四者并，一杯相属意非轻。祇今欲破愁城去，赖子时来举酒兵。

吾子才如千里驹，肯同泛泛水中凫。乘时早取封侯印，莫惮郊原骨已枯。

两家诞日俱延客，长恨无缘笑语同。辄奉朋尊聊介寿，愿言百岁亦如翁。

君家今岁受恩封，共庆夫夫妇妇同。况遇诞弥尤可乐，愿拼沉醉似仙翁。

行轩未用苦相催，花下清尊正欲开。君若此时留不住，何如当日罢休来。

中秋花月共徘徊，正喜相逢笑口开。君既不留吾亦去，何时又向此间来。

传得仙家不老方，酿成春色瓮头香。一樽聊尔资杯酌，争似相携入醉乡。

春入横塘绿胜醅，更将清浅照寒梅。试吟秀句临流坐，引得疏枝一晌开。

妙龄才气压同升，谈笑端能却五兵。况复锦囊新且丽，粲如春树万枝荣。

平生性僻有诗耽，每恨才悭不得兼。独嗜君诗无厌斁，从教人笑我多馋。

当年旧迹已尘埃，晓日犹疑讲殿开。涕泪不知黄屋处，伤心时有北人回。

延福池台荆棘深，上皇无复更登临。寂寥崇观当年事，愁绝关河万里心。

洛邑尘氛暗不开，百年宫殿总成灰。柏城昼日风萧瑟，不见朝陵敕使来。

塞曲咿呜催断肠，毡车𫐆辘载啼妆。汉家近属三千客，性命如丝寄虎狼。

草芥萧然十阁珍，车中妆具不时新。留犁服匿谁供给，台阁悠悠食肉人。

蜀锦机中瑞鹘盘，宫袍岁岁给千官。朱门次第皆轻暖，御所空悲易水寒。

雪压穹庐风怒号，纷然羊马杂腥臊。遥知玉座无余地，叹息功臣甲第高。

河山关塞一万里，文武衣冠二百年。四海萧条宫殿去，无人解道取幽燕。

漠漠黄云塞草低，南人空说翠舆归。孤臣泪尽仍尝胆，白首江湖雁北飞。

宫院深深今是非，可无三户报秦期。直应更作包胥泣，未抵含冤屈宋词。

与君有约看梅花，准拟尊前共笑歌。花已飘零君不至，夕阳芳草奈愁何。

开尽千花到藕花，相将又听采莲歌。无人共酌樽中醁，奈此花前风月何。

去岁花时许我来，花前竟阻共衔杯。如今又是花开也，忍使衰翁独看梅。

点检枝头春已来，不应辜负掌中杯。与君索笑须宜早，莫待城头吹落梅。

闻道元宵始肯来，见梅说与且停杯。行将有客同清赏，雅致高标一似梅。

花开本是待春来，天遣春先荐我杯。君莫疑花开太早，相思一夜发寒梅。

锦囊新句忽传来，字字清如竹叶杯。要须莫放传杯手，看即归调傅说梅。

曲生为我惠然来，陡觉春浮潋滟杯。饮罢冥搜无好语，但将风味属江梅。

竹符驱我出山来，万事无心付酒杯。又见江城春到也，伤情却忆故园梅。

湖水春来拍岸平，山光幻出小蓬瀛。幽深未许凡人到，只待君来共落成。

海棠已试十分妆，细看妖娆更异常。不得与君同胜赏，空烧银烛照花光。

日给都来能几何，汝能受少却辞多。试询世上无厌者，还有何人肯恁么。

天作凶荒可奈何，饱人渐少饿人多。小人已免饥寒迫，纵得钱多待怎么。

独抱麟经三十年，发挥褒贬勒成编。休嗟当世知音少，自有遗书后代传。

过了元宵到晓钟，一年乐事又成空。杯行不用深辞醉，明日君西我亦东。

时入三秋气已清，节临七夕露初零。如何老子临风坐，也望天河牛女星。

寄语天河牛女星，人人乞巧望聪明。老夫养拙生憎巧，只要冥心度此生。

由来康济属仁人，公更慈仁酷爱民。闻道忧劳添瘦悴，遣愁聊送瓮头春。

年来知我不如公，日日相思恨不逢。君若见时须问我，为言老子已龙钟。

春入风流别乘家，满园桃李掞春华。殷勤为我倾醇酎，要看庭前百树花。

十分春色在邻家，我独伤心感物华。君若此时辞痛饮，也应辜负后园花。

檐前列岫连云耸，亭下双溪彻底清。可但坐来无暑气，老夫病眼顿增明。

尽道滕王阁太卑，合新旧观复雄规。我来兴葺非难事，却恐俱为识者嗤。

轻视浮名若一毛，名园百亩占江皋。三贤祠宇谁重葺，何不添公作四高。

来访仙人古玉虚，山前有客指迷涂。烟云渺渺孤峰绝，松竹森森一迳迂。

策杖行行入翠微，步虚山下久忘归。幽栖宜有中林士，何事斯人近世稀。

闻道山颠有鼎湖，莲花还似旧时无。轩辕去后空车辙，疑此山川即旧都。

人已乘龙去不还，尚余双鹤不知年。坐来顿觉尘寰隔，始信壶中别有天。

登览兹山古到今，流传今有几何人。如今胜践悬知少，况有新诗为写真。

几多去棹与来帆，竞利奔名一水间。应怪行人浑不悟，临流长是蹙眉山。

此邦是处见蛾眉，独有斯亭见处奇。对此已添离别恨，可堪更值夕阳时。

倒著山公白接{罒/离}，尚怀前日醉蛾眉。江山风物还如旧，祇欠波间玉笛吹。

二年两度到蛾眉，今日还来话别离。所恨行人难久住，酒阑不见月明时。

山涵倒影新晴后，水漾圆花乍雨时。每到凭栏心似镜，细看无一不相宜。

四壁萧然万卷书，时人莫认作癯儒。他年得志英华发，始信胸中道味腴。

游宦重来二十年，江山风物总依然。道傍民吏犹相记，独怪吾衰雪满颠。

登临祇待此楼成，要与邦人乐太平。甫及楼成余已去，匆匆一眺但凝情。

畏暑凌晨更疾驱，疏星影里度篮舆。忽惊道上人如堵，知是田家出趁墟。

此地惟多古树林，路傍处处足清阴。行人九夏热如火，到此清风忽满襟。

长涂终日困炎蒸，破晓扶衰强趁程。好是篮舆桥上过，一钩斜月水中明。

跋涉州涂仅八旬，今朝才得次安仁。更须五日为行客，方得开藩见吏民。

我无政术强为官，所至将迎每厚颜。何事深村赤脚妇，亦闻钲鼓出篱间。

此垆当日饮神仙，醉倒和衣壁上眠。酒醒兴阑人不见，但留佳话古今传。

古木修篁翠欲堆，小窗那更面山开。谁知局促尘埃里，犹有山光入眼来。

一新栏槛水中央，更植疏梅向水傍。只恐花繁亭太小，黄昏无处著清香。

为爱梅花不自禁，拟分风月到花阴。水深草满都迷路，祇向暗浮香处寻。

禅月定中观妙相，神奇古怪乃如斯。起来援笔一挥扫，惊杀人间老画师。

水旱无忧不用祈，祇祈心事莫相违。我今衰老浑如许，惟仗神通放取归。

名利场中车马尘，区区有愧百年身。如君未老甘闲退，眼底今方见一人。

懒将功业勒燕然，闭户深居二十年。嗟尚强颜纡郡绂，老来犹未得归田。

坐遍遐观渌照亭，凉飙了不到檐楹。更登江月还蒸郁，谁道人间夜气清。

俯瞰江流万尺台，暑天长引好风来。若为今夕如相避，怀抱何由一快哉。

谪仙捉月古今传，我访遗踪似未然。山下浊流长混混，夜深安得水中天。

半轮斜月挂岩边，见者多应叹未圆。圆极会如钩样曲，何如此月镇婵娟。

仙人蜕骨几何年，姓氏于今秘不传。石壁苍崖无处问，空余洞府尚依然。

平生性僻喜岩居，事不如人只守株。拟欲结茅依石罅，仙人还许我来无。

大道从来恶满盈，脱身便欲老岩扃。杜门渐解埋光意，积水姑为半月形。

洞中风水锁松筠，一见都忘老病身。安得结茅长此住，临风临水作闲人。

诸公得得走车轮，要向忙中乐此身。我昔不来今日到，始知枉作把麾人。

松竹回环十里阴，一声啼鸟觉山深。道人睡足北窗下，一榻清风直万金。

兀坐铃斋困郁蒸，举头忽见月华明。兴来策杖园中去，聊复寻山听水声。

邦人喜见我之官，叠足骈肩陇亩间。莫道使君来已暮，使君知是爱求闲。

邦人知我入城闉，夹道焚香喜色新。愧我倦游灰百念，顾将何以慰斯人。

山崖水畔得幽居，一见令人忆故庐。幸有山围并水绕，天胡不放我归欤。

尽室斋心谒梵宫，愿求一语卜穷通。老夫祇欲归田去，懒把前程问志公。

幽人不见许玄度，千载徒存旧梵宫。水竹回环犹可爱，徘徊山下想遗风。

古木千章翠欲交，白云疑只在松梢。公余莫惜频登眺，无限风烟满四郊。

记得来时上此亭，亭荒有景亦徒清。如今亭与景俱胜，水倍秀兮山倍明。

独倚危楼一望长，恼人情处是斜阳。神州更在斜阳外，纵使无情也断肠。

荒郡城楼久已倾，我来聊复为经营。南楼已是增雄观，今日东楼又落成。

人道楼前碍瓮城，无多山色到檐楹。那知皂盖行春日，却与春风最有情。

不分群儿敢跳梁，向来走马饮长江。兹楼不是为观美，要向楼前受敌降。

折冲自古在精神，从事兵车亦苦辛。羽扇纶巾前日事，尚能谈笑静风尘。

洞庭归去几何年，旱岁犹来泽我田。我访遗踪虽已泯，灵泉百尺尚依然。

当时护跸此盘旋，倒指重来仅十年。决策迁都言漫切，自怜微力莫回天。

江上经行四十秋，今朝始得驻扁舟。老夫宁复重来日，欲去殷勤更少留。

老大疏慵百不堪，倦游犹未脱征衫。君王若许投簪去，拟与头陀共此岩。

北望瓜洲咫尺间，向来白骨积如山。欲论旧事慵开口，且对高僧共说闲。

人言海上有三山，弱水弥茫去路难。若欲目前寻仿佛，只须来此凭栏干。

五峰双涧旧标名，我恨当年去不成。却羡个中人自在，饱看山色听泉声。

向来连岁守江城，到处题诗满户庭。独欠兹山一转语，倩师与我谢山灵。

我师一出几何年，闻欲东归未有缘。何日扶藜能过我，湖山深处共谈禅。

路绕孤村一径微，上连碧嶂下清溪。水光山色浑如画，引得行人忆故栖。

平林环翠如山立，野水涵空似镜开。道上人家多美竹，欲行未去更徘徊。

水浸野苗森碧玉，风翻早稻卧黄云。有年如许诚希见，农父犹言未十分。

张老升仙不记年，石崖遗迹尚流传。心期默契真如见，何必追随与拍肩。

昔尝此地奉周旋，倒指于今三十年。今日相逢成二老，那知又复到樽前。

插天修干已鳞皴，谁挽青枝架水滨。却退炎威凉满座，都缘清荫布如云。

我有虚堂号真止，坐来万虑清如水。君今更以止名堂，想见了无尘念起。

晓见纷纷满四山，胡为未肯到人间。化工若解呈新巧，速剪冰花破我颜。

不须坐客苦言归，看取天花满院飞。已是雪床先到了，夜深应与月交辉。

少日随亲官此州，如今老矣复来游。此身纵健那能久，何苦奔驰不自休。

满眼烟尘未息戈，御戎无策奈愁何。一尊浊酒空庭晚，独自歌君壮士歌。

送尽行人我独留，老夫无计解离忧。劝君今夜休辞醉，明日江山总是愁。

湖山堂下水声寒，夜半琮琤响珮环。梦寐欲归归未得，却来此处听潺潺。

我老强来分外阃，君才端合在中台。语离正欲连宵醉，应笑清斋不举杯。

人生笑口苦难开，故事当修戏马台。已许为君拼一醉，何妨今日且衔杯。

莫为穷愁赋七歌，会须终日饮无何。人间佳士由来少，世上浮名未足多。

区区终日困尘劳，长恨仙山去路遥。岂谓一朝供顾挹，坐令逸气出层霄。

去年昨日我离家，转眼俄惊阅岁华。春草池塘长入梦，不堪两度见荷花。

来时荷盖翠相扶，不谓经年尚守株。纵使香风来不断，争如归去小西湖。

连岁芙蕖照眼明，今年荷叶又青青。老夫去此无他恋，祇忆看花水上亭。

晚上危亭暑气清，薰风微动入疏棂。重重草树高低绿，叠叠峰峦远近青。

晚上危亭眼暂明，风烟浓淡媚郊坰。个中妙处吟难尽，分付人间作画屏。

晚上危亭喜作晴，亦思郊外一闲行。无端骑从相遮护，不放山翁适野情。

晚上危亭瞰野塘，藕花无数散清香。若为荷叶分青绿，一半红妆半淡妆。

晚上危亭看绿荷，风翻荷叶欲藏花。使君要见红妆面，莫放碧云重叠遮。

晚上危亭逸兴多，却寻小艇下烟波。酒狂聊作碧筒饮，折尽花间几柄荷。

晚上危亭侧耳听，新蝉噪罢乱蛙鸣。老来只是便幽静，颇厌人间强聒声。

晚上危亭兴未穷，仰看星斗已悬空。可怜熠燿飞撩乱，也欲争光迥野中。

晚上危亭一解颜，公余偷得半时闲。未能投绂寻归路，聊复衔杯对好山。

晚上危亭指顾间，羊牛来下鸟飞还。细思物理须知止，何用区区祇强颜。

晚上危亭顾四隅，小松环绕几千株。他年黛色侵天去，应记栽时是老夫。

晚上危亭望彼苍，时时飞电迸流光。嗟人生世须臾里，未必能如电久长。

晚上危亭咏式微，封章再上未容归。羡他白鹭凌风去，却向山前自在飞。

晚上危亭望远山，望中有水亦回环。终然不似吾庐好，上下山光水色间。

晚上危亭览物华，斜阳影里度归鸦。暮山隔断乡关路，矫首临风眼欲花。

晚上危亭避郁蒸，风生两腋觉身轻。更筹只是催归去，不到城头月未生。

晚上危亭待月生，云头俄涌一轮明。终朝汩没尘埃里，对此身心觉顿清。

晚上危亭为少留，亭前暝色已供愁。更听画角声悲壮，愈使愁人厌远游。

晚上危亭力已疲，胡为归计尚迟迟。如今若便休官去，也胜当初未有时。

晚上危亭与客同，话头只是说山中。老来百念消磨尽，只有归心羡暮鸿。

晚上危亭望大江，天教千古作金汤。中流击楫人何在，徒感兴亡对夕阳。

晚上危亭景色饶，眼中突兀是凌歊。三千粉黛知何许，祇有江山锁寂寥。

晚上危亭一凭栏，青青最爱谢家山。谢公陈迹虽磨灭，余韵遗风尚可攀。

晚上危亭想谪仙，孤坟寂寂锁寒烟。高风直节谁能继，只有诗篇后代传。

晚上危亭望石城，楚君曾向此间兴。城池芜没人何在，只有空山几个僧。

晚上危亭忆孟君，龙山一醉见天真。堪嗟东道空遗臭，争似尊前落帽人。

晚上危亭忆令威，凌虚山上悟玄机。丹成不见升腾迹，徒想当年化鹤飞。

晚上危亭忆隠居，高情逸气古人无。横山祇有精庐在，无复书堂旧药炉。

晚上危亭懒举头，竹椽芦屋亦堪羞。我将一变成雄观，长与邦人作宴游。

晚上危亭喜有秋，民安物阜本无忧。铃斋坐啸虽多暇，争似归田得自由。

自古知心不易逢，君心还与我心同。纵令自择交成契，更有何人得似公。

几年湮塞豫章沟，岁岁民间有水忧。我意若非公善后，不应城里解通舟。

贡院门前并北湖，有田百亩却荒芜。愿君种取花千树，付与邦人作画图。

葺得南园过一春，无从再见物华新。匆匆相别休相忆，已有风流贤主人。

天朝未许投簪去，我幸已成全璧归。全璧归来何所憾，暮年只是惜分违。

闻公新有帅垣除，一路逢人尽贺予。瓜代得贤人尚喜，予心欢喜更何如。

三十年前此凭栏，醉听渔笛暮江寒。重来虽复闻三弄，老去终无旧日欢。

文房四子旧周旋，老去情疏祇自怜。不谓陶泓犹见念，远来相顾不相捐。

老怀郁郁苦难舒，忽报吾儿病已除。便觉身心无个事，万钱不抵一封书。

闻道交亲知我还，欢迎竞欲越乡关。我于乡里初无补，又复劳人祇汗颜。

纵使诚如日者言，此身只合在林泉。从今便得休官去，止有闲居十五年。

多少同年尽溘然，我今独喜尚安全。傥延朝夕诚为幸，敢谓犹能十五年。

年登九九已云多，相士犹添十载过。万事都捐无复念，老而不死待如何。

历官冉冉逾三纪，阅世看看近七旬。更览名园兴废记，愈令人忆故园春。

经年相别阻传杯，忽见梅枝入眼来。今日劝君休惜醉，不应辜负腊前梅。

只拟花开把酒杯，南枝忽递暗香来。径须领客同清赏，莫待城头吹落梅。

自惭面目久尘埃，拟对冰姿一笑开。闻道前村连夜发，岂辞健步远移来。

寄语南枝及早开，莫迟春信待人催。我今已办千锺酒，准拟花前醉百回。

偶驱小队踏苍苔，无数梅花照眼开。更有高人同胜赏，此行端是不虚来。

清愁幽恨不禁春，寂寞池塘雪意昏。寄语高楼莫吹笛，夜寒留取伴龙孙。

只把南枝作雪看，一般风韵照人寒。当年儿女还知此，定借君来答谢安。

春到衡门苦恨迟，遍寻竹外赏南枝。夜来已报春消息，试问主人知不知。

褐衣怀玉未全贫，况有梅花作好春。丽句与花相映发，总输天上谪仙人。

独坐无聊感岁华，骚人忽寄一枝花。虽无素手簪罗髻，已觉春生野老家。

杖藜闲步小园来，喜见寒梅一萼开。若无春意犹羞涩，应待诗翁着句催。

枝头已是送春来，怀抱何妨试割开。满园若欲俱开遍，须倩杯觞日日催。

已无庾岭旧时梅，但见梅亭向水开。遐想风流犹仿佛，更将梅绕四檐栽。

种梅我始效徐公，已觉幽香鼻观通。寄语后人无剪伐，要令凋郡识春风。

正欲攀条折蕊看，忽惊枝上雪斑斑。不知妙手新装缀，误使衰翁为解颜。

姑射风姿绝点埃，年年长是腊前开。方疑今岁无消息，多谢君能折取来。

几年不见主人归，及见开时又别离。若也有花无分赏，何如休种满园池。

我与梅花素有期，故应花怨我轻离。巡檐索笑宁无日，少待归来酒作池。

雨声才歇雪漫漫，深恐梅花不耐寒。破晓踏泥来问讯，细看枝上喜平安。

春色三分已一分，江梅犹自占青春。有花堪折须拼醉，莫待东风吹作尘。

不傍茅檐便竹篱，初开犹未许人知。一枝到手春虽浅，肯负花前金屈卮。

冰玉精神绝点埃，人间无物似寒梅。凌霜傲雪浑闲事，最是欺春不逐来。

谁将栗玉刻蜂房，巧向梢头取次妆。羞得江梅都避舍，满园不见一枝芳。

园林摇落独芬芳，未让江梅雪里香。还恐人嫌梅太白，故来枝上尽涂黄。

岁晚相逢眼已明，一枝还复见高情。幽香不与江梅共，要与夫君鬭独清。

海棠一树竹篱根，密掩深藏若避人。移向亭前端有意，要令山下尽知春。

海棠元自有天香，底事时人故谤伤。不信请来花下坐，恼人鼻观不寻常。

花到浓时自有香，未逢真赏亦堪伤。今朝渗鼻浑如许，岂是兹花返故常。

春来人物尽熙熙，红紫无情亦满枝。正引衰翁诗思动，举头那更得君诗。

花间春色丽晴空，恼我狂来只绕丛。试问妖娆谁与比，一株胜却万株红。

雨后花头顿觉肥，细看还是旧风姿。坐余自有香芬馥，不许凡人取次知。

十年栽种满园花，无似兹花艳丽多。已是谱中推第一，不须还更问如何。

绝艳妖娆压众芳，况来烛下逞新妆。引将姑射神人到，亦逐春风上下狂。

撩拨游人思不禁，也缘尤物荡人心。今宵雪向花间作，应妒此花红太深。

去年劝相到云根，满树花光欲照人。料得今年花更好，无端风雨阻行春。

海棠已赋十分妆，细看妖娆更异常。不得与君同胜赏，空烧银烛照花光。

落尽群花春已残，忽惊庭下锦新翻。夜深领客穷清赏，一笑开怀倒数尊。

拂拂轻黄染御衣，出群标韵异繁枝。此身已分京华隔，不谓天香尚许披。

冠子缀珠初泣露，霓裳舞袖更萦风。就中纵有红都胜，淡伫争如御爱红。

芍药移来傍玉栏，浅深浓淡一般般。夜深促席来相就，要把春容子细看。

自有东湖知几年，荷花今日尚依然。堪嗟世事时时改，祇有荷花岁岁妍。

双头并蒂出天然，呈瑞悬知好事连。果得故人来对饮，何妨一笑到金莲。

我来才见月初圆，两度池开并蒂莲。嘉瑞还来非偶尔，悬知连岁有丰年。

病中恨不见花开，赖有仙郎折送来。一笑相看如有得，呼儿草草具樽罍。

秋来不谓见春华，疑与春风是一家。已向枝头开菊蕊，更来菊上作桃花。

名园看尽好花枝，黄菊施朱独未窥。应是天怜秋寂寞，故分春色到东篱。

向晚佳人逞艳妆，偶随月姊到山房。自怜老去无佳句，亦复冥搜为发扬。

与君林下久相从，蔬笋由来嗜好同。不饷腥膻惟饷此，想应知我旧家风。

满合圆如玉箸匀，一开喜气顿生春。非君与我谁知味，俗客惟夸嗜八珍。

小园无处着清香，谁剖枝头栗玉黄。可恨楚人元未识，只知兰芷是孤芳。

落叶初辞万木林，谁将翡翠屑寒金。朝来散入亭前树，着处幽香欲满襟。

月窟仙人冷淡妆，鹅黄衫子翠罗裳。虽无妖艳夸尘俗，别是人家一种香。

恼人风味冠江南，浪蕊浮花总觉凡。对此自宜文字饮，不须更倩玉纤掺。

山腰水际有余青，造物多应特禀灵。桃李无言甘避舍，可怜黄菊强仪刑。

已爱清秋霁景鲜，山明水秀竹娟娟。更来花下成真赏，顿觉飘飘意欲仙。

灯下看花已可人，此花那更有精神。不辞今日樽前醉，只恐红妆不是真。

坐上花光欲照人，深疑花是洛中神。已拼今日如泥醉，何必须分妄与真。

摘从双井尚余香，远寄山翁见未尝。咀嚼新芽味新句，陡惊冰雪沃枯肠。

昨日花前酒太过，今朝怕见近流霞。不应辜负花枝去，且嗅清香倍饮茶。

强拈茶碗对梅花，应是花神笑我多。更取香醪拼一醉，不禁风味恼人何。

长恨年年月窟秋，无人共拍酒船浮。君家双桂开时节，我欲从君载酒游。

芳心似与春风约，绝艳还宜晓日笼。虽谢幽人持赠我，对花无奈忆山中。

碧玉扶疏自可观，花头缠锦更团𪢮。坐来已觉明人眼，况有幽香馥鼻端。

正欲持杯赏万红，却遭连日雨兼风。种花欲看难如此，可是衰翁赋分穷。

年来老病苦相侵，已是伤春不自禁。那更雨声长在耳，连朝滴碎惜花心。

雨脚才收拟杖藜，檐前依旧又垂垂。倘余有分花间醉，会有风和日暖时。

纵令日日醉春风，已恨花无十日红。何事东君长作恶，不容春色丽晴空。

千花到底不如梅，胜赏犹宜踏雪来。今日满天长是雨，如何花下得徘徊。

春来日日欲寻春，乐此疏慵老大身。岂料青春今过半，萧萧风雨却愁人。

嗟我明年是七旬，此生能见几番春。凭谁为补青天漏，放出春光处处新。

一雨绵绵不暂停，天公于此底无情。不应直待花飘尽，始放阳和作好晴。

鹤舞梅开总有情，小园方喜得双清。无端风雨妨游览，不使衰翁眼暂明。

镂果团缯宛似真，尊前一见喜生春。感公持此为余寿，益悟浮生是幻身。

双鹤翩翩到我前，与花鬭白更争妍。低头自觉形仪秽，安得飘然跨上天。

君爱山间十八公，俨然风操出樊笼。四时已占青青色，更有松黄胜万红。

种成松竹与江梅，杖履相过日几回。莫谓个中三友足，也须更许老夫来。

来时惟爱古松青，去日新松种已成。令尹若能终此意，清风着处会知名。

杯渡移从西域来，一枝五叶翠成堆。谢师致此为吾寿，使向湖山深处栽。

古人长抱济人心，道上栽松直到今。今日若能增种植，会看百世长青阴。

古邑荒凉但有松，浓阴夹道势腾空。行人破暑忙归去，未必茅檐有此风。

局促洿池几岁鱼，想应日日念江湖。如今放汝非无意，亦欲天公放老夫。

我今纵汝入江中，好趁风雷早化龙。只恐为龙行雨苦，碧波深处且从容。

日者俱云我未归，独君算我有归期。仍言不出三秋里，东望家山喜可知。

故山久已办菟裘，得去欣闻止在秋。涉世安能长戚戚，收心只欲罢休休。

暮年不是苦思归，已约湖山恐失期。此意有谁能会得，祇应猿鹤是相知。

不羡千金狐腋裘，只知饱暖度春秋。如今万事皆逾分，此外何求更不休。

西风一夜扫残枝，处处寒砧捣客衣。我正思归归未得，却于江上送君归。

劳苦形骸不自知，朝来始向画图披。可怜憔悴今如许，更不归休待几时。

快意由来未易逢，顺流却值打头风。篙师知是江神怒，引棹重回小浦中。

求退那知却冒迁，天心人意古难全。今朝行役还堪笑，下水船为上水船。

连日狂风已作难，今朝浊浪更如山。江神坚我归田志，故示危机一水间。

当年婺女三人别，今日姑溪一席同。老去光阴能有几，相逢莫放酒杯空。

宿雾浓云拨不开，更倾骤雨下天来。天公也喜人欢聚，故遣斜阳送一杯。

君知我意欲休官，却道如今未得闲。万事无求惟一退，天公于此不应悭。

我老祇思还旧隠，君今更为卜新阡。余生得此夫何欠，所欠归来一溘然。

校试群才一日中，当时五十五人同。二十七年零落尽，只存我与二三公。

只存我与二三公，可叹人生瞬息中。纵使老来身未死，知能几度见春风。

登高自古说龙山，拟访遗踪去路难。赖有凌歊台尚在，不妨怀古凭栏干。

当年宋武筑凌歊，人去台空气尚豪。欲吊兴亡无处问，且凭茱菊荐芳醪。

下车日日欲登台，直到重阳始一来。好对江山拼酩酊，此怀能得几时开。

宦情一似秋容薄，归兴浑如酒味浓。台上望乡何处是，夕阳影里暮山重。

应念衰翁老且疲，年来跬步要扶持。铁为拄杖劳相寄，全胜花前只杖藜。

铁杖君家收几年，更原古意赋成篇。寄来岂为资扶策，应见予心老益坚。

一雨欢声已沸传，更观佳句倍欣然。一时果遂为霖望，会见重书大有年。

铄石流金苦异常，行人谁不困秋阳。狂风忽送排檐雨，涤尽炎威作晚凉。

昨朝偶得碧琳腴，不敢濡唇畏暑涂。雨过凉生襟袂爽，不妨倾倒且踟蹰。

畏暑停骖憩驿亭，不知郭外雨如倾。晚行但觉通衢湿，凉入郊墟分外清。

正忧麦槁井泉干，一雨中宵忽沛然。莫恨梅花憔悴去，且欣新绿尽归田。

破雨冲风万骑趋，人人轻捷过飞凫。要须直𢭏天山去，趁取河冰塞槁枯。

始喜晴天照眼明，忽惊风雨报秋声。天公也念悲秋客，还扫群阴作晚晴。

洗尽妖氛喜乍晴，风生万马四蹄轻。天时人事俱相契，敢有纤儿更弄兵。

时巡中外已欢呼，那值天晴喜浴凫。路上捷音良可庆，王师所至若摧枯。

三分春色二分过，那更连宵风雨多。试向园中问消息，不知还尚有花么。

玉蕊琼葩压众芳，一时纵赏拥如墙。花边笑索银瓶酒，知是谁家白面郎。

结客行行入翠微，桃源深处醉芳菲。狂歌不减刘公干，尽日花间坐不归。

尊前莫惜千金费，醉里能令万事轻。须信人生行乐耳，此身何用绊浮名。

风期久已暗相亲，樽酒论文未厌频。底事天公苦乖隔，动将离索付骚人。

明日离樽难重倾，且停征驭话交情。知心自古不易得，况是途穷赖友生。

君诗字字凌珠玉，入手卷舒看不足。别后襟期傥未忘，会寄筠筒入空谷。

穷冬万木冻欲折，独有松篁抱高节。贫交无可效殷勤，持此与君聊赠别。

吾侪生长太平时，不谓年来逢乱离。此别要烦君自重，相期重筑太平基。

小舟游漾小池中，偶与吾人笑语同。好把钓竿烟雨里，一蓑放我作渔翁。

天怜行客困阳秋，许舍车徒上小舟。十里好风袪滞思，一溪寒水助清游。

脱得身来上短篷，飘然初试一帆风。孤城回首知何处，祇有凌歊在眼中。

不到兹山二十秋，重来山水更清幽。无因得向岩前住，日日持竿上钓舟。

吕公清德著吾乡，生爱兹山死便藏。顾我来游虽恨晚，尚思杖屦共徜徉。

万顷烟波一叶轻，风来枕上觉凉生。我行触热浑无奈，却喜身心得顿清。

今朝𫘝步忽来前，报道除书下日边。阃寄复归贤使者，百城闻命想欣然。

虽喜英贤帅十连，却惭糠秕滥居前。自知未免人扬簸，愿使衰翁晚节全。

行李看看近故庐，梦魂犹自绕洪都。帅垣暇日登临处，把酒还能话我无。

禾黍离离压道旁，蹇馿归去晚风凉。扬鞭西指吾庐近，想见新醅已可尝。

四更山月吐微明，起促篮舆趁早行。忽听疾雷催雨急，风生襟袖不胜清。

稻苖初穗出纷纷，半是青云半白云。坐看黄云呈上瑞，田家无处不忻忻。

病躯终日困骄阳，正虑行行去路长。多谢天公怜此意，时飞疏雨作清凉。

为忆湖山且暂归，此心不是要追时。君恩留我非由己，寄语山灵莫勒移。

欲挂衣冠已上章，更令冲冒去南昌。南昌纵有佳山水，争似安闲在故乡。

雨后西山气象新，野田高下水津津。晚来弛担临风坐，聒耳蛙声更可人。

古寺经行知几回，山僧又见我重来。暮年欲作终焉计，不得归休只自哀。

篮舆亟欲到柴门，终日驱驰亦苦辛。野外莫嫌车骑少，笙歌两部自随人。

蝉噪园林处处同，此蝉鸣处颤春风。祇应寒饿全无力，吟不成声喙已穷。

东望吾庐百里间，二年别去一朝还。虽然未遂归休意，且对湖山一解颜。

出入乡关四十期，劳人迎送每惭之。今朝单骑归来速，且喜乡人都不知。

不见湖山两阅冬，相思千里梦魂通。今宵烛下匆匆看，犹恐归来似梦中。

竹间幽径喜相通，花下清阴苦未浓。说与园丁勤灌溉，我归要此养疏慵。

谩来水上结危亭，更凭栏干听水声。洗得肺肝清似水，莫言亭下水无情。

只爱湖光似镜平，那知汹涌作潮鸣。直疑身在江船上，夜半更闻风雨声。

暂归祇欲见湖山，多谢亲朋日往还。但愧年衰筋骨惫，将迎容我片时闲。

今日方行第一程，看来已觉此身轻。若还归到湖山里，何啻乘云上玉清。

我病只宜投绂去，君恩却许奉祠归。小人报国非无志，正恐叨逾触祸机。

东去匆匆不暂停，我于此地岂无情。祇缘衰病归心切，不惮崎岖趁晓程。

来时似觉秋犹热，去日忽惊秋已深。一去一来何所益，不如归去旧园林。

老夫非是厌洪都，正恐沉迷失故吾。纵使东湖花似锦，不如归对小西湖。

邦人送我说殷勤，自愧初无德及民。若更踌躇不归去，猿惊鹤怨亦愁人。

去年来见荷初败，今岁归逢菊已残。残菊败荷浑似我，纵余芬馥岂堪观。

记得年时入境来，老分阃寄惧非才。今朝遂出洪都去，笑指故山真快哉。

夹道乔松几度春，青青黛色四时新。当时若尽荒郊种，万顷清阴更可人。

欲寒还暖雨还晴，极目秋郊景色明。应是此归天亦喜，故将风日作人情。

无日无时不念归，此心宜有鬼神知。如今已作终焉计，寄语山灵莫勒移。

荒墟忽见翠成堆，错认青山入眼来。元是松林如此好，不妨归去更勤栽。

路傍遥见一山居，欢喜犹如见故庐。见似故庐犹自喜，如今到后喜何如。

兀兀篮舆足欲拳，聊扶藜杖步山边。招提此去无多地，且就僧房借榻眠。

淡烟斜日媚郊原，中有人家似辋川。地侧忽惊车马过，三三两两竹篱边。

云藏仙窟几何年，一旦来游岂偶然。造物应怜林下客，故令一睹洞中天。

爱游此地已多年，今日身心始豁然。洞里真人虽羽化，苍苍乔木自参天。

少年有志觅封侯，老去知非万事休。薄有田园能自适，不妨卖剑买黄牛。

一堂风月一床书，随分琴樽乐有余。试问乘轩遮道客，何如归去狎樵渔。

我本农家世贱贫，一门相继亦簪绅。当知来处非今日，莫学诗人只为身。

万事忘怀付酒樽，长闲不厌客登门。但存心地平如砥，胜买黄牛教子孙。

此君生长此山中，直节从来自不同。今日高标还卓出，万人谁不仰清风。

君将富贵等浮云，却许白云来就宿。静处何妨共一龛，免教随手翻还复。

日炙风吹人倦乏，山重水复路萦回。一番行病思休息，且喜今朝入界来。

汝到庭闱话未终，若为行色又匆匆。要知只有归来好，便做三公亦是空。

华屋新成集贺宾，门阑盛事一番新。愿言积德高于屋，屋下长存百岁人。

我昔行年近六旬，辛勤才有屋容身。汝成广厦年方壮，端是吾家有福人。

我是田家本业农，偶然两世到蟾宫。书生天幸有如此，岂复更忧吾道穷。

一第男儿未足夸，喜传衣钵振吾家。大廷好上千言对，要使声名播迩遐。

上林跃马看腾骧，父老犹言昔日张。顾我儿曹殊未学，敢将踪迹继前芳。

过了重阳又一阳，梅开亦拟共壶觞。病中无复成狂饮，且作前贤醒里狂。

四十年前此读书，与君俱欲上亨衢。君虽未达心犹壮，我已衰颓作老夫。

兀坐江城厌寂寥，喜逢春色上梅梢。寄言画角休吹遍，留与铃斋作淡交。

解鞍萧寺憩清幽，睡里忽闻黄栗留。惊破梦魂何可恨，得知身在浙江头。

甲第巍然数百间，一朝人去顿摧残。寄言行客休兴叹，但积阴功后代看。

两州佳政万人传，一旦那知遂溘然。到底久生从古少，要须乘健早归田。

师与予心总爱山，从来已许伴予闲。若为一出俄经月，却恋尘凡未肯还。

一瓶一钵自由身，聊向江南玩水云。踏遍千山并万壑，却归林下炷炉薰。

师走丛林不计年，若为犹未了因缘。万年有路何妨去，透取无生不二禅。

平生痼疾在烟霞，到处林泉是我家。若也远公容入社，直须酤酒不须茶。

欲访天台帛道猷，梦魂先到石桥头。个中直待桃花放，始得从师烂漫游。

昔年曾作雁山游，倒指今逾四十秋。叹我岂劳蝴蝶梦，羡师重到大龙湫。

师到龙湫谒矩罗，为言别久渴心多。当年见处祥光满，试问今还记得么。

吾儿此地偶锺英，绍我家风尚典刑。所幸吾师知此意，殷勤为我谢山灵。

方欣林下共谈禅，底事深公挽出山。千里同风无道俗，何妨一笑便言还。

遍参尊宿走诸方，老去才能返故乡。涨水飞云前辈语，他乡莫更久徜徉。

事好休时便好休，不应人尽觅封侯。归来已快平生志，况有高人来聚头。

身居仕路梦家山，一日君恩放我还。从此便为终老计，祇愁造物靳清闲。

世人老去不知休，祇羡三公与五侯。争似山僧都不会，困来衲被便蒙头。

相逢正好共看山，底事匆匆便欲还。今日乍晴山更好，可能伴我片时闲。

人日晴天万里开，自应一笑上春台。清斋偶阻花前醉，且把茶瓯当酒杯。

读书已负少年时，老大空疏愧我知。汝肯为余偿此志，虽穷亦是起家儿。

山色湖光足自怡，幽栖无一不相宜。只嫌野外游从少，汝早归来共乐之。

汝辞秦邸佐名藩，端为亲庭数舍间。数舍相望虽不远，争如在侧日承颜。

当年我镇卧龙山，曾种千花与万竿。岁久不知无恙否，因来且为报平安。

我曾开凿鉴湖田，功竟难成愧昔贤。汝谒马祠须问讯，此湖兴复是何年。

出仕曾尘侍从班，退休还得老湖山。已惭过分无他望，只愿吾儿相对闲。

我辞官路已多时，魂梦今犹畏险巇。汝既饱谙游宦味，会须早作个归期。

人生万事不如归，只恐归来不及时。汝若能为陶靖节，我身胜到凤凰池。

未能免俗强随缘，聊挂灯球记上元。席上虽无罗绮绕，游人来往亦喧喧。

连宵待月屡登城，特地遮藏不肯明。过了佳辰方皎洁，嫦娥何事太无情。

人生何用苦多忧，无日无时可宴游。但使此心忘系累，凉天佳月即中秋。

连岁人怀水潦忧，年登犹叹不全收。夏逢甲子天无雨，预喜今年又有秋。

乔松转日影斜斜，穿入疏棂细作花。怪得清阴长不改，原来松下蛰龟蛇。

山居我欲避嚣尘，尚觉门庭俗客频。羡尔结茅当道左，一轩风月作闲人。

扁榜当年我命名，喜君心与迹双清。眼前风物浑如旧，但觉庭前春草生。

平生嗜好唯爱山，前身疑是山中相。归来深处得幽栖，柴门正与山相向。

去年君过我山中，尊酒相欢十日同。别后相思肠欲断，暮云空复指江东。

异县相望两驿间，何时复此共看山。向来同社今无几，莫惜篮舆数往还。

久闻韶鸭有灵踪，首尾俱轻快御风。公独惠然持见赠，应知野性与余同。

兴在江湖万里间，洿池一曲岂能安。今朝来我西湖上，眼底陡惊天地宽。

湖光深处恣沉浮，未让波间鹭与鸥。旧侣此时应羡汝，欲来相就苦无由。

朝朝两两下平沙，添得湖中景趣嘉。碧卵从今生育去，便堪装点作渔家。

投迹山林不厌深，老来宁复计升沉。水禽得得来相伴，应识幽人一片心。

初来便自与人宜，相近相亲自在飞。底事悠然无畏忌，也知老子久忘机。

虽是微禽亦美观，岂无缯弋欲相干。不须更起高飞念，且向湖中戢羽翰。

一瓶一钵一枝筇，皓首归来万事慵。应笑白云犹世态，却来庵外媚孤松。

开明后学日升车，千里文风一旦雄。池上采芹摇水碧，帐中摛藻映纱红。

郎省声猷蔼搢绅，看看步武到通津。合留北阙扶宸极，却向西溪整钓纶。愧我暮年方谢事，羡君壮岁便抽身。时贤莫把衰翁比，林下如君只一人。

靓妆浓艳雨蒙茸，高下池台细细风。却恨韶华偏蜀土，更无颜色似川红。寻芳只恐三春暮，把酒欣逢一笑同。子美诗才犹阁笔，至今寂寞锦城中。

君是诗中老作家，笑将丽句换名花。花因诗去情非浅，诗为花来语更嘉。须好栽培承雨露，莫令憔悴困尘沙。他年烂漫如西蜀，我欲从君看绮霞。

道满三千界，潮音未许缄。何为狮子座，却上景星岩。天近云随步，林深翠滴衫。我来宁惮远，端欲洗尘凡。

行止每依人，人皆笑我拙。独以相从久，未能便弃绝。纵君得显荣，亦耻事谀悦。人情苦好乖，会少常多别。而我独与君，初不易生灭。相亲如一体，亦不畏寒热。但我常自暇，而君力常竭。若以此比方，孰优还若劣。

识破人间伪与真，自怜扰扰百年身。谁教来作剖符客，仍更去为分阃人。故里溪山空入梦，旧家亭馆想生尘。愿言天意终从欲，归去林间度几春。

岿然千古卧龙山，节物年来□旧观。犹有楼台出天半，正令星斗逼人寒。春风偶种花千树，夏日仍栽竹万竿。自愧牧民无实□，漫留佳致后来看。

半刺岂能淹骥足，一封行见下龙墀。

