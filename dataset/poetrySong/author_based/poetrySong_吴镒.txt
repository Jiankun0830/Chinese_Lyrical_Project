八十郎君类若翁，一门两世寿吾宗。晴空矫矫归来鹤，冬岭槃槃晚秀松。重见堂悬宗老榜，大胜身袭列封侯。宦游良苦端居乐，小弟输兄冰雪容。

浮丘仙袂风中挹，子晋吹笙月下闻。翠盖霓裳君过我，尻舆神马我从君。

人生尘土不可耐，天上高寒定自嘉。但约麻姑擘麟脯，莫寻句漏问丹砂。

十里香山寺，三年到几回。不嫌送客远，端是爱山来。老木生僧住，闲云为我开。归鞍意未足，城鼓莫相催。

夏夜深如秋气清，梦回风露湿桃笙。渐忻月色分山色，所恨蛙声乱水声。

