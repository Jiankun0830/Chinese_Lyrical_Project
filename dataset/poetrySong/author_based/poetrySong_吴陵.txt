烟云莽莽对穷秋，六代雄豪见古丘。万里长波东赴海，千年闲客独登楼。山川冥漠天难问，运数推移地莫留。终信东南多王气，浙中今是帝王州。

风物凄凉天地秋，凭高不尽古今愁。关河北望三千里，淮泗东来第一州。日暮边声传画角，早寒霜气袭重裘。干戈澒洞何时静，王粲长吟独倚楼。

飘泊豫章城，登临南浦亭。乾坤遗落羽，江海一浮萍。宿雨桃花水，春风杜若汀。古今离别地，那许客愁醒。

莫结荡子心，恩情信难保。杨花纵可变，奈是浮萍草。

