尧舜垂衣明日月，皋夔论道际风云。须知天地生成德，间世真儒辅圣君。

南北通和自古无，如今万里混车书。传闻每遣皇华使，外国人争问起居。

德望岩岩鲁太山，功成天地亦清闲。不须百丈磨崖刻，碑在农桑乐业间。

西风原上拨黄云，归作人间瓮里春。拍手一樽歌既醉，闾阎俱是太平民。

老农含笑指家丁，偃伯灵台始见生。身手只今大如许，耳根不识鼓鼙声。

年年周孔道何多，谁为缁黄保不磨。却笑纷纷韩孟辈，空言无奈异端何。

当年崧岳降生申，底事先春五日期。要是穷冬正冰雪，斡回和气遍华夷。群生无路答升平，只有年年善颂声。长愿遥天无点翳，台星两两倍光明。

下吏南州把郡符，除恩犹未放江湖。诞辰再拜无他祝，愿献蓬莱清浅图。

万古丛中见玉英，天教正味合和羹。枝头春色无穷在，乞与年年荐寿觥。

