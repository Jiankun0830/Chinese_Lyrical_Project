鹃啼惊梦敧春枕，花落迎风打晓窗。携杖搀先出城去，角声吹月堕寒江。

翠滚玻璃万顷秋，长江又挂水晶球。水光月色梅邉客，今夜会盟江上楼。

烟钟舂起夕阳愁，淼淼临平春事幽。惟有风蒲爱吟客，岸邉缭乱绾行舟。

淮山历历春云澹，淮水汤汤夜月辉。此处杜鹃啼不到，江南行客未成归。

一掬乡心寒似月，半生行迹过于云。春风满担诗千首，是处青山留得君。

吴宫烟水碧迢迢，琼楼十二凌青霄。北方佳人颜如花，素衣濯濯明朝霞。云母屏风珍珠箔，香销金鸭春寒薄。璧月流光罗绮筵，白纻舞残月欲落。君看月落夜潮平，吴江阔兮越江深。吴王醉兮越王醒。

天与东风便，千钱买一舟。嘉禾三月路，阴木四山秋。野色缄诗思，鹃声替客愁。烟波渺无际，是处可盟鸥。

景物何其异，虚岩人力成。清池沈鸟影，高树落蝉声。花日楼台丽，香风帘幕轻。我来一吟赏，不惜买杯倾。

愁里重阳近，他乡酒易酤。秋风诗髩短，寒夜客灯孤。笋笠月穿破，荷衣霜打枯。有懐吟未就，端不为催租。

天禄臞仙后代孙，巍科几世属名门。千年绝学追先圣，四海真儒仰后村。直向天边扶日月，只从笔底转乾坤。年来诸老凋零尽，惟有灵光独自存。

玻璃万顷海天秋，相国如居天上头。锦帐围山丹荔熟，银梭织水子鱼游。地灵自古称多士，人物当今列上流。二季一翁家学在，湄洲即是蜀眉州。

雪碗冰瓯淬笔锋，篇篇琢出玉玲珑。鹤鸣逺岫千林晓，鲸展洪涛万里雄。暮雪寒梅吟思外，春风芳草梦魂中。诗瓢行脚半天下，多谢先生棒喝功。

骑却青鸾上禁林，岩岩声价重于金。花砖日转琼笺暖，莲烛星归玉漏沈。翰墨挈来三昧手，丝纶画出九重心。春风已筑沙堤路，天上虚皇属意深。

十里风光烟水白，嵯峨帝城紫雾隔。笛声吹断蒲叶风，鹭飞界破青山色。湖波鳞鳞织成縠，翠盖红幢机上簇。长安冨儿美少年，马行紫陌香尘扑。画舫谁家窈窕娘，半额鹅黄时様妆。玉手折花娇无力，花枝斜挂银丝长。隔花踌蹰意相属，稍稍谈笑闻余香。夕阳西下汉水逺，无计问觅双琼珰。巫山高哉但入梦，安得插翅飞其傍。君不见吴姬采莲自唱曲，君王尚在舟中宿。

老鹤髙飞入白云，空余残照管孤坟。清风千古镇长在，见着梅花如见君。

万里烟波兴渺然，片心如在灞桥邉。归装诗少不成担，自拗梅花凑满船。

半生江海冰壶翁，担风荷雨七尺笻。烂嚼扶叶紫金椹，玉楼光彻十二重。饱吃孤山白玉花，一凿九窍开玲珑。能鉟明月铸双眼，故能搜索异景窥神功。能穿星斗挂胸次，故能神游八极之鸿蒙。手撼烟云出砚石，酒酣奋笔驱雷风。回山转海有力量，顷刻鹅溪幻出白练之寒江，碧玉之奇峰。潇湘洞庭忽在眼，冷落烟竹苍梧空。碧天万里渺无际，但见隠隠归飞鸿。江门过雨凉如许，木落潇潇秋满浦。月明何处起渔歌，小艇人归急摇橹。鸥沙漠漠洲渚昏，无数寒鸦栖古渡。景物变态虽无穷，笔端有口一一吐。研丹吮粉尤精奇，直与王爵争毫厘。宁肯没骨媚时好，逸气往往追徐熙。一点春风几花卉，化工权柄君所私。献之牸牛韩干马，滕王蛱蝶僧繇鱼。下笔众妙各俱足，开卷错落中珠玑。顾家层楼连天起，俗士那敢窥藩篱。呕心抽思何自苦，乃使肌骨化作枯松枝。君不见梅邉有狂客，风饕雪虐宁忍饥。吟躯未老貌先老，不觉两髩纷如丝。

嵯峨灵金山，峭壁偕天长。巑岏万苍翠，无复敢颉颃。登临劳逺目，久羁尘俗缰。天风送笻屐，此愿今一偿。所喜侍老亲，赑屃升崇冈。琪树蔼柔丝，瑶草超群芳。松声入幽懐，妙乐非笙簧。好鸟相劝酬，醉我林中觞。我吟游仙诗，客和招隠章。起舞沸懽笑，人影乱夕阳。何妨阿堵女，山北敞虚堂。石池閟甘泉，瓦炉腾妙香。昔言山有灵，金灯夜呈祥。信哉华严经，佛眉施白光。澄公有妙力，一笑通禅房。讵知山石间，而有金光藏。崦嵫下朱景，山气相激扬。若以色见佛，扵法参与商。我生事迂阔，咄咄颠复狂。读书猎千古，浩气凌八荒。乃欲落须髪，掬水曹溪傍。吹以无孔笛，倒骑牛一场。手击混沌开，有此硬脊梁。指点生死根，棒喝行诸方。

功名自有兜鍪辈，荣辱宁干蓑笠翁。烦作田园秋兴画，短檐斜日稻花风。

相公潭水清于玉，翠屏四面环书屋。石梯幽幽登苍崖，老树晴烟千顷绿。好花对人无俗姿，春色盈盈囿虚谷。归来庭院碧参差，八窗玲珑有修竹。先生长啸临清流，茱萸辛夷香满洲。浪呼迪辈偕春游，绿醅深注碧玉瓯。我醉起舞相劝酬，愿祝先生相业侔伊周。运留侯帷幄之筹，横莱公野水之舟。莫负苍生望安石，东山高卧凌清秋。

春城庭院柳风轻，帘影玲珑爱晓晴。红日半窗吟梦觉，咿哑墙外卖花声。

碧石重重锁墓门，兰膏点火照黄昏。春风几度生芳草，还似君王旧日恩。

烟树芜城熨不开，夜深灯火照楼台。欲披紫绮过江去，月冷沧洲待鹤来。

月夜梅花下，开樽谁主宾。梅花娇欲语，让我白头人。娉婷楼上女，无乃花中神。下楼款懽笑，莫惜抛千金。纎纎出素手，为我弹瑶琴。自言谙古调，妾心合君心。感君纒绵意，未弹先有情。妾佩明月光，妾衣云霞轻。共君骖白凤，一息超玉京。君看天帝女，嫁与牵牛星。天河万里长，鹊桥岁一陈。安得河水干，夜夜长相亲。君能挽天河，一洗八极尘。

舞罢霓裳宝髻垂，桃花扇底暖风吹。夜深内殿重开宴，手撚灯花画翠眉。

彤霞铄石玉晶荧，琢出羲之风字形。却著寒松苍石下，研烟传写相牛经。

飘飘谪仙子，闭门逃世諠。达哉柴桑翁，心逺地乃偏。羡公隠廛市，高拍前人肩。园林富花木，景象罗春妍。翠鸟鸣高枝，白鱼游深渊。鱼鸟欣有托，吾庐兴悠然。诗瓢贮烟云，茶鼎烹银蟾。有此佳绝处，那受名利鞭。鹊尾闻妙香，片心超九天。渊然消万虑，流光纬三田。乾坤任簸弄，追踪古偓佺。

大哉紫阳箴，诚为百世师。心法故能传，心印几能提。明明道统灯，扵此接光辉。端居俨帝临，暗室疑神窥。立足千仞渊，生怕伤髪肤。兢兢一寸心，烱烱冰雪壶。脱帽藐王公，无乃酒狂徒。蹀躞渔阳鼓，傲态逐刑诛。我则持以敬，譬如龙恋珠。断断猫捕鼠，绵绵鸡哺雏。守之戒勿闲，意马防驰驱。

结楼书屋傍，独占林塘幽。飞檐瞰寒碧，照影虹霓浮。层峦万苍翠，峭屼生戈矛。黛眉与螺髻，故故含娇羞。此时楼中人，片心随白鸥。风吹乌纱帽，露滴紫绮裘。白云入我望，逸兴何悠悠。沆瀣供晨餐，酌以碧玉瓯。朝暾散朱景，咽约十二楼。愿言追黄鹤，致身八极游。慷慨笛声发，满楼明月秋。

二月漫漫雪满山，群芳空向雪中看。幽亭酌酒且沈醉，要为小园花𫗬寒。

座左插梅花，座右横诗笔。风雪堕寒肩，先生方抱膝。

闻说春醪熟，提壶唤客尝。乾坤一酿瓮，花气百和香。

麦秋天气觉清和，老尽春风庭下莎。晚月荒山啼蜀帝，夕阳髙树咽齐娥。三年寒我沧波约，一夜思君白髪多。世路不堪重著脚，相期何地理渔蓑。

华衮褒荣御墨鲜，堂堂剑珮在凌烟。十三相后功为最，五百年间遗有传。落落甘霖施后土，岩岩钜石补青天。太平有策安排了，浯水清风崖可镌。

世态浮云无定形，先生绿野竟留情。讵知宝祐老臣在，又见金陵新法行。洛邑几时归赤舄，东山再起答苍生。不堪局面迟一著，愿祝薇垣星更明。

当年河岳已储神，理乱分明闗一身。瑞应麟书知孔子，恩光凤诰见庚申。世臣乔木苍苍日，驿使梅花岁岁春。笑指紫阳山作寿，会看重庆喜尤新。

多病频辞客，无人自掩扉。㔉松供药火，葺叶补渔衣。日月双丸疾，乾坤一粟微。不须求外道，悟此是玄机。

野兴在渔艇，风潮不惮劳。苔生肥石骨，水落瘦溪毛。霜重稻粱熟，天清雁字髙。醉余歌古调，人事析秋毫。

闭门逃俗客，携酒过禅闗。灶古茶烟断，碑残雨藓瘢。秋僧行影瘦，夜鹤病翎寒。片月随人到，孤琴对佛弹。

百事谋何拙，一闲梦亦清。定交毛颖子，结怨孔方兄。鹤影云烟瘦，蝉声风露轻。寸心虚白久，蜕骨待丹成。

楼中有酒客身闲，约住孤云共往还。摇落碧桃春欲去，倚阑无语看锺山。

客里身无事，乘闲过水西。清波明白鹭，绿树带黄鹂。酤酒道旁饮，吟诗石上题。邑中逢故旧，坐定说环溪。

故山三百里，归路正羊肠。密树标茆店，荒池界竹墙。仆眠如鹿伏，我倦背龟藏。素志非南阮，丈夫扫八荒。

古邑苍江曲，鳞鳞华屋横。酒楼歌妓集，渔市贩夫行。野阔云无势，江流月有声。桥边息诗担，谯鼓更分明。

瑞宿当年降世间，祁山深处著仙坛。梅开冰壑珊瑚瘦，崖耸晴空碧玉寒。清气胚成龟鹤相，丹田炼就虎龙蟠。待教须髩浑如雪，恰写耆英与世看。

秋雨梧桐退老时，寒城九日正霏霏。功名不直三杯酒，世事真如一局棋。头且插教黄菊满，手今莫负紫螯肥。壮懐无复登临恨，破帽西风一任吹。

芒鞋竹杖出柴闗，检点园林脚不闲。翠幄初张花结局，锦棚未解笋排班。烟波鸥鹭春风外，桑柘牛羊夕照间。野兴不须邀客共，一尊白酒对黄山。

修竹阴阴古道场，谁怜兵火地荒凉。晚山俱似佛头绿，秋草不如僧髪长。白酒莫辞今日醉，黄花仍作去年香。禅翁留客殷勤甚，相对藤床话夕阳。

峭壁千寻屹晓寒，何年人插钓鱼竿。烟霞不受衣冠涴，天地那如蓑笠寛。幸有同肩黄屋贵，不妨伸脚白云端。能令汉室亦増重，可作巢由一例看。

片帆东去一鸥轻，消得天公十日晴。新酒一尊诗几首，故乡千里月初更。烟收山翠揩摩净，风软江波熨贴平。苦是狂懐费消遣，船头吹笛到天明。

何日林间理故书，客中岁月只蘧庐。籴粮半给梅花鹤，烧叶余分雪后驴。蝶梦悠扬家国逺，雁行零落弟兄疏。寒花到了自萧索，不是东风不管渠。

天目峰前小驻骖，长松笑道碧{髟/监}𩭹。客懐寂寞秋般淡，醉态朦胧午正酣。山色俨如严父面，鸟声还胜俗人谈。何年来此种芝术，乞与道人云一龛。

一雪满天地，三春景更妍。鹤梳琼羽落，蝶舞粉衣翩。嫩柳飘新絮，残梅补落钿。东风初解冻，洗手破轻烟。

卯君看月此徘徊，今来月明君不来。安得清光刀剪破，为分一半到泉台。

小息吟身古木阴，诗情羞涩锦囊轻。风烟不受人收拾，担阁行山半日程。

满路黄尘人往还，黄尘点污几青山。便投山店睡过午，要放诗魂出世间。

东风吹水绿粼粼，小漱清寒入齿龈。万里流边濯双足，恐行五岭涴晴云。

越上今为客，息肩春树林。啼鹃归梦断，落日旅愁深。诗纪一编史，琴传千古心。会须重过此，禹穴一登临。

照人芳树迟迟日，吹面垂杨拂拂风。客思一笻携不尽，鸟声多在落花中。

翠幕重重护晓寒，窗间金鸭篆烟残。芳情不采闲花草，独倚阑干看牡丹。

一机蜀锦著纱笼，不放纎尘到水宫。但觉晓寒金掌重，仙人危立白云中。

醉脸潮红娇欲眠，玉幢移影盖婵娟。一奁晴色开明镜，暖熨金𬬻起碧烟。

飒飒凉生水国秋，可怜无计解花愁。飘然一叶随流水，付与真人驾作舟。

寒声敲破玉琳琅，绾断鸳鸯双梦长。几斛明珠收不起，巧粘翡翠络红妆。

击筑复击筑，欲歌双泪横。宝刀重如命，命如鸿毛轻。

风敲玉钩虾须垂，寒乌栖月万年枝。香薰翠被春宵冷，玉臂曲作珊瑚枕。

玲珑窗户午晴时，散髪林间自一奇。鸟睡香奁花影动，蝉吟凉境柳阴移。髙山流水琴三弄，明月清风酒一卮。要是闭门防俗客，莫令到眼败吾诗。

鬼蜮为妖天地昏，将军那可一朝存。泰山颓喻哲人死，东海旱为孝妇冤。当日主和甘下策，到今无计复中原。清风凛凛一编史，拭尽英雄几泪痕。

几日春愁不出行，园林又是了清明。春风桃李一场梦，夜月江山千古情。吟倚长松伺鹤到，坐临钓石看云生。此懐不解自拈出，谩语离骚入笛声。

多谢春风相此行，马蹄千里夕阳明。故人杨柳正年少，知己青山旧日情。思满天涯芳草逺，望穷江际暮云生。同来佳客自不俗，相对松阴听瀑声。

吾祖曾师云谷仙，读书直下悟蹄筌。道参太极本无极，易论先天与后天。绿遍春风窗外草，香浮夜月沼中莲。派分一勺濓溪水，道统绵绵万古传。

一函鹤骨已尘埃，空筑孤山碧玉台。添种红莲千万朵，梅花从此不须开。

读罢床头一卷易，晚风冻尽铜壶滴。起傍危阑啸一声，月明何处人横笛。

一屋白云无锁钥，酒酣要摘梅花嚼。相逢石鼎老弥明，吟罢松梢月欲落。

诗客行装少，孤舟一叶轻。寒鸦随日落，秋雁破霜鸣。山色攒心事，江声咽世情。故乡无百里，酤酒话归程。

寒入雁声霜满地，香沈梅影月当崖。独鹤归来童亦睡，微风簌簌落松钗。

骚人行脚遍天涯，何处青山不是家。惆怅旧时云外鹤，结巢窗外守梅花。

妾心江岸石，千古无变更。郎心江上水，倏忽风波生。

瑟瑟凉风来，妾身似秋扇。安得复炎热，相携不相厌。

制衣寄夫婿，妾有冰雪段。中有连理枝，不忍剪教断。

残月小楼西，鹃啼思欲迷。妾夫在天南，何不那边啼。

山房静对碧巉岏，与客歌骚夜未阑。客去灯寒眠不穏，心随明月在阑干。

湖上青山只么闲，未须诗屋近山间。客边有酒身无事，日日一来湖上看。

吾家友堂翁，砚影双髩寒。刻志钻书史，篝灯照夜阑。学术三代上，文章两汉间。胸次秋沆瀣，词吐玉琅玕。冤哉命压头，那复博一官。二埙策科第，亦不到金銮。友堂纷遗稿，几成汲冢残。江东兵燹余，白璧喜重完。会当乞鸿笔，清名期不刋。

秋试贤闗掷雉卢，道经邻郡拜真儒。棠阴日暖鸟声隽，苔迹月明吏影臞。春野一犂今有犊，暮歌五袴昔无襦。片帆愿借吹嘘力，一舸清风不用租。

何年故处士，灵魄此为家。古壁填苍藓，空庭隘落花。山坟穿去鹤，庙祭下饥鸦。巫祝打碑卖，神功播海涯。

万绿樷中春事阑，杨花如雪满江干。露沾花树蝶衣重，雨著芹泥燕嘴寒。愁到吟肠诗绾断，梦依棋局客敲残。何时买得青山住，炼就蓬壶换骨丹。

古岩灵迹异，故故兀吟鞍。石溜溅棋湿，松风沍笛寒。露华僧衲重，曙色佛灯残。白社开何日，谈经上石坛。

旅食京华不自谋，可堪典尽鹔鹴裘。一床风雨孤灯夜，千里江山两髩秋。笑索寒梅吟苦句，醉拈秃笔扫穷愁。学人翻笑孙明复，强乞希明一点头。

巨灵劈破苍山石，鞭起九龙入空碧。山分两半合不成，夹住长江数千尺。九道惊湍相击撞，雷声怒发谁敢当。神蛟出没不可数，往往杀气摩穹苍。呜呼蜀道行且难，剑门险似铁门闗。一夫可敌万夫勇，大开栈道通殽函。固知长江当城壁，立此天堑限南北。东南王气无穷年，此江未必成桑田。君不见敌兵百万连艨艟，雄师出鬭一扫空。书生不能长枪与大剑，只坐帷幄收奇功。

策杖行行过石桥，农家鸡黍逺相招。田铺棋局露鸦下，山展画屏烟雨描。病骨枯于秋后叶，诗懐雄似海东潮。一声老鹤松梢上，賸欲乘风到九霄。

瘦笻扶我过林端，无赖东风掠髩寒。贪数青山不知去，松花吹满石棋盘。

梅花淡淡著寒烟，漏泄春光老屋边。会被清池写疏影，一枝分作两枝妍。

江天日暖竹为舆，猎猎春风载此臞。凑入？桥成一画，杨花吹雪糁吟须。

灯火青编结兴长，可能历历记兴亡。董狐笔底风霜重，班马书边兰蕙香。往事输赢棋几局，浮名今古纸千张。重重公案休拈起，中有灵台定否臧。

银山突兀苍海头，夜半鼓噪万貔貅。争雄角力转坤轴，旋磨尘世偕浮沤。朝朝暮暮自消长，谁言于此随海䲡。鸱革裹尸已尘土，未必怒怨卒未休。看公立论屈前辈，笔端有力挽万牛。孤峰绝崖气象古，亦复粲粲珊瑚钩。分明掘见阴阳根，判断造化之深幽。玄机发泄天帝嗔，此文正恐雷霆收。不然亦似画鸟迹，长夜鬼哭声啾啾。公自骑鲸去不返，满江明月芦花秋。

昔年此地著书人，诗骨成尘草木深。突兀眼前僧结屋，塔铃风里替君吟。

盖世英雄只恁休，千年遗恨大江流。汉提义帝作张本，当日君输第一筹。

平生酷爱雪，老我看不足。安得走五台，六月漱寒玉。无计巢雪山，与佛结幽独。方舆多奇观，出门欠车毂。天公副微愿，连朝遣滕六。寒林振琳琅，朔风扇琼木。楼台烱夜光，地灵惊玉局。幻成银世界，一旦饱双目。清冷天地气，吸入空洞腹。賸欲呼夜舟，飘然访林麓。

万仞锺山著屐登，中原今隔几崚嶒。自怜不及天边雁，岁逐春风到八陵。

金井辘轳春梦残，香魂飞不到长安。君王为虏妾为土，夜月空分两地寒。

结绮临春迹已尘，尚余抔土锁娉婷。玉颜不及陇头草，岁岁春风吹得青。

六籍纷纷尽可奴，翻腾字说乃菑畬。可知山半青灯夜，只读商君一卷书。

金陵王气已销沈，几度凭阑愁满襟。往事仅存南北史，伤情空费短长吟。龙蟠故国山河在，凤去荒台草木深。旧物尚余吴塔在，夕阳移影照江心。

流水环诗境，未容尘土侵。步迂松径曲，坐占草堂深。秋句蛩分和，山杯鸟劝斟。好怀无客共，相对一踌躇。

放旷疏林下，清风吹鬓毛。傍梅读周易，对酒歌离骚。诗思秋云淡，古怀明月高。五湖天地别，烟水绿平篙。

黄尘茫茫北风起，黄芦萧萧日色死。百万征夫血怒流，点污淮南一湖水。向来失著图中原，一朝此地化为边。养兵百年不用力，将军金印惭空悬。南湖南湖君莫渡，万仞山高鬼门户。夜夜青燐照断蓬，训狐自戴髑髅舞。

烟冷隋宫草木秋，屏山分翠接江流。片云不隔长芦寺，夜半钟声敲客愁。

乘鸾人去玉箫寒，云敛巫山晓梦残。柳线不堪系离别，自和烟雨搭阑干。

霜叶秋风下，寒窗著病身。乾坤为逆旅，岁月转车轮。白首无贤妇，青云有故人。愁懐今日解，漫啜瓮边春。

水沈为骨玉为肌，専宠凉台会有时。长得夫人容两足，客星不遣史官知。

乘骖古渡头，景色十分幽。山雨敲诗梦，溪流赴客愁。寒禽知警夜，髙树故吟秋。壮志难磨尽，终期汗漫游。

髙台突兀玉千寻，尚想当年翠辇临。坐守夕阳移半塔，我吟未了让蝉吟。

簇簇人烟两岸分，暂时挂搭此行程。一笻风月无拘束，又复挑诗到宛城。

翠屏四面敞阑干，谢老诗情不说官。魂冷青山呼欲醒，吟声渗在石泉间。

策杖前溪去，吾乡此路分。雨磨山出色，风约水成文。归信凭秋雁，思亲望白云。碧岩今日见，快饮带微醺。

谁磨白石如冰鉴，勲业安能试一窥。但觉秋风上潘髩，半因为客半因诗。

太极虚空亦有根，打开闗捩是何人。丹田旋转乾坤槖，碧海循环日月轮。久矣我前曾有我，悠哉身外岂无身。分明好个通天窍，只要时人认得真。

手掇乾坤铛里煎，神仙肘后有书传。红铅黑汞一斤药，阳火阴符六百篇。金鼎自凝三素炁，玉𬬻轻散九霞烟。玄霜糁入空虚腹，一息乘风上碧天。

长空有明月，与我良有情。遥遥万里道，随我杖履行。耿耿吟床间，相随入枕衾。而我病风雅，长作秋蛩吟。吟声悲入月，月色寒入吟。月即是天眼，照我泪纵横。垂垂草上露，尽从月眼倾。不为富贵儿，只作苦吟人。君看朱门邃，翠幕围阳春。管弦沸清晓，银烛正荧荧。

丹青谁写满轴莲，濯濯西施一段妍。汴水百年尘隔断，可无人作画图传。

万乘从君脚底眠，客星便入史官占。东都基业随流水，今日斯台尚姓严。

竹母初分种屋头，斑斑泪点带诗愁。他时看取成林玉，遥剪湘江一片愁。

嗟哉吾伯祖，文响玉珊珊。髙折蟾宫桂，卑栖花县官。琴声流水尽，书卷白云寒。尚想伊吾夜，髙楼几倚阑。

糢糊数叠屋前山，翠色欺凌诗髩寒。啼鸟一声泥滑滑，晚钟春雨过林端。

巨妖吐毒气如蒸，谁遣腥膻汉帝陵。烟断洛阳残火在，为他吹着点脐灯。

寒云漠漠暮天低，社鼓声中日欲西。隔岸垂杨遮酒店，风帘移影照寒溪。

梨花院落雨初晴，小醉醒来睡不成。过客光阴易老态，故人山色却长情。歌喉呖呖鸟声隽，舞袖翩翩蝶翅轻。好景相看作挞尽，闭门不觉了清明。

汉家金屋贮娥眉，六宫何啻三千姬。中有一姬倾国色，可怜不到君王知。毛生笔下真少恩，玉颜黑子迷妍媸。君王按图不入眼，出身逺嫁单于妻。盈盈泪眼边月照，萧萧愁髩胡风吹。不忧死作龙城鬼，贞魂长在深宫里。犹胜男儿未贵时，咫尺金门如万里。

汉兵北伐时，饮马长城窟。此城何以髙，中填战夫骨。此池何以深，战血化为洫。秋风吹水腥，马闻亦辟易。马渴可柰何，要马载金戈。长安有游冶，走马燕支坡。

宦居三载满，严驾出山城。诗担梅花白，离杯竹叶清。更筹催客梦，斥堠计行程。去去骖鸾鹤，长歌上玉京。

盈盈楼上仙家姝，绿波濯濯明芙渠。感君恩情玉连锁，罗襦系君双明珠。青琐玲珑春夜永，为君闲调相思引。琼树朝新璧月满，琴声未断肠先断。剪剪轻寒袭春笋，金猊喷香薫袖暖。

东林数间屋，长掩竹笆篱。槛柳拂棋局，瓶花落砚池。蝶狂如被酒，蝉咽似吟诗。脱帽挂岩石，凉飔入髩丝。

苍烟落日草堂深，浅浅寒侵白玉簪。等客不来童睡去，自摇修竹和新吟。

小院沈沈夜欲阑，东风吹月上阑干。手撼梅花露研墨，醉将吟笔蘸清寒。

花列千行彩袖，叶收万斛明珠。可惜坡仙不在，风情绝胜西湖。

衣缥缈，佩丁东。金茎滴香露，玉树生凉风。冲破青冥跨黄鹤，身披星斗珍珠络。

雄笔工褒贬，登科年少时。青山知宦拙，白首尚书痴。鹗荐仍归弟，凤毛喜有儿。传家遗卷在，光彩玉离离。

万里烟霞侵鹤骨，九天风露注蝉尸。君看个人作诗苦，梅花细嚼当晨炊。

登临故故检春工，小立苍苔数落红。院宇人归春寂寂，秋千闲在月明中。

公昔洲多竹，而孙梅作堂。月窗传瘦影，风壑度寒香。友也真鱼水，兄兮可雁行。相看动吟兴，时吐玉琳琅。

奴颜婢膝浪驱驰，几被秋风吹髩丝。百万博卢空得雉，八千兵溃岂因骓。功名付我银凿落，世事从渠铁蒺藜。且跨蹇驴出门去，六朝故地要吾诗。

数里秦淮画轴开，唐人赏后宋人来。无边风月要酬答，一处旗亭买一杯。

歌歇陈宫玉树春，可怜商女亦成尘。老成惟有秦淮月，往日曾经照古人。

锺阜龙蟠势可奇，何年开此帝王基。东西日月磨今古，南北江山几合离。六代衣冠荒草下，中原台殿白云涯。春风吹落英雄泪，立尽斜阳未有诗。

先生放旷士，浩气吞洪蒙。蓬池与紫阁，轩盖绎相从。经营紫河车，破费十载功。金鼎驯乌兔，炎炎丹光红。一击混沌破，落地寻无踪。神仙有水解，戏剧惊愚蒙。当年遗剑履，一锸秋云封。我亦钻玄学，此心良券同。朅来荐泉菊，紫绮疑相逢。俨如真面目，晓月印寒空。

良人戍楚竟蹉跎，极目天涯岁月多。赖有江流是知己，有声似和扊扅歌。

万姓丛居一弹丸，八公何在路漫漫。中原北望已尘暗，边地秋来又枣丹。猎猎阴风征骨乱，茫茫夜月鬼声寒。老兵指点擒生处，岘首残碑带泪看。

祥云中屹祝融峰，秀出全材一钜公。银管曾提修国史，金戈几出策邉功。九秋健羽横空鹗，万里威声当道熊。谭国为前冀国后，汗青千古玉玲珑。

麟符玉策总兵权，手托江淮半壁天。大节有闗宗社里，深谋常画庙堂先。三朝已表蝉冠像，八袠终逢鸡梦年。不独羊公碑尚在，万民堕泪滴湘烟。

万顷寒潭镜面平，数声征雁叫霜晴。满林落叶秋风老，山路黄昏人少行。

气节昻斯世，先生千载人。可怜成白首，犹只到朱轮。芧取群狙怒，雪逢越犬狺。方离罗织辱，身世已成尘。

欧苏唤不起，文印属秋崖。大雅非常调，正音不类俳。寒江濯文思，明月镂吟懐。传业有杨晏，遗书冢墓埋。

昔年经盼目，此日罢从游。尤许为上足，敢令出一头。圣涯窥浩荡，学海探深幽。一瓣南丰后，他师不复求。

湖海归来晚，园荒菊几丛。秋山吟骨瘦，霜叶醉颜红。吊影寒溪曲，懐人落月中。青灯滋味永，不用哭途穷。

两翼才干壳已离，便升乔木最髙枝。银床落叶秋风里，金掌盘敧晓露时。断续翻成无调曲，悲凉做出苦吟诗。前身应是夷齐辈，髙卧西山自忍饥。

寻花篱下蝶牵引，酌酒林间鸟劝酬。山色不随春态老，笛声自起夕阳愁。

周家敦八议，姬旦衡何平。秦家尚苛法，四海怨商君。凤鸟时一鸣，枭鸟时一鸣。一鸣以为周，一鸣以为秦。法重灭尔族，德重润尔身。天帝厌杀伐，勿使伤阳春。

杨柳如少年，春风吹得老。朝为白雪花，暮为浮萍草。明月照妾夫，夜夜闗山道。明月分半光，照妾颜色好。空闺一十年，芳容秋叶槁。宝马嘶，妾夫归，对镜画眉双泪垂。前日夫悮妾今日妾悮夫，妾貌不如夫去时。

青年铁砚亦曾磨，壮不如人可奈何。松菊犹存陶令迳，烟云不碍邵公窝。吟廊缓步看修竹，醉石髙眠枕绿莎。一笠一蓑吾事足，江湖浩荡白鸥波。

茅斋悔著市廛间，长与青山面目悭。突兀小楼初结就，竹床石枕卧看山。

楼间丹壁富藏书，悮学相如卖子虚。何不买牛勤教子，邵平？地要人锄。

觅得楼中一觉眠，将身化蝶入壶天。平生睡债何时足，春在梅花纸帐边。

湖海真成万里游，寒风吹破黑貂裘。归来卧占楼千尺，梦落沧波明月舟。

汗漫相期欲控鲸，龟楼粗可寄闲身。天教吴猛亲常健，乞与商山九斛尘。

振衣千仞兴悠哉，一日看山十二回。胸次谁人有丘壑，便容携酒上楼来。

四山如画不胜奇，朝暮烟云都是诗。楼上吟声穿碧落，天公罚我髩成丝。

胸次玲珑著九垓，政须时复兴崔巍。楼髙手可扪星斗，移掇天河入酒杯。

诸方参遍一枯藤，苦节期传夜半灯。景登楼持棒喝，不容人上第三层。

偃月𬬻深紫气浮，红铅黑汞六丹头。梅翁欲挹浮丘诀，颛为黄山作此楼。

一声欸乃烟波阔，千古离骚日明光。

天地可呼归舴艋，利名不遣涴笭箵。

蜀儒为郡追传任昉，歙士呼天借寇恂。

