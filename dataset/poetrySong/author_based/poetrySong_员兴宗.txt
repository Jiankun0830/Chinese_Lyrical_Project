时序一转毂，乾坤双旅亭。此日即昨日，春过秋峥嵘。如何万象间，寓我七尺形。忽忆县以西，远览目屡经。前峰一鳌伏，遥𪩘千螺青。是穷天外胜，谁托世上名。翩翩佳公子，语秀含余清。来此集宾客，溪山两钟情。亭如栖烟树，客乃委浪萍。共此一时胜，遐哉万古城。长歌白云遏，落日金杯倾。我至将无时，庶以娱瞻听。三嵎此其一，松柏争敷荣。地灵莹骨秀，不受红尘撄。今朝动清兴，有人踏皇扃。胜绝定何如，同起为苍生。

吾生会如寄，俯仰岁月荒。安得无尽境，寓乐穷时觞。朅来古城隅，露坐荫石床。皎皎月在野，山光映低昂。诸公饮文字，歌黛何由将。环客者谁欤，青青在吾傍。此君有令质，简洁韵自长。一扫尘土想，化作冰雪肠。岁寒知几何，众木谁能霜。独此抱身正，有耻逾平当。高度竟凛凛，不以外物攘。此会定清真，此怀为君忘。

疏疏来往舟，续续后前雨。湖光不自持，春色遽如许。日车忍停轮，塔铃幸无语。冲怀宇宙宽，空蒙我当取。

相与饮花下，饮极人自歌。有酒不共尽，奈此春光何。翻愁白日短，勿厌红树多。树多尚云可，红落无停柯。万象悬悲端，归卧山之阿。

雨露下泽泽，众卉含新滋。彼美海外棠，嫣然自繁枝。枝繁不忍折，与春作容姿。春容无定好，纷落青门道。故山菖蒲花，九节石上老。

山花乱纷葩，崇兰度轻馥。谓言抱正身，何以堪众目。离披委丛萃，万物困幽独。美人寻当来，纫之佩空谷。

平生数任李，异质苦同调。饥作一饱营，词欲四裔照。虫鱼慎勿笺，皇坟可敷奥。我亦玩世者，畸言期久要。斯人竟天游，出语仍奇妙。

何劳话前三，俱共入不二。耕耕我村田，自免荆棘累。因兹等用舍，已作舟不系。枯风掩我情，零露泫我泪。

妙想语不周，中夜兴抱膝。忆昨亲蛟蜃，风浪身恻恻。天意增吴涛，沧江渺何极。君舟且勿理，南首快所历。何如西楼观，蕉花红正滴。

我有二三子，文字粲彪炳。一说为波臣，或传近华省。岂徒异荣寂，又堕生灭境。悬知群物摄，大类任毛颖。不如洗故习，长笑天地永。

我兴一枯枿，空此岁月度。公干仍多难，病亦沉绵屡。象犀竟谁揽，漫冲江海雾。谁说官异人，我才止堪簿。

舟亦不肯驻，人亦不肯息。君有浩荡志，我带憔悴色。欣然别我去，吾宁旅终极。念昔始知子，气度流辈百。元祐明公孙，对面想宿昔。冯翁口吃吃，遇子亦宾客。悼往怀今兹，俯见江汉窄。一官家万里，怅恍冻饥逼。

幼安湖海士，气杳秋空云。远目隘九州，谁识中领军。真命寒柏独，逸气崇兰熏。超遥首阳山，夫子犹二君。

我爱阮嗣宗，天怀达而放。理觞堕沉冥，出语辄清旷。驾言穷所之，途穷涕亦浪。伊人已真契，谁谓失之荡。夷庚得神超，世以多岐丧。

青青十二楼，万瓦浮云棱。居者谁氏子，酒肉堆丘陵。一一闲峨眉，舍此不为登。清梦几时回，何曾舍虚凝。本欲了万境，竟为景所绳。我友子真子，士以古谊征。载书来上都，结朿车不胜。插架备小筑，且以觞宾朋。或人指之笑，谓此不能宏。有如短尾航，又如朿翅鹰。团疑恋壳龟，局类遭寒蝇。卑卑形覆缶，短短射依堋。行行频壁碍，倚倚难轩凭。风立苦打头，月坐伤横肱。寒足笼拥掩，炎躯甑炊蒸。俯首忽见地，闭目可数层。何当揽星辰，惟堪挂用缯。君子促改办，不尔陋可憎。我兴听是说，诸友无乃称。交从二十年，我能识其膺。彼腹椰子大，千卷贮亦曾。体作黄冠朴，言乃水云僧。岂其八尺高，而能碍晨兴。瞻想西南北，众万皆环緪。奈此归思何，犹然间骞腾。世好巍粉饰，是态恶可惩。元规尘可谢，肝胆醒春冰。但使居者乐，勿使疑者升。诸公敛戏语，俄然迭嗟矜。携酒共过之，窗虚纳清澄。员子眼力到，数来数归鹏。拟乎天上人，天门杳不应。为君出登赋，归来伴龛灯。三年京国梦，一柱立不能。我数无何乡，神尻以为乘。

万籁久已息，幽鸣竟天和。川灵如有知，野鸟时惊柯。明月照我衣，我起聊自歌。无酒今可觞，如此良夜何。

我本不即世，世网以维之。维之意何伤，俯仰百念衰。清真寓天壤，诚尽复谁欺。情忘物自遣，深虞未忘时。平生寄笔墨，幽解略自兹。

道浑语不枯，意尽文自止。思成茧抽绪，涣若风行水。恭惟古先民，吾今亦如此。谁欤章句绘，碌碌寄余子。

长芦冲短芦，挽船如挽车。一缕江摇天，萦带千里余。时焉忽断岸，依依见幽居。试问居者谁，此地家焉如。居者顾我笑，官何问之愚。一生宅莽苍，岂觉城市娱。出户舟为步，入户羹为鱼。田牧我有时，牛羊与之俱。但愿秔稻丰，俯仰无所须。山河总白日，城市仍丘墟。我兴愧其言，劳生叹囚拘。因笑永民鼠，人大长狙狙。

众万欣有托，我兴渺无依。轲雄去则久，道论何其衰。味薄成抱恶，时趋化心低。岂谓杳莽中，有子相嬉嬉。君乃柏下苓，我乃松间丝。河关两值遇，绸缪竟天姿。直我我即敬，晓我我自思。如何万里舟，忽去不可维。频变觉情易，人远中自移。持杯动孤影，秋风又凄其。去日悬几许，重来傍衰迟。浑浑皓首交，愿言固来兹。

生世事忧喜，扰扰合与分。合即海上鸥，分乃风中云。分合悬有定，谁能预戚忻。心空等行脚，得酒且策勋。念昔求见子，相看每相群。夤缘再值遇，天南话乡枌。朝声并屋喧，夜饮竟面醺。我遇不易振，但知祖皇坟。君言时作我，神机谢锄耘。如何日蹙唧，蹙唧向我云。自来越上吟，五别西山芹。缅然动中怀，羁心为之焚。辞殚起后虑，往勇稽前闻。归思溢浩浩，江流泛沄沄。君鞭先我著，我其敢后君。蜀远谁肯顾，万里乘华勋。国恩自丘山，彼此当勤勤。况复坐红日，椒桂来奇芬。人生行乐尔，妙寄穷天垠。却写分外虑，太空鼓蝇蚊。君行不作痴，我将理吾军。渐营卓锥地，遗书收放纷。故家通社腊，与子同朝曛。斯言不自领，请移北山文。

江行骇湍涛，文字无暇寻。满听舟人歌，胸中垢秽侵。宜宾夷獠乡，系缆日欲沉。仓卒拜年契，外堂闻韶音。鸡肥为予烹，酒美亦共斟。语笑不知夕，蟾蜍满衣襟。首陈兵战谋，西北敌可擒。次论月蚀诗，独采仝愈心。未憎轻簿走，窃誉希山林。儒学规矩奇，约绳固所钦。誓将革愚鲁，庶异柴与参。会浅别又长，情重愁愈深。愿终保壮节，勿作涧松吟。天子思太平，此非久滞淫。

平生一灵台，机智得深屏。出使星移天，归朝月生岭。上书肺肝露，不事颊舌逞。事状严历历，九原忽苏醒。

我梦穷跻攀，滑滑泥掩胯。我自摩天岭，而转风木榭。有客冠甚峩，见之惊已乍。邴姓原其名，风流蔑曹谢。宾我复坐我，丰草殊可藉。英言有深吐，微论亦高驾。与原阔千祀，待我仍管华。斯人竟天游，神尻不暂卸。愿言赴汗漫，同予观物化。

山月照我形，水月澡我神。对月泪已波，尚想亭之人。高怀寓玄照，清晤逃时纷。老我竟谁怜，岁月空峥嵘。寒光注夜夜，琼树舒冥冥。而子于是间，逸抱回天真。我时走浩荡，乾坤渺虚营。文字挂众陋，一纵不可循。子起笑谓言，世念违红尘。忘言亦忘默，第饮千杯醇。藉我月下草，枕我亭边云。游将蹑天去，寸步逶迤亲。故人今何许，白日仍西倾。悼往迹已迈，趋交意弥屯。尚尔一径迷，烟草空亭亭。何当三千秋，归鹤惊四邻。

知公经术富，少小足奇尚。堂堂兰茁芽，愿言契新赏。萧条度风霜，汴西鞍马上。暂行几羊肠，世路蛛自网。绿衣一秋荷，而能脱尘鞅。圣言得微奥，理明词亦畅。有文不带酸，余味甚熊掌。其中殆天全，识解自超旷。事佛当晚年，精神著内朗。禅谈水月澄，逸韵天风爽。我昔尚童子，门戟过双敞。而公见之喜，单辞幸相广。励我多苦心，寒庖对珍享。山花草然然，胡为岁月往。瑞兰期远插，庶以慰黄壤。

青峰高隆隆，赤县垂世世。俯仰或百年，兴衰寄一字。有人纪国勋，今日起天意。父老欢不彻，衢歌传盛事。

桃李妍众目，取次红绿插。练练湖中姿，佳菓须作铁。名字胜且高，意亦仿鸡舌。黧面君莫侮，满腹珠玑列。昔者灵沼会，赋就苏子辙。只今风味远，是说非密说。

君起西南思，为予叠前篇。我兴乐东南，珍烹口同然。佳哉有蛤氏，商略依舜泉。马刀形则古，瓦屋虫能天。入手意便韵，况余谢荤膻。何必逢麹车，为君口流涎。

鲜鲜眼中瑶，玉柱出珍抱。吾家天万里，识君恨不早。携来定雪儿，中膏非外槁。不知何物尤，醉脸兹一扫。平生珠为邻，冰盘仗幽讨。或言比丹荔，同传韩非老。

岁若大旱作霖雨，祷而雨兮旱不苦。诚之一字与天参，往古圣贤珍此语。岁星在蜀二十年，触处丰登多黍稌。世不少惜蹂践之，枉使宝稼弃如土。况复纵恣相凭凌，气焰熏天遽如许。三纲五常沦且斁，以故伤和逢瘅怒。旱魃为灾炽袢暑，扑鹿阳乌乘九数。火云釜甑蒸肉山，不奈炎官云我所。公方忧民心愈愈，扫除热瘴还清楚。却忆曾侍玉帝旁，授以金科行按部。办狱更过颜鲁公，一路传呼御史雨。不闻匹妇且衔冤，西蜀向安谁敢侮。和以致祥应止止，喜见太平旧官府。肃时若是号休征，甘泽霑霈来以叙。石燕漫飞商羊舞，穴处那能问狐鼠。巫觋罢散鼓笛闲，龙德欲归江海去。为言西成祀田祖，饱食不骄民乐聚。昔何戚嗟今怡悦，力回造化公为主。濯濯厥灵玉不焚，伊格皇天归宰辅。焰焰无若雨反风，燮理阴阳且封鲁。御灾捍患世亦希，可但明时继前古。愿言霖雨思贤佐，镌入坚珉作诗谱。

君不见天台贺季真，鉴湖一曲光泠泠。又不见钱塘林处士，西湖千载成高名。千顷菰蒲抹岸白，几树寒梅踈影横。呼吸湖光映湖绿，两公便谓得此生。吾僚胸次本丘壑，中有林贺之高情。银盘夜色清镜动，便欲邀汝成三人。旋喜叵罗金在眼，肯议仙桂来无根。前时六浊皆运出，招此不夜归重城。未蒙濡沫到恶客，先苦诗句来缤纷。思君对洗同一静，大胜狂歌归四明。

君不见茂州长史文章翁，生平姓字悬天东。英言撼帝帝不从，建隆以来无此忠。今焉栖神寓玄躬，道在翳嘶峰外之高峰。是间真趣排天胸，指顾可了荆岱嵩。迩年秋练春光融，离离渡汉舒溟蒙。状殊宋车非越龙，亦非石壁浮青红。望之云远讨其踪，类风飘烟欺雾浓。直排阊阖贯紫宫。父老语我昭我聋，疑是先生不掩之精雄。自尔支拄琼崖中，要把英爽飞摩空。有如韩王结襦腾腾化异气，亦如卫生食昴叠叠欺长虹。诚于斯民有愿力，此段奇特将无同。先生英名无有尽，乃云无心洞无穷。或云砻凿发天秘，不知的的胜事符阿戎。劝君不必昆阆通，五云之祥由李宗。君家种义昭玄穹，可隶黄字驱青童。扫洒愿勿俗子容，斗酒为嗔王无功。

君不见翳嘶路转重行行，玉几有洞含余清。跨鳌栖魂正尔所，合沓万古遗忠名。洞口云腾紫羃羃，洞外草茁未英英。从来精爽自难没，地不爱宝天敷荣。嘉祥一书世则瑞，而况君家二者并。请原昨日杯酒事，公子沃客金杯倾。有童有童跪再拜，云得异本由天成。主人于于众客笑，春入四座欢纵横。夜如何其不忍去，翦烛细看枝琼琼。有同魏县玉三干，大似汉宫金九茎。岩间义气埋不得，宛转再露乾坤情。公子世猷亦有相，他山之石何由生。愿言勿隠东郭几，稳出卧护南阳城。天边瑞盖两旌节，我相公子非癯卿。

君不见北风吹淮风浪黑，铁马千群凝一色。当时庙论孰经济，将相无言潜动魄。或云南纪当何忧，今代诸葛身姓刘。陆下唤取守淮甸，彼有胜算逾干矛。登时诏语从天坠，汜为先锋锜制置。并遣健士付阿权，等是两淮兵马地。岂期将溃兵川流，翻手忽忽无十州。前时冠剑错准拟，此事吐口贻人羞。幸哉天祸不终极，至尊避殿忧思集。枢臣督战侍臣谋，上则倚公叅赞职。征鞍此日去皇皇，所过骑士多羸伤。不见何人出声鼓意气，但见十十五五坐路傍。公趣下马询众语，众共来前致辞苦。平时节使驱为奴，逐逐无聊战无主。而今侧身堕两失，官骑已亡难再得。诚令军政日月悬，我有微躯人不惜。公闻瑟缩涕潸然，汝曹寄命真可怜。朝今清明万乘圣，权已殛死家南迁。若等是行能奋死，朝建勋名暮朱紫。官今付我诰如山，节使察使皆在此。军家闻此逐蹄轮，喜气酣酣如遇春。当时战死身昧昧，今日分付当其人。兵官来见同听命，适有时张王戴盛。分麾列伍摆布毕，髣髴平戎万全阵。斯须望敌来何多，千里断岸皆遮逻。天低野旷笳鼓咽，众寡不敌将奈何。是时仲冬日建丑，群雄争先莫肯后。濯缨刑马震天地，焰焰兵威古无有。旋见飞台天样齐，黄盖团团傍赤旗。指挥渡河在顷刻，我默战义人安知。公呼时俊腾口说，汝每四方闻胆决。只今战态作儿女，便恐汝名从此歇。长啸激俊挥戈回，万斧并下声如雷。十舟先粉百舟败，连艟接舰成飞埃。嗟敌初来何草草，一夕崩摧如电扫。命逾破竹青离离，血溃江流红杲杲。明朝北阵更奔波，坐料强敌成蹉跎。堤防更藉盛新力，为我往护杨林河。运去一朝同覆水，敌再渡江终送死。射人射将数不彻，何况更问舟中指。移时巉天送哭喧，弃舟而遁舟自焚。公命火攻列火伞，船焦檝烂无逃门。敌愁惊心疑鹤唳，十步回头九堕泪。又疑官军尾其众，清野数州无食地。众残北顾心悠悠，金亮更欲抵死留。放言京口少备者，曷若举兵由润州。大将显忠来是日，执杖升阶光照席。公先劳苦甚生平，遂借百舟如过鹢。迤逦仲冬日十二，旅食无烟寝无寐。公来督府见相公，便及瓜洲防拓事。督视推公胆有余，此事岂忍他人徂。昨来兵试威万万，别遣诸将无乃迂。公仍禀命侵星过，或传铁骑金山破。淮西万姓舍惟烟，淮东居民泪潜堕。公摆吴艟异水嬉，势压海浸倾天维。一见使敌无可奈，再见使敌心骨悲。敌亡傲兀犹不悟，尚呼达官招万户。岁云暮矣无北归，我所思兮决南渡。达官再拜乞徐徐，波浪驾天千丈余。比前采石三倍恶，主其急我吾其鱼。金亮尚嫉忠言丑，快剑垂垂拟其首。只今速渡汝得活，不尔爱身身在否。万户相顾归相言，慓悍难容血面论。北人项领不易保，如此郎主何足存。此夜踈星江泪湿，敌将一一弯弓入。御寨三重侍卫郎，对面公然如不识。帐中方嬖花不如，账外忽飞金仆姑。投哀赊死身困苦，软语不类平时粗。骨肉披离头万里，魂飞却作他乡鬼。杀气漫天烟草迷，不归州绝风尘起。君不见昔日秦魏之兵扼上流，阿坚阿瞒皆老谋。淝水血腥赤壁溃，两豪一蹷泯默至死休。况我中都往颓促，千古丧师无此酷。沉冤万众衔已久，合沓天心宜下烛。三十年飞战马尘，支吾多用豪杰人。但传凶势时未减，不见度外加经纶。须信更生无尽福，高价属公勋誉逐。不费两淮千斛水，一洗万古乾坤辱。近来分陕从天阙，悬解西民愁百结。三军鼎鼎礼意浓，七兵堂堂恩数绝。行并咸秦脉络通，更遣诸将图山东。为君再赋洗兵马，下客敢继唐诗翁。

郑侯兴言水于温，厥灾茫昧数莫源。于时顽秋后中元，淫虹曳曳妖晕喷。夜星不呈墨微垣，郁律撼怒排天根。摆磨杂岳涛飞轩，豁惊瞥悚势荡浑。凶飓埽宽震虚垠，瀿倾渎裂轴转坤。腷膊万马来声喧，众鼓骇骇阗箎埙。湠漫沏送无回沄，阴旄威纛空飞骞。婴鲐漂沛趋冥门，带不不属隳巾裈。啾呶直上声天冤，元驱鬼绁俱奔奔。肉不拥掩张髀臀，母识子死翁号孙。凌耶厉耶千山髠，而况下数鸡鼠豚。泞淖飞溅疑翻盆，岸津水溽沸雕猿。目材耳井其能存，我知其端义可援。无乃水伯真少恩，翘翘抉抉凶凌屯。手擘三山巨灵翻，大沤幕岛丛旗{夗/巾}。天吴不仁闪双湲，主张龙孽龟鱼鼋。牙眼怖鳄翼厉鲲，唅呀摆掉齿腭反。禹手不胼息两跟，四载难乘驻厥轓。汉家循河昔垫昏，侧身以蔽太守尊。浙东之东孰于藩，赤子鱼头浸莫言。帝阶修修辟重阍，媕娿欺天树幽怨。沉家十万忍不论，谁欤广骚些其魂。幸哉皇明煦朝暾，罗金走帛恩丘园。我咨温人为周爰，河魁之应颠昆仑。嗟嗟奚自理不烦，常盘喜鲜口吐吞。剜元剔鬣命蜿蜿，毫发不备唏空飧。以是眩客诏后昆，帝敕海若浇愁痕。自今起仁略炮燔，纵彼川泳鳞鳍掀。物不暴殄帝所敦，永嘉于于福以蕃。呜呼愈也惟戒焚，我则解摘哀穷樊，其亦灭愧心可扪。

君不见昔贤声名渺云边，追慕茫茫千百载。东山遗墨不尘埃，南海碑辞尚光彩。是公胸怀冰镜清，当时玉署厌残更。惟余清梦到古寺，因为亭宇加修名。亭边古洞可治易，何必竹溪师六逸。清音不断山不磨，人间衮衮成今昔。往日中都朋党兴，贤者皆思御李膺。元祐谏纸今最重，此亭返不蒙知音。我闻胶西黄楼宾主列，赋就价喧君弟辙。彼楼虽已陷幽都，名号犹为人记别。

员子一寒世无有，爱簇生盘如爱酒。菠薐铁甲几戟唇，老苋绯裳公染口。骈头攒玉春试笋，掐指探金暮翻韭。达官堂馔化沟坑，我诵菜君人解否。

汴水奔流天子都，海涵百谷来群儒。黑笠白袍纷盈衢，清才落笔各有徒。人人怀矛戈戟殳，文阵未战磨以须。我方整旅备不虞，坐惊絷微党援孤。闻君烈烈真丈夫，外视宫室呈廉隅。于时委身愿投壶，亦既见止心则愉。联翩折趐同嗟吁，奈何西归不得俱。地远天高成异区，尺书相问药困痡。继之诗句非常模，字妙羲献堪仆奴。幽怀感深长郁纡，鱼目安可酬骊珠。古今穷达犹摴蒱，慎无致意荣且枯。六经且务评精粗，一朝良媒聘闾娵，神房山馆魁众姝。

天台插天天一色，先生乃在山之侧。拥书万卷日逍遥，户外绝无尘土客。自迹诗书分战场，垂垂六甲皆科郎。治言说尽万物理，亦有苦语原天荒。保宁之军愤苛取，大夫回回军吏苦。公来约束仗忠信，健儿三千胆如鼠。倦游俯仰栖瀛洲，吏非散仙矧肯留。金门间作林下语，对之使我销百忧。人皆病心公病膝，归卧轻舟江月夕。君不见书剑只今谁访君，灵鹫萧萧墓三尺。

世纲连天天地窄，君乃对人眼青白。口占道论余五千，身往仙山寻八百。赵侯精灵足诗态，员子惭愧今词伯。不须对月人自三，他年共作沧浪客。

我生喜际招提客，欲宜沤幻了尘色。偶然挥斥仍六极，无相光中岂南北。上人得我慰寂寞，相与含笑了一默。生死夺机无瞬息，禅谈鹘落霜后翼。中间鹄鹄露白黑，我欲角角急不得。终朝为子写胸臆，回首江山忘乡国。相看一梦非空质，山风吹衣马去枥。君不见九华虽堕名利场，逢人也解吞荆棘。

君不见昔日中岩印元发，声名宇县何煌煌。层冰莹骨语秀静，松风入齿诗清狂。有时健笔赋岩石，天地万象随低昂。儒流稽首颂舌相，往往谓带花木香。自从别我无消息，江鳄无情江浪黑。至今夹岸枫林青，岁老迷魂招不得。古来英才多薄命，杳杳湘潭丝五色。世间妙质便恐无，使我哀吟缠八极。岂料嘉川余旧游，云来云来开我愁。时吐芳鲜恣吞嚼，软语髣髴从汤休。劳生乾坤我已倦，饮半一啸沧浪舟。三峨联子憩寂寞，下视华屋皆山丘。

太丘落日东郊昏，兰风桂露啼幽痕。年周九十笑语温，冲头雪矣花仍存。仙裾拂拂始倚门，扶挟何必烦诸孙。二鶵前起慰心魂，喻宗老人五院尊。众口咽矣遍地恩，柔则之余六四坤。

少日家邻社，生年说二崔。诸孙接高第，吾子更长才。意逐归鸿急，身疑社燕回。再逢却持酒，同上望乡台。

青春了无事，挈客上伽蓝。遥指翠微树，来寻尊者庵。不须谈九九，何必论三三。且坐吃茶去，留禅明日叅。

上妙空王殿，灵神不敢窥。乾坤捧兜率，日月遶须弥。八柱真如宰，三山自不奇。海鲸吞巨浪，只要十分诗。

商君宁暂驻，日毂不停翻。白鸟归何处，黄花又一番。异乡曾蝶梦，今日伴鳌山。幽事仍关目，岩云相对还。

九十老生涯，绯衣落照斜。长安三度客，蜀县半庭花。饭素匙抄雪，麻头袜带沙。秋风空色相，飞入梵王家。

先声一鹗天，万点蜀山悬。天子留英阁，君王问进贤。玉书遗二册，金马独三年。胄子文书活，花间愧管弦。

敌舫浪花翻，瞿塘动暗关。君因汉戈甲，守固蜀江山。轸域澧渝接，楼船滟滪闲。如何宁邑事，不属迩臣删。

若试迁都策，山东自不灰。政刑仍玉雪，议论亦风雷。瑞竹双光断，灵襟一梦摧。而今夔子国，庙貌日悠哉。

尚忆西方守，输忠北斗边。疲氓千里裕，破灶万家烟。桃李不言处，虎狼今满廛。传闻澈泉泪，半在蜀南偏。

宣室来何暮，都门价已喧。皂囊说二六，白发任三千。国老躬为地，群飞哭刺天。门扃许见否，真气閟元泉。

卫幕昔年开，西英续续来。诸公叅牧政，愧我忝书台。往事风流尽，于今志念灰。侯芭万感集，空抱报恩腮。

迥迥江湖兴，乾坤堕渺茫。近传行在信，为报故人亡。莲社今谁继，诗坛竟不昌。无家成句法，伫立泣斜阳。

何人言旷远，吾子了希微。幸有青云志，如何白骨归。空江流蜀恨，哀雁帖云飞。若个情亲者，沧洲有愿违。

故国地灵处，人文天意深。公从扪膝子，句亦掉头吟。白雪双歌断，归云无路寻。祈招浑简远，我念正愔愔。

惜昔豺狼路，喧卑燕雀群。谁欤非楚咻，何者避秦人。黄卷中如律，青云断后尘。幼安湖海趣，百世不荆榛。

羁游不记春，书剑老风尘。为问长头事，无逾四乳人。青衫经济念，白发苦吟身。尚想忠文旧，天涯泪满巾。

今年辅相得真儒，和气融融庆历初。一柱擎天隆庙社，三边无地著兵车。功名入手归谈笑，操略随时自卷舒。万岁千秋臣主愿，未饶两纪说中书。

敬捧仙家九酝觞，试将窥管述铅黄。功名采石乾坤大，议论襄城日月长。收拾元勋归鼎鼐，扶持公道起膏粱。敌人正尔咨年貌，莫放青青鬓染霜。

海上三神绝地维，巨鳌移著剑峰西。山高自昔翔鸾凤，人杰于今拔象犀。梦说已知箕尾近，生申还与岳嵩齐。他年要作封留地，便觉峨眉气象低。

命圭相印锡元勋，天子龙飞第八春。昨夜老人推甲子，明朝宝牒换庚寅。壶中日月胚胎久，掌上乾坤把握新。二十四年黄合样，坐看霜雪到松筠。

中使传声出禁闱，晓庭乌鹊绕檐飞。天香暗度金虬暖，诏墨遥迎彩凤归。四海每年歌咏满，两宫传贺古今稀。殷勤更有南星极，长伴文昌拱太微。

三边骑火照桃林，髀骨浑惊岁月深。衮绣东征非有意，衣冠南渡不甘心。人皆稳步金悬印，公为捐躯雪满簪。将相勋名千古事，试将全传细推寻。

吐握勤劳只自卑，人希宾退欲归时。一编灯火重帘静，万里关河梦枕欹。周召成名须保义，萧曹何事尽规随。维新造化今将始，鱼跃鸢飞物物宜。

千龄期运到如今，古佛更生愿力深。鼎铸万方陶冶地，灯传一点圣贤心。全机径度曹溪水，大地同霑傅野霖。从此不须忧岁旱，桑麻处处树阴阴。

黄道初开御幄新，山呼动地听丝纶。人间喜见新丞相，江上犹呼旧舍人。此事十年争屈指，于今四海在洪钧。调元别有无边手，付与江山自在春。

冠裳初集大明宫，祗倚堂堂庙柱雄。门外问年惊潞国，阵前克敌记莱公。肯穿豹尾趋南极，群向螭头拜下风。转物工夫浑不动，折冲端在笑谈中。

凌烟漫说古丹青，玉立堂堂耸大庭。仗内留班隆体貌，端门扈从看仪形。槐阴匝地中书静，榆塞无忧外户扃。乞与八荒安稳地，河沙一一是修龄。

此生恩地更何之，教育偏深未第时。举世尽知牛马走，从公看到凤凰池。应怜弱质含春浅，岂是阳和变杏迟。愿上君臣千万寿，白头东阁赋新诗。

雪态垂垂鬓两边，官身底事厌蓬旋。秋风莼鲙归张子，春草池塘赋惠连。诗卷清思出冰玉，扁舟活计任湖天。南山得去初心遂，冷笑襄阳孟浩然。

欲去未去重湖边，赠公一言公即旋。念无三径作陶令，好继七人追少连。官路行持荷叶橐，清樽且趁菊花天。悬知投老护四印，到处南綦心嗒然。

我家西土官南边，学省愁卧思言旋。羡公散吏一龙小，去卜真隠三龟连。贤哉复有大夫叹，倦矣羞题刺史天。作恼岷峨限牛斗，梦魂相值意翛然。

去去不忧豺虎边，阳关几作絮飞旋。挥金将对父老语，锄豆勿遣根株连。闭目时教风扫地，沉心大似水涵天。西湖淡妆君念否，十客何时十指然。

东田水决西田流，十日雨汁少日休。勿厌唾金夜缕缕，准拟炊玉秋浮浮。我欣清肠免牛吼，坐快赤子非鱼头。社鬼豚蹄政浪得，使君端是监河侯。

欲堕之雨天垂垂，三山容态无定姿。陇边风回香作饵，头上云黑疑催诗。粘壁蜗牛心得计，沸天蚊豹口何施。请占锦绣纹开后，勿把琉璃锺自持。

行殿青冥天尽头，草间祇解老伊周。中吴谁命虎牙将，重赵几成牛后羞。君去忘家勿忘国，我悲非剑亦非缑。动容乞予功名地，不作西南斗样州。

驱车翻盖电非追，有客有客公门驰。双鸿西至一书堕，五马南边三峡迟。况值神倾意豁士，无愁岁暮日斜时。张眸指注话乡国，为说两川犹漏卮。

使节西来快旧游，淳和一洗蜀鹃愁。文章星斗三千帙，号令风雷六十州。北虏𥩟瞻司马相，南夷祇畏卧龙侯。愿君翻出调元手，万亿春兮万亿秋。

西掖北门明辩余，道家岂与法家殊。父为鸿渐子鹏举，兄是龙驹弟凤雏。金版六韬回地轴，玉衡七政总天枢。谁知左相兵刑外，草就歌诗颂有虞。

旅愁不放上双眉，倚杖长吟李杜诗。虎胆狼心须畏伏，凤肌鹤骨恣诙奇。章非索海无成日，句想穿天有得时。珍重公孙才力健，着鞭努力看追随。

亭筑休休未作难，晚因观物遂观澜。不赊日月霑新渥，肯对星辰恋旧官。龟策幽幽余处索，牛头衮衮静中看。杜鹃口血老臣泪，勿信东川甫也叹。

一襟和气敌春阳，教本宽仁镇益昌。未问禁中留召毕，且欣剑外得龚黄。奔驰蜀道三千远，控制秦关百二强。况是太平今有象，边城处处乐耕桑。

剑关云栈蜀西头，公在平川最上流。五百里中为甸服，一千年里作贤侯。城乌想尔齐师遁，边马从他魏使愁。燕寝凝香无所事，姓名料想覆金瓯。

夙称无尽老先生，况复乡贤继踵荣。和气四时调玉烛，德辉千里照金城。群歌太守来何暮，细数长安去几程。仰察帝心应有在，时分台曜近周京。

山中胜践蜀中稀，炯炯鳌头吐火齐。牛斗下流明夜径，蟾轮飞窟堕山西。诸公泛泛千觞稳，我梦蘧蘧一蝶迷。异日端门千仗散，也能拥首听朝鸡。

羡翁诗礼饱丘园，况有诸孙名义传。得雨蛟龙势逐逐，接翰凫凤声联联。灵明入地含一笑，痴客问天今九年。合沓高名吉人后，会题影响叠前篇。

寺外青骢拥月题，寺中笑语逐云低。不知春色老不老，来访禅林西复西。心地虚明檐外竹，舌声长广眼前溪。幽寻寓我清凉境，何必羁愁念故栖。

湖光无碍雨溟蒙，且任兰桡去路通。珍重群仙三日约，忍教春色二分空。人言羁思鸥前破，天遣清樽我辈同。笑指城闉倦归思，晚晴对起舞雩风。

乌衣巷陌尽清闲，鸾鹤飘然任往还。九棘三槐前鲁国，一椿五桂老燕山。姓名玉笈琅函上，班次珠宫贝阙间。数百年来传洛学，尽从尹喜望秦关。

楚玉骚头云锦裳，天然智术自成章。仙娥宫里香风远，慈姥岩前慧日长。良夜北阴循轨革，清秋西母荐壶觞。愿言桐桂皆萧吕，叶数宏开八九行。

猎猎风欹袖，垂垂雨打船。最怜荷似屋，不障水如天。

溪头断续雨，松下送迎僧。世境不到处，心融意自澄。

久困尘埃梦，暂随香火缘。栖鸦急残照，我亦踏归船。

今我非故我，行禅坐亦禅。送风当八面，一钵老三川。

水面数千里，赖公托此身。如何阻恶滩，与我为参辰。

我实假众力，送君游蛮荆。滩危不可前，徒有济川名。

公非不通险，任重载者浅。此去荷责轻，又得先归便。

此去责虽轻，恐为商贾资。细瓷枉压我，使我成徇私。

承露珠微微，弄态金浅浅。秋风一披拂，清意忽作远。

山空花更幽，日透香自永。只欠欹月梅，同汝弄疏影。

甲观吾何事，丁年岁又周。霜余一尊在，梅过百花羞。

因嗟零落栖迟客，旧注聱牙诘屈书。脚踏红尘愧泉石，身无清梦到蓬壶。

晴雾青冥马首来，道逢双剑倚天开。北轩赋就含经纬，斗觉灵光气象推。

万象无涯春有涯，愁肠几逐梦魂赊。解吟整整堂堂句，胜看红红白白花。

村烟渐稀村径失，山雨或过山花泣。此身浩浩几转蓬，此口离离当挂壁。

秦树青冥马首来，路逢双剑倚天开。江山细入骚人眼，好带诗囊古锦回。

好在青山成独往，无端赤县拥清曹。会须披草对田叟，岂问无豪即易高。

闭门不出我何为，词之洽矣昌其诗。暗边沈谢可摸索，高处曹刘任指挥。

月鍜便驱诗入社，年侵何赖酒为徒。而今便作顾夫子，白绢搭头闲着书。

文到黄初扫地无，我辈乃欲窥唐虞。崇崇笔冢遽如许，劫劫饥坑有是夫。

草色当阶绿渐侵，我观物化岂无心。风轩纳絮春无赖，雨屋关愁夜不禁。

墙外遥峰列黛眉，堂开尚友好栖迟。且栽筠筿成千个，与管烟霞当一司。

手弄茶月玉川子，肠入诗星贾浪仙。寒吟苦饮息万动，两公等是区中贤。

陕府东郊魏仲先，曾言无事小神仙。而今懒残浑到我，去子百年仍着鞭。

一秋病暑暑才退，终日倦书书不翻。生怕朝衫夸若若，且容居士号闲闲。

舍南百尺树骇绿，篱外一梢梅破春。不须访我伶俜事，尽有幽花料理人。

樽俎当年缓带公，山月自高亭自远。荣荣枯枯几晋余，世外蓬莱忽清浅。

百篇醉倒长安市，古今只数骑鲸李。何事骑馿踏玉沙，诗叟一寒乃如此。

静中我不记吾谁，户外春摇百卉腓。何处圣贤留个个，勿喧孔老竞师师。

别语离离风作恶，羁情滚滚江何尽。石头路滑好一驱，入境迟公提正令。

乙夜览奏天震动，甲科除郎君等闲。玉堂再至不小却，语边勿惜鬓毛斑。

我有孤心寓白云，白云起处自心亲。白衣苍狗今休问，且伴研朱点易人。

归岩无定出无心，过客从何议浅深。只欠太湖三万顷，吞空不许世尘侵。

吴中市井汉淮阴，落拓钱郎用意深。希世异人人不识，却因顽石遂知音。

一生悯悯寄儒冠，客路羁愁特地寒。拟倩幽梅当供给，旋添疏竹报平安。

折天一径入林幽，乱石牙牙蹲虎丘。不为生公夜点首，世间般若自头头。

一铃自语风薄林，千涛夜涌月翻金。寺内何人口生醭，阿师政尔息深深。

清流汩汩树斜斜，胜地金山底处家。总是光明拳下路，任人击竹笑桃花。

未分幽容相料理，只缘老子合婆娑。此中琢句出冰玉，曾吸湖光奈尔何。

霜草深披野径开，幽情端有鹤相媒。笔椽拟欲题三尺，悔欠一龟行李来。

湖头接城城满烟，湖尾乱树昏连连。从前触境关心事，万里桥边家可怜。

乍浓乍散后前雨，相笑相迎来往舟。四山眩转我作恶，不惯长湖生许愁。

半日缘云看九峰，江狂树怪满双瞳。可怜玉磬僧廊下，未奏一声郊庙中。

望中劈箭度轻篙，谁省侬家意气豪。潮落潮生不关汝，三吴是处有风涛。

未暇鸥前弄清泚，都缘帽底踏黄埃。荷花浄尽有底急，不待商量细细开。

禁当芳意忽蝉噪，张主客愁惟雁声。赖有清沂舞雩态，湖穷却与月同行。

孤心琳宇事无事，再拜玉门山上山。重至玉堂合小却，好抽金匮为重删。

天台真人分天章，曾为诗翁扫秕糠。公过故山忽呼出，物从众昧视荒荒。

幽情不作宦情薄，众足群知尊足存。收拾青鞋聊示病，踏鲲却遍水云村。

黄河溟溟日落海，逝川流光不相待。春容去我秋发衰，拟欲餐霞驻光彩。

天津三月桃与李，朝能断肠暮流水。绿珠黄犬悲相续，何如湖海鸱夷子。

郢客遗音飞上天，谁歌此曲谁为传。但闻色声纷唱和，使我默叹心凄然。

郑客入关行未已，逢人见谓祖龙死。秦人竟去无来踪，千载桃源隔流水。

有客张陵曾寓此，仙乎仙乎生实死。鸿名制作往事空，盛迹今应颂天子。

笑杀丹渊吐语轻，山城都不似川城。不知禁路春风透，几放溪山照眼明。

众山环环万山过，骈首三峰当道卧。鬭分蛇鼠旧何人，绘入麒麟今几个。

语我冯公有味哉，巨灵恰续断鳌回。从今东道君公贵，免唤西州市令来。

碧眼不输岩下电，清诗迸出陇头泷。何须更下牢关铁，出没无心月在江。

夫人不讶容发暮，八十解将杯酒度。不见岁寒今浩亭，花开花落悲行路。

夫子宦游三十年，乞身归老旧林泉。须知朝路抽簪后，不要乡人负弩前。儒素生涯图史富，官清门户子孙贤。羡君此去浑无事，满眼青山剑外天。

渊渊西土，惟天之府。昔际大吏，以䝙以虎。不宽如之何，民亦仇止。不俭如之何，人亦悴止。有羡其输，有丰其橐。左公右卿，则觊我得。厥佐联联，乃翼乃前。嗟我君子，则噤不言。戾极而倾，疾用不宁。既殛既鉏，伊我皇明。皇曰西土，惟我有痌。其守自今，惟宽俭是庸。格其难顽，慰其嚬呻。皇言载恩，侯心载仁。孰是远斯，而不率驯。瞻彼江梁，我民我阜。惟皇之德，惟侯之守。敢耻于词，以诏不朽。

细马轻裘缓缓归，一樽原野亦光辉。如今更讶将军树，土木如何衣锦衣。

晚冲白鸟几飞回，夜度清猿一啸哀。洞閟何人获幽践，可须高李共登台。

万壑森寒如泼水，也复萧萧吹醉耳。飞乘何处觅莲莱，试唤茶颠玉川子。

欲落未落天疏星，东方作矣绛楼明。人间但眩长春洞，此地真如不夜城。

何事杯深若邀月，端有空明供眼缬。朝霞□合当朝餐，绝胜石髓坚如铁。

