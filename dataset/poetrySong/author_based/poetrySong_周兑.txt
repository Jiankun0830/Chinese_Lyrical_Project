石貌苍颜迥不殊，天工偶尔赋形躯。顽然本是无情物，应误行人指望夫。

杨岐山下出灵泉，与海相通亘古传。汹涌便知天欲雨，为言阴石不须鞭。

仙翁辟谷绿毛生，假向人间作姓称。应与桐君为伴侣，丹成白日共飞升。

法身无著本来空，应供随缘处处同。偶向石间留个影，一轮秋日碧潭中。

稚川不恋晋衣冠，勾漏仙成九转丹。剩得数行风雨竹，人间珍重扫空坛。

巍巍古殿峙中央，匼匝屏风列九房。莫惜冥搜访仙迹，其间恐有紫金林。

