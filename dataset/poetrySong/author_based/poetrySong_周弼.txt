城上危楼高缥缈，城下澄江复相绕。有时漾影入中流，俯看游鱼仰飞鸟。近楼多少未行舟，满江落花洒汀洲。人同江狎不怕浪，登楼对酒弹箜篌。大别山头白云起，金口渡边雨如洗。半钩新月上孤城，还照高楼与江水。晴江依旧泻浔阳，黄鹤无由归故乡。一声玉笛起何处，燕扑阑干花影长。

谷鸟与我言，怨杀白太傅。借问何以然，携却山僧去。山僧未去时，前盘一尾蛇，后踞一头虎，吸云啸风遶窗户。山僧已去了，鹤来踏翻藤。猿到拗折树，乱筿枯柴塞行路。抑将庐于嵩高之阳，温洛之浒，诸天散花复呵护。抑将慕膻逐臭，亡魂丧魄，委枯骸于北邙之狐兔。荒台兮尚存，破屋兮如故，惟有山僧不知处。世间万事谁始终，极目寒江起烟雾。

江南牡丹凡有几，德安打头歙为二。金陵旧物间有之，池阳吴郡皆居次。地近京畿种偏好，鄂城栽接不草草。舂土筛泥绕画栏，石甃方坛浄如扫。当头第一带鞓红，腻紫娇黄别作丛。盘盂擎出最迎日，碧玉万片藏春风。宝叶丝丝带缕金，锦斑酒晕间攒心。翻腾栀茜乱朱粉，样各数名分浅深。低树犹高五六尺，花重刚枝反无力。迥出层阴转耐看，始悟年深有真色。晚添细雪来相簇，露醒香魂冷方浴。倚柱黄昏眼倍明，顿觉夜阑须秉烛。洛水芳林应更多，不禁飞雨洗铜驼。酥煎送酒有人在，草没故园无柰何。莫对余春起叹嗟，最难保守是繁华。君看南渡百年内，看到子孙能几家。

故人手持一缄书，扁舟清晨造我庐。为问舟从何方来，欲应未应先长吁。长安平旦朱门开，曳裾靸履喧春雷。独有诗人货难售，朔雪寒风常满袖。孤馆青灯不自聊，短帽鹑衣竞相就。獬豸峨冠岂无事，不触奸邪触诗士。虽当圣世尚宽容，滔滔宁免言为讳。轩瑟齐竽本难遇，长编巨轴添忧虑。松菊荒芜归计迟，欲向何门诵佳句。君不见古者防川不禁口，里谚村谣无不有。美刺箴规三百篇，删取皆经圣人手。汉魏著述充层云，采撷花草香纷纷。其间国政最亲切，世许少陵能爱君。交衢谤木求胥诲，盛若勋华犹不改。风雅遗音傥尚存，篇篇遒铎皆应采。小人几度邪侵正，何尝断隔无歌咏。风雨萧萧鸡自鸣，谁顾寒莎响蛙黾。但恐君诗未工耳，工则奚愁强疵毁。益藉讥评达九重，送起声名赤霄里。况于时事无交涉，仿郊寒山题木叶。千龄得失寸心知，笑尔随群走干谒。请君头上巾，为君抖却岐路尘。解君身上衣，为君拂去京洛缁，三濯三洗清泠池。一日失机械，二日忘是非，三日天籁呼吸吹。勇将漫刺付流水，开口尽作欢喜辞。天台石桥春已知，别有野鹤相追随，苟欲避世不可迟。请君归，君勿疑。

姑苏观下逢居简，帽子欹斜衣懒散。自言契阔漫东西，虽老犹能青白眼。知音不在禅床久，抱刺怀书谨奔走。反舌无声乱草间，回首尽成狮子吼。荒芜野寺孤城外，赤叶黄芦日相对。午睡双鸠唤欲醒，起傍生台炙肩背。弄笔濡毫总萧索，尚余酒量添于昨。语尽横塘笛未终，东风满面杨花落。匆匆解缆搀程去，从此相期更何处。一碗官酤般若汤，把手同看独孤树。

鄱阳湖浸东南境，有人曾量三十六万顷。我昔乘槎渤澥间，眇视天溟坎蛙井。浪何为而起于青云之底，日何为而碎于泥沙之里。太极初分一物无，天水相包若鸡子。扬澜可供李白青州杓，彭蠡付与卢敖洗龟壳。斗大孤山没处藏，𣃁取来搘鼎铛脚。胸中八九吞云梦，似此蹄涔亦何用。安得快意大荒之东东复东，指麾鱼鳖骑苍龙。

嵯峨楼观青山头，昔曾避暑离宫游。吴王旌旆堕冥漠，至今古木涵清秋。谁听白纻歌声接，细扑飞尘石榴叶。银烛吹灰别泪残，夜半虚廊响行屧。美人何处凝娇魂，五色定化蝴蝶翻。几人深闺有余怨，当昼巨栎号惊猿。千年惟见春风在，绿草虽存颜色改。寂寞栏干绕断肠，满径寒香不堪采。朝云为我光徘徊，须臾径入姑苏台。遗踪灭迹竟难望，叶落空林归鸟哀。

江边野滩多老菰，抽心作穗秋满湖。拂开细谷芒敷舒，中有一米连三稃。剖之粒粒皆尖小，整齐远过占城稻。不烦舂簸即晨炊，更胜青精颜色好。寻常艰得此欣逢，默计五升当百丛。雨多水长倍加益，十里定收三十锺。野人获之亦自足，何用虚靡太仓粟。连日秋风思故乡，况复家田有茅屋。坠网重腮鲈已鲜，莼丝牵叶又流涎。急归收获蘋溪畔，细拨芦花撑钓船。

海棠最佳须老丛，远及百年花始红。历看名葩此为盛，刚柯硬叶交相映。倚石攒青二三丈，雨膏倒吸胭脂上。仿佛璇霄发曙光，细族蓬莱绣旗仗。露欲收珠色转深，香玉万颗藏春阴。轻风欲透紫丝障，一片朝霞倾入林。凤城多少栽花处，低嫩俱无可观树。相对令人忆故山，年年雕萼扫朱栏。只今惟有溪童在，应放高枝栖白鹇。

吴王铸剑成，自谓古难比。试之高山巅，石裂断横理。那无昔时人，相逢干将里。故宫宫中白日长，春风野田百草香。有谁慷慨不平事，被褐踏花推酒缸。

澄江横匹练，月洗黄罗扇。卷尽白云衣，常星撒沙见。天低欲就人，夜色凝深淀。欻吸动微光，时絣斗间线。凉亭逼旷野，轩楹敞三面。万象悉铺陈，随机互迁变。十岁逃虚空，得此方一遍。相对坐谈玄，终宵亦无倦。只恐骎骎催晓箭，涌上东方老铜片。须著干求大帝君，莫使阳乌眼睛转。

若有藏瘗空山中，谁人反闭玉笥峰。虎潈不得不启封，立石缭之应万重。不知灵变从何发，爆然夜半横分裂。但留一线与人窥，未放白云全漏泄。古木苍藤闭莫开，穴中惟听走风雷。神仙必有便门出，得见飚轮自往来。

稚川移家入空谷，手招白云守茅屋。惟恐人窥炼药𬬻，锁断青峦泻垂瀑。只留一径通飞鸟，其间想透三仙岛。野童犹摘凤文梨，村老闲锄燕胎草。人将外物为真物，反笑山栖衰草窟。玉臼丹成兔欲眠，蚯蚓黄蒿几钻骨。此去世间应不远，尚存犹可分苔藓。两幅生绡若可凭，先寄胡麻与鸡犬。

雨膏蒸土兰芽热，粉魂淡艳凝缃缬。柳条无力受东风，桃叶春江弄花月。枕函坠发昏眠重，绮帐惊寒替花恐。屏琐虫栖化粉蛾，帘甲蜂钻抱残蛹。麦门冬长柔堪结，桐轮辗尽棠梨雪。门掩车箱铜较闲，瓶敲井干青丝绝。君不见楚王宫中乐酣宴，嫌怕旁人说春晚。玉钗埋遍细腰人，章华台上苍苔满。

拟酌松根泉，先酹松下土。瓯牺副都篮，拾薪自煎煮。一杯复一杯，并酌连四五。寄谢山中人，腹痛不累汝。

春风忽来花满树，海棠最多绕栏吐。客愁才动不复安，两脚春泥踏春雨。高枝背面辞晓喧，低枝湿透挥未干。胭脂深重粉亦殷，颜色滑腻脂肉寒。五云忽卷晨妆毕，晓来姿态俱已失。悔不敲门请君出，吃酒忍饥看半日。疾呼杯酌倾已迟，但惊野雪扫还飞。可能就赐醉眠者，烂嚼落花听鸟啼。

建安梨岳老梨木，刻作唐朝建州牧。香炉忽动吹寒灰，浦城环翠阴风来。岭头顽石尽能走，涧下奔泉皆倒回。猿猱啼兮鬼啸野，六玄虬兮四骊马。想须吟遶碧草亭，举手高翻白云写。峰为文通名梦笔，杨公书堂曾散帙。丽月鲜霞付与谁，烟墅有人还筑室。田父何所祈，赠尔青麰黑桑椹。里儒何所求，赠尔黄粮布囊枕。万岁兮千秋，既往兮复留。抽兰心，拆椒口。簸南箕，挹北斗。不假竹枝歌，何须折杨柳。只用秦原妙绝词，传入神弦荐春酒。

醉中别高峰，挥手谢平野。百里伴啼猿，一官骑恶马。飞花堕城隅，槁叶积亭下。从教践踏去，会有相逢者。

朝来泛舟花满湖，亭午返棹风相呼。已收波浪入菱芡，晚开云日媚菰蒲。群飞鼓翼数沙雁，一去没头双野凫。少留霁色定堪玩，可惜归程时已晡。

古越多精蓝，名僧递相接。青林瓶盂聚，丹壑楼观叠。今乘秋涛便，莫待寒雨涉。何处闻鸣蛩，虚廊扫黄叶。

萧萧枫林青，杂出间椅槚。尚思送行舟，系此木叶下。云开星垂山，水荡月在野。江空夜枨枨，泪复谁满把。汀洲泥沙换，葭苇颜色假。变迁斐然殊，感慨益以寡。黄烟飞高桅，绛雪当道洒。余春去不尽，并放湓浦泻。岂无夜深弹，寂寞少听者。尚有沙滩人，时时说司马。

山前削成面，山后不露骨。何人恋巢居，结屋寄突兀。多风锁寒殿，频雨闭石窟。笋透狮子倾，草蔽鸱吻没。髑髅串胡神，缨络缠古佛。熹灯影摧残，槁柏香蓬馞。丹叶夏犹在，绿树暑未发。坳径鸣秋蛩，闲阶起苍鹘。僧衣莓苔侵，斋钵野菜掘。梵庋止数卷，矧能备巾拂。奔波道涂间，体倦神屡竭。大险厄在前，醉梦魂恍惚。信陋获安处，不胜尘土汩。经房晚栖禅，殆亦未易忽。铁凤终日叫，心颇恶此物。欲去欲住间，征帆已超越。

久客无别望，出门惟快晴。茅店局促卧，村静不打更。淅沥渐有间，四檐稍收声。俯身问僮仆，贪睡语辄惊。耳边嘈囋动，邻房先戒行。拂拭弄包裹，人健脚亦轻。溪舂黄粮响，窗扫巨竹倾。山路少泥土，意想砂砾平。舍梦弃衾枕，披衣散纵横。屈指计道里，陡觉神思清。菜老复命煮，小鲜岂足烹。旅饭任麤粝，苞苴且难成。值雨及雷雹，一阻三宿程。南北互有适，后先何必争。东方晓色至，隠隠天渐明。分手出门去，相引行水坑。

樱桃未开花遶枝，樱桃已开红满溪。花开几朝今始见，人折人攀那得知。黄鹂飞来问谁主，对面相看隔墙语。今日锁魂事可明，昨夜东风过云雨。

长田一亩三石收，截茅作囤遮水牛。驯鸡塞笼彘牢满，大儿看亲女上头。里胥关门罢输送，晴乌窥檐鼠沿栋。瓦盆瓷缶息老身，还将孙子看迎神。庙前擘纸青竹爆，饧糕粉鱼夜祠灶。

大巫舞袍奉酒尊，小巫湔裙进盘彘。野风吹树龙马归，瓦炉柏根香满地。白衣老须撚向前，叉手大胆不敢言。去年田家五分熟，更饶三分百事足。大茧千棚丝满窠，栗犊两握角出肉。土台浇酒再拜辞，纸钱灰扑遶木枝。神语顺从杯教吉，鼓笛薨薨打三日。

湘东王好开芳甸，亭台环绕朱栏遍。就中应教谁最多，庾信江淹日欢宴。七十里围高木栅，花柳烧残少颜色。取次华林建邺边，奚不移归帝王宅。曾经行处蘋芜漫，赖此名存悉歆羡。安知飞来不是旧时鶑，舞去都非昔年燕。风擘残桃过短墙，更无人管任斜阳。惜春犹有伤心者，认作徐娘半面妆。

仲宣徙倚思归后，又复谁传独步名。自昔城闉虽尚在，至今波浪未尝平。半规赤日沈荒渚，一缕黄烟起废城。梅落碎花催塞色，葭横响叶弄边声。惊寒牧马频回顾，趁暖宾鸿渐北征。况乃有怀伤岁暮，登楼那不动乡情。

金坛深僻观，锺磬少人闻。山果猿偷堕，庭莎鹿卧分。木高犹带雪，石冷不生云。正𦶟黄连炷，相从拜老君。

戚戚登临地，凄凄欲暮天。相看数株柳，不听一声蝉。山冷云生絮，江空月上弦。无缘舍尘事，闲对白鸥眠。

归程风强阻，春色有如无。上水千帆健，中流一矴孤。雨冲寻屋燕，云背立樯乌。尽说明朝顺，江行旧有图。

尽日群山里，知行第几重。竹深春寺磬，滩急午溪舂。残旭犹双塔，晴云只半峰。岂无仙隠者，恨不少从容。

日暮野桥边，都归醉客船。数竿沙际日，一片水中天。影落冲烟鸟，声移带雨蝉。殆非人境得，江月又初圆。

客程何太急，岁月半途分。想暂归天姥，还来伴使君。晓吟千嶂雪，春思一江云。若再经过此，囊诗可得闻。

好山多变态，排列在檐楹。平熨澄江练，横铺列嶂屏。石烟寒遶寺，山雨暗离汀。有意携溪枕，眠看直到醒。

本来无饮兴，偶此到溪滩。屋角悬双瓠，船头系一竿。塔高风便响，桥峻雨随干。莫怕城门闭，行归亦不难。

为爱林间寺，幽闲少是非。因抛荜门业，来着稻田衣。石蕨冲云细，山蔬腻雨肥。禅居安稳后，更莫启柴扉。

近凭筇竹杖，处处作生涯。独采傍溪药，自看临水花。爱云因北望，对日任西斜。惟有双蝴蝶，相随直到家。

孤云无定迹，又入乱山居。既息禅机稳，从教世网疏。晓香岩屋像，寒咒石潭鱼。待我寻诗境，看君坐隠庐。

水陆尽经过，地暄晴更和。鸟声临水近，人影向桥多。细雪倾残橘，轻冰脆立荷。少为盐米计，听彻竹枝歌。

病起无情绪，池边日几回。虫声低覆草，螺壳细生苔。暑退芦将变，秋残蓼续开。久消环绕迹，全若未尝来。

杳杳双林路，林深不易登。寺幽怜宿鸟，地僻喜闲僧。静彻垂梁板，寒销背壁灯。水边人忽笑，猿落过溪藤。

自言归去后，只在故山边。纱帽临溪盥，铜瓶傍水禅。昼闲松塔雨，春尽草堂烟。何故相抛舍，沉浮逐世缘。

数杯恬淡酒，相就等闲倾。得失徒多感，行藏任独清。昼闲风有味，春尽雨无声。但惜新栽柳，相呼欠一鶑。

归心终自遂，何必恋虚声。转觉青衫恶，谁怜白发生。扫花山石瘦，洗药野泉清。应有忘机者，时来伴我行。

一曲小湖滨，幽居不厌贫。坐容禅子憩，家就曲生邻。檐竹侵灯众，篱花落灶频。几时吟得句，寄与豫章人。

深山高顶寺，黄鹤旧曾留。鹤去无踪迹，山僧几白头。鸟闲斋鼓静，猿啸佛灯幽。宿约何时践，题诗向瀑流。

便入空山住，休慵汉省书。薄云翻药畚，斜日送柴车。远业松花腻，生涯薤叶疏。抱琴谁共听，一尾石间鱼。

乍归无定业，萧索带村居。神树当中朽，人家著外疏。藻痕千漂絮，花影一床书。何必为真隠，相安便有余。

分半作民栖，犹藏一曲溪。鹊窥莲叶座，僧占菜花畦。白蠹鱼销粉，青干兽剥泥。幸留唐刻在，相伴峻廊题。

水国何年寺，萧条野渡边。僧驱田雀倦，神抱海犀眠。细网垂秋屋，残灯泊暝船。数家枯柳下，犹有旧人烟。

客心怀避忌，地险自多神。枫叶藏山魅，松根抱石人。鹘翻苍黑翅，鱼曝赤斑鳞。未必知风候，惟闻酹酒频。

深僻人稀到，天然野意成。荷冲崩岸出，草入废泉生。曝术充山货，抽茶当地征。未须寻伴侣，时有自来鶑。

出门歧路分，愿往不辞勤。萤影侵湘月，蝉声隔楚云。频烧霜后箨，多饭雨中蕡。若过黄陵庙，椒浆奠小君。

故乡离几日，何处蹑秋陵。梵叶床头树，唐衣壁面僧。雨花粘旧锡，风箨扫寒簦。新偈期相寄，呵弹破小乘。

西山龙井路，俱有旧行踪。待得城中暇，重期石上逢。冷霜粘破屐，落月带残锺。拟践相邻约，烦君买一峰。

野寺孤僧住，当春亦掩扉。晓锺三板去，昏杵一盂归。古屋垂山榧，幽窗养石韦。未容行客憩，荒树雨鸠飞。

大泽沾荒裔，灵山识老臣。微茫云外迹，衰病瘴中身。湿草寒碑夕，晴花午殿春。高檐风雨断，犹避六丁神。

仿佛经行地，还寻古渡边。山禽多白练，溪药间黄连。漠漠将晴雨，迢迢欲暝烟。恍然惊梦醒，二十有三年。

路隔一重溪，山深客易危。驿亭惟有额，官堠尽无碑。竹挂黄身虺，林香白面狸。得船争欲渡，先奔槿花篱。

平世绝边筹，怜君古塞游。谁听蒯缑剑，虚弊黑貂裘。宵柝鸣荒戍，寒烽起废楼。到应先吊古，恸哭岘山头。

欲尽残春酒，登临事已违。听残怀旧笛，添尽御寒衣。鸟向青山没，人来赤壁稀。最怜城侧树，无可作花飞。

把诗从我者，多是剡中僧。结屋何山坞，当门几树藤。地寒常带雪，溪峻不留冰。赠尔新吟去，归题木叶层。

把酒对汀洲，相看发去舟。迎风一分手，惊浪几翻头。烛暗花消泪，枫寒叶弄愁。恐犹回首望，终夕凭高楼。

故里杉松表，归程笋薤初。杯多常失饭，囊罄只留书。海墨收秦弃，山粮拾禹余。古来仙隠者，多在赤城居。

十载他乡别，春归逐浪层。晚晴沙市鼓，夜雨石桥灯。帆仄摧干苇，衣寒脆薄缯。旧时来往寺，惆怅不逢僧。

水宿唐栖寺，何缘更浃旬。千山今日路，三岁异乡人。小殿眠身佛，空廊折臂神。归时重作礼，又拂一番尘。

客怀依古寺，曲水茂林边。俯听磵鸣石，静看山出烟。傍花清晚漱，对竹冷春眠。深羡溪僧乐，幽居动岁年。

春日晚荒荒，平沙极渺茫。楼欹三面水，城卧数条岗。白草吴京甸，黄桑楚战场。长江俱不问，一片泻斜阳。

江枫吟咏工，幽寺冷遗踪。不改前朝路，犹闻半夜锺。地凉汀月皎，村迥水烟浓。试问谁曾见，惟应独有松。

人生各有安，出易欲归难。古道春泥重，孤城暮雪寒。酒锋精似将，诗业远于官。野谷如堪饱，从君借鹖冠。

村崦递相遮，分居两岸沙。地征兼橘柚，土物半桑麻。水白来如虹，山黄去若蛇。往年曾泊此，丛竹数人家。

归心同一路，况复在新年。梦着登山屐，闲随渡水船。宿蒿迷旧陇，春葑起闲田。醉卧天池上，知君在我先。

不因纯孝者，古寺若为安。壁彩蜗游遍，炉香鼠踏残。锺声嘶破梃，旛影飐危竿。尚恐冬生笋，时来竹外看。

昔日干戈地，凄凉古塞情。军同民杂戍，州与县分城。野旷孤鸿绝，沙寒一骑行。十年生息后，人尚怯论兵。

阴阴城垒静，极望不飞尘。草色横江暮，鶑声出塞春。清时应洗甲，来岁又逢辛。惆怅经过处，都非往昔人。

细簇人家住，中分破石崖。竹门开店屋，草市夹桥街。水别东流汉，山横北过淮。并船频借问，同买出江柴。

幽栖深绝地，静夜独宜僧。上下两轮玉，中间一片冰。影收悬罟索，光息过船灯。独坐观心了，无由更小乘。

旦旦自天成，中全一气清。渐分平与峻，俄转晦为明。竹閟铺沙影，松涵出谷声。机心都不动，稳看日初生。

笑语失诙谐，人谁不怆怀。梦残秋雨寺，魂散夕阳街。缺灶粘煎药，干炉积燎柴。风流何必葬，便拥菊花埋。

一年辛苦后，收聚若为丰。摄职全无吏，携家仅有童。乳舂花下管，漆溜叶间筒。自此嬉游地，应须且浙中。

山寺凭高夕未昏，上皇曾此定乾坤。瓯闽散驿缘江岛，龛赭收潮入海门。细雨乱花唐辇道，淡烟疏柳汉营屯。何时汴水东流畔，君返宸居臣故园。

欲望江山夜转真，胡床曾此对嘉宾。伤心皓月长流水，回首清风不见人。花落雉楼横角暮，草生鸥渚破船春。归程岂暇频登览，分付羁愁与白蘋。

何日遗踪锁断岗，更谁曾望旧台荒。百年南渡频秋雨，一片西山几夕阳。石碍老松欹径险，岸随干苇出江长。斗间可是无佳气，又见飞乌绕去樯。

高阁巍峨接水滨，兴亡才问便伤神。鸣鸾东阁知何处，跨鹤西山别有人。柳映落霞江渚暮，草铺斜日野田春。群鸥亦厌多悲感，偏与忘机客最亲。

吴云迢递楚云鲜，从此南征路几千。汉使五羊登岭日，鲁经三豕渡河年。榕穿白草飞蛮雨，椒落黄芽起瘴烟。待及戍瓜多载石，定无番货入归船。

山门寂寞唐栖寺，别去闲居又一年。草暗暮田群雁远，花明春院一僧禅。云房夕磬浮清雨，水殿寒灯宿细烟。作得诗成无寄处，几回遥认隔溪船。

远望披裘日几回，可堪江上暮寒催。云飞旷野迎风断，雪洒长滩夹雨来。马踏野桥嘶破板，鸟迷村路立高桅。暂须移向疏篱泊，迁就惊春一树梅。

独行沙岸不相携，准拟沿溪更渡溪。药蔓交加虫上下，柳花撩乱蝶高低。杖头晓伴春云石，屐齿晴翻夜雨泥。诗就随山为人写，等闲抽尽锦中题。

小作幽园傍宅开，只须数亩占楼台。石移林屋秋云至，水带松江暮雨来。径草散香迎过屐，砌花分影荫流杯。人家园圃应无数，不似君能日几回。

梧叶萧萧墓草长，梦魂曾断九回肠。空闻绛帕离章水，谁见黄旗入洛阳。鸦噪暮园江阪迥，龙盘春戍石城荒。赤乌不识桑田变，犹自凄凄守白杨。

袅袅朱栏倚细波，绿云相对閟嵯峨。中天车驾曾擒虏，何日楼船定入河。霁柳午阴随岸远，露桃春色过墙多。黄旗适应东南运，已办箫铙几曲歌。

细藓柔莎琐旧堆，昔年曾见异僧回。如何天上飞灵雨，不为人间洗劫灰。江接潮头诸脉应，地连岗势一支来。只今不假虚无事，别是春风歌舞台。

一径逶迤草自芳，何为不复更翺翔。应须旧国还宣武，别有高台在建章。白鹭背花寻塔路，赤乌冲柳集宫墙。中兴不比偏安事，且对梧桐荐羽觞。

日落凭栏感慨频，长干桥畔冷残春。桑田芜没徒多事，兰玉丛生更几人。风暖影翻花外燕，雨多痕蚀草间麟。堪嗟群从成功后，不及锺山一尉神。

点点凝烟望未收，六朝遗迹遍荒丘。自从绛阙雄江面，谁把朱泥染石头。岗断晓榛双阜虎，岸长春草一滩鸥。诸公多少新亭恨，不是知心莫上楼。

横障弥漫恃此丘，长江东骛转湍流。波间去海无多里，沙际铺淮辄数州。风势起花山郭暗，潮声侵树野田浮。无由望彻苍茫外，回首斜阳总是愁。

匆匆何事解朝衣，甫为君王领一麾。历考近来成故事，就迁长是未多时。寒更夜彻防淮柝，晓舶晴翻出海旗。不久赤蹄应已到，只须略赋练江诗。

凭高望尽寂寥天，与我闲情共渺然。平展暮云三百里，积停春水二千年。沙洲横渡荆江雨，石塔遥分岳麓烟。老我未闻飞剑术，想须今度遇回仙。

精舍萧疏近水凉，分明一径绿沉枪。就移山近湖皆隠，放出楼高寺倒藏。春透露梢齐曲槛，晓翻风箨过修墙。长堤花尽人稀少，来听蝉声伴夕阳。

缯甲如荼护此台，玉颜憔悴锦帆来。一蹊香草无蜂过，千里空葭有雁回。响屧藓埋丹凤迹，缕衣花变粉蛾灰。谁知子夜歌残日，树满西山似绿苔。

瞬息沿流七里遥，感时回缆木兰桡。高台未变陵兼谷，故国频更市与朝。风散乱云通去驿，雨消残雪助归潮。渔翁近亦无前辈，一个青铜不肯饶。

昔人有意久经营，极望寒芜远更平。三国旆旌群鹊散，六朝楼阁一鸠鸣。雪消晴嶂沉孤垒，风打寒潮入废城。多少怨魂销不尽，草根烧断又还生。

事久销沉只等闲，好将深意递相参。舳舻宵遁谁思忖，裙屐春游自笑谈。西日瘴回迷汉沔，北风波逆上江潭。隔城方唱招魂引，一拍殷勤至再三。

茫茫迂曲度平川，何处孤村近水边。烟护刘琮残壁垒，雨沉黄祖旧楼船。寒沙细拥菰芦地，破陇斜耕苜蓿田。见说去年秋潦后，更无茅屋起炊烟。

幸际清时息五兵，舌顽无处说纵横。蚁封一梦难分别，蜗角千年强鬭争。丹壁邮亭新蜀道，白楼烽戍古邾城。自知夜半徒兴舞，移远寒鸡不使鸣。

夕阳光退杳难凭，欲问江鸥只怨憎。得意举帆烧北岸，伤心流楳锁西陵。雪消蜀货千樯下，风顺吴盐万斛增。且趁一樽相暖热，自非乘醉莫来登。

索居牢落动关心，但觉匆匆岁月侵。无梦不因怜昼静，有怀多是惜春深。草香稚蝶销胡粉，花落蛮鶑变楚金。最是不禁芳树色，能消几日又成阴。

庭下同栽两树梅，一株摇落一株开。无缘春色相亏曲，有分晴光亦往来。雪打枯枝愁汉驿，雨翻雕萼梦荆台。绮窗不断横斜影，犹有东风管碧苔。

衣冠从昔化文身，峻岳当天自有神。秦帝刻碑三十载，越王栖甲五千人。江连云气分南纪，海接星河近北辰。必竟兴亡谁可料，但闻陵谷变飞尘。

天随清调何人继，幸有荒村故宅存。橘上蠹虫应屡变，草间眠鸭尚能言。池亭暮雪兼风起，篱落春潮带雨浑。人啖菊苗终竟别，屠沽犹自不登门。

路才容马尽荒茅，谁识仙人旧钓鳌。流水不随船影断，乱山犹带弹痕高。春烟粉黑重生葑，暮雨灰红半拆桃。今日故宫何处问，东风应长对江涛。

忽地相逢便解颜，况兼终日看青山。精神摘柳哦诗际，标度寻梅集句间。春淡野桥孤艇远，暮寒溪寺一锺闲。匆匆又作经旬别，两处东风各闭关。

远程已过经行处，别有逶迤古道存。寺已寂寥犹有殿，水才穷尽又逢村。一株枯木人分路，十里飞花客过门。必竟悉依生处乐，不知何事别家园。

匆匆宁不恨飘零，转更分岐过别汀。世事总如迂曲路，年华都付短长亭。冢桃褪蘂无人色，社栎盘根作鬼形。心自感伤人岂识，回头犹顾岘山青。

消散羁愁益坦然，况当初暖欲晴天。清溪苔滑重抄纸，浅屋柴香正煮绵。隔水杀鸡祠社土，过桥嘶马入人烟。今朝似觉难忘酒，应更无人笑谪仙。

木落千山怨别离，自知难驻马行蹄。上书季子穷归洛，献赋荀卿老向齐。驿店破旗秋雨细，戍楼残角夕阳低。袖藏秘策君门远，应望中原泣鼓鼙。

波眼沄沄浪复轻，稍苏羁束过清明。倩人觅路先寻酒，久客怀乡始见饧。松下紫芽肥野菜，竹间青叶带山樱。自从一别齐安后，直到今朝始听鶑。

书剑悠悠屡变迁，老谙多故始知天。汗青每愧抛长日，发白无由逐少年。暮雨暗消江岸柳，晓霜初透野池莲。此心悬解何须语，人问惟应一指禅。

自谓别离难会面，如何此地又相寻。往来云物他乡意，轻薄风尘久客心。夜雨泥涂三里郭，夕阳烟火数家林。送君好去加餐饭，莫听哀猿彻晓吟。

竞携书剑去纷纷，谁解登临对日曛。北道荆夔一江下，南朝徐兖二州分。高楼角晓鸣秋雨，远戍烽寒起暮云。莫把寻常望瓜步，恐惊边雁不堪闻。

僧房十日相留恋，为怯生寒未到家。插岸断冰妨荡桨，入檐飞雪助煎茶。香台穴碎逃秋蚁，古殿巢翻失暮鸦。惟有溪梅最禁耐，傍篱争发向阳花。

著书不就便相抛，远向襄州谒故交。里舍千头无旧橘，客程三脊有荒茅。买鱼村渡捐孤剑，沽酒山城解弊袍。双鬓岂堪禁岁月，眼看归鳦又成巢。

时节匆忙过隙驹，可堪岑寂就船居。不禁衰病慵耽酒，无益闲交懒报书。风暖暮田归海燕，雨甜春水上潮鱼。客中自是光阴速，才见新正又月初。

昔年此路达王畿，荒烧畬烟事已非。山向崤函空北望，水随江汉自东归。凄凉坂路征车远，寂寞邮亭候火稀。遥想思乡怨岐路，杜鹃花发鹧鸪飞。

晴江万里绿波来，惆怅君房去不回。秦苑河山归故国，越乡云雨庇荒台。春风一道江蓠绿，落日千峰杜宇哀。欲访钓船无处所，野花如雪满汀开。

飘然久作登临想，才遇名山雨亦游。林尾乱声犹间响，枝头残滴未全收。濯翻野竹从教軃，冲落岩花放出流。欲把姓名书石上，几回拈笔又成休。

衣裳单薄鬓萧骚，独凭危栏首屡搔。出壁乱云分片段，隔江飞雨见丝毫。庭前断续蛩争响，檐外轻便蝶鬭高。多少好山俱在眼，愧无短屐共游遨。

当前滩号西施碛，对碛看秋得句清。五色悬门秦一尉，六经充栋汉诸生。石丛细火团荒砌，野蔓疏金出废城。目送浣沙人去后，又闻街鼓报新晴。

长江淡淡树疏疏，扫却闲庭即故居。虫入暗床频促织，萤穿虚壁屡翻书。破除暮色惟荒菊，荐送秋华有嫩蔬。料得故园分社酒，小苞青橘四腮鲈。

自惭尸素尝多暇，未放秋风变楚颜。一梦别离抛白水，三年端的守青山。野鸡避鹘遮雏去，沙翮衔鱼趁母还。纵有乱愁消遣尽，淡云残日共人闲。

清溪楼阁暮沉沉，不觉登临夜欲深。几处卷帘催酒笛，谁家闭户捣衣砧。一朝野雾三朝湿，十日江天九日阴。暗喜碍人公事少，自来收拾送秋吟。

对港近村俱有路，扁舟倍觉往来频。入秋破褐惟存线，尽日收钱不满缗。远岸冷沙衔坠叶，浅滩寒水卧枯蘋。未知行役何时断，纵使更深亦唤人。

吟得诗成若等闲，为吾开尽锦囊斑。不专瘦岛元和末，要且长城大历间。帆入乱潮随涨水，帽冲残雪度危山。从今便少春游伴，才过新正可得还。

极浦蘋花白，空壕兰萼红。伤心城上燕，飞入馆娃宫。

欲知行远近，细数杜鹃声。暗入苍山去，千闻是一程。

水源穷不尽，垢腻生春袜。未敢辄揭流，且向幽亭歇。

玉树分明照夕流，粉痕翻为碧苔留。三更枝上玲珑雨，乱滴寒香一夜愁。

忆昔同行题落叶，寺前枯树鹤巢边。不知今度苔枝上，多少秋虫已化蝉。

空山落日又逢僧，雨杂尘灰满帽纹。但忆来时门不掩，麝香偷卧石床云。

师说古香寮旧开，鲍照曾为惠休来。至今猿鹤犹知敬，静对寒星礼碧苔。

山门半掩浮云阙，古道人稀芳草歇。夜深零露滴秋香，幽人独步青萝月。

书来只说住高峰，不记松林第几重。欲拣青峦问茅舍，秋山一样白云封。

颂罢南华谁得闻，两川寒玉一禅身。松边弹舌低声念，莫引龙来变作人。

山僧袖出新诗卷，字字馨香扑人面。清晨何处展看来，卷得梅花两三片。

野庙荒芜倒掩扉，寂寥香火客来稀。年年归燕相看觑，空滴春泥损画衣。

青鸟传书渡海迟，乱山衰草葬蛾眉。锦囊消歇余香在，狼藉春风豆蔻枝。

石龟无语对东风，海鹤曾迷晓市中。三十六鳞朝夜月，玉钗人在水晶宫。

白云随鹤乘将去，深碧桃花满故宫。三十六簧明月夜，不知何处吸春风。

小园宽占一山孤，别有墙遮古观居。到了恩波拦不住，水窗游出放生鱼。

爱花偏倩猎人寻，残雪偷春上棘林。山岸有谁先得见，冷香疏亚辟寒金。

一曲呼凰下九霄，石台春静海山遥。周秦战血纵横尽，犹卧白云吹洞箫。

碧树童童荫屋庐，分明青盖画龙车。南阳病叟成何事，便谓枯池活得鱼。

昔人深夜看星斗，镇压灵坛尚有符。偷写只应苍鼠惯，几行丹篆绕春芜。

锁断寒蛟亦有神，冷波寒水病残身。谁收匙钥权相借，略放天池洗白鳞。

抽铅点汞旧台荒，何处搜寻旧草堂。谁见洪崖最深处，一坑泥护石中黄。

一曲长歌浙水寒，绨袍空往又空还。咸阳若有山东志，莫放苏秦又出关。

布帆何处定逢春，身是归人又送君。明日隔城回首望，冷花寒叶满秋云。

花飞春减绿阴成，不住风光绕禁城。山寺晚晴蝉欲噪，柳林犹啭数声鶑。

怜君归橐路迢迢，到得茅斋转寂寥。应叹药栏经雨烂，土肥抽尽缩砂苗。

水国秋清潮半生，越王台殿锁荒城。西楼一夜思归客，斜倚朱栏独听笙。

虚堂人静不闻更，独坐书灰对夜灯。门外不知春雪霁，半峰残月一溪冰。

芦苇萧萧生晚潮，伍员何地更吹箫。夕阳自逐寒鸦去，万片宫花共寂寥。

别十三年返故居，可怜世业半空虚。布囊惟有焦琴在，乞与秋风葬阖闾。

袅袅多应半熟时，落斜高挂冷攒枝。分明记得山窗下，一架寒藤带雨垂。

独立弥漫灏气中，倍饶云雾杳重重。直西一道孤光起，指点人看是白龙。

眼力难穷远即昏，纵晴惟只两三分。今朝林屋人皆见，不似峰峦只似云。

渺渺秋风生白波，故乡归梦隔山河。可怜一纸平安信，不及衡阳雁字多。

诗囊挂在船篷上，吟过江枫落叶中。为恐吴笺题不尽，秋风先燥数堆红。

断桥流水两无期，残日轻云处处疑。乞与行人自沽酒，满旗风雨豆花篱。

白发宫人频笑谑，罗衣昔对君王著。夜惊春雨洗桃花，梦魂犹挂秋千索。

老僧病久声嘶喝，屡说紫衣胜短褐。莫嫌两手渐拘挛，曾把御前供奉钹。

晴逼寒笆春满邻，汉奁芳额渐轻匀。东风未放全消息，雨萼愁香不见人。

悄悄如秋麦气凉，山风吹透湿衣裳。小炉深幌枯松火，一夜寒香遶客床。

俯为江山特地来，势须时暂走尘埃。稍闲便著携官酒，一酹吴王旧钓台。

此是衡阳第几群，寂寥偏杂雨声闻。如今远道多矰缴，莫厌高飞入暮云。

柔橹双随下水船，乱帆轻舵递相先。无端系着山村岸，高枕芦芽对雨眠。

三日要行还止住，冷沙寒水暗消春。一千四百芜湖路，怨雨愁风多少人。

见说谪仙曾到此，东风千树锁雕墙。游人偏向花间酹，雨湿春泥喷酒香。

解帆登岸作山游，林木茅茨共一丘。数日骤寒消不尽，尚余残雪护松瘤。

年来沙涨卒难消，更觉西兴渡口遥。冷坐看他骑骒马，半鞍泥水踏春潮。

悠悠心厌出江沙，过得丘亭转落斜。村店自知行客倦，劝尝新酒卖甜瓜。

人居泽国胜居陵，十月陂塘未结冰。残苇乱茭收拾后，断筐分晒折腰菱。

弯弯田角路周遭，摘尽柔桑露浅蒿。无限寂寥门半掩，一车偏健夕阳缲。

连朝微雪暗消凝，始觉春风逐旋增。今早画檐偏有意，数条吹折晒残冰。

旧来边塞自多尘，瘦草寒花强作春。见说连年更凄怆，乱萤随趁鬼迷人。

闹里看山不识真，偶来轩槛振衣尘。诸峰便觉移相就，分付春风欲去人。

点点杨花飞满洲，只应催促送行舟。非关向晚伤心事，自怯春寒不肯留。

尽日凭栏客兴浓，山虽西遶水还东。便乘春暮家园去，犹及棠梨满径风。

自觉才疏久愿归，敢将山色便相依。汉家事业虽全盛，亦放梁鸿一个飞。

时康难售贾生医，谏鼓无声对落晖。又报一年花信了，满山𫛸鴂送春归。

悠悠行路雪侵头，拟出重关洗弊裘。堤上忽逢憔悴客，背花停酒说通州。

浅滩近渚沙相接，水落渔人朝暮涉。摵摵风鸣若雨来，绕堤吹散干荷叶。

本无谋略强谈兵，每愧临边病未能。筋力岂知犹可喜，一鞍千里到江陵。

网边分得尾纤纤，腥却莼丝莫厌嫌。自有野人相料理，柳阴茅店一包盐。

山栖书到多日，野渡舟横几回。想见溪边亭上，故人待我衔杯。

春风冰断千尺，晓霁云开百重。何处溪桥争渡，谁家山寺闻锺。

野屋定堆落叶，山径应铺石芜。一别经秋不到，隔篱黄犬谁呼。

高阁俯人世，越香清古岑。林表山烟薄，竹多苔色深。露笋翻晓箨，云房生昼阴。天风自然来，明月照我琴。景豁谢幽事，竟日聆仙禽。佳言出奇观，清梵扬空音。子猷昔好此，故园今陆沈。眷然顾兹赏，萧萧生道心。

久客空江上，闲吟对石门。青山非远近，流水自朝昏。夜月添乡梦，春风入烧痕。翻思南郭路，迢递隔烟村。

圣代吟家众，无君众体诗。数奇官职见，心苦道途知。积梦难相寄，流年自各悲。金闺催制锦，又复向黄陂。

旅馆成佳集，临觞送远征。厨烟含烛焰，溪雨夺琴声。愁动草边色，恨牵花外情。明朝过平望，应念隔春更。

芳草渡头猿夜吟，孤舟一系百年心。旧游零落不知数，客路经过空复寻。暮雪关山千里雁，夕阳烟火数家林。明朝叹息东征士，发垢冠欹不欲簪。

巨浸连吴越，高躔直斗牛。玄明开别府，江伯汇支流。象纬元精逼，神奸秘怪裒。番君疏带砺，彭蠡壮襟喉。赴隙如无地，凭壖忽有州。津涯逾写润，窟宅定刳幽。岛认瀛鳌戴，涛疑阵马搜。珠跳怜雨驶，镜滑识风收。树带乔枝隠，山余短碧浮。窥觇疲罔象，睥睨忲阳侯。漾月都迷皓，蒸云间作油。涵濡均藻荇，冗长到{丷/八}鳅。蜃幻晴嘘阁，龙腥夜拔湫。万寻县圃玉，一带洞庭秋。盈缩知谁纪，吞并似力揪。鲤矜封赤𩽼，龟笑斥朱眸。嵌窦扶桑啮，珍文匠石锼。鸥群驯野客，蚖肆傲潜虬。罟数筐零霰，樯轻弩激鍭。孰分浮瓠澨，或讶绕蛇丘。弦索延商妇，舽艭送莫愁。陶朱诚得策，神禹想遗忧。端称潺湲弄，非无隠伏搜。豆分高下渚，苇视去来舟。血脉乾坤活，疮痍稼穑瘳。披猖包息壤，琐碎略浮沤。莲女婵娟棹，渔郎芼燥瓯。有人搴绣被，无客傲鹴裘。货贝穷干没，醪羞肃丐求。束枯论沃釜，戒覆比倾辀。众水杯盂外，他年吐纳尤。鹊填功未议，鲸吸志应酬。何事轻思济，吾防果未周。阽危心骨醉，飘泊面颜羞。敢计乘桴去，何知戴笠游。片帆真扰扰，只影转悠悠。卑湿嗟梁傅，星霜挂魏牟。劳歌惭孺子，破簏付平头。乌豉缘莼置，黄粮为鲙谋。清螺取归日，稳棹听夷犹。

芳时谈古调，霅浦少人同。化日桃花外，归船便隔春。

寒食风埃满客襟，西湖烟雨送愁频。日高未起鸟呼梦，春晚不归花笑人。

离离双鬓似秋蓬，惯逐沙鸥与断鸿。漂母矶头春水阔，扁舟何处系东风。

冷花疏蕊竹间横，浅薄笼烟淡作晴。怊怅野桥春水断，几回相见不分明。

独棹一溪云，山回景自分。露花藏岸势，风叶乱泉纹。短箭催年急，微阳近草曛。断猿将落木，清夜不堪闻。

