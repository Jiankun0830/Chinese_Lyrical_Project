寰中风穴不一处，斯井乳化能伏流。暗接高源常秘惜，不离陌路自清幽。土囊空艳高人赋，水品难逢处士收。宴坐岩头默斟取，清凉此意与谁谋。

油溪何淼漫，油岭复巑坃。白日蛇龙起，青林虎豹抟。乾坤谁设险，登陟壮遐观。刀剑今牛犊，须知帝德宽。

万里藏云境界宽，仙源江上起峰峦。鶑啼翠柳三春暖，松隠清风六月寒。飞雁忽惊天柱过，蛰龙犹向石潭蟠。宦游争道兹岩好，林下何曾得共欢。

