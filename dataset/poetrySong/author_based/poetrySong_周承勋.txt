谁家解祟吐千瓶，丹墨交辉走百灵。尽使蛙蛇归药笼，又缠萧艾作人形。安得彩丝十万丈，东南西北系飘零。

才入度门寺，先观觉范诗。昔人吟不尽，今日到方知。地僻寒来早，高山月上迟。池边老修竹，曾映董生帏。

夜𦶟松脂火，朝焚柏子香。举家来万寿，佳节遇重阳。雨止云穿日，风高天欲霜。吾庐篱下菊，应怪未还乡。

君不见楚王渡江萍如日，剖而食之甜似蜜。河鲀本自食杨花，花结浮萍萍结实。又不见越王食鲙遗其余，中流化作王馀鱼。河鲀本是当年物，尚带西子胸前酥。春江摇摇波面暖，蒌蒿蒙茸芦笋短。嫩肥初破鳖裙重，腻白细挑羊脑满。嗟予二年留江城，嗜此不去迟吾行。鲈鲜便觉官可弃，雁美却得人呼卿。邻翁劝我知机早，有毒伤人如鸩鸟。世闲万事是机阱，此外伤人亦非少。我生有命悬乎天，饱死终胜饥垂涎。君看子美牛炙死，若死严武尤可怜。

四海常为客，三春却倦游。能飞归不得，虽去有何求。故国千年恨，行人万里愁。年来风过耳，无泪与君流。

竹皮狗尾粗斓斑，神虎门前兴已阑。每恨误身诚可溺，殆将苴履不须弹。数茎渐觉胜簪怯，一免当知复冠难。柱后惠文非所志，宁从子夏学酸寒。

瓦砾频年积，鉏耰十辈功。旋移低地碧，颇杂亚枝红。对酒逢寒食，凭栏接暖风。墙悭天自阔，堪送北飞鸿。

青云紫陌不相违，四海如公省见稀。身在外台严刺举，诗来属邑慰瞻依。珠园授笔驱春雨，泽国扬帆送夕晖。留落而今待公道，敢言一斥羡群飞。

