一窍才通万窍通，丝毫不动露真空。个中便是真宗祖，认著依前又不中。

真土从来名强立，学人不晓谩傍求。若知真土为中道，何必骑牛更觅牛。

全清绝点号阳晶，才有纤瑕便属阴。多少神仙皆不说，谁人肯向此留心。

万物芸芸，各归其根。识得根源，玄牝虚传。

龙虎猖狂，心念炎烈。慧剑才挥，二兽俱灭。

欲识铅汞，情性二物。二物和合，还丹了毕。

头上顶天，脚下踏地。中有一物，煆成宝器。

天地之先，无根灵草。一意制度，产成至宝。

不圆不缺行中道，着意忘怀便落偏。更言二八一斤数，开眼明明被孰瞒。

若问抽添法，纵擒怕觉迟。调停无损益，方始证无为。

识得真心无不遍，自己不明被物转。可怜无限守株人，退铅进汞错方便。

真火本无候，时人休强猜。要知端的意，无去亦无来。

清浄药材，密意为丸。十二时中，无念火煎。

意到心诚，湛然若凝。昼夜无间，效验自应。

沐浴无他术，休寻卯酉中。困眠饥吃饭，无日不春风。

百刻工夫一刻推，一刻还同十二时。十二时中归一念，念中无念始真奇。

恬淡无思虑，虚无任自然。胎圆神自化，我命不由天。

