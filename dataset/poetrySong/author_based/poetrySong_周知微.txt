君不学叔隗季隗南归晋，又不学大乔小乔东入吴。一种桃根与桃叶，若为化作双芙渠。临淮政成有余暇，坐令华屋生潇洒。鹅溪一幅万里宽，移得浙川入图画。天空水阔江茫茫，想见女英与娥皇。九疑云深苍梧远，冰姿玉泣不成妆。苦心抱恨何时了，香骨应甘没秋草。不如回首谢秋风，分作尹邢来汉宫。

小靥浮青水拍堤，堤边草色更相宜。一番谷雨晚晴后，万点杨花春尽时。解与曲池藏宝鉴，不教新月妒蛾眉。怪来别岸波光阔，知是渔郎艇子移。

迢迢绿树淮天晓，霭霭红霞海日晴。遥望四山云接水，碧峰千点数帆轻。

疾风暴雨悲游子，峻岭崇山非故乡。

后车鶑燕春声早，前骑熊罴夜气遒。

暮天斜去空成字，远地频来不寄书。

