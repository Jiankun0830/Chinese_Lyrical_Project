西京少年儿，生长豪贵族。光浮两脸红，春留双鬓绿。常骑大宛马，多佩于阗玉。明珠博美姬，黄金酬丽曲。朝从咸阳游，暮向长陵宿。朱门人候归，夜夜然红烛。

毋忽咫尺水，中恐有伏龙。毋忽寻丈山，中恐有毒虫。是以古君子，不敢欺盲聋。审密言语间，戒谨暗室中。几微怠所防，敌国起奴童。事固不可忽，理亦不可穷。周室八百年，成于垂钓翁。

奇石烂横道，兹山信多姿。江湖酾两股，一泓乃孤危。相传龙所家，或恐神护持。腥风转霮{雨/对}，阴崖立淋漓。惜无纬萧勇，探此抱宝痴。山僧作屋意，惨淡生幽思。胡为金缪影，颠倒眩俗儿。坐来百念失，苍官导前驰。招提果深登，屐痕恍前期。咄哉少肉山，著此高颧师。端能致遨游，绝唱相娱嬉。过溪亦何事，相送了不疑。渠能缚禅律，因来数须眉。我爱秦郎记，字压头陀碑。月林只夜夜，人物自一时。贤愚尽蚁封，来者吾得知。

二月芳草碧，江南新燕来。抚兹良岁时，佳人安在哉。佳人弃我去，杳在天之涯。天涯望不极，丛愁结中怀。翠觞不成欢，玉琴有余哀。西湖春事深，林花为谁开。折花无所赠，三嗅空徘徊。楼前东流水，湛湛生绿苔。去波日千里，还绕姑苏台。凭水寄我思，旦暮肠九回。

悟琴如悟道，神闲若无营。在心不在指，以意非以声。锵尔风篁韵，泠然天籁鸣。曲终各一笑，相对无亏成。

太虚运元气，万物皆凭倚。物或有所违，气亦随而否。肉蠹则生虫，木蠹则生蚁。嗟哉政亦然，于焉起奸宄。蠹久不可为，气靡物自毁。但得元气存，不患蠹不死。

生平愧彼苍，得饱非耘种。自揆蔑寸长，居然叨薄俸。朅来桂玉地，幸了藜藿奉。日昨访芸居，见我如伯仲。剧谈辟幽荒，妙论洗沉痛。呼童张樽罍，芳醪启春瓮。乃约屏膻荤，初筵俱清供。珠樱映翠荚，光色交浮动。佳境喜渐入，恺之未痴蠢。属厌荐春萌，隽永咀秋葑。黄独忽登俎，味借蜂蜜重。翻怜少陵翁，山雪入吟讽。早韭晚菘辈，吾家所售用。列品不自珍，而与朋友共。雕盘放手空，适口颇恣纵。日暮雨催返，虚窗结清梦。寄语五侯鲭，从兹勿劳送。

孟冬多风霜，草木俱披靡。老柳叶才脱，拂拂新萌起。冻梅如枯榛，班班亦含蘂。寒暑运四时，成此岁功美。孰知四时间，独有春不死。

女修玄鸟开嬴始，附庸于周自非子。由襄寖强三十世，末命昭庄逾崛起。杀降溅血长平坑，返戈尽篡天王城。黩兵不戢恃彊大，物忌太盛终当倾。邯郸贾人识奇货，发谋不惜千金破。窈窕尊前歌舞人，腹中已孕秦家祸。怙势陵威奋余烈，怨气愁声九州裂。虎暴狼贪天使然，六国未灭嬴先灭。天道何曾长助彊，岂知用柔能胜刚。君不见后来项羽战无敌，却使山河归汉王。

君不见司马子长志横秋，少年足迹不肯休。胸中盘屈奇伟气，笔力直与造化侔。又不见杜陵子美夸壮游，一身几走半九州。吟怀吐纳天地秀，作为篇章光斗牛。君今去去几千里，匣剑囊书赴知己。知己从来素有情，投机之会趋功名。功名岂有作能致，莫辞跋涉长江行。长江四月南风起，武昌鱼饮秦淮水。南风不久又西风，食鱼休忘鲈鱼美。天涯别梦思城东，何日一樽重与同。草桥夜醉月明下，桃关晴吟春色中。不堪蜀魄相催去，却怜樯燕相留住。一片离情去住间，正是游人肠断处。荆湖右道分南北，势与中原岂悬隔。五湖膏血互吞噬，万里烟尘入谋画。莫如子长子美但能事文章，蚤归来献平戎策。

枕流亭下路，两岁不曾来。今日偶重到，夕阳犹未回。池干无水放，地暖有花开。后约如能继，多应为探梅。

欹倒几株梅，黏枝半是苔。相传前代种，曾历太平来。山冷雪犹在，春深花始开。乱离无酒买，嚼蘂当衔杯。

一酌野泉香，翛然俗虑忘。静听山鸟语，如笑世人忙。近水苔常湿，无风树亦凉。老僧闲似我，清坐到斜阳。

犹忆归淮甸，何期陷敌尘。祇闻残破惨，未得死生真。梦不谙长路，书难附便人。吞声无限泪，一滴一伤神。

买船穿僻径，坟古最幽深。山近风常冷，松蟠昼亦阴。来时无速骑，归路有鸣禽。寄语城居者，何人肯访寻。

虚室似僧房，蒲团倚竹床。半窗红日影，一阵紫兰香。诵熟闲居赋，书成急就章。数朝门不出，过却几春光。

湖天初过雨，晴意有无间。春水半侵路，晓云多碍山。酒烦村店暖，诗就野亭删。风静无啼鸟，垂杨树树闲。

登顿来忘倦，闲常到亦难。西风摇短鬓，落日倚危栏。山迥江湖小，秋高天地宽。故园何处是，空遣客眸酸。

地比诸园小，池从前代开。犹余乔木在，曾见上皇来。幽径埋黄叶，空庭老绿苔。荒寒吟思怯，落日独徘徊。

初冬天气暖，小似立春时。万树无多叶，千花试一枝。天红霜有信，星晕雨先期。怕见梅花发，愁怀未办诗。

党籍碑成国步屯，忠臣埋没瘴乡尘。兴衰未必皆关数，治乱由来实在人。雷昔震陵天已怒，石今漫灭世尤珍。九原难叫诸贤起，一掬伤心泪染巾。

一笑江楼把酒杯，阑干倚遍重徘徊。风生别浦潮回去，云暗前山雨过来。秋冷丹枫先叶坠，节迟黄菊未花开。凭高引领还兴感，昨日谁登戏马台。

谁把工夫巧铸成，铜青依约绿毛轻。自归骚客文房后，无复王孙金弹惊。沙觜莫追芦苇暖，灰心聊吐蕙兰清。回头却笑江湖伴，多少遭烹为不鸣。

千载墦间偶得存，传从鼻祖到云孙。土痕蚀处形摹薄，苔色侵来款识昏。制样想应规象鼎，验图只合配牺尊。赠君博古斋中去，书传闲时细讨论。

弹压江湖耸市朝，相逢人尽说风骚。诗从南岳吟逾老，名得西山荐益高。半世历官才幕府，午年还国尚郎曹。儿时曾诵先生句，镜里如今已二毛。

籀文漫灭藓花残，胆怯旁人不敢看。飞去暗防风雨夜，握来光射斗牛寒。曾成歃血诸侯约，肯受无鱼下客弹。宝匣秘藏英气在，提携终拟斩楼兰。

浮世功名总是虚，纵然轩冕又何如。趁无白发来侵镜，好买青山去荷锄。贤圣一丘无用土，英雄几板可疑书。生涯傥了寒暄计，独抱遗经亦有余。

条脱空嗟萼绿华，俗尘难久驻仙车。数声画角单于塞，一曲山香阿母家。堕砌尚疑妆后粉，点衣犹认唾时花。别来埋没春风面，几度虚窗叹月斜。

起来袖手怯寒添，冷落文楸掩玉奁。燕子池塘春雨细，杏花庭院晓风尖。酒酲未解便欹枕，香炷初熏密下帘。百五数来能几日，黄金柳色已侵檐。

择胜前朝锡雅名，不多花木四时荣。楼当列岫仍临水，地比诸园最傍城。池暖锦鳞冬亦泳，洞寒丹鹤晓先鸣。宗王信是神仙侣，创得蓬壶小样成。

觅来雏鹤养经年，认得呼名傍客前。放去几随云过海，归来一片雪翻天。翎梳修竹林间日，影照寒梅磵下泉。眷恋轩墀应有谓，主人风骨是神仙。

燮燮霜红不自持，半随流水半霑泥。归巢便觉栖禽冷，觅穴空教返蚁迷。风径学花飞上下，夜窗疑雨洒东西。满阶不听家僮扫，拟把新诗逐片题。

年年绿桂着花时，黄雪团枝自一奇。林静秋风生处早，山高凉月上来迟。亭边露湿栏犹倚，书畔香清枕屡欹。惆怅淮南无梦到，楚骚歌罢当吟诗。

不与南枝鬭粉光，品题应合让苏黄。融成蜂蜡千葩秀，散作龙涎几阵香。立悟瞿昙真面目，坐忘姑射旧梳妆。好风吹堕檀心句，白雪空惊寡和章。

武陵梦觉艳妆空，回首芳姿迥不同。萼绿仙留苍玉佩，蘂珠人在碧霞宫。素腮褪粉啼春雨，翠袖笼寒怯晓风。惆怅涌金池上路，阑杆倚遍夕阳中。

猿不闻呼僧已归，翠烟依旧锁崔嵬。水今流向人寰去，山昔飞从佛国来。古径夏寒风落木，苍崖阴润雨生苔。客缨自喜无尘濯，歌罢沧浪饮一杯。

自笑春来纵酒狂，信缘无定恣寻芳。杯中似蚁浮来绿，瓮里如鹅脱下黄。花底枕琴迷洞府，溪边濯足忆沧浪。一从禁阁辞荣后，不复乘云入帝乡。

万竹苍寒拥寺门，寺牌金字御书存。荣华肯信当年事，仪制空留后世恩。影阁有灯尘网暗，殡宫无月土花昏。见梅不敢轻攀折，恐是春风水际魂。

九折崎岖入杳冥，苍崖中断见云生。著身高处不知险，回首省时方始惊。半岭雷奔空石堕，满山花发晓霞明。世间岂是无平地，何事吾侬爱此行。

国典斯为重，亲耕示不轻。诏涓正月吉，躬率百僚行。奉礼仪修献，司农器具呈。储胥严武备，卤簿肃文明。北阙班春早，东郊贺雨晴。青坛晨气润，紫陌晓寒清。玄武移天仗，钩陈出帝城。停云依别殿，翔鸟避行营。十二苍龙驾，三千白虎兵。园花迎翠辇，田柳拂霓旌。少皡陈圭瓒，先农荐特牲。绀辕萦黛耜，苍佩映朱弦。俯讲三推礼，祗勤万乘情。艰难均土庶，次第及公卿。海寓瞻秋稔，山川庆礼成。岂惟知稼穑，况乃奉粢盛。祈岁稽豳雅，因时昉舜耕。顾严天下劝，非侈国人荣。芸史观先烈，桑枢叹晚生。何当蒇熙事，夷夏颂隆平。

髻云松滑亸鸾钗，清减羞临玉镜台。蛱蝶也知人寂寞，一双飞过杏墙来。

催花一霎雨依微，芳迳泥香草色萋。可是一春天气冷，牡丹开了未鶑啼。

被拥娇寒晓梦春，起来无事翠眉颦。金瓶拈得双青杏，掐破中心见个人。

竹叶裙纱折折香，荷风占断晚西凉。年来欢事愁边减，别后秋更梦外长。

条风窗户柳阴阴，云碧春衫熨水沉。花里小栏人不到，流鶑啼起去年心。

梦破巫山生色屏，锦囊情薄歇余馨。关河春晚无消息，肠断楼前杨柳青。

无计消除夜漏长，罗衾熏彻旧时香。十分又是凄愁处，雨歇芭蕉小院凉。

香凝薇帐春风院，酒涴榴裙夜月楼。闲把花枝思往事，旧懽都变作新愁。

一筛凉雨歇亭皋，菡萏无香可得消。玉簟怯秋眠未稳，阿谁楼上夜吹箫。

团扇多情手尚携，金风庭砌拒霜开。断肠一夜西楼雁，不带书来带恨来。

破除难尽是恩情，却怕恩生怨亦生。思念不休心惑乱，梦惊人语似郎声。

一股金花擘断钗，两行玉箸界香腮。近来自觉冰肌瘦，柳绿春衫放窄裁。

井梧和雨下银床，梁燕随风别画堂。二十五声秋漏永，梦回各自耐思量。

锦屏残睡思忡忡，心绪无聊酒易中。柳院藓厅慵不到，斑鸠啼煖落花风。

风色翻成料峭晴，闲期女伴踏青行。怪来昨夜灯花好，却是今朝鬭草赢。

花庭梨雪叠香痕，燕子归来亦断魂。懊恼一场春不管，月明空自立黄昏。

裛裛罗巾泪粉光，绿琴哀怨调凄凉。芳容自觉随风老，落尽桃花暗断肠。

窗下亲裁白苎衣，日长花影上阶迟。不堪杜宇啼春苦，又是去年肠断时。

金风几日老庭莎，经下窗棂换碧纱。天气已凉人尚远，晚妆羞戴丽秋花。

玉纤无力怯梳头，镜里容颜见自羞。一阵落红帘外雨，十分春是十分愁。

旧家院落旧秋风，只有当时人不同。惆怅一窗无用月，为谁凉夜晒梧桐。

修竹生烟晚逗阴，翠罗香袖怯寒侵。恨同社燕身为客，怕剥秋莲苦在心。

压髻慵簪双凤钗，伤心羞觑合欢鞋。折花暗卜郎音信，旋系罗裙走下阶。

双蛾颦翠恨天涯，睡起蜂黄沁脸霞。燕子日长深院静，东风无力到杨花。

春娇残醉睡初回，索酒扶头强起来。金斗压灰熏笃耨，玉缾{奭斗}水养徘徊。

蜂蝶飞飞春事忙，煖风池馆百花香。连花折得青梅子，怕触心酸不敢尝。

楝花筛雪糁苍苔，人未归来燕已来。满眼春惊连日老，两眉愁是几时开。

依旧斜阳燕子楼，共谁把酒话闲愁。韦娘去后西风老，烂漫黄花满院秋。

弹罢瑶筝歇雁行，月移花影上回廊。离情不奈秋萧索，更著寒螀管夜长。

小雨班班湿画栏，一番重做杏花寒。春衫拈起还慵著，却忆天涯客袂单。

丹楼碧阁面山开，绿树红芳遶水栽。多少好春闲过却，主人无暇不曾来。

西风不管鹊巢寒，成阵飘来响更干。最是山房秋思客，梦回疑作雨声看。

谁家园里一声鶑，啼向春风似有情。惊起少年游冶兴，插花沽酒醉清明。

短墙摧倒树欹斜，碧荠春开满地花。马鬣就荒无认处，墓前碑在野人家。

百媚千娇出浴时，君王凝盼转魂迷。香肌犹恐红绡重，可忍他年践马蹄。

一抹凉烟晓未收，露篱踈雨湿牵牛。不知天上秋多少，昨夜西风到小楼。

别却吴姬旧酒垆，扁舟吹笛过平湖。晚云又是商量雨，遮得秋山一半无。

世路机心走兔迒，雪窗一缕不遮藏。𥬞云梯月真游戏，茅舍何曾外玉堂。

圣贤事业在心槃，禹稷颜回岂异观。世故波澜同起灭，姓名千古要清寒。

忽然杨柳几丝风，零落桃花数片红。满面好春吟不得，一园蝴蝶过墙东。

紫陌笙歌簇禁烟，几年无此好晴天。画桥日晚游人醉，花插满头扶上船。

一湖春绿染初成，柳色东风二月晴。燕子来时人却别，梨花虽好负清明。

小院春寒月到迟，闭门闲课上元诗。南来父老消磨尽，耳畔无人说旧时。

花从天上落人间，北客来稀路阻难。胜味忽惊藜苋腹，春风肠断五台山。

花底烧香深闭门，宫鸦栖了已黄昏。君王未识无人妒，虽不承恩却感恩。

拼却杖头沽酒物，湖边博得木犀花。西风可是无拘束，一路吹香直到家。

一庵自隠古城边，不是山林不市廛。落月半窗霜满屋，卧听宰相去朝天。

晴日西郊按物华，东风寒峭帽檐斜。江梅已办调羹事，交割春光与杏花。

山夹寒云晚不收，蘋花洲渚雁声秋。西湖处士无消息，落日丹枫处处愁。

侧侧梅寒恋客衣，市楼灯比旧年稀。酒徒歌伴凋零尽，独自吟诗月下归。

朱门茅屋偶为邻，北阮那怜南阮贫。却是梅花无世态，隔墙分送一枝春。

晴湖水落葑田干，白鸟飞来立晚寒。杨柳不知秋已远，尚摇疏翠拂栏干。

楼外垂杨啼晓鸦，楼中倦客醉思家。东风不管春将半，一夜清寒勒杏花。

天地英灵在，江湖名姓香。良田书满屋，乐事酒盈觞。字画堪追晋，诗刊欲遍唐。音容今已矣，老我倍凄凉。

诗思闲逾健，仪容老更清。遽闻身染患，不见子成名。易箦终婚娶，求棺达死生。典刑无复睹，空有泪如倾。

吴山越山相对青，中有滚滚长江横。长江谁道不曾改，年来一半沙填平。潮生潮落何时了，万古人间一昏晓。岁岁吴侬来看潮，不知潮送吴侬老。酒楼笙歌喧醉耳，客帆翻覆云涛里。悠悠哀乐永相忘，空江落日秋风起。

一洒斑斑小雨晴，杖藜随意散幽情。不论城市山林地，才有梅花处便清。

欹枕萧斋酒易醒，夜来愁杀庾兰成。一窗明月人无寐，满地落花春薄情。隔屋有山云气冷，傍檐多竹鸟声清。如君得此闲居趣，未羡人间利禄荣。

雨余村落迥，祇有鹊营巢。一迳晓烟合，千林春翠交。断桥斜搭板，破屋倒铺茅。闻说蚕初浴，柴门不敢敲。

诗题：书逸人俞太中屋壁首句：羡君还似我。

诗题：赠岐贲推官首句：动静不违书。

诗题：寄唐异山人首句：不见琴诗友。

诗题：题崇胜院河亭首句：陕郡衙中寺。

诗题：作谢冯亚惠鹤首句：殷勤亲惠鹤。

诗题：寄题石都尉林亭首句：园林都尉宅。

诗题：冬日书事首句：一月天不暖。

诗题：暮春漳川闲居书事首句：吟斋漳水滨。

诗题：赠三门漕运钱舍人首句：相知有宿缘。

诗题：闻王衢王辟登第寄贺首句：人间第一荣。

诗题：谢长安孙舍人寄惠蜀笺首句：彩笺一轴敌琼瑰。

诗题：晨兴首句：夜长乞待得晨兴。

诗题：和三门窦程寺丞见赠首句：禹门公署似仙居。

诗题：怀寄河中表兄李征君首句：蒲津棠树两闲人。

诗题：同用晦上人游汉陂首句：渼陂寒水碧溶溶。

诗题：送谔师赴王寺丞召写碑首句：才高吐凤欺黄绢。

诗题：和江南提刑王国博见寄首句：欲写情怀难一一。

诗题：酬薛田推官见赠首句：红莲客惠碧云篇。

诗题：谢刘大著寄惠玉笺首句：皎洁分明如我鬓。

