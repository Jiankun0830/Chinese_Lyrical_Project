堂上歌声想遏云，玉人休整碧纱裙。妆残粉落胭脂晕，饮剧杯深琥珀纹。簪屣定知高楚客，笑谈应好却秦军。莫辞上马玉山倒，已是迟留至夜分。

放归绉骑独寻山，直入青萝翠蔼间。谢客藜杖方自适，阮公蜡屐许谁攀。何愁白发能添老，须信黄金不买闲。应向林泉真得趣，徜徉终日未经还。

月华圆满正秋中，天上人间此夕同。桂魄十分澄浪海，冰轮千里碾霜空。

落照西山夜色浮，弯弯寒挂碧云头。宝奁新样横眉黛，珠箔斜悬半额钩。丹桂一枝初浅露，金波千里未圆流。婵娟三五才成魄，散满清光四百州。

登山穿破乱云堆，不见高人眼倦开。门掩水声闲白日，路无车迹长苍苔。墙头五柳空摇曳，池上双凫自往来。却棹扁舟自回去，过江思上子陵台。

当年一弃会稽侯，大墓烟芜锁别愁。惆怅不逢郎衣锦，至今粉骨尚含羞。

簇簇峰峦遍四围，神仙旧隐叹今非。溪中不见金沙出，山外空惊白鹤飞。石上瀑泉清照眼，竹间岚气冷侵衣。王箫声断人何处，千古烟云锁翠微。

赏遍他山到此山，始知仙境异人寰。岩前羽客寻黄鹤，涧下樵人放白鹇。路入洞门纡五锁，云盘石径叠三关。窑间犹有仙翁灶，忆昔丹成炼九还。

登山踏遍万千峰，直到青云第一重。路僻频惊来瑞鹿，洞深还见挂苍龙。偶穿白石寻黄石，却倚青松慕赤松。日脚西垂促归兴，巾车无复更从容。

石城岭下白莲宫，天柱峰前碧玉丛。误入蓬瀛知有路，回看图画恨无功。平霞列嶂堆苍黛，飞瀑寒岩挂断虹。眼底更无尘一点，霅川休说水帘宫。

水帘谷口瀑泉飞，金鼎峰前玉骨奇。入院未登居士榻，升堂先谒赞皇祠。庵开明月长圆满，路插重云半崄巇。杖屦偶来聊宴坐，徘徊不厌出山迟。

净名庵畔水帘谷，万仞苍崖漱寒玉。布衣如帘窣地垂，更有莺声如度曲。

珍重开山李道人，林峦奇秀甲诸邻。夺将狐兔千年穴，化作寒泉一境春。

此境曾闻父老传，顷无凡迹到岩颠。青霄咫尺不多地，碧洞深沉第几天。千古烟霞真胜境，一方水石最清渊。我行聊慰登临兴，着意来游已四年。

小杜池边暂舣舟，老齐山下共寻幽。

泗水西来一带长，望中烟浪似吾乡。云收雁塔初晴影，月照龟山午夜光。沿汴晓穿榆荚影，过淮时嗅稻苗香。

候得南枝腊后芳。

沧波水上巅崔嵬，中有幽亭向水开。草色直连天色远，风声长送浪声来。云收山脚鸡园见，潮满航头钓艇回。咫尺市廛尘不到，槛前鸥鸟自毰毸。

怪石参差蹲虎兕，乱峰重叠走龙蛇。

