一径通深窈，丛林独蔚然。神仙栖佛屋，香火当僧田。罕见催租吏，谁谈文字禅。吴侬来拜朔，偻指满三千。

巍然独立九霄中，势压衡庐亘华嵩。𢭏药声高蟾阙近，乘槎路渺鹊桥通。三更见日生沧海，六月飞霜下翠空。好挟千年王子晋，玉笙轻度碧桃风。

作县苦无俄顷闲，喜逢佳节一开颜。无人送酒来彭泽，有客登临嗣鲁山。慨想鹤汀凫渚外，盘桓鳌水象峰间。赏心未尽天将晚，賸插黄花带月还。

