平林标大道，曾是野王居。旧里风烟变，荒原草树踈。湖波空上下，里闬已丘墟。往事将谁语，凄凉六代余。

绝顶干云峻，寒泉与穴平。还同帝台味，不学陇头声。夜雨遥源涨，秋风颢气清。谁云蔗浆美，才可析朝酲。

昔在全吴日，从禽耀甲戈。百车尝载羽，一目旧张罗。地变柔桑在，原荒蔓草多。思人无复见，落日下山坡。

世历亡秦远，湖连大海濒。柘山标观望，玉女见威神。渺渺旁无地，滔滔孰问津。何年化鱼鳖，髣髴历阳人。

秦德衰千祀，江滨道不修。相传大堤在，曾是翠华游。玉趾如将见，金椎岂复留。怅然寻旧迹，蔓草蔽荒丘。

代异人亡久，滮池即旧居。未移当日地，无复故时鱼。蒲藻依稀在，风波浩荡余。水滨如可问，一为访庭除。

深谷弥千里，松陵北合流。岸平迷昼夜，人至竞方舟。照月方诸泣，迎风弱荇浮。平波无限远，极目涨清秋。

旧谍传遗趾，悠然历祀深。人无令威至，门异下邽箴。谷水当年溜，昆山昔日阴。鲁堂那复见，丝竹若为寻。

昔有人如玉，兹山得美名。岩扃锁积翠，谷水断余声。乔木今无在，高台久已倾。如何嵩岳什，独咏甫侯生。

淑女云亡久，哀丘尚著名。九原谁可作，千载或如生。青骨何时化，荒榛此地平。空余图谍在，不复启佳城。

在处烟云早晚生，自疑呼吸气皆灵。十年梦寐江山里，今见江山入户庭。

山雨霏微不满空，画船来往疾轻鸿。谁知独卧珠帘里，一榻无尘四面风。

依山营废壤，结宇跨通沟。派引平湖远，声分几曲流。交阴覆修竹，照影下轻鸥。此日群贤集，宁疏晋世游。

寻彻灵潭第五源，旋攀萝茑至山巅。寒声昔谓来天外，巨壑今知在目前。峭壁无时长蔽日，重岩不雨亦生烟。临观已觉尘心尽，更欲凌云访列仙。

游遍西潭返步迟，乱云随履雨沾衣。山形相向还相背，独有溪流共我归。

禅客居山患不深，五峰幽绝杳难寻。门前流水朝还暮，堂下闲云古复今。月色有时依宴坐，秋声随处伴讴吟。期师便作终焉计，忍负平生物外心。

谿口相传地最灵，其间风物与人清。钟声夜到江头尽，云气朝从槛外生。几副轻绡供画笔，一林修竹寄闲情。闭门终日无尘事，卧看南□自晦明。

