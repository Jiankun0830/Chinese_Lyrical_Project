秋日同文馆，群贤道足依。心游黄卷静，目送白云归。宝玉荆山尽，文星禁掖稀。清谈欣屡接，纷若落琼玑。

秋日同文馆，云沉夕照光。蛩吟阶下草，萤照屋间梁。卧月搜诗句，挑灯认药囊。夜阑独衾枕，归梦楚山长。

秋日同文馆，愁肠夜九回。图书堆枕畔，歌吹隔墙隈。宿鸟翻枝去，凉风带雨来。新诗劳见寄，难继谪仙才。

秋日同文馆，群书昼可依。衰迟多病在，留滞故园归。但怕酒杯满，莫教诗卷稀。惟羞狂斐句，瓦砾报珍玑。

秋日同文馆，晨晖带冷光。彩云瞻凤阙，细雨忆鱼梁。久事班超笔，空嗟赵壹囊。帘闲坐无语，千丈旅愁长。

秋日同文馆，西风昨夜回。燕巢留屋角，蛛网挂墙隈。书任边韶懒，诗惭匡鼎来。人人皆抱璞，谁是济川才。

秋日同文馆，高堂燕集齐。杯盘供鲁酒，殽核欠张梨。杨孟持新论，韩庄鄙旧题。须知宗匠手，文采冠朝闺。

秋日同文馆，何人独擅场。养莪方在沚，琢玉已成章。笔列千锋阵，庭焚一炷香。得贤从此始，岂特致民康。

秋日同文馆，栖林看晚鸡。斗垂宫殿北，月转户庭西。酒劝杯中渌，诗分烛下题。何时还九陌，细雨莫成泥。

气候逢秋晏，蛩鸣入户闱。檐空看雀鬭，天阔暮鸦归。风急飘庭叶，寒光着客衣。重阳故人境，应念赏心违。

门深廛市远，幽寂兴何长。径菊晴披艳，窗风晚逗凉。圣经闲里醉，尘锁梦中忘。更苦年来病，时看肘后方。

旁舍回廊接，重帘昼日开。鸣蝉随雨退，疏雁拂云来。吟兴降难韵，羁怀寄浅杯。惊飙渐凄紧，又欲作寒媒。

承诏抡材敢倦行，广庭深锁待群英。分场自敌三千客，决胜谁降七十城。夜案尚闲涂卷笔，晓堂方听读书声。归时还有黄花否，已觉秋风满袖生。

风生帘幕撼层波，况值清秋一半过。堂上簪裾方鹭集，案间图史已星罗。东篱采菊朝尝酒，北里吹竽夜听歌。早晚奏名闻黼坐，望中无奈白云何。

南窗寂若隠山河，时枉金门步见过。谈笑且看挥麈玉，篇章宁惜洒笺罗。已羞轩冕婴身住，更问功名抚剑歌。赊得凉秋好风月，不成吟醉奈愁何。

英豪献策广庭中，问辨纷纷似叩钟。名奏九重书密上，士欣千载运亲逢。鶑鸣定获乔林乐，凤举应容众羽从。盛世文章由此变，坐看风俗反醇浓。

昔年此日故园东，烂醉牛山到暮钟。已往光阴那再得，如今羁旅又重逢。渊明把菊情虽厚，子美登台愿莫从。且看群书欹枕卧，病多仍负酒杯浓。

先生家住翠微峰，万卷诗书酒一锺。壁挂葛巾无客到，云藏古洞有仙逢。溪边晚钓呼鸥伴，花底春吟引鹤从。只恐旧山归未得，帝恩朝夕露浓浓。

