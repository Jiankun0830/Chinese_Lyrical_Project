杳杳扶筇上翠岑，松风萧飒五云深。不知直自登临处，下至平川几百寻。

十寻杰阁倚云隈，淡霭轻烟照眼来。山色不随天际远，溪流长为水深回。

绝知蓬岛异尘寰，弱水相望万里间。争似卧龙云际阁，不劳跨海即鳌山。

离离秋实压枝柔，带露含烟烂不收。须信新安生鸭脚，大胜霅水熟鸡头。

任公垂钓古来称，千载危台尚可登。尺泽只今无处觅，悬知深谷解为陵。

好溪无复怒涛麤，缭绿萦青秀色腴。更著华堂临绝境，风流长与岘山俱。

岿然飞阁榜凝霜，雪散冰丸却暑方。治郡风流无处觅，只应栋宇是甘棠。

细数峰峦到石门，缓移屐齿步云根。一樽浊酒林间坐，古木苍萝日月昏。

鬼凿神镵巧更纡，直疑有路到华胥。坐来浓翠沾衣冷，恰似飞来秋意初。

十年不踏淮安路，今日昌原得纵游。千树撩人诗兴动，恰如何逊在扬州。

鹜行散尽室如冰，数卷残书一穗灯。尚有茹荤兼饮酒，不然全似打包僧。

龟龄昔祷五龙庙，曰雨而雨若有期。我无能为此云役，云螭何事不相违。

绿玉枝头金粟团，可人风味胜红兰。一枝携向金溪去，袖里谁知有广寒。

岩花乱落随春水，万丈轻红遶驿楼。不是江流似云锦，政应云锦似江流。

积雨新晴翠霭浮，好风掖我上清游。白头捧檄真聊尔，那忍深文学杜周。

忆得东风泛蕙兰，晓窗红树听绵蛮。如何却到深秋节，尽日犹啼修竹间。

白发苍颜会帝乡，微云淡雨小重阳。一樽相属非无意，欲搅胸中书传香。

使君诗酒日娱嬉，燕寝新来一段奇。政是梦熊佳节里，释迦抱送宁馨儿。

牧之秋浦峰头饮，王勃南昌阁上吟。千古胜游谁复继，只今重九欠登临。

白壁长廊数十间，峨峩佩剑两苍官。艳阳满目皆桃李，晚节如公可岁寒。

玲珑怪石巧相扶，奇绝无人作画图。要是飞来嫡孙行，恨君生不近西湖。

征途未尽弋阳西，且过松源九节溪。烟雨蒙蒙山色好，鹧鸪更与尽情啼。

空陂流水淡泠泠，小立舂鉏点远汀。烟雨半收山更好，知谁不唤作丹青。

松风百步到灵阳，千古风流忆长房。竹杖化龙无处觅，空余陂水绕堤长。

此水名传自昔贤，味甘谁敢鬭芳鲜。一瓯雪乳初尝罢，知是人间第一泉。

青林阙处绿阴开，十里长风送月来。妒雨玩云都净尽，素华清影巧裴徊。

琵琶人去几经秋，司马青衫亦故丘。唯有当时亭下水，无情依旧更东流。

玉裙练帨清无尘，一笑唤回幽谷春。天寒日暮故相恼，不怕近前丞相嗔。

玉肌冰骨不多枝，半映清池半近篱。寒雪尚迟新月早，横斜分影到涟漪。

朔风寒日澹孤芳，冰雪相看有暗香。但得横枝临却月，不须斗酒博西凉。

坡翁文字妙来今，仙去遗踪杳莫寻。惟有石钟还好在，未须霜降自清音。

甘香曾饮谷帘前，携茗仍来试煮泉。更觉清风生两腋，始知鸿渐是茶仙。

滟滟冰轮林上头，烟锁雾敛桂花浮。要看夜静天如水，莫遣疏帘不上钩。

长安酒楼歌管新，一曲乌栖泣鬼神。狂客解龟同一醉，人人知是谪仙人。

倒披绮裘草裹巾，酒醒玉山来映人。明月沧江故无恙，骑鲸何处狎龙鳞。

潮生采石波涛险，秋入青山草木寒。千古风流无处觅，空吟亭北倚栏干。

匡庐山水甲南州，况是曾经靖节游。眼底总堪供赋咏，新诗不碍细雕锼。

不与骊山脂水并，独于庐阜占佳名。我来试作泉间浴，一洗平生病恼轻。

漱玉亭边百尺桥，游人平步玉虹腰。凭栏下瞰清渊底，秋水无尘浸碧霄。

语客归休醉欲眠，素琴虽蓄本无弦。南窗寄傲北窗卧，买断清风不用钱。

草莽连云旧迳荒，人人称是古柴桑。园蔬篱菊知何处，乔木萧萧挂夕阳。

有客持柯石门道，避人避世白云边。相逢惊喜还相问，应说经今八百年。

溪谷幽深可避秦，桃源风物画难真。思量却得蓝超力，解遣人知洞里春。

当年鸡犬白云中，屋角榴花带露浓。洞口只今无处觅，唯余碧水绕青榕。

堂上横看江上洲，洲边春浪拍天浮。晴栏倚遍无多景，浩荡时时没白鸥。

洲以檀槽旧得名，风来草木自成声。青衫司马令人恨，只作浔阳送客行。

平生秀句诵随州，今日身亲历胜游。欲赋江山无好语，强赓归鸟与孤舟。

王勃挥毫滕阁上，苏仙把酒华山颠。去秋相与追清赏，回首匆匆又一年。

西风摇落雁南翔，万里晴空一洗凉。幸有从来茱菊约，敢辞相对引壶觞。

先生万事不挂眼，独向秋丛餐落英。未省折腰营五斗，悬知今日有渊明。

葺坡种菊当糇粮，想见西风百本黄。安得一尊相对饮，为公满意赋柴桑。

雨余池水淡泠泠，霜后梅花照眼明。题作清心知未称，此心元自不须清。

去岁兹晨离楚东，今年飞盖上晴空。烟云晻霭江天暮，一笑都如梦寐中。

平生西蜀刘中垒，四海东嘉王右军。三载相思千里梦，何时把酒听论文。

泽国寒多春事迟，南来地暖意都迷。城阴雨过腊初近，梅子青青桃满蹊。

地静城荒可当山，士衡瓦屋两三间。作亭领略吾何暇，留待来贤涉笔间。

青衫憔悴鬓毛苍，还记并州旧葛强。楚尾吴头秋驿好，喜闻嚼麝笑谈香。

柳丝稀处见前山，半在云间半雾间。回首乱红浓翠里，春风啼鸟更绵蛮。

青绮丛中蹙绛纱，碧云阙处抹晴霞。凌霜窈窕含朱彩，消得愚溪作意夸。

陶朱西子功名后，安石东山隠遁初。画图三挹春风面，豁得平生俊气无。

亭上横看十六峰，峰头烟霭碧连空。不须更作游山计，坐遣诗情落酒中。

片石来从凤枳家，天然崖窾自唅呀。从今喻子新三洞，不减坡翁旧九华。

寝瘵初休意未便，筼筜生笋柳生绵。谁能朅朅团栾走，只要齁齁酩酊眠。

几岁思归今得归，一筇三迳共忘机。寸肠满贮愁千斛，的当回头觉昨非。

细高风物总幽奇，朱实离离瘦玉枝。居士既为东道主，文人休勒北山移。

夏木阴阴翠竹疏，相携萧寺馔伊蒲。他年细味禅房句，便是香山六老图。

湖水林风清复清，买肴置酒七峰亭。直须待得玉钩挂，要看牵牛织女星。

却月枝横淮海初，水曹句法到西湖。横枝影瘦池清浅，奇绝何人作画图。

清明时候雨初足，白花满山明似玉。十里春风睡眼中，小桃飘尽余新绿。

九日红茱紫菊催，相携缓步上飞来。酒酣便有龙山趣，不用重寻戏马台。

破腊侵星渡急流，晓风吹动黑貂裘。黄云不断碧云暗，荔子林边甘蔗洲。

惊流落石震林坰，一洗红尘耳目醒。妙语曾闻杜陵老，高江急峡鬭雷霆。

百尺危桥跨彩虹，快输白浪入晴空。眼惊巫峡江山近，身在苏仙诗句中。

五采斓斑好毛羽，金沙石砾映毰毸。我无御史西台望，安用一双㶉𫛶来。

陈郎七岁富三冬，此去声名动九重。好践退之童子序，莫随刘晏颂东封。

断无鹅鸭恼比邻，赖有钟鱼隔竹闻。故遣新茶就佳硙，要供戏彩满瓯云。

别多会少两情深，风幌云屏喜不禁。谁道初秋清夜永，须知一刻直千金。

粟粟枝头浅浅黄，十分风味百分香。广寒宫殿清秋里，掠削云鬟试靓妆。

枝头金粟色偏匀，空里非烟气自薰。莫把白旃檀漫比，香浓犹得逆风闻。

水沉风味郁金黄，风定犹闻十里香。造物普令薰一切，故应五浊暂清凉。

夫君遗我菊浮屠，分得清香供读书。突兀便高三数尺，层层画影绿扶疏。

宫庠寂寂雀罗门，宁有贤人倒绿樽。赖得苏州情义重，肯令从事问寒温。

五十之年又过三，依然白发照青衫。年来大起山林兴，任达从教笑阮咸。

初日轻烟溪上桥，远峰积雪未全消。东君也是多情思，先遣春光到柳条。

竹篱茆舍水边家，窗牖虚明小迳斜。草色未多春意好，疏梅映竹两三花。

瓦影鳞鳞荫曲塘，疏帘不下纵荷香。绿波乍识红妆面，未忍轻将比六郎。

物情非耦不能久，并蒂芙蓉亦自双。珍重鹤君新得配，故应清唳彻秋江。

桂树青青百里疆，鹧鸪啼彻午阴凉。延平津上峰如削，剑去江空水自长。

扁舟一叶破涟漪，九曲穷时山更奇。唤取谪仙来着句，平章佳处要清诗。

十年来往大江东，每为青山引兴浓。自到此山寻绝境，悔看五老九华峰。

九月十日天气凉，桂花零落菊花黄。竹根如意双不借，放眸一望海天长。

天人弥天同一游，洒落珠玑不自休。二老风流今浄尽，空余怪石对龙湫。

致身通显大槐梦，快意畋鱼紫石潭。何似相携古兰若，细看香篆味茶甘。

朔风吹冷破檀心，浥露匀铺琐碎金。喜见鲜鲜长踊跃，只应吏部独知音。

开及梅花未发时，那愁三弄有桓伊。何时栗里东篱下，冷蕊寒英伴酒卮。

嫩黄初破未凋残，风露相禁晓色寒。欲并墨梅兼墨竹，何人为作画图看。

不知香靥为谁开，衫染鹅黄巧翦裁。但得目成兼色授，何妨顷刻耻樽罍。

雾幌褰开秀色明，麹尘半臂亦多情。芳菲不拟亲桃姊，萧洒端宜齿石兄。

闽粤溪山处处经，长松夹道奏箫笙。只应行客忘劳役，千里清阴管送迎。

猛雨连天水满湖，扁舟风撼碧涛麤。掀髯笑咏烟波里，两岸人应作画图。

三年乌石山边路，每恨南留未北归。今复无端登蒜岭，却寻乌石认亲闱。

不解何郎五字诗，年年长是探梅迟。未甘辜负春消息，强拟来看竹外枝。

地总全闽控百蛮，政成治最二年间。五千里见耕桑盛，百万人欣日月闲。

腥风吹海向来惊，玉帐分弓射怒鲸。千里妖氛都镜浄，商船载月夜深行。

频年秋稔谷相因，八郡恩波着处匀。长乐城中家几万，家家生子总名陈。

化国熙熙日自迟，棠阴无讼草含滋。何人剩伐南山石，大刻详书德政碑。

裴令有心吟绿野，赞皇作意向平泉。君王夜半思元老，明日金瓯宝墨鲜。

黄童白叟走踆踆，总向城边拥去轮。愿为此邦聊小驻，公归谁作万家春。

将令四海变虞唐，那得夔龙滞一方。寄语邦人休卧辙，道傍行看舍人装。

溶溶曳曳白云闲，救旱濡枯顷刻间。四海苍生望霖雨，谢公早晚起东山。

朱朱白白总精神，共喜今年化笔匀。尚有穷乡寒谷土，政须一气转鸿钧。

急桨如飞破浪纹，子陵滩下水沄沄。江风初静扁舟稳，卧看青天行白云。

倚栏遥望贺家湖，千顷波光半欲芜。试问青铜未消蚀，西湖得及此间无。

乞得君王一曲湖，笑他三迳就荒芜。欲知千古高风在，月落寒山影自孤。

忆昔未曾游鉴水，画图髣髴见非真。年来饱泛同苕霅，宁愧江湖旧散人。

清溪一曲抱危亭，天水无尘相与明。昔日紫微今御史，两翁诗句一般清。

玉龙千丈自夭矫，飞雨十里长廉纤。愚柳一见心眼爽，未须界围观水帘。

香炉太白有佳句，雁荡老坡题画图。安得二仙居至此，新诗想见唾成珠。

越绝徒闻万壑流，他山未比此山幽。谁云十地有热恼，但觉三伏生凉秋。

瀑雨霏霏湿翠岚，来从天半许谁探。凌空踏尽崚嶒石，始到峰头第一潭。

白玉盆中浅更清，绿毛浮水鬭轻盈。须臾食罢浑无事，自上盆山顶上行。

薰风正欲拂江梅，去岁兹晨宿雾开。新竹出墙荷贴水，今年潦倒又重来。

禹陵踪迹颇堪疑，窆石衣冠知几时。犹解起人河洛思，可怜大胜峄山碑。

不觉当年室与宫，菲泉犹得想遗风。至今美食鲜衣者，不敢缘窥绿净中。

考古年来喜有征，相携步步上崚嶒。皇华使者归朝着，好为诗翁说禹陵。

空余青李与来禽，宝墨知谁是赏音。未若山阴羽衣客，等闲犹识爱鹅心。

傲睨须知古有秦，却将黔首等微尘。当时虚上峰头望，不见桃源避世人。

兹泉定力冠诸泉，故向空山独湛然。终日虚明无一物，客来惟见浪痕圆。

谁将龙脊置新亭，一饷登临耳目醒。欲识海门山尽处，烂银堆里数螺青。

潦收池浄见鱼行，木落山空鸟语鸣。更待夜深来徙倚，要看霜月鬭波清。

脱身畎亩簉簪绅，父母妻孥均沐恩。百年七万二千饭，要须一饭不忘君。

疏枝倚竹更临池，一饷清寒瘦雪肌。恰似玉儿初识面，朱唇苏颊总相宜。

轻阴疏雨帝城西，目断裙腰绿正齐。处处春风围绣幕，行云莫与湿障泥。

初过百六见梨花，堤路烟轻雨更斜。玉雪一枝端可念，柳丝深处水边家。

两鬓萧萧华发生，欲寻江上白鸥盟。皇恩却许陪鹓鹭，重听景阳钟鼓声。

云满千山雨满川，肩舆来礼白衣仙。山间秋色知多少，总在危檐缭槛前。

瑠璃翦叶碧团团，收拾繁枝径尺寒。举赠诗翁知有意，要令饱看鹤头丹。

铁冠慷慨老臣风，谏纸雍容补衮功。久以精忠简天上，暂将和气到闽中。

谏省归来三载余，君王应渴见鸿儒。七闽重地谁能漕，聊出长才为转输。

圣主方怀南顾忧，且烦持节按闽州。政成早作朝天计，两地端须第一流。

平生师友子王子，四海襟期录事君。白发红颜俱异物，高山流水欲谁闻。

轩窗空洞惟修竹，风韵时时自琴筑。学省萧然冷欲冰，两翁相对清如玉。

磬湖雨过漾清波，古岸秋来长薜萝。问讯石君无恙否，试烦着手为摩挲。

声如蛾唱更悠扬，透縠穿纱喙许长。莫倚传呼工噬啮，须知十月有清霜。

风姿凛凛千君子，冠剑堂堂两大臣。着我中间哦五字，只应斯立是前身。

平生饱看江湖景，所恨未游关辅山。一朝图画入吾手，似到终南少室间。

朝行款接已弥年，会府重逢意豁然。好酒未容千日醉，恶诗不必万人傅。

年来饮酒不濡唇，蘸甲今朝始为君。颇似昌黎当日语，人皆劝我若无闻。

吞舟尺泽岂能容，此地谁知著卧龙。当日春风生笔底，至今山色十分浓。

当年随意乐江天，句句新诗尽可传。事业文章两俱美，先生兼比二公贤。

五年同社乐田神，一扇西风障庾尘。文采风流千古事，野人恨不识天人。

赤壁奴台视白楼，五言端的胜苏州。政缘不得文章力，故许江山作意游。

何处重寻饭颗诗，先生诗语总英奇。细吟出月穿天句，想见挥毫落纸时。

对泣何曾学楚囚，扁舟时作大江游。眼看西蜀三千里，身在淮南第几州。

前代乐天今复见，后身元亮更何疑。百年人物有谁在，千古声名无尽时。

笔下无非幼妇辞，胸中端拟效安期。我生只许拜遗像，不见先生无恙时。

先生仙去几经年，赤壁依然浪接天。去棹来舟相指示，曾游元祐玉堂贤。

雪堂风物渺江村，行客凄迷欲断魂。不见当年谪仙面，空余春柳典型存。

腐儒诗胆大于身，所恨陈言老未新。何日小舟江上去，一杯聊酹笔端神。

白衣不至酒难赊，兀坐晴窗独饮茶。今日重阳对岩桂，昔年百本看黄花。

碧嶂嶙峋夔子国，白云缥缈昭君乡。平生不识巫山面，今日巫山到眼傍。

密幄从容仅五旬，趣专大政转洪钧。熙朝未有金华相，创筑沙堤第一人。

前世莱公今复见，后身文正更何疑。君臣相得同鱼水，剩把勋名镇四陲。

雨过窗虚夜气清，草间何处乱蛙鸣。休论公地兼私地，且听萝根呷呷声。

平生云梦泽南州，秋思春情浩莫收。更听潇湘夜深雨，孤篷点滴替人愁。

洞阔乾坤日夜浮，月明天净最宜秋。何人独卧清风里，万顷烟波一叶舟。

江南云水蓼花洲，中有飞鸿巧自谋。过尽关山都不住，直须来趁楚江秋。

乱山深处水边村，小艇初归未掩门。吹火煮鱼倾浊酒，半规斜日照黄昏。

群山总入玉壶中，只有沧波映远空。独钓寒江晚来雪，凭谁画我作渔翁。

千骑远征夔子国，百篇还赋杜陵诗。虎牙突兀撑空出，恰似云开衡岳时。

万里携来自蜀州，老僧珍重许谁求。相逢举赠宁无意，要我云山处处游。

两地相望千里余，一番梅雨晓晴初。无因可寄平安信，喜傍征人接近书。

少陵无人谪仙死，吏部文章日月光。半世遑遑就选举，十年蠢蠢随朝行。

乐天古律三千首，下笔当年不自休。平水儿童犹诵习，鸡林贾客亦争求。

青鞋忆昔到庐山，回首清游梦寐间。忽见广文奇绝句，十年风雨唤仍还。

天姥梦魂劳太白，赤城想像赋兴公。匡庐缥缈烟云境，总在新篇妙句中。

曾到匡君住处山，始知身在五云间。吟毫挥尽无佳句，空遣奚囊捆载还。

山阿诗刻照云松，到处逢人问我公。白傅苏仙名不灭，公名今在两贤中。

花落波间生缬纹，香飘风外似炉薰。六郎颜色应惭汝，八子风流定似君。

万叠银山出海门，百川渺渺不劳吞。晴江斗起黏天浪，一洗忠胥愤屈魂。

谁遣群儿把彩旛，翩翩惊浪怒涛间。不知岸上人皆愕，但觉波心意自闲。

白浪初看云出门，惊涛旋见大江奔。不因江海雷霆鬭，安识蛟龙窟宅尊。

天池潮汐渺难推，何事多盈亦有亏。生长涛渊头纵白，问之消息莫能知。

忆昔初为总角儿，年年秋后厌旌旗。只今廓廓浑无事，樽酒何妨乐圣时。

身到钱塘江上初，端如碧海挂新图。不知洗眼观潮日，豁得平生俊气无。

先生一饭不忘主，诗句端如杜少陵。敬读新编二百首，凛然风采照隆兴。

南湖骑马似知章，熟醉清吟锦瑟傍。不分鹜行遮电眼，偷闲检校水云乡。

南湖一似锦江园，秀句端宜入杜编。想得公余时步屧，清风明月不论钱。

结斋风味如和靖，况有凌风百尺台。雪霁春新多办酒，两翁乘兴欲寻梅。

吴兴青石今无闻，歙郡刷丝端可焚。儒生谁是喜书者，安得一逢王右军。

水花翦翦坠同云，万里横陈似画坤。不见银杯兼缟带，知谁肯访席为门。

国子先生老宦游，十年学省一狐裘。饥雷有意鸣蝉腹，寒粟无端起玉楼。

江边钓雪翁荷笠，道上行人马度桥。说与儿童须爱惜，莫贪琼屑撼长条。

万玉妃来遣目迷，缟裙练帨颤鸾篦。令人却忆桐川路，粉蘂垂垂照玉谿。

冻笔难成授简章，寒光先到读书堂。乱飘扑面如平叔，几点侵眉似马良。

三亥并游真盛矣，二禅入社亦佳哉。凤池一段风流事，不欠支郎与辩才。

春及瓜期夏景生，鸣蝉渐欲替啼鶑。蜂臣飞急冲残絮，蚁子行忙碍落英。

荷叶商量贴水开，乱红无数点苍苔。穿帘双燕复双燕，把酒一杯还一杯。

九重午刻命精祷，四海中宵同出云。溽暑已随飞雨散，清声还并晓风闻。

兄弟同登年亦同，羡君墨妙更文工。我惭潦倒头仍白，拟学韩豪一送穷。

笔端洒落谪仙人，况复曾同桂苑春。一笑相逢端莫逆，门前洲渚正横陈。

六年不获面虞皇，重对彤墀昼漏长。玉色粹温天一笑，归来满袖有浓香。

我以疏慵丐外迁，公乎何事亦翩然。两家俱有亲庭乐，且结斑衣自在缘。

一家满载扁舟里，两桨春风去似飞。渐识路人乡树出，世间乐事莫如归。

十年长客帝王都，五亩田园半欲芜。乞得此身犹未老，自摇小艇钓平湖。

乘骑导从朝陵日，漫山桃李花如织。好风吹散半空云，丽日放将新霁色。

森然一径趋高爽，郁葱佳气遥相望。松声万壑奏笙竽，山形千叠开屏障。

小臣生长宣和初，深仁浃髓沦肌肤。只今白首冯唐似，何幸清斋拜鼎湖。

博山一穗𦶟沉薰，寄傲胡床笑此身。马队也知非讲肆，聊从开府乞清新。

周郎诗句故惊人，尔许清新思不群。不是并刀工翦水，定知琼尺巧裁云。

势压江峦栋宇雄，使君如在广寒宫。微之政以江山助，千首诗成咳唾中。

曲沟流水绿蜿蜒，正值春风上巳天。不是永和东道主，一觞亦复会群贤。

临空瞰阔俯清溪，阁占黄堂西复西。我昔曾攀郎宿近，只今人指二星齐。

宗丞矻矻不离口，右司时时说解颐。岂独当今三昧手，故应胜古四愁诗。

少陵子厚妙𬬻锤，力不能追心自期。杯水平时犹不直，试求印可老宗师。

昔时共说窦家椿，今见清门五桂新。我亦乡闾夸盛事，比君家尚少三人。

先生高义薄层穹，解使池庭化泮宫。应笑兰亭旧豪逸，溪山千古寂寥中。

鹤驾鸾骖入杳冥，望中遗迹照人清。只今缥缈烟云里，应有仙家犬吠声。

紫禁胪传第四人，锦肠贝齿凛长身。三年来作诸侯客，千里江山阴受春。

胸中深蟠万卷余，笔端倒倾蛟室珠。掖垣政要舍人样，致主泽民推宿儒。

战和未定议纷纭，草茅有忠天莫闻。公乎行矣陪国论，毋愧新亭千载人。

中年谢傅良多感，欲别能忘作恶无。今日与公休惜别，须知元不隔江湖。

人物中朝第一人，胸蟠万卷笔如神。调元要倚经纶手，黄屋虚心待旧臣。

仲氏昔尝司宥密，长公元已转洪钧。紫微岂久承流地，黄合终须报主身。

平远台高俯翠微，海天烟雨正霏霏。登临何处明人眼，乌石山前白鸟飞。

五季流民去不还，赖君抚有此江山。嫌名举世犹知避，何况来瞻庙貌间。

轻舞谢衣端不恶，斜侵潘鬓总堪惊。偶思功业聊看镜，自怪年来太瘦生。

但知才出吴公右，孰识诗堪子建亲。不惜剩吟黄竹句，何妨传示白头人。

延和初奏三千牍，畿甸旋移尺五天。风格出尘谁可并，争看辽鹤一千年。

锦园春色满西东，一笑相欢四老翁。八秩总开三百岁，乐天风味此时同。

锦园不减商山乐，四皓中间著此翁。今日可无千字作，何人似此一樽同。

只欠退之盘谷序，已成摩诘辋川图。暮年宁复须西子，不用扁舟向五湖。

此君稚子别经年，忽到茅斋意豁然。自愧清贫馋太守，尝新翻在小春前。

平生饱识江湖趣，今日归来鬓似丝。闭户松风惊醉耳，恰如鱼浦听潮时。

谁人彩斲渭川村，有节轮囷秋竹根。割我便便春昼睡，乞君栩栩梦中魂。

金谷坠楼人已远，楼前首饰尚堪寻。谁家玉面雪肌女，淡扫蛾眉方称簪。

未开黄钿紫冠小，谁与幽人作好秋。一笑相看两不厌，翠云堆里玉搔头。

月露洗沐秋容浄，姑山初逢冰雪仙。风流水部与藻饰，从此梅花应并传。

月林风物最湖山，十里烟绡映雾鬟。欲识丹青难貌处，渚鸥汀鹭有无间。

风厉霜严了不知，晚来幽独更多姿。纶巾细漉柴桑酒，坐对疏篱却始宜。

穷秋篱落日萧萧，浅笑临风画亦劳。彻骨清寒香未了，落英犹更入离骚。

一枝浓艳倚东风，千叶轻黄点翠丛。占得娉婷仍结子，故应花果谱兼通。

平湖激水转山流，石涧萦纡走碧虬。料得丹青无貌处，白蘋红蓼满汀州。

紫荆斜倚磬湖隈，并干连枝锦作堆。犹记太虚坛上木，舞风双影并徘徊。

事业平生在管城，策勋今日向神京。区区一第慁子耳，要听胪传第一声。

曲江深院题名处，应有春风得意诗。为想杏花三十里，却思三五少年时。

微云初月澹层城，络纬声连促织清。北雁不来千里信，西风还起故园情。

白练铢衣翠袂斜，洗妆不着脸边霞。天寒日暮倚修竹，初见仙人萼绿华。

酴醿水仙皆玉英，请借汝南言以评。水仙内润叔慈似，酴醿外朗似慈明。

五言未数韦应物，八面须还秦少游。花气湖光吟鉴水，雷推雨电赋黄楼。

才昔高南国，名今播八弦。英姿留此地，余泽及编氓。仙去江山在，恩来日月明。经从千载后，款谒荐微诚。

一夔方佐舜，二公还相周。三杰从高祖，四皓屈留侯。五龙翔日边，六逸啸溪头。七贤傲竹林，八仙隠糟丘。九老山中卧，十友方外游。百炼竟不变，千载存风流。名节良足贵，万事真悠悠。

东海一豪士，西山两逸民。涕唾弃周粟，谈笑无秦军。饿死骨仍香，辞封名益芬。至今千载下，不敢轻隠沦。

宿雨晓初收，长天澹如洗。解带临清流，泉声细娱耳。有如到愚溪，还似游栗里。人生若此少，贫贱非所耻。

新浴换轻縠，披襟临榧台。好风知人意，为我东南来。晚池雨草青，庶足充徘徊。呼儿具绿樽，聊进纳凉杯。一酌暑气消，再酌愁怀开。三爵竟酩酊，浩歌临苍苔。

暑气推不去，凉风挽不来。中庭月色浄，揽衣起徘徊。夜久万籁寂，秋近孤蛩哀。月堕玉绳低，此兴真悠哉。

老夏雨既少，穉秋云亦无。枯池罢桔槔，蔫花委芙蕖。不糁漫藜藿，不爨空樵苏。苏州亦有言，家人笑著书。

云浄天既碧，境幽月逾光。未数钴鉧潭，不羡桂子堂。霏霏香雾横，蔼蔼明辉扬。冥搜兴乍酣，徙倚夜未央。走兔望圆魄，飞鸟喜新凉。但知整纶巾，何用翻霓裳。芳尊聊自倾，玉盘欲谁将。美人何时来，渺渺天一方。

山居鲜欢悰，理策事遨嬉。嵚岑属初霁，眺览得所宜。悬崖有飞瀑，注壑从凉飔。蒙蒙喷雾雨，冉冉含烟曦。清泠讵可汰，驶激畴能陂。会心欣有得，徙倚不知疲。雁荡境千里，香炉天一涯。平生未能瞩，昏旦矧欲窥。何如兹山溜，若与幽人期。他年营菟裘，舍是将安之。

平生固寡好，嗜石如奇章。家无千金产，舁致穷涧冈。寿星来金华，衣冠何昂藏。屈肘据膝坐，风雨须眉苍。松石产花溪，奇诡颇异常。鼻祖乃赤松，素质侔白羊。舞袖出烟霞，浑脱类大娘。想当虞韶成，率兽杂凤跄。觥觥石柱峰，孤峭仍轩昂。长不满五尺，势欲摩穹苍。狮子来何许，俯首未腾骧。何时一喷薄，百兽走且僵。鸱尾由天成，略不假斧斨。端宜侈绘事，讵止工厌禳。东坡小仇池，大笔流芬芳。康公醉道士，名篇粲煌煌。矧我此数峰，价重百琳琅。愿缔金石交，出处永不忘。

安仁偃息处，之问读书室。茅轩规昔人，聊可容吾膝。幽芳秀垣曲，翠筿蓊檐隙。松窗炯虚明，荆篱互疏密。淡月晓窥几，候虫夕鸣壁。诗书后前陈，图史左右秩。遐览到三五，旁搜及坚白。一语偶有得，寸心欣自适。轮奂非所慕，兹焉颇放逸。渊明傥来过，真趣会能识。

前辈久零落，老成惊创见。平生耻问津，如今真北面。胸中五色丝，织此锦绣段。见之心孔开，照眼光烂烂。我亦好吟咏，忍饥说刍豢。辛勤三十年，功效无一线。偶兹得大嚼，味永不忍咽。嘉惠讵敢忘，仁风敬扬扇。

危亭压层城，是中有佳致。面面看江山，水云自相媚。使君暇日登，火老金正穉。杯盘莹无尘，笑语清有味。快风千里来，暑气三舍避。赋诗红莲幕，煎茶白衣吏。诙谐想割肉，摇扇笑疼臂。乐事古云少，能并今有四。兹游岘山同，千古知姓字。吾辈亦何为，虽驽犹附骥。

退之宰阳山，暇隙只读书。同年大雅姿，文史以为娱。治剧逾整暇，日与竹素俱。𫖯首翻汉晋，高声诵唐虞。不善吾所鉴，善者吾所摹。撑肠仍拄腹，何翅五千余。似闻书带草，已复生庭除。愿言饱经济，舒之弥八区。

公庭日将夕，吏报空狱岸。虽无春草鞠，已有蛛丝蔓。欢乐见鸟乌，呻吟绝鹅雁。谅非片言折，聊发一笑粲。

前车惟伯氏，后乘载阿连。相携青莲界，共开白社筵。黄梅雨初歇，红榴花正妍。浄境聊莞尔，妙兴真悠然。偈言溢四方，经卷余五千。长廊含清风，古潭摇苍天。幅巾既萧散，青鞋亦轻便。登临自晨曦，谈笑穷暮烟。衡宇开卷坐，僧房借榻眠。却忆苏州语，喧静两皆禅。

新营老先生，喜好一何异。端能友造物，直欲骑元气。古货今难卖，太羹元少味。阳春谁肯和，玄白人争议。知己如晨星，一笑聊自慰。先民不云乎，有以少为贵。

晓发下梅寺，霁色浮垅麦。崎岖白杨岸，诘屈黄牛轭。野芳吐丰茸，山羽鸣格磔。驱车复前途，聊欲遍阡陌。

发轫资福山，弭辔龙池寺。杪春新雨足，老红围穉翠。溪流素縠寒，山色青罗腻。拄颊坐移晷，此意谁能会。

村落秋气高，凉飙泛林莽。田家刈获闲，斗酒劳良苦。瓮瓯间竹箸，杀鸡仍具黍。昏昏灯火照，草草杯盘举。初喧鹅雁声，中静儿女语。醉来或田歌，散去亦社舞。不信五侯家，软盘荐肥羜。

炎暑堕何许，凉风忽吹衣。野水映荒岸，寒丛秀疏篱。萧萧林影薄，杳杳鸿声悲。秋禾亦既获，聊足充吾饥。

团团岩中桂，移根篱舍间。秋风一披拂，袅袅天香寒。对此径须饮，把酒酬西山。浩歌何穷已，宁必素与蛮。

悠悠草根虫，鸣声近我床。皎皎林间月，亦已照我墙。感此动万虑，聊复举一觞。何以侑我酒，清啸闻疏篁。

冬仲弭征辔，歘焉及新春。饱吃番阳饭，细治星源民。星源故自佳，民俗良易驯。不嫌聋丞愚，翻爱假令真。相与不忍欺，见谓无缁磷。牒讼日以简，赋输日以臻。遗我以暇隙，使得窥典坟。短檠一窗灯，孤讽至夜分。平明坐厅事，帘影清无尘。闾里颇熙熙，孰云民不淳。顾谓汝父老，辱爱亦已勤。为我理归櫂，吾久思吾亲。

地偏境自佳，烟云遶孤屋。寒声渺疏松，翠影澹修竹。林深桂花晚，微风度余馥。特用永岁年，聊足媚幽独。

使君慕丘祷，用志端不分。天高听甚卑，深知使君勤。立致楚东雨，如开衡岳云。赖此苗尽活，不然尪可焚。

鹅王牧群鹅，浊世肯下游。积水近天关，有时戏沈浮。老禅天人师，领略倾九州。初开选佛场，坐断诸峰头。当时江东西，海纳吞众流。岁晚徙山麓，华堂跨龙楼。至今韦公碑，照曜苍崖幽。陈迹记往昔，登临纵冥搜。重来岁月疾，俯仰五十秋。抚事一太息，何从问人牛。惟余拱把木，百尺环道周。成坏各有时，干戈今少休。空怀三宿恋，为尔半日留。钟声远送客，雾雨昏林休。

雨霁失炎燠，新亭境清淑。层波绿奫泫，叠嶂青陆续。风篁韵丝桐，烟柳开画轴。澹然尘虑销，庶足永曛旭。

东嘉老先生，文字继坡谷。治饶如京兆，三王岂其族。政成无一事，澹若处幽独。追踪古循吏，清浄非碌碌。每以坐啸余，时出阳春曲。风流化邦人，吟咏成国俗。乙酉秋七月，天地正炎燠。有诏帅夔门，引道不淹宿。境内闻公行，仓皇守牙纛。攀辕人填咽，遮道车击毂。已去复挽回，出入成重复。桥断蜂腰分，巷拥鱼鳞矗。竟从间道去，复许谁追逐。子母若弟昆，相顾皆嚬蹙。吾父既往矣，畴能继英躅。孟尝附商船，千古垂简牍。偷席广文毡，使者为标目。去思闻九重，盛事传西蜀。先生美无度，推诚置人腹。画图照人间，斯民记恩育。

南北两石钟，上下一水侧。造物妙镕冶，蜚廉巧撞击。镗鞳仍噌吰，歌钟与无射。丰山吾焉知，蒲牢尔何力。咨余久愿游，偶此事行役。时秋风飕飕，日暮水激激。初如钧天鸣，乍若金奏寂。入耳粹而清，洗心欣以怿。怪奇有如此，游览谁能测。发端示来今，注经人姓郦。

平生忆渊明，偶此访遗迹。柴桑仅未泯，栗里犹可识。寒溜澹泠泠，孤烟轻羃羃。抚事良多感，西风生醉石。

渊明在彭泽，到任八十日。虽营三径资，未获公田秫。珍重千金腰，不为督邮折。拂衣赋归来，何异自投劾。我生本樗散，山林久蟠蛰。虽非渊明俦，颇亦慕幽迹。偶然得一第，遂窃升斗秩。未书蓝田考，已捧锦溪檄。荒县饶逋负，催科费鞭抶。彊颜簿领间，忽复弥数月。心焉愧渊明，俯首三叹息。番江何时还，哦松聊自适。

读我宋实录，元丰治明昌。五年九月中，上特开天章。从容谓辅臣，边民疲可伤。吕独为朕言，他人终未尝。已乃命正献，由定帅维扬。学士加大称，庸以示宠光。移镇未去久，趣归总台纲。尔来九十年，谁其踵遗芳。我公嫡孙行，祖烈蔚载扬。持节古闽粤，摄事今福唐。仁风杂和气，盎盎如春阳。甿谣玉律响，圜扉春草长。英声飞九重，御屏书益详。广陵大都会，经理须才良。拥麾往镇之，非公谅谁当。延阁升宝书，恩纶湛洋洋。左符分淮海，西顾宽岩廊。想见入境初，快睹争星凰。折冲向樽俎，宣威谢金汤。行看有锋召，衮衣侍虞皇。贱子一何幸，窃庇逾两霜。误蒙剡荐牍，名彻凝旒傍。受恩未知报，肝胆徒激昂。唯祈转洪钧，复立弟子行。

少陵五十六，负暄候樵牧。我今年与齐，而亦处幽独。小亭数椽浄，新月半钩曲。聊将万斛愁，付与一杯绿。

霜天豁澄明，水日共清朗。西园足甘菊，欢言事幽赏。板舆奉慈颜，华发森少长。一笑喜团栾，千枝迷俯仰。黄英浥露繁，翠蔓缘篱上。雄蜂与雌蝶，采撷纷还往。逸兴既中酣，佳致仍外奖。未多彭泽贤，不羡天随广。忆昔吏江东，王事困鞅掌。及今处闾里，暇日娱垲爽。殽酒虽不丰，献酬非或强。分韵先阿连，作诗真技痒。

危檐覆虚明，景趣清且长。曲池散涟漪，珍木含葱苍。离离荔子丹，冉冉茉莉香。有堂既足佳，无毡庸何伤。

摘山胜煮海，财货所源流。建焙甲天下，赋入十倍收。国计颇赖之，贡输何时休。择人为提领，得贤从宛丘。文章脱吏腕，风味登瀛洲。佐职亦已久，再见春草抽。郊原富枪旗，岁事日以修。抚民端若子，疾恶信如雠。驱车向凤山，父老观道周。青春行画图，佳处时一留。风前耳潺湲，雨后目纤柔。酒酣已胜赏，珠唾挥钓钩。咨予素么么，受恩犹未酬。铭心虽甚坚，抚己徒怀羞。平生困坎𡒄，暮年尚依刘。投公一纸书，远寄粤王州。书传得妙帖，想像寒食游。终防好事人，豪夺或巧偷。

红云覆绝岛，望之心神开。弱水不负舟，何由至蓬莱。吾欲烦巨鳌，为载三山来。不然骑鲸去，一醉流霞杯。

郁郁千丈松，谁栽荫修路。年祀寖绵邈，斧斤时谬误。皇华重怜恻，霜根辱调护。他日比甘棠，流风继行露。

兰亭负崇冈，修竹翳寒绿。嚣烦隔人境，爽气森佛屋。薄暮行役罢，言就上方宿。是时秋峥嵘，西风响岩谷。越兰不可见，浩歌想余馥。右军恨何许，禊序空三复。夜久百虫绝，灯花媚幽独。萧然四壁静，一洗尘万斛。何当脱羁鞅，阴岩事卜筑。聊复得此游，澹然心赏足。

华峰抱紫翠，兹亭瞰清幽。春林罗画屏，新月吐玉钩。宛如东屯居，恍若南涧游。信美吾亦乐，特用慰淹留。

二七月皎皎，三五云沈沈。终然露半璧，亦复牵孤吟。夜久群动息，唯有寒蛩音。长年重节序，感慨非独今。

同寮虽云多，交友未易结。臭味一小异，肝胆便楚越。君侯宰相子，风度何翩翩。四偕计吏贡，春铨复褎然。一见盖为倾，相逢岂在早。白发与红颜，论交非草草。君才若杞梓，真能世其家。顾我如驽骀，祇堪服盐车。心情过中年，何翅数日恶。径须釂一樽，勿言鲁酒薄。

太皞亦已至，玄冥犹未归。茫茫天壤间，浪阔银山围。玉龙横梅度，皓鹤漫空飞。白帝有所适，飘飘扬旌旗。从者一何繁，缟席仍练衣。招邀姑射仙，逢迎广寒妃。祥耶时令耶，畴能测天机。饥人冻欲死，赏玩理则非。安得万裘褐，寒者或庶几。愿言均此惠，不知身贱微。

制作参易经，不用草玄准。眼空天壤间，谁得并捷敏。鸿文翻水就，未省苦吟吻。齐梁逮陈隋，众作付一哂。南国容本冶，西子发更鬒。混然真天成，宁复分域畛。飞上青云端，秋空击鹰隼。岂唯持荷橐，已复班玉笋。虽未究所长，要亦摅素蕴。大手秉纶綍，至音发簴簨。嗟予堕诗穷，政坐无铅粉。数奇祇自怜，多忤谁汲引。有赋难逐贫，无诗不招隠。明公独深怜，不嫌边幅窘。谓虽敝帚如，或可充贡箘。恃此以无恐，枚皋穷久忍。傥复念菅蒯，庶免辱荆槿。

平生癖于诗，业债余清浄。但已心孔开，敢夸笔锋劲。疾书或欹斜，所向必雅正。顾惭非晋人，出语那韵胜。亦好三亩园，松竹互掩映。门阑虽间启，俗客未省迎。岂唯惬幽情，颇复动诗兴。朅来古泮宫，未谙麋鹿性。何处更有诗，抗走足不定。宗英出大篇，重此绿绮赠。未应费推敲，讵止工竞病。此作不为妙，妙处知难更。吟坛将风雅，琐尾宜退听。贺白真雁行，离骚可奴命。熟复句中眼，如对麈尾柄。迷途获指南，从此识畦径。自应形赞叹，谁复献嘲评。佳处未易知，当有识者证。

高侯吾所畏，学问觑壶奥。秋水莹精神，春华丽词藻。三馆朅来游，两鬓青未皓。何心玩岁月，刻意事探讨。二志既崇成，八书可偕考。乌台𥩟风采，纶闱须典诰。引疾遽有祈，勇退一何早。丹丘非大名，泥轼仅小好。会看有诏追，岂必俟身到。行矣即轻安，恺悌神所劳。

先唐诗道昌，万象绕吟笔。长吉穷崄怪，奚囊销永日。一洗齐梁陋，古澹见摩诘。诘斋妙入神，二者无一失。游戏唾成珠，所至动盈帙。长篇杂短咏，朱弦响玉律。脱身声利场，宴坐心更逸。高眠听松声，清话剥芡实。声名笑山王，任达景嵇毕。时发孤凤鸣，不作寒蛩唧。人讥雕肺肝，悠然非所恤。编成客未佳，椟藏谨勿出。

皇宋十一叶，时清风俗淳。实维元首明，亦繄股肱纯。煌煌冀国公，自昔抱经纶。初掌黄麻诰，黼黻同卿云。继处宥密地，五兵驱精神。一品坐黄扉，十载转洪钧。雍容陪都俞，黾勉承华勋。镜浄沧海波，烟销紫塞尘。伊傅堪并驱，萧曹真下陈。柔兆岁若午，协洽寅在辰。入梦一玉燕，持𬬻两天人。二十四书考，八千岁为春。西湖为酒醴，南屏为膳珍。万口均一词，共祝柱石臣。一祝锡难老，再祝长同寅。百祝配辽鹤，千祝如大椿。国寿箕翼齐，洎公永无垠。贵名与鸿烈，日新日日新。

宗英贺白俦，肯从野人游。相见各失喜，胡为俱皇州。孤灯照清谈，新诗澹牢愁。明日却分袂，独往涛江头。

秉檄奉中祀，驱车出重关。晓风铁叶岭，烟雨南屏山。瀹茗澡尘虑，褰帘饫孱颜。精意孚海岳，清声摇珮环。

郁郁千丈松，植根在崇冈。清阴亘十亩，直干凌穹苍。好风一披拂，声韵谐宫商。古来成大厦，此物宜栋梁。不待岁月久，共看柱明堂。微木有石植，枯崖饱风霜。三百甲子馀，围才拱把强。大楹分难充，一桷庶可当。傥容附松末，虽晚庸何伤。

初寮久已往，今谁主文盟。王公有嫡孙，见者服且惊。胸中九云梦，笔端三折肱。招致道山中，掉头不肯譍。论事常山蛇，持身玉壶冰。平生谢先容，要津真自登。

四海望霖雨，一人须股肱。我本田家子，蹉跎将暮龄。相逢岂在早，一见盖已倾。谓我虽秃犀，敝帚亦足称。持献先簵箘，长篇有明征。公乎傥践言，庶为老亲荣。

人孰不识面，相知贵知心。唯我与夫子，倾盖成断金。畴昔居京邑，庀职偶相临。肯纡锺期聪，俯听牙弦琴。讲说三百篇，一一蒙赏音。朅来锺山旁，休沐同搜吟。联镳照湖侧，携手天衣岑。飞鸣互嘤嘤，和乐长愔愔。无诗不属和，有酒相与斟。饷我破羌帖，佳妙同来禽。复遗先圣像，摹写自孔林。二年如巨蛩，一旦辰与参。襟期自兹远，诗盟几时寻。愿言蚤盍簪，无为徒滞淫。

东西两鹿田，上下三洞天。苔径劣容足，石门低及肩。乳窦断还滴，天窗皓仍玄。何当出樊笼，悠哉聊永年。

昔闻孙兴公，尝赋飞流水。至今福庭地，犹属羽人里。瀑泉天半来，界道见清泚。迢迢白虹贯，隠隠玉龙起。宇宙虽云宽，壮观知能几。谷帘信有之，界图宁辨此。清秋饶爽气，朱夏绝埃滓。何当振金策，逍遥山之趾。眺览既惬适，啸歌何穷已。青鞋未成往，抚己空自鄙。

天迥月逾晶，地偏人亦静。箫然寻丈桥，寄此绿浄境。洗盏荐寒光，掬泉弄清影。尘远耳目醒，令人发深省。

青山如候虫，可赏不可恋。胡为谢康乐，游览乃欲遍。纵登最高顶，过眼犹掣电。何如菊花天，周遶篱落畔。对面黄云峰，未妨篱下见。相携凌紫霞，更约东风便。

古绸于今婺，盖亦一壮县。剧繁号难理，百令无一健。英英晏伯安，年壮政则练。咄嗟扫宿弊，谈笑了宿案。公庭坐无事，自可名道院。老眼空四海，于公惊创见。今公赋归欤，敢以一语饯。边陲正驿骚，朝野未闲燕。公才浩纵横，敌可受八面。要须诣明光，上书还自荐。口伐或箸筹，收功在不战。不然飞刍粟，坐使军储羡。

屏居事幽潜，亲故成久别。茅檐翳浓绿，酴醿堕香雪。山气清凉国，溪声广长舌。但须贤人酒，安用长者辙。吟肠绕碧云，醉脸晕红缬。奴耕谷可徯，儿书笔难掣。地偏尘不到，心境两清绝。啸歌何穷已，未觉处身拙。

作堂备登览，既作扁其颜。扁颜固云易，践名良独难。我友何水曹，筑堂水云间。瞰临擅奇绝，佳气何郁盘。横以数亩池，缭以四面山。石楠间女贞，青士依苍官。纷纷杂花卉，栽植日以繁。岂独秀春融，未应凋岁寒。凭栏试游目，皎皎万虑宽。张公江海客，一见颜为欢。嘉名揭种德，寓意固有存。期君宴游日，内照时返观。善性益培壅，芜累须一删。木老德亦熟，无忘老坡言。

薄云漏朝曦，积雨霁中夏。白波涵磬湖，清影漾茆舍。轮蹄绝还往，文史富闲暇。畏友有机云，英标凛王谢。喜寻范张约，偕命嵇吕驾。岂徒贵密迩，聊亦重姻娅。戏彩膝才容，亦好草可藉。瓦碗荐谿毛，竹箸羞鸡炙。剧谈掌屡抵，粝食咽亦下。晚凉过古刹，明月耀修架。蒲团语上方，篝火耿良夜。凌晨一瘦藤，支径双不借。长啸陟云岭，清吟探石罅。嵚岑近明目，湍激深没胯。别袂余力掺，归鞍子佣跨。何时许重临，倒屣肃邀迓。

佳葩如美人，艳态妖且闲。叶园美无度，有花字雌丹。晨妆谢膏沐，秀色若可餐。芳根裹春泥，举赠不作难。{华甲}{华栥}照池亭，一洗儒生酸。从今杜陵眼，不复嗟长寒。何以报嘉惠，作诗当琅玕。

幽居迩郊原，出户目已了。闲携一枝竹，散步及秋晓。寒烟引轻云，澹澹萦木杪。矫首瞩层穹，转盼失飞鸟。野潦浄荒陂，惊飚泛枯筿。世态徒营营，此心殊了了。佳处谁与论，聊用付清醥。

无情长笑杜陵老，不识海棠春意好。东坡作意赏东风，为爱轻绡映肉红。枝头点缀知多少，贪睡今年开不早。含情欲开还未开，紫蝶黄蜂亦懒回。可怜熟视明人目，长恨年年看不足。晓来风定雨霏霏，减却春光一片飞。多愁更被花相恼，宁惜春衫同藉草。

东昏当日宠容华，潘妃步步生莲花。阅武堂前种杨柳，玉儿雪腕亲沽酒。莲花不见杨柳空，苍烟白露杂悲风。

张家女儿号丽华，十岁选入君王家。君王一见念玉雪，唤作后庭琼树花。临风结绮香风度，自谓朝朝兼暮暮。那知梦断金井栏，往事茫茫堕烟雾。

深院锁凉秋，西风坐间好。几净窗明尘不飞，似蹑红云至三岛。数枝淡淡桂新香，千带垂垂柳初老。此邦天下秀，多士邹鲁无。负薪或解谈王道，被褐无非怀璧夫。五兵夺目库观武，大嚼快意门过屠。谁言扳才古难必，披沙求金要须得。回思裹饭然脂烛，一心敢拟思鸿鹄。

卧冰叱驭全忠孝，王氏多贤今古同。公乎孝行惊创见，落落岂特汉晋风。凶人夜半发丘陇，敢尔残暴不畏公。古来刃雠不共天，痛贯肝膂何时穷。刳心设祭久自许，何况临机敢不武。拔刀断贼血模糊，袍笏雍容诣官府。忍耻贪生真可羞，退之谆谆言复雠。请衣一击当报怨，豫子犹能致嘉传。如公壮志今已伸，他日定为忠义臣。行看气节动天子，诏书一洗泉下耻。

洪都通守词华溢，汉殿文章元第一。万卷落落蟠胸中，三江衮衮悬吟笔。赠我玉佩联玦环，未数大鹏兼小山。欲知风味不能尽，此卷长留天地间。

晴天万顷浮烟水，小艇鸣榔烟水里。一声款乃西风起，满轮明月蓼花秋。富贵于我真浮沤，世间何事不悠悠。

先生高节昭流俗，未应名宦能羁束。归来卜筑傍泉石，洒落轩楹照山谷。外罗君子六千人，中有插架三万轴。我尝一日坐其间，至今清兴犹堪掬。

周侯人中英，为文若翻水。苦节凌雪霜，香名馥兰芷。考槃在幽谷，篁竹富清美。竹边两桂树，碧叶光薿薿。扁堂曰节香，欲以规业履。竹桂日以茂，业履日以修。一觞一咏知未称，愿续离骚赋远游。

自有宇宙有此山，万八千岁须臾间。亭亭造天屹石壁，雨淋日烁逾坚顽。且无泉瀑美裙帨，肯以草木媚容颜。丫头得名良未称，那有巨手梳髻鬟。会当呼作陆砥柱，长与羲娥阅往还。

使君自是廊庙器，五马一麾聊尔耳。今年清净狱既空，去岁丰登米不贵。郡中九贤政可十，京兆三王何足四。乘闲领客宴江阁，对景题诗忘肉味。坐间僚属总文采，笔下波澜更源委。夏木阴阴啼鸟喧，烟波渺渺轻帆驶。错落觥筹略达尊，从容笑语穷幽意。嗟予薄命捩翻羹，卧病空斋吟拥鼻。画{卓戈}凝香不同赋，白衣送酒犹霑醉。追攀逸韵苦无才，想像清欢欲生翅。兰亭被罚定非佳，金谷望尘吁可愧。他年江左仰遗风，应有画图传盛事。

小阁峥嵘在空谷，云是先生读书屋。不见善和数千卷，空闻邺侯三万轴。先生一去几经年，山色依然为谁绿。只今赖有卫夫人，壁上萧萧数竿竹。

乳鸭池塘春水满，秋千院落东风暖。帘间燕子语虽忙，叶底黄鹂啼更缓。长大何如年少时，雕鞍骏马踏芳菲。闭门不觉庭花落，颠倒残红作地衣。

磬湖鸥鹭自相亲，湖边山园步步新。鱼鸟细看自足乐，芋栗可收犹未贫。我觉有园贫亦好，人笑此园何太小。他年便拟当菟裘，不羡莼鲈归计早。

子猷借宅亦种竹，渊明荒径犹存菊。九日黄英凛碎金，三冬翠干森寒玉。亦好才围一亩宽，恨无九畹养芳兰。聊种寒花一百本，要伴此君秋后看。

湖岸柳根半欹侧，柳边仍有陂陀石。不因斧凿成渔矶，燕坐未妨钩饵垂。磬湖宁待他山错，白波分影涵翠幄。翠幄阴中千结藤，对面好山罗画屏。遥岑无云明入眼，遣我烂如岩下电。平生不忧臭于铜，俗氛安能蔽重重。兴来散策饥来食，起居无时惟其适。诗穷吾师杜少陵，一杯未用身后名。他年挂冠不待老，归来从君乞身早。

子美堂工始上元，断手乃在宝应年。顾我无能为杜役，有此屋庐差不难。欲移修竹梅花亚，暮霭朝烟迷上下。室远地偏来者谁，时有相思稽老驾。平生愿足不愿余，底用虚名更著书。虽无拄腹五千卷，且有山阳宅一区。海内长句君最好，辱致新篇为善祷。鸡豚社酒幸不远，来往他年成二老。

慢肤秋来困扑缘，手不胜拍身听旃。昨夜狞飙惬人意，一扫天宇何澄鲜。蚊子蚊孙与蚋伯，飞鸣适意须明年。

微官讵足施才具，每向闲中有佳句。要同秦系下长城，却笑屈原无圣处。穿天出月摘清芬，煎胶续弦唯有君。命题探韵侪辈分，昂昂野鹤在鸡群。绿发才名今白首，未数凭虚与乌有。会当载酒擘鸾笺，共试吟边三昧手。

孤竹低回首阳下，许由偃蹇箕山巅。谢君雅有林泉趣，种得江梅如二贤。南州腊月温和早，赖有冰花除热恼。鳞差百树夹径明，似过山阴雪中道。

南国诸侯老宾客，霜叶青衫头雪白。绣衣使者急搜贤，又向文场三捧檄。全闽多士如邓林，大厦度材惭匠石。细看太白日万言，时取武成二三策。清心期识璞三献，过眼敢迷目五色。只今虽无衣钵传，向来未省原天觅。更长宁辞烛屡秉，漏下何啻夜十刻。回思前日踏槐花，忍使青袍轻饮墨。

知君几作东野毕，瘦马田间风欲逸。圉人白汗似翻珠，暂尔奔腾未为失。归家须办紫游缰，玉辔红缨摇闹装。一鞭嘶风映垂杨，要试宁川春草长。

一年好处橘初绿，雨后秋容净如沐。潭潭大府忠孝家，黄堂正奏千秋曲。挥毫落纸妙卿云，千佛经中蚤致身。横飞直上九万里，金鱼玉带真天人。筹边利国知谁似，直节长才堪重寄。手扶杲日照乾坤，力转洪钧陶品汇。櫜兜{卓戈}纛粲煌煌，紫极联休衮绣光。暂向闽都分帅阃，再归天阙致时康。鲰生才业等袜线，昔辱甄收今论荐。喜看太白应长庚，乐颂燕公符玉燕。旧闻庄叟说大椿，八千为秋八千春。愿将眉寿同长久，永作王家柱石臣。

邺中七雄迹既扫，谢楼梦断池塘草。仙李诗人麻竹多，佳句唯传杜陵老。省郎句法专后来，压尽今世诗流才。并刀翦水有佳致，月中聚雪无纤埃。穿天出月余四纪，捉月风流今不死。从教人售一杯水，自信笔挟风霜字。次山风味唤仍回，老文犹未磨苍崖。收拾明珠百余斛，寒光入夜阖复开。我得公诗兴叹慨，千古长留诗卷在。祇恐天官下取将，人间古货今崖卖。

前年磬湖新雨歇，独绕湖边待明月。夜深云散月华来，疑是山阴踏晴雪。去年锁宿校群英，冰娥于人亦有情。仰看一镜缘云上，俯听春蚕食叶声。今年广文在官舍，亦复开樽临月榭。慈颜一笑彩衣轻，谁云官冷孤清夜。酒阑月色更徘徊，卷帘开户真佳哉。悬知明年应更好，扁舟正泊双溪隈。

沟塍雨新足，{禾罢}{禾亚}秧正绿。林间鸟声喧，明朝起插田。明朝插田起须蚤，谢汝殷勤劝畦稻。禽声禽声亦不恶，大胜人歌金缕曲。

先生行孝人莫攀，平生急禄怡亲颜。三千曲礼发已白，七十老莱衣尚斑。秋容新沐江涵天，潘舆低昂御花间。凭谁为唤吴道子，一写画图连越山。

若耶溪上凉如许，五月清风不知暑。半空浓翠接苍烟，满眼轻阴觉疏雨。织女潭边深复深，绕门山畔石成林。红妆荡桨谁家女，笑入荷花无处寻。

平湖潋滟摇春风，扁舟轻驶如飞鸿。垂杨万缕长青茸，倚岸崇桃醉脸红。满空烟雨霏蒙蒙，柯桥精庐闻午钟。平畴麦苗青芃芃，崇峰秀岑纷玲珑。图经未看名叵穷，雨葩烟叶交朦胧。吾欲图之谁其工，妙语却思六一翁。解道山色有无中，薄暮舣舟依竹丛。夜深点滴听孤篷，天明利涉浮梁雄。钱清虽小炊烟重，我生之辰今适逢。一杯不暇缘匆匆，聊以新诗娱老悰。龛山西北水溶溶，白鹤桥边小梵宫。海天茫茫空复空，放眸一望日本东。萧山小邑河阳同，桃李漫山如锦幪。谿旁驿亭名梦笔，故居知是江文通。西兴浦口天连水，满眼长安紫翠浓。

薄薄酒，胜独醒。丑丑妇，胜鳏茕。笙歌鼎沸不须羡，松风满耳自足听。前遮后拥未必乐，邀月对影堪娱情。晚食有味可当肉，衡宇无灾胜列屋。鲁东门外听钟鼓，齐宣堂下状觳觫。何如巢林一枝，饮河满腹。水硙多至三十具，胡椒满贮八百斛。何如浊酒一杯，弹琴一曲。子平为富不如贫，子方称贱能骄人。高明之家鬼可瞰，网射纳税官不嗔。中山醇醪醉千日，文君远山致消渴。不如茆柴百钱可一斗，荆钗白头长相守。

文章端与时高下，列国有风周有雅。建安气质混不伤，齐梁纷纷堪斗量。先唐诗人子韩子，落笔洗空千古士。篇章杼轴自己出，正派犹能传六一。作诗余事真诗仙，骑麟被发何翩然。韵宽泛押入傍近，窄韵宜搜期押尽。钩章棘句未多郊，古讽新题宁数稹。五季诗流喜穿凿，蝉噪蛙鸣嗟众作。皇朝天人欧与苏，星凤初见人惊呼。醉翁句法到胜处，纡余条畅今古无。铺张扬厉词藻挟，雅称金泥兼玉检。一篇妙绝庐山高，几首清新写郁陶。造化机缄富状汇，岂独文星南斗避。如何妄评味短长，自古群儿喜嘲议。雪堂羁穷如牧之，得非天欲昌其诗。平生古律三千首，无愧清风白雪词。才如太白更无敌，文似子长兼爱奇。江西宗派不足进，自郐以下曾无讥。流传海内皆珠玉，到处逢人俱愿学。不须酬唱说西昆，宋有欧苏唐有韩。二文邈乎其杖几，一编且诵苏夫子。

刘侯精神秋隼紧，高论悬河倾不尽。至尊动色嗟谔谔，权幸切齿畏謇謇。致君未觉贾谊疏，济时尚嫌马周窘。三年博士向见治，万卷蟠胸一何敏。歘然大起故乡思，自请题舆佐旟隼。笑指江城欲载驰，轻弃斑列谁能挽。羡君去骑日骎骎，顾我朝行犹蠢蠢。语离宁惮十觞连，惜别不知双泪陨。赠言见意乏珠玉，作诗饯行少铅粉。从今数日待君归，握手修门未为晚。

黄昏兀坐对疏竹，歘有寒光临蔀屋。焚香发轴得新诗，炯炯骊珠二十六。三唐妙音久已断，辋川丽藻今能续。报瓜何必枉琼华，抵鹊奚须费明玉。韩豪苏仙吁可畏，白俗元轻何足录。从此磬湖三亩园，绝胜李愿一盘谷。

小园五亩依篁竹，中有茆茨数椽屋。小桥度水既窈窕，侧径穿花仍曲六。惯看翠碧羽差池，时听黄鹂声断续。诗成持鼓过雷门，谁信抛砖能引玉。长篇丽句为藩饰，小草么花蒙著录。悬知家世以诗鸣，压倒平泉与昌谷。

卫武文章比淇竹，闭阁著书欣仰屋。胸蟠载籍余万卷，为家五百九十六。词华尔雅骚可奴，议论渊源经可续。笔端凛凛挟风霜，齿颊泠泠漱冰玉。久知广大端可法，自顾么微何足录。愿同湛辈附羊公，庶比江西派山谷。

亦好园林富松竹，爱山堂上书连屋。恨无妙语为题品，空对奇峰有十六。先生佳句落泉石，杜诗韩笔端能续。有如妙响发朱弦，恰似清音动寒玉。须知小圃辱提撕，何异寒门被收录。从今草木有光辉，盎盎春温入邹谷。

平生爱石似奇章，老矣一拳犹未致。夜来梦绕太湖侧，万玉嶙峋清有味。梦回身复落红尘，闻道皂湖山可人。幸致一峰为我寿，为君作诗传不朽。

久闻英石空流涎，意欲得之无力致。士衡东头富玲珑，染指独许尝鼎味。明窗净几拂蛛尘，尤物定自能移人。报惠惭无百金寿，赠公相好无时朽。

公家一峰如终南，须信是中有佳致。对之忘饥亦忘愁，岂待声色兼臭味。嗜好萧然迥出尘，同年要是我辈人。世间何物如石寿，墨妙与之俱不朽。

周郎列宿胸中罗，笔端有口如悬河。赠我明珠六十八，一一照乘圆无颇。我学穀梁失也短，君才士衡患其多。中兴功业要纪述，浯溪石崖当往磨。

诗翁衔袖出清诗，醉墨淋漓惊乍写。明珠炯炯照户牖，恍疑骊龙睡遗者。弥明高唱诗云云，此翁一扫如飞蚊。诗狂克念酒作圣，樽前笑杀刘师命。李白张旭称世贤，姓名优入少陵编。平生我亦忝词客，自得此诗轻尺璧，他年别去长相忆。

金华千古赤松宅，中有初平叱羊石。双溪衮衮泻苍波，三洞潭潭接天碧。锺英孕粹昴星精，文章蚤岁瑞王廷。横飞直上九万里，红颜两鬓何青青。金銮畴昔挥毫处，尝草尺书招赞普。职亲孰听玉宸钟，夜分更秉金莲炬。只今右府冠枢衡，坐运精神驱五兵。一烽莫睹狼烟燧，四海不闻金革声。苍生颙颙待霖雨，黄屋便蕃颁异数。姓名久已覆金瓯，东街行筑沙堤路。江左夷吾望更尊，二十四考何足论。已见威棱动蛮貊，会看勋业照乾坤。六十门生焚蕙炷，再拜祝公如卫武。柱石皇家不计年，长容矿质入陶甄。

睢阳截然当贼中，婴城既久粮食空。矢死不降有二公，青史皎皎书其忠。国家涵养自建隆，上至鹓鹭下罴熊。一节一义皆获通，无不昭然简宸衷。建炎多难谁奋躬，开门纳降何匆匆。达官尚尔况困穷，嗟嗟唐侯一何雄。抽砖击敌甘命终，愿以颈血污刃红。精诚贯日亘云穹，上彻九重达尧聪。诏令血食居镇东，激昂臣子忠勇风。嘉名千古齐华崧，王仙作诗美抗戎，岂比尔雅诂鱼虫。

与玄虽非童九龄，向来亦既许攀鳞。从容撰屦饱言论，我知公直社稷臣。此心炯炯贯白日，何止不欺寻丈室。霜台白简凛乘骢，史馆诛奸森直笔。紫岩先生子张子，百世一人嗟已死。室中八十四骊珠，千载流芳同信史。

子猷风味最诸王，墨妙文工眼如电。惯吟疏雨滴梧桐，解道澄江净如练。去年落笔中书堂，姓名高彻蓬莱殿。至尊动色催除目，俾向兰台参俊彦。要成远业待时须，故遣读书破万卷。夫何归思动岷峨，自请题舆近乡县。学省诸公怅别离，击鲜载酒开芳燕。欲浇胸次数日恶，剩作林亭百壶饯。落花送酒舞缤纷，乱絮催诗飞眩转。临歧那用赋销魂，但要修门重会面。

曹娥卓行传丰碑，越人往往贵女儿。建炎蔡氏有孝子，事比孝子尤瓌奇。自从结发读书史，倜傥不受靮与羁。迺翁诖误落囹圄，疚心疾首泣以悲。胡能安坐视父系，朝暮哀诉当旌麾。府公傥许赎父罪，名隶卒伍所不辞。不然奋身事征讨，赳赳勇力犹可施。黄堂沈深身则微，虽有诚恳无人知。归来静默心语口，此事感悟当以尸。临河勇决不复顾，纯孝宁不由天资。缇萦上书解刑网，言虽迫切身无亏。文本理冤由一赋，孰与捐命如含饴。杀身成仁古所罕，殆类饿踣齐与夷。事闻黄屋亦动色，亟诏立祠河水湄。嗟嗟玄应固不朽，万口至今皆一词。东嘉夫子好事者，作歌登载仍吁嘻。异时国史编宋雅，人间重见白华诗。

都城西头二月尾，湖水平堤縠纹起。南北山光罨画中，浅深草色裙腰里。群仙领客泛艅艎，黄帽劈波惊𫚢鲤。中流剧谈闻两岸，阖坐题诗动盈纸。如渑自足醉朋从，余沥犹能霑走史。当年曲水迹已陈，此日渼陂欢莫拟。蹇予小疾独不至，诗伯索诗殊未已。笔已老矣何能为，但诵西湖比西子。

金华千仞摩穹苍，双溪迢迢碧流长。清淑之气从风翔，霜缣雾縠不足当。真贤挺生金玉相，上撷屈艳薰班香。畴昔视草居明光，鸿文大册压常杨。既升紫枢兵气扬，运筹决胜如子房。鸿钧一气转混茫，相吉崇璟何足方。直与夔龙为雁行，烟火万里俱耕桑。冠带百蛮走梯航，玉皇案前勤赞襄。坐令我宋如虞唐，中书事业殊未央。二十四考嗤汾阳，北堂西母寿而康。荣封大国富井疆，锦衣命服粲煌煌。麻姑一半鬓未霜，亭亭玉树阶兰芳。徽献凝操书道昌，向来王谢今祇王。十倍江左浩莫量，四海同词祝寿觞。愿公寿比赤松强，永作一柱扶明堂。

乘闲选胜真悠哉，正见千树冰花开。天寒日暮湖面净，疏影著水清无埃。杏桃畏寒不敢吐，春榜占作群花魁。广平无人何逊死，睥睨欲赋嗟无才。东嘉夫子一何妙，笔端游戏成琼瑰。繁英丽句鬭清好，不用白鹭双飞来。要令奚囊出佳什，故遣渔唱传清杯。西湖处士骨虽槁，一唤暗香风味回。

冰花零乱飞庭户，夜色晶莹似三五。诗仙晓赠白雪篇，便觉清风追吉甫。区区五斗不知疲，故园应有北山移。冻冷不暇搜佳句，千里归心到乡树。

一英二孺同一家，衮衮诵书几五车。语音娅姹春帘燕，稚齿清便兰砌芽。联茵并载惊都市，万里青云从此始。两驹应佩金削刀，双鬟会作女博士。

寒食初过天气佳，帝城名园绿藏鸦。白绵红雨互飘泊，鶑啼燕哢纷交加。司成领客当暇日，不惜醉脸生红霞。坐中宾客皆贤豪，一一圭璧无纤瑕。夕郎风采照今古，封驳不贷奸与邪。紫微笔语妙天下，文锋凛凛森莫邪。左史声名动六合，岂特畴昔传三巴。一朝樱笋德星聚，离骚可奴玉可衙。兰亭觞咏仅堪比，金谷歌舞徒能奢。我有一匹好东绢，谁为作图千古夸。

杨侯作录来成均，野鹤昂昂端不群。一朝议论不入意，弃掷禄位如浮云。群公挽衣留不住，直入苕霅亲耕耘。惜吾无力叫帝阍，不能以侯直谅闻。

春阴将近一百六，絮擘晴云新雨足。烟边芳草碧如茵，篱畔海棠红映肉。相携逗晓出城西，城西风景如杜曲。两岸云光罨画浓，一湖春水蒲萄绿。坐中豪俊杂吴蜀，磊落群书纷拄腹。掀髯一笑浪波间，淋漓衣袂寻碁局。他年想像此风流，应作生绡图一幅。

涉海神仙夸蓬莱，登陆胜地称天台。天台枕海连四明，万峰千岭相萦回。赤城绣出绮霞色，瀑布界破瑶山青。神仙居处寸步有，游人白日迷杳冥。剡溪昔年有二客，五月此山同采摘。只知采采不盈筐，不觉行行失归陌。龟肠蝉腹忽鸣饥，倾壶进食欲令谁。山桃一颗垂林畔，共食歘然肌骨换。下山得水涧石中，以手饮之还濯盥。又见芜菁出山腰，一杯圆转中流漂。二人相顾却相谓，此地去人应不遥。过溪水深四尺许，又度一山逢二女。韶颜艳色世所无，南国东邻何足数。笑唤刘晨阮肇名，相识浑如旧有情。问郎若个来何晚，遂即殷勤相奉迎。入户幔帷殊不恶，错落珍珠与璎珞。只将左右几青衣，也胜人间夸绰约。逡巡进脯饭胡麻，琼杯片片斟流霞。不知仙客来何处，各把宫桃庆女家。歌吹嘈嘈张内乐，颜色有欢情有乐。金鸦飞入向虞渊，客散虚堂掩帘箔。夜深各拥一仙娥，泛泛鸳鸯在绿波。和鸣乍自秦箫起，行雨初从楚梦过。瞥然一留因半载，天气常如三月在。百鸟哀鸣不可闻，感此茫茫愁似海。俗缘未断身未轻，思归日有求归声。更招女伴作离乐，共写深衷无限诚。曲终一出山中洞，万里云烟空目送。归来不见去时人，寂寞惊魂若春梦。子孙虽在不相知，欲寻旧路已多歧。棋迷柯岭难重见，花失桃源空自悲。风流云散令人惜，至今犹唱阮郎归。

一年秋节重阳浓，园林上下皆清风。远山百里削寒玉，平湖十亩磨青铜。亦好茂树蓊西北，露枝霜叶纷青红。枝头寂寂少啼鸟，天外隠隠飞征鸿。弄月基蟠绿净中，东南况有小垂虹。潭清潦尽境更好，水落石出摹难工。爱山堂前花作丛，疏疏杨柳瘦毛同。红蕉碧桂互掩映，芦花蓼穟交蒙茸。新亭爽垲瞰空阔，赁栏一目连七峰。烟霏雾霭扫欲尽，但见突兀撑晴空。携筇更登月山椒，嶙峋怪石高玲珑。香炉近出陂陁侧，云黄复在南山东。水声激激来涧曲，飕飕风响生樛松。菊英萸实篱可采，山肴野{艹敕}盘能供。作诗颇类台戏马，吹帽未减山名龙。良辰美景乐心赏，四者偶并今始逢。明朝不问蝶愁绝，更饮黄花琥珀醲。

中书一挥千万言，有如水悬吕梁间。奔逸绝尘不可及，蹇欲从之良独难。如君文字可华国，胡为犹在南湖侧。樊川昌谷纵多才，欲以比君那可得。君家红杏连白榆，似向君王得鉴湖。水光溶溶浸山色，楼台上下如冰壶。磬湖萧瑟逢秋令，男呻女吟贫非病。阿奴碌碌仅自全，伯氏今亡嗟短命。恨我不如大小山，徒尔思苦仍辞艰。既无击钵挥毫敏，空愧诗筒数往还。

我如王恭读书少，君如邺侯藏书多。排签插架三万轴，知从何处能网罗。上自先秦下五季，奥帙隠篇皆略备。不同邢邵懒校雠，丹墨精研吁可贵。君不见庐山先生子李子，白石房中富文史。胸蟠万卷笔如神，事业文章俱两美。又不见西蜀刘公少常伯，平生醢芹嗜图籍。倾赀尽写中秘书，随身卷轴车连轭。迩来置书事经纶，论思献纳日日新。君今堂中书汗牛，愿君学李兼学刘。尽揽英华归肺腑，一鸣便作冲天举。

白衣仙人云海上，肉眼欲看唯想像。月窗道人心孔开，貌得人天行道相。吾闻伯时晚画佛，妙处不减王摩诘。龙眠久矣寂无人，安得却有伯时笔。

长江远浪连天碧，岸柳垂垂临断石。渔舟一叶白头翁，独把钓丝待鱼食。我身犹是红尘客，对此无言三叹息。安得轮竿入手来，与君共钓消长日。

我家古瓮彭亨腹，十年贮酒色如玉。倾泻惟须老瓦盆，精器便成蛇著足。花瓷脆薄谁能携，遣送君家保不亏。虽然金碗未伯仲，傥与椰樽相等夷。

悲夏畦，南亩苗未长，东皋草已齐。旋令妪妇办饷馌，独引丁男耘稗稊。悲夏畦，炎天炙背如𦶟鸡，渴来不得饮清溪。宁知水榭冰山里，犹自频嫌日未西。

千古巢仙地，嵌空本自然。一看三叹息，十步九留连。似入华阳洞，疑通小有天。何时洗尘垢，来作枕流眠。

林园过元巳，流水遶芳藂。略彴半寻影，酴醿一扇风。杯盘花气里，枕簟鸟声中。公子敬爱客，月明樽未空。

散策林塘路，秋深别有光。晦明云聚散，浓淡树青黄。晚觉衣襟冷，风吹橘柚香。菊花何处有，聊欲试重阳。

媚色全胜柳，孤标半似梅。蘂寒金粉腻，香重麝脐开。徐笔那能画，并刀未易裁。扶头中酒味，安得一枝来。

傍砌看黄奶，临池诵子虚。顾惭虽耗忘，聊复惜居诸。屋上两鸜鹆，波间双鲤鱼。疑他不识字，何事也听书。

晓读苏仙集，披翻未觉劳。衙官视宋玉，奴仆命离骚。赤壁清风远，黄楼逸兴高。独嗟生苦晚，不得侍挥毫。

相过不惮远，相迎慰所思。须知对床处，绝胜陟冈时。夜雨论畴昔，秋风惜别离。明年楚东景，准拟共题诗。

登道重逢驿，离家再及晨。云轻山色晓，寒浅鸟声春。碧涧梅花老，银杯竹叶新。前途风日好，持用悦慈亲。

捧檄及偏亲，斑衣聊效颦。旨甘贫有味，温凊静无尘。北户足萱草，南风宜棘薪。版舆多喜色，庶不愧安仁。

卜昼开英集，瑶林映珷玞。顾惭梅隠吏，缪接范莱芜。官柳春犹浅，江梅韵亦孤。他年想风味，应有汭川图。

石镜宁堪对，芙蓉不是花。险中多虎迹，平处少人家。曲六蛇行迥，欹危鸟道斜。白云宜入望，不怕乱山遮。

令节逢重九，相携鉴上游。扁舟浮舴艋，左手把蝤蛑。红叶明青眼，黄花重白头。晚来风色好，归棹得夷犹。

小轩在官舍，不与嚣尘并。清池浸窗槛，修篁碍檐楹。几当迢迢夜，听此潇潇声。怀哉对床约，辗转难为情。

山瘦溪如练，丹青见亦稀。乱鸦将影过，孤鹜带霞飞。秋色此时老，故园何日归。西风吹独立，搔首怯征衣。

征鞍随晓色，重露湿衣巾。谁谓悬弧日，翻为执辔辰。野花工笑客，啼鸟故窥人。呼酒浇孤闷，何心作好春。

好竹逾千个，数茎忽发生。月明连理影，风细合欢声。矫矫双鸳举，翛翛两凤鸣。祇应三昧手，彩笔画难成。

客里逢端午，僧廊雨气凉。筼筜千个碧，薝卜六花香。鲁頖程尤远，潘舆兴自长。糁蒲倾美酒，笑入醉中乡。

千古池阳郡，九峰应最华。明珠绚晨露，丽绮粲晴霞。岭头过子晋，岩腹憩洪崖。谪仙无复见，空想夏侯家。

残暑涂山去，凉风至德来。吟余秋色老，客里菊花开。传舍全依石，中庭半是苔。张公有佳句，三复兴悠哉。

寒色今朝异，屯云万里同。定知花翦水，不是絮因风。薄宦翻成旅，愁吟未易工。白头亲八十，留滞楚江东。

晚来寒气重，景物故撩人。不厌诗雕肾，宁辞酒入唇。恍惊残夜月，疑梦故园春。欲倩何人画，纷纷飞玉尘。

寒食江村路，东风野渡航。一篙春水碧，两岸落花香。飞絮匆匆远，青山故故长。兹游自奇绝，底用更寻芳。

相别古桃郡，相逢南豫州。五年劳望眼，一笑失离愁。碧水溪桥暮，西风野店秋。追随成夜宿，不为玩鞭留。

先生湖海士，余子讵能班。正始清谈近，黄初美句还。相望半舍外，契阔数年间。何日衡茅底，匏樽一破颜。

细草还堪藉，柔荆亦可班。驭风如肯过，踏月不妨还。种药临花畔，分流遶竹间。眼边无俗物，颇似一瓢颜。

昔日题诗处，重来续胜游。绿阴初入夏，苍鬓几经秋。细雨渡头市，孤烟汀际舟。溪山虽信美，翻恨不淹留。

故里频怀梓，新堤未筑沙。文章真吏部，吟咏许刘叉。酒盏孤风物，诗筒隔岁华。相思江路远，烟雨茁芳葭。

招提閟林麓，鱼鼓白云边。地僻疑无路，山深别有天。幽花充佛供，好鸟伴僧禅。何日征鞭暇，重来借榻眠。

杖藜随所适，花柳自村村。野岸桃临水，人家竹映门。香泥飞燕子，芳草思王孙。着处堪沈醉，春醪正满樽。

欲解骄阳厄，宁辞祀礼繁。纯诚殚毣毣，英烈仰言言。云阵千屯合，雷声万马奔。晚来归路好，飘洒势腾轩。

间关穿木杪，诘屈转山腰。自昔形清梦，于今到紫霄。容仪粲冰雪，环珮响琼瑶。安得顾吴手，凭渠图素绡。

番邑于今剧，民风自古雄。琴堂惭久摄，剑狱喜新空。纆索尘埃里，桁杨片段中。使君端不扰，顾我百无功。

山右最佳处，有泉生石傍。虚明秋后月，清冷雪前霜。鳗井真牛后，龙湫可雁行。濯缨仍漱齿，政尔不能忘。

万里西源路，秋风屐齿鸣。嶙峋千障碧，窈窕一川清。天柱云霄迥，香炉雾霭轻。何当携翠袖，重遣酒壶倾。

何处春深好，春深泮水家。不妨频折角，宁复误随车。已见倾三峡，行看判五花。日边催觐速，芝检紫泥斜。

何处春深好，春深倅贰家。雨低檐外柳，风度牖间花。有意挥吟笔，无心顾麹车。慈颜一笑粲，戏舞彩衣斜。

捧檄东方日，芳春未及归。路花红掩映，溪树绿因依。鸟语催寒食，人烟接翠微。寻诗忘远近，细雨湿征衣。

御史题诗处，山深草木雄。一番青烧雨，十里锦帆风。婆餠林间语，山茶叶上红。明朝入于越，吟咏与谁同。

誉处千钧重，文章一世雄。诗工穿月胁，檄好愈头风。北岳关山碧，南州荔子红。使君今北海，还许一樽同。

湖海番君国，江山白帝城。凝香余坐啸，飞诏趣遄征。誉处千钧重，辎车一羽轻。攀辕雪眉老，送目逐双旌。

千古楚东郡，风流今在兹。鲁公元直道，文正不妨诗。钳吏似束湿，麾龙如使儿。甘棠足遗爱，会有去思碑。

西风动行色，诗景绕征鞍。赤甲悬危壁，黄牛泻急湍。猿声云背落，山势马头盘。天险须人守，毋辞蜀道难。

诸葛仍祠庙，公孙只故基。栋梁酣夕照，雉堞蔓秋葵。耿耿登临意，悠悠今古思。烹鲜不劳力，余事杜陵诗。

四海犹多事，中原未版图。皇心思启沃，赤子望霑濡。八阵难留滞，三阶拱进趋。茂弘宁有意，江左待夷吾。

檄至方云急，吾行敢滞留。朔风经小渡，细雨过中洲。冉冉新斑鬓，飘飘敝黑裘。欲知来往久，三见月如钩。

碧水初微落，黄花亦未簪。三人千里客，尊酒五年心。我独年齐白，君皆句似阴。不妨铛脚坐，聊作夜深吟。

相别三时久，相望万里赊。携书期过雁，徙倚至昏鸦。风雨番君国，云烟夔子家。何时趣归觐，重许拜高牙。

渐老身仍健，多愁鬓易华。异乡逢至节，细雨见梅花。酒薄那能醉，诗成敢自夸。何时故园里，徙倚看横斜。

渐欣长昼煖，欲解短炉围。春色已如此，故园犹未归。韦编今日事，回首去年非。镜里衰迟色，多惭壮志违。

彩棒漫分部，牛刀新发硎。花城方窃荫，瓜戍已余蓂。生计双蓬鬓，归心几驿亭。他时重会面，应是眼俱青。

三年劳簿领，今日进归程。意与长途远，身兼薄縠轻。板舆频送喜，山驿屡逢晴。道上人争指，霜髭彩戏荣。

投晓行衢右，经旬别楚东。侵衣梅溽雨，吹面麦秋风。垅亩凝烟外，峰峦滴翠中。悬知乡井近，渐喜语音同。

渐喜家居近，相望六驿间。脱身江左役，洗眼浙东山。乡味初充馔，慈闱亦破颜。经过縠溪水，应笑鬓毛斑。

景气既和畅，故园殊可依。远山映清月，曲水涵沦漪。寒犬吠如豹，村舂闻自机。因思曩昔友，携手同赋诗。

赏心并四者，文史足三余。不作簪绅念，唯便水竹居。佳名元籍籍，真乐每如如。月旦遗评在，今经几建除。

松竹声中寺，山深人迹稀。石从林背出，云向屋头飞。野鹿寒仍聚，栖禽暮自归。怪来襟袖冷，浓翠湿征衣。

解维凌皱玉，辍棹理孤筇。游遍三天竺，行穷九里松。泉声依石细，山色共秋浓。佳处吾能识，幽岩倚秀峰。

为爱山园好，芒鞋步步高。绿针挦露韭，碧箸翦春蒿。但得林泉趣，谁能州县劳。何惭王孝伯，痛饮读离骚。

为爱山园好，芳篱占一涯。自耘三径草，不断四时花。柳絮风中雪，芙蓉水上霞。银潢何处是，不拟问仙槎。

为爱山园好，年年草色新。醉眠欹柳幄，吟坐俯苔茵。栗里风烟古，樊川花木春。谁云无伴侣，对影共三人。

为爱山园好，都无尘世喧。穗禾临芰沼，绳草对苔垣。去就随佳酝，穷通付寓言。还同李长吉，来过有高轩。

为爱山园好，萧斋竹迳通。踈帘卷雌霓，曲槛倚雄风。爱酒杜陵老，煎茶桑苎翁。菟裘真得计，踪迹免飘蓬。

为爱山园好，投闲日日来。花时长夜饮，雪后煖寒杯。一迳松篁影，满畦桑柘栽。未能湖海去，幽兴亦悠哉。

为爱山园好，林塘十亩宽。露深花脸湿，春浅柳眉攒。只拟希高隠，那能缚小官。寿山谁问讯，太白正虬蟠。

为爱山园好，红尘半点无。自应成小隠，谁复叹将芜。香秫五十亩，黄柑二百株。何必随俯仰，归去亦良图。

九万垂云翼，胡为乃倦飞。丘园聊偃息，岩阜故因依。蝶栩新酣睡，鸥驯久息机。祇应与风景，相赏莫相违。

出处双青鬓，生涯一钓舟。浅深山远近，浓淡树稀稠。隠几昼逾静，卷帘春更幽。何当乘兴去，舣棹向汀洲。

暌违才一日，怀想似三秋。忽得五字句，真成百不忧。荷花要同赋，竹径拟清游。明夜月华满，杖藜能过不。

磬湖二月雪，寒气故裴回。面市连天合，银花照眼开。送穷穷不去，招隠隠难来。幸有麹生在，何妨略耻罍。

山园近寒食，春事总芳菲。风暖鹁鸪语，日长蝴蝶飞。花光明醉眼，草色浄尘衣。自足家居乐，为生未觉非。

昔忝郡文学，今为宗子师。政怀三釜乐，那复四愁诗。时服光摇目，香秔滑溜匙。唯应讲风雅，傥可解人颐。

相别既四载，相看如友生。未成投辖饮，先作倒衣迎。夜雨方同听，秋风又独行。不堪分手处，霜重雁行轻。

闲居爱重九，赊酒对黄花。水榭杯盘莹，家人笑语哗。宦情薄秋霭，吟思绕晴霞。向晚归途好，飘飘醉帽斜。

摇落偏悲客，清寒易中人。寂寥那自守，淡泊亦殊真。浮俗仍皆醉，虚谈浪饮醇。高歌傲燕市，忽忆重千钧。

五舅多道气，相过茹杞苗。意行随绿径，情话竟清宵。送酒飞花急，撩人鸟语娇。不堪分手处，风雨晚潇潇。

晴浪空仍白，云峰远更青。乾坤几万里，聚落一浮萍。自昔闻溟渤，从今小洞庭。端如初发覆，坐觉病眸醒。

居易青衫旧，安仁素发新。愁思中酒圣，贫忍论钱神。白也诗谁敌，潮乎笔更亲。生辰宿南斗，同是数奇人。

叠嶂千重秀，寒溪十里清。渔舟朝款乃，樵斧昼敲铿。窈窕疑身到，幽奇讶笔精。萧斋凝睇久，坐觉世情轻。

起家从吏役，宁为食无鱼。游乐废山泽，怀归畏简书。文章簿领外，风采折腰余。卧辙从兹始，为谋未觉疏。

尺书将远意，飘忽渡江湖。嘉楮藤溪少，纤毫月窟无。封题烦妙札，沾丐到迂儒。多谢相思切，迢迢千里途。

绣斧离朝右，羸骖走道周。侵星宵不寐，曝日夕初休。天地方炎暑，山林漫早秋。广文官舍静，应念汗交流。

秋杪仍新霁，天涯忆故乡。少陵三坐客，太白两重阳。深院日复日，寒花黄未黄。昔年吹帽饮，今日读书床。

精舍仍幽处，深溪冒浅篁。寒声随浪起，翠影共流长。断岸通秋月，虚檐受夏凉。虽无杜陵韵，绝胜赞公房。

不见水曹久，相思亦已勤。梦中不识路，樽酒细论文。家食甘春荠，官居采泮芹。何时真会面，风月与平分。

先子生辛未，齐年见此翁。从容六纪内，隠约古人风。教子从书积，延宾畏酒空。阶前桃杏色，依旧入帘红。

薄宦思归切，天涯秋气深。一番南国梦，千里故园心。历历湖边路，悠悠沙上禽。横枝清绝处，何日复追寻。

四海王夫子，精忠简冕旒。诏纶飞涣渥，禁阁要名流。江左思安石，朝端欠武侯。命珪兼召节，蚤晚到南州。

南国清秋杪，长林翠霭重。懒黄千顷稻，深碧万株榕。峡水风前急，方山雨后浓。征鞍何所憩，萧寺枕孤峰。

野外初凉冷，征衫亦未重。檀栾溪上竹，勃窣道边榕。秋意撩人切，岚光泼眼浓。更寻天竺寺，却忆此高峰。

兰若接闽天，登临意豁然。楼台秋色里，钟梵暮云边。未遂游山兴，聊为借榻眠。白头仍捧檄，奔走只堪怜。

一更山吐月，万里湛虚明。聊当中秋色，堪欣此夜情。西风金盏侧，香雾玉簪横。却忆青莲语，寒鸦栖复惊。

绿鬓怀中诏，清秋向上都。圣图方广大，贤路不崎岖。会见除清切，宁须复转输。公如任风宪，抨劾莫踟蹰。

板舆多乐事，沙路及晴时。约略瞻龙卧，逶迤到凤池。匏樽细斟酌，华发足遨嬉。此意安仁解，曛酣更赋诗。

绿发经行处，重来两鬓丝。共谁论旧事，何处有新诗。鉴水春妍蚤，兰亭雪意迟。邦人争指似，寿母近期颐。

几岁钦文命，今朝拜禹陵。稽山新雨霁，鉴水暮云凝。更睹玄圭锡，悬知四载乘。川灵洎河伯，千古获依凭。

冉冉新华发，飕飕敝黑裘。一官方半剌，六十已平头。稠叠耶溪泛，崎岖禹穴游。未能江海去，聊作稻粱谋。

再有淮南乱，纷纷几战场。血腥官道雨，骨映野田霜。行阵青黄气，朝廷赤白囊。何时洗兵甲，四海重耕桑。

渐老良多感，悲秋强自宽。鬓惊潘掾白，衣怯范生寒。迳合荒苔碧，窗明落叶丹。浇愁须暂醉，忍放酒杯干。

孤灯乍明灭，隠约小桥边。野市人家闭，晴天斗柄悬。秋深风落木，夜静浪鸣船。却忆前年事，扁舟过霅川。

每忆书堂好，重来又十年。征途聊复尔，风物故依然。松竹千岩暮，云烟九月天。凭栏佳兴发，欲进剡谿船。

客里逢重九，萧萧落叶风。略无花对菊，但有鬓如蓬。蕉卷新收绿，枫旗半展红。登临语宗武，剩喜一樽同。

出郭及初旭，郊原豁寒晴。云净空既碧，霜明湖更清。萧萧众木下，杳杳孤鸿鸣。安得陶谢手，作诗替丹青。

空山古寺里，斋宿值冬晴。尘嚣一何寂，心境两俱清。砌月晓霜色，松风夜籁鸣。语阑人未寝，孤馆伴灯青。

杯渡已仙去，兹山余胜踪。傍云开广殿，夹道荫长松。幽洞秋含雾，清溪冷浸峰。老僧如宿昔，一笑喜相逢。

相别三年久，相逢一笑时。眼边无俗物，袖里有清诗。山路梅花早，湖天雪意迟。不眠成夜话，寒月在疏枝。

亦好经年别，归来意转亲。横斜花练练，清浅水鳞鳞。又逼瓜时戍，聊娱戏彩身。新添兰桂圃，近在岸西滣。

表里俱秾紫，冬春独擅青。每蒙天一笑，不与素同馨。风味撩吟笔，芳非入画屏。几番饶睡思，闻此洒然醒。

雨余平野绿，耕种满东皋。处处鞭黄犊，家家卖孟劳。筠盘馈糠籺，瓦碗荐溪毛。所愿甘霖足，梁间挂桔槔。

赵子有新作，鼎珍初出庖。端能工竞病，宁复费推敲。白战应难敌，清臞亦任嘲。风流前辈尽，试合续弦胶。

剩涨三篙水，宽围十里山。垂杨飞舞里，细雨有无间。把酒从杯溢，题诗任鬓斑。青春仍暇日，莫惜晚西还。

邃宇近霄汉，微风摇竹梢。漏声通五夜，钟韵自三茅。衣袷偏宜睡，杯单讵用庖。夙兴那敢后，鸡唱已嘐嘐。

秀野临空阔，三堂若是班。荷香平入座，湖影倒涵山。鱼鸟丹青里，云烟水墨间。他年傥同社，应共狎鸥闲。

四海今诗伯，才名许孰俦。波澜掩颜谢，步骤到曹刘。婉画参机幕，精忠动冕旒。时危须戮力，谈笑复神州。

笔底词华盛，宁论大小山。敷腴建安际，古澹贞元间。未许窥三昧，时容见一斑。草堂诗律在，风味唤仍还。

招提閟林麓，栋宇压江郊。来作温泉浴，如逢痒处搔。彩衣临砌槛，华发对尊匏。一笑凉风起，红欹荔子梢。

渺渺烟波阔，南湖在帝城。梅将春共早，人与境俱清。笔墨探三昧，樽罍有四并。未能乘兴去，遥望目增明。

荣辱酣歌里，贤愚睡眼中。未应分野马，那复障西风。晏坐从凝席，扬鞭任软红。岩栖兼鼎食，处处不妨同。

玉树参差见，银花子细看。淖糜分腊序，圆炭度朝寒。冉冉头新白，匆匆岁又残。聊凭一杯醉，忍把两眉攒。

春晚饶芳景，官闲得细看。隔窗黄鸟并，开卷壁鱼干。过雨苍苔湿，迎风翠竹寒。发华搔更短，斗酒自相宽。

漫仕叹迟暮，卜居城北偏。已教山白石，祇欠沼清泉。帘透一檐月，窗横数尺天。杂花还映竹，故故自芳妍。

贱子知何幸，莱衣老更斑。白头居杜曲，清梦到香山。琢句愁雕肾，衔杯喜渥颜。此身惭暮翼，飞倦未知还。

偏亲须寸禄，匠院敢辞留。颇愧花经眼，还应草唤愁。身唯亲布被，交已绝牙筹。诗兴抽毫足，无劳入海求。

花日浅明牖，竹风低度墙。举头空弱絮，转盼堕危芳。兴遣凭毛颖，愁消赖羽觞。阴阴繁夏木，故里耿难忘。

借居仍种菊，往往似天随。日味三春酒，灯明午夜棋。闲临永和帖，细诵建安诗。潦倒同中散，欢欣似启期。

帝里春仍好，风和昼漏迟。但怀三釜乐，遑恤北山移。老大谙斑戏，空疏愧色丝。平生杜陵老，耿耿寸心知。

屯云初解驳，晓日有晶辉。城郭红尘软，江湖春水肥。小舟浮绿净，芳径步熹微。起我故山思，多惭未拂衣。

素发已垂领，故园犹未归。鸟声思磴道，柳色忆荆扉。嫩绿枝边暗，残红叶底稀。几多新乳燕，一一出巢飞。

二载违枌社，全家客帝都。浊醪充上顿，清俸付中厨。亲老唯须养，皇恩讵敢孤。逍遥处山泽，未忍学仙臞。

春老花茵积，云开天镜磨。暖风今日好，细雨向来多。柳荫青丝障，湖明金叵罗。何时成醉倒，烟草藉晴坡。

平生子吕子，妙语总关心。忽得诗三百，端胜书万金。愔愔醒睡眼，炯炯净烦襟。何以报嘉惠，空惭绿绮琴。

省庐频宿直，何异在承明。地峻江声近，风轻荷气清。鬓毛真骑省，诗思小阴铿。记得山村日，驰情向玉京。

印印秀而好，明眸冰雪肤。逢人赏岐嶷，问字识之无。若有万金药，真成千里驹。空花今已矣，晬日一长吁。

菊色犹黄处，梅花未发天。三山千里客，一笑六同年。公等多朱绂，予方乏坐毡。清谈仍痛饮，应作画图传。

天地方摇落，江湖入梦思。三为京辇客，十见岁华移。亹亹金闺直，萧萧素发垂。残年饱吃饭，细诵少陵诗。

文字名三世，精神运五兵。徒看遗墨在，却叹曲池平。浙右频犀麈，江东几兕觥。倡酬今已矣，抚卷泪纵横。

扈从浮江日，忧勤立极初。八年躬甲胄，万国混车书。治定端无竞，功成自不居。休明媲虞舜，逸乐梦华胥。

天地重开辟，民人拱德馨。奎文赞元圣，宸翰列群经。礼乐盈三纪，光华亚九龄。龙髯攀莫及，臣子涕交零。

学省清秋好，无尘意趣长。讲余帘影静，坐久彩衣凉。未有裨王族，真成耗太仓。顾惭麋鹿质，亦许玷朝行。

对阁思槐市，成规愧奉常。六年谈笑阻，千里梦魂长。将漕衣仍绣，空餐鬓已苍。何当奉犀麈，风月要平章。

病起惊华发，官闲觉素餐。文章惭李益，名誉羡苏端。老去观书懒，愁来避酒难。非关作诗苦，自尔带围宽。

客毡寒莫致，官舍总萧然。睡思茶甘外，穷愁酒力边。未成投辖饮，时作拨书眠。野鹤如双鬓，衰迟祇自怜。

夺袍吟处笔，垫角雨余巾。黄绢才无敌，青藜杖有神。将乘桓典马，肯受庾公尘。老我知何幸，穷涂获卜邻。

解鞍挥玉麈，亹亹笑谈清。昨夜灯花喜，今朝乾鹊声。兴同狂秘监，诗似老弥明。忆昔南台北，相逢盖始倾。

山园宁厌小，闲地只如馨。木落长天碧，云飞远岫青。故人应见忆，新咏许时听。句好何劳琢，虽搜不用冥。

之子蕴琅玕，幽轩足考槃。茏葱烟翠湿，琐碎日光寒。似向兰亭见，全胜墨本看。是中虽信美，未可懒弹冠。

同云生旧腊，积雪入新春。野色连沧海，驩声动紫宸。峰峦朝掩映，楼阁夜精神。莫展山阴画，虽工不是真。

嗜古心仍切，寻诗句益工。十年江左别，一笑日边同。补外吾天幸，怀归子道东。好为旬朔款，解榻待春风。

南雪不到地，玄冬偏满山。春风仍料峭，彩袂正斓斑。广厦千间静，虚空一宿闲。此身如羽翼，飞倦始知还。

闭户鶑声老，开缄鲤素新。多惭青眼旧，远寄白头人。佳楮冰天茧，芳荿雪洞春。著书兼破睡，勒谢敢辞频。

弥勒下生地，溪山秀且长。萧萧双树碧，冉冉片云黄。晓日觚棱净，西风松桂香。十年疏杖屦，玉石耿难忘。

孟夏锦园好，山花高下开。风欹红芍药，雨重紫徘徊。衣染香边蘂，鞋粘绿处苔。鶑歌兼蝶拍，时送掌中杯。

山园多胜践，缭绕磬湖滨。畦药青生甲，湖波绿动鳞。鹁鸪知欲雨，鸦舅报将晨。却忆京华日，长怀浩荡春。

华堂閟林樾，林秀水泉甘。野色袁家渴，秋声钴鉧潭。二难今有此，四者许谁参。他日承明直，悬知忆翠岚。

月桂堂何有，池清桂影横。画图宁办此，玉斧巧修成。入夜境逾妙，才秋风又生。饶阳岩石下，隠约欠分明。

潇洒新亭好，松长桂亦稠。清秋集鸿雁，暇日劝觥筹。既远含香直，何辞秉烛游。主人情义重，终宴不知休。

畴昔栽双桂，于今四七秋。紫趺香冉冉，金蘂色浮浮。标致殊他桂，风流最蓐收。无才强摹写，著语故难遒。

今宵端正月，故故向湖山。玉兔窥杯凸，冰娥怪鬓斑。诗情甪里逸，酒胆夏黄悭。兴罢度桥处，天风松桂间。

松月泻清影，炉烟凝宿云。檠灯寒照席，樽酒细论文。清漏转三鼓，芳杯釂十分。纷胜银烛里，妙舞看榴裙。

西蜀多贤士，于今见奉常。十年方出守，万里好还乡。峡水冬无险，河图晚有光。临歧分手处，政尔不能忘。

炎统中兴日，淳熙翊赞功。宪邦同吉甫，待旦类周公。一品恩荣重，三朝礼貌隆。欲知勋业盛，请视鼎彝中。

维岳锺英粹，兴王有俊良。文章周卫武，书考郭汾阳。调燮民庸茂，弥缝主道昌。中台一宵坼，四海泪滂滂。

畴昔翘材馆，疏庸获屡游。衮衣无傲色，吐握有勤求。辅弼十年久，雍容片善收。至今天下士，语及泪交流。

双谿锺地谶，一相破天荒。道至黄扉重，勋由紫府昌。堤成欢百辟，台坼泣群方。盛烈铭钟鼎，千秋耿不忘。

德望堂堂重，威名凛凛寒。三年衮衣粲，四海寸心丹。绿野悲裴度，苍生忆谢安。白头宾客在，惭痛泪阑干。

举世方贪禄，斯人祇自怡。一官如涕唾，半世足遨嬉。心地陂千顷，生涯酒一卮。唯应郭有道，吾不愧为碑。

汉世无双价，皇朝第一流。文章惊北阙，名誉满中州。槐市师模邃，兰台史笔遒。所嗟时未合，不作济川舟。

平生易诸子，向我独拳拳。雪屋倾银斝，春风并锦鞯。笑谈多竟夕，契阔未经年。来作生刍奠，凄凉涕泫然。

才名振西蜀，老气益中州。草制追盘诰，筹边动冕旒。已令荣压角，复遣饮遨头。千古九江恨，长随逝水流。

几作儒林冠，亲承帝渥隆。双旌大江左，一节古吴中。列宿英声在，浮云旧事空。无从挂吾剑，老泪湿西风。

大名垂宇宙，秀气发岷峨。学比渊云赡，才方贾马过。九朝资直笔，二子振贤科。已矣流芳在，千秋保不磨。

乾坤身老大，邱壑迹委蛇。不枉安车召，谁为荐鹗词。平生五千卷，身后宁馨儿。他日编遗藁，应多感遇诗。

历数乡闾老，谁知德齿尊。无心游魏阙，有意乐丘园。漫不霑三釜，真堪映九原。涕洟歌楚些，已矣莫招魂。

九月秋光急，山川苦雾迷。卜邙新隧启，度巩短箫齐。宝剑知终合，灵蟾已陨西。松门来会葬，车马几千蹄。

板舆曾至郑，灵輤此归周。霭霭云将夕，亭亭月正秋。九原开祔穴，故土覆新丘。岁晏寒松下，茅苫孝子留。

七秩芳名盛，于今等逝波。承天登宰辅，看子掌编摩。凤去青春独，鸾回紫诰多。他年彤管史，兼述采蘩歌。

磬湖春水夜来生，晓起雷声逗雨声。去马来牛心莫辨，鸬鹚㶉𫛶眼俱明。飘零花片有底急，摇曳柳丝如许轻。旬月烟村半风雨，榆钱好为买春晴。

积雨新晴耳目醒，长堦柳色静闲庭。已看桃萼胭脂湿，未有杨花雪片零。客路汝应怀稚子，家居吾亦念樵青。须知两地无百里，不用阳关肠断听。

阴阳一室冷兢兢，燕坐何曾病郁蒸。只拟纶巾持羽扇，未须赤脚踏层冰。满盘碧玉初投箸，一榻清风更曲肱。扫地焚香凉到骨，疏帘何处欲挥蝇。

小窗幽阁睡初匀，梦到钧天侍紫宸。盘号掏桃真异器，果名黄枣岂常珍。殊恩并浃鸰原弟，美味初尝鹤发亲。愿竭精忠图报称，觉来肝胆已轮囷。

水净溪空峰更青，目虽未到已先明。栋浮万缕晴云细，轩拥千重夏木清。幽兴入门应自适，残樽下马与谁倾。老僧斋罢唯须睡，不信人间有月评。

夜来细雨暗冥冥，晓起秋容入画屏。水色净涵天影碧，林梢微露远峰青。嫩黄稼卧衡从亩，老翠柳拖长短亭。一晌西风醒睡眼，端如痛饮读骚经。

一色苍波百顷烟，直楣横槛覆华椽。从来好景无今日，何限清诗似昔贤。把盏有山来酒面，凭栏无路到愁边。我来政值雨新足，芳草芊芊绿满川。

草色青青二月时，物华虽是我庐非。日明院宇燕相语，花发园林鶑乱飞。无数小桃初掩映，几多垂柳自因依。春风十里归吟笔，未用罗帏绣幕围。

亦好登临似庾楼，是中风月最宜秋。素娥欲赴经年约，行雨潜分一段愁。聊复飞觞追胜赏，何妨秉烛事清游。明年此夕看明月，千里相思楚水头。

东君调护亦多情，瘦比夷齐彻骨清。有韵绿毛时倒挂，无尘白鹭可同盟。未应桃叶能称姊，若齿山樊定是兄。何事故园频入梦，疏枝新赏玉谿晴。

瘦玉敲风翠干长，织成漪浪莹沧浪。封题尚带鄱江润，卷赠犹余燕寝香。竹笛当年同秀质，桃笙何处避寒光。微躯讵足当珍赐，持奉亲闱枕扇凉。

桐川风物最三吴，刺史循良继两都。但见卖刀还买犊，谁知有袴本无襦。来时竹马迎儿辈，去日棠阴遶舍隅。攀断车辕留不止，他年应作祖张图。

平生满耳说梅山，十里荷花缭绕间。宫女三千颜绰约，绣衣十万彩斓斑。濒江景好图难尽，飞鹭诗工语莫删。定约后期穷胜赏，不辞和月棹船还。

平生满耳说宣城，入境云烟照眼明。过雨偏浓千嶂碧，未秋先冷数溪清。细看菡萏波间色，时听绵蛮竹里声。不是多才谢公子，江山犹解发吟情。

晚驱羸马背重城，晓度层峦淡月明。醉与别愁相唤醒，秋兼诗思一齐清。舞风繁蓼堤边影，泣露寒蛩草际声。欲驻征鞍聊小憩，敢将王事徇私情。

也知融帐多余暇，欲往论文偶未遑。弃置亡何投辖饮，经营俱下读书行。子云但觉玄犹白，元亮应欣菊已黄。辱赠清诗不知报，剩亲灯火趁新凉。

一望云烟兴欲飞，晴光聊复步熹微。几年想像空怀古，今日登临自送归。寒菊有花宜靖节，澄江如练忆玄晖。夜深静坐清人骨，岩影侵堦月满衣。

重阳时候在青阳，野店山肴对举觞。菊蘂半开簪鬓好，橘包初破噀人香。西风有意吹纱帽，细雨无情湿锦障。但得一樽相对饮，不须更问是他乡。

平生耳满太平名，今日身亲谒太平。道子画图形未泯，庐君山水眼初明。雨余翠滴千峰色，秋半寒生万壑声。扣石当年开洞府，傥容凡骨到蓬瀛。

西风细逐桂枝生，秋月圆从屋角明。欢伯向人端有意，素娥于客亦多情。试吟飞鹊南枝句，更听春蚕食叶声。从此涂山添胜事，四翁相遇四难并。

一别经年见未曾，冲寒相值意凌兢。肌肤姑射仙人雪，品格中山孺子冰。清浅池塘春未动，黄昏篱落月初棱。从来自倚心如铁，被恼如今似少陵。

逗晓褰帏著彩衣，忽惊庭户有光辉。缓将柏叶随觞举，细看梅花伴雪飞。阿堵无心来润屋，诗仙有句到柴扉。酒酣笑共儿曹说，去岁如今归未归。

古木阴阴绕屋庐，官居端的似田居。诗清子厚龙城句，字瘦诚悬殿壁书。那复有心追四至，只应无事富三余。一樽闲论金罍事，为笑纷纷竭泽渔。

蓝田松下日栖迟，不比韩公作记时。鹢首千行攀别泪，牛腰几轴送行诗。我无楚尾歌来暮，君有齐民颂去思。自是中年多作恶，可堪烟雨话分离。

溪流如带碧萦纡，满地闲花杂野蔬。浓淡柘阴三月暮，浅深山色晚晴初。颇惊井落家徒壁，却喜盘飧食有鱼。蜀魄健啼春又老，挥鞭吾亦忆吾庐。

圣宋神唐两钜人，高风劲节许谁伦。闉阇自昔宜双庙，轮奂于今始一新。破敌威名优魏国，偃藩功业过张巡。后先来作江城守，俱障西风避庾尘。

一扇清风自楚台，公堂葱郁玳筵开。旌幢映座千峰日，鼓吹喧天万壑雷。秋水几行挥玉箸，春葱千指送金杯。甘棠不独留遗爱，会见翻为调鼎梅。

乱山深处小溪隈，夏木阴阴水半回。风岸欹斜对青竹，雨枝低重弄黄梅。浓愁难办新诗语，吉耗聊倾浊酒杯。戏彩老人须强饭，玉钩才吐即归来。

少年魂梦到庐山，今日亲游鬓已斑。聊复挥毫吟紫翠，未妨拄颊对孱颜。遥看飞瀑三千丈，近去青天咫尺间。不为白云频属念，应游此地不知还。

壮观端宜冠九州，未应万壑敢争流。尽将银汉为悬瀑，一洗红尘变凛秋。白雨廉纤飞迥野，玉龙夭矫下灵湫。庐山处处虽奇绝，不到开先未是游。

长松夹道摇苍烟，十里绝如灵隠前。不见素鹅青嶂里，空余碧水白云边。氛埃斗脱三千界，潇洒疑通十九泉。五月人间正炎热，清凉一觉北窗眠。

水鸟飞来一问津，璧宫珠塔便红尘。开基古佛留遗像，直日奇峰列众宾。芋火拥残知永夜，霜钟递起向初晨。川徒渺渺驱尘驾，回首林前愧野人。

相携摄履响层峦，翠蔓苍萝着处攀。身在天台秋色里，路经巫峡暮云间。欲飞还住一仙子，似淡如浓双远山。笑尽一樽无处觅，断肠雾鬓与风鬟。

修廊千柱压城阴，山并庐山胜二林。六月檐楹无暑气，四时山水有清音。鸟飞不尽上方远，鲸吼希闻别院深。更欲题诗发佳境，泮林讲说总关心。

楚水涂山各一涯，今年还是去年时。古来明月皆如此，我试停杯一问之。丹桂飘香知有子，飞乌遶树似无枝。直须看到冰轮昃，忍负姮娥隔岁期。

潇洒秋容雨后天，丹青端似倩龙眠。故园绿竹应今日，异县黄花又一年。微禄祇堪供菽水，菲材安敢拟渊骞。日来王事欣多暇，聊向樽前一粲然。

曲江分袂十年中，一笑相逢楚水东。西掖判花知思涌，南墙哦竹坐诗穷。秋风但觉艅艎驶，昼绣何妨画{卓戈}雄。道过夔门王内史，为言双鬓已如蓬。

从容里闬待时须，二老风流孰与俱。迁善节香如故否，望云迎月更佳无。醲寒凛凛侵衣袂，薄雪斑斑入画图。欲把一杯论旧事，五年魂梦隔江湖。

江国疏梅吐玉英，故园想见木欣荣。二年鸿雁碧云阔，千里江湖春水生。冉冉池塘应入梦，潇潇风雨若为情。行看戏彩青萱发，准拟芳樽相对倾。

雨过郊原草色匀，元戎小队出城闉。聊穿阡陌沟塍路，遍劝锄耰袯襫人。红杏梢头春意好，绿杨深处鸟声新。此行端为劭农设，肯学醺酣吐锦茵。

朱轓小队出郊坰，风卷浓阴作快晴。夹道老人迎五马，啭枝黄鸟避双旌。参差麦垅云屯重，零乱梅花雪片轻。劝课定知非小补，扶犁携饷趁春耕。

水遶星山木遶庐，江城孤绝政愁予。鸟言为吏居篁竹，乌鬼得鱼欢里闾。照眼梅花寒皎皎，关心烟雨晚疏疏。真山多谢遥相忆，长句新诗细字书。

平生庐阜去无因，咫尺于今不得亲。顾我尘劳四十九，羡他萧散二仙人。会当拄颊看山色，更欲题诗满涧滨。为报草堂莲社友，扫云开户待游轮。

何年玉斧巧修成，半似明生半魄生。易使飞乌来匝绕，难将老蚌较亏盈。桂枝不逐秋风老，水影长随夜气清。曾是广寒宫里客，旧游重访更含情。

出郭旌旗及晓晴，朔风凛凛水泠泠。堵墙野老瞻泥轼，冠剑长松拂屏星。破腊梅花强半白，先春草色未多青。经行肯为游观美，王事驰驱不敢宁。

霜重寒威一夜加，晓来人迹板桥斜。已看白雁来千里，想见青州满百花。何处菊枝犹复耐，故园菊味定堪嘉。慈颜正念征裘薄，归去萱堂笑语哗。

弱冠为儒世所推，中年事业更瓌奇。才名屡致诸公荐，谠论深蒙睿主知。郡政坚强同薤水，行囊萧瑟似琴龟。只今惟有清江路，父老相逢说去思。

无边春意正冲融，十幅归帆到浙东。照水杏花红翦翦，弄晴杨柳绿茸茸。风光并入吟毫里，山色都归醉眼中。说与林间子规道，丁宁不必向东风。

老大无堪鬓似银，虚名犹复玷簪绅。久为碌碌趋朝士，暂作栖栖去国人。行李冲寒归故里，江梅偷煖报新春。万锺于我何加益，三釜新来喜及亲。

三年留滞江之南，归来故园寝亦甘。经理草堂唐宝应，耘锄荒径晋陶潜。寸心自昔似南八，双鬓只今如谢三。手栽杨柳既合抱，木尚如此人何堪。

燕雀桑麻五亩匀，香炉峰下磬湖滨。青衫不碍两居士，白发真成六老人。子美浣花元不恶，渊明栗里总宜贫。作诗饮酒真吾事，回首江湖懒问津。

谁将春色到山家，湖绿平堤草满沙。细刻真酥水仙蘂，匀搓绛蜡海红花。芳林得日鶑还啭，香径无风蝶自斜。聊与后生修故事，未妨诗酒作生涯。

境净山明别一家，几多垂柳袅平沙。闲中牵梦一池草，空里愁人万点花。细雨朝朝兼暮暮，淡烟整整复斜斜。绿阴青子真堪画，满意春风磬水涯。

西山仍复踞西台，石迳嵚崎此日开。竹杖相邀七八客，芳樽时釂两三杯。瀑悬岩腹如飞雨，石转山腰若隠雷。敬侍慈颜供一笑，陂陀坐稳兴悠哉。

日日春泥妨杖藜，一声何处子规啼。红将满地花空委，绿尽前山草正萋。已办篇章书侧理，可无杯斝捧柔荑。清明过后芳菲少，桃李清阴欲满蹊。

东郊云气晓疏疏，十里相携霁色初。林幄尽头闻杜宇，荇丝深处见王余。提壶相劝仍沽酒，扶杖来观或荷锄。不向如皋闲射雉，真成一笑粲潘舆。

中秋自古月华好，何况浮云扫碧天。不比寻常三五夕，须知潋滟十分圆。画檐影转犹宜饮，银汉辉斜未忍眠。却忆年时今夜里，独将醒眼对婵娟。

啸傲东轩得此生，平章物理忆渊明。晴塘滟滟起萍浪，夏木阴阴求友声。聊欲庶几三不惑，谁能复较四难并。旋烧蟹眼烹鹰爪，啜罢呼儿课二京。

去年同宴小重阳，香雾霏霏橘半黄。楚尾吴头双妙丽，茱枝菊蘂总芬芳。十分满釂白衣酒，两袖浓携燕寝香。回首只今如梦寐，暮云烟浪正微茫。

秋高身老少陵悲，不独云飞雁亦飞。红叶色深偏照酒，黄花香重欲沾衣。绝知落帽欢娱好，最奈登山伴侣稀。强插茱萸修故事，未妨醉眼送斜晖。

萧萧亦好耐寒枝，天与风流一段奇。刻玉不惟工傲雪，施朱端欲妙凝脂。佳人赪颊今才见，公子酡颜顷未知。便好作轩名顿有，二难连璧赋清诗。

横枝梅花最先开，影著清浅无纤埃。寿阳妆额依然在，姑射冰肌何处来。无数雪花新点缀，几番霜鬓独徘徊。想见怀安官道侧，十里洁白如琼瑰。

世事年来已饱更，百年今夕两分平。窗间蜡炬偎人煖，缾里梅花照眼明。瓦屋三间聊足喜，鬓霜千丈总堪惊。明朝同上西山望，应有江湖春水生。

休惊双鬓二毛加，且喜东君发物华。未向林梢开嫩叶，先于檐际舞飞花。鼠须正好书春帖，蟹眼偏宜试露芽。便欲扁舟访安道，不堪山驿水程赊。

红莲犹得爱青山，翠木苍萝处处攀。云水窟中聊假日，簿书丛里暂偷闲。幨帷车乘春同到，灯火城门夜未关。我亦林泉曾俯仰，只今双屦又尘寰。

一倚危栏已快哉，俯看屏障掌中开。江间碧浪循城去，天外青山入座来。隔岸几声闻鼓角，傍林千簇见楼台。白云只在孤飞处，西望关心首重回。

冲佑观前水绀色，升真洞北山笋攒。群峰不断四时翠，万壑长留九月寒。溪上桃花引渔子，云间仙犬逐刘安。平生饱识佳山水，直作东南第一看。

日永凉生殿阁风，需云宴衎庆流虹。明良叶德千龄遇，臣妾倾心万国同。葵影缓随羲驭转，榴花高映御袍红。西逾葱岭东辽海，长属尧封禹贡中。

华发萧萧知更稀，回头五十四年非。花添病眼正临卷，春满故园犹未归。止酒独醒陶靖节，寄诗相忆谢玄晖。若为比得新篇美，西蜀江头锦一机。

过雨秋风洒客裳，长廊广厦更清凉。不看云际痴牛女，细读文中古战场。病骨未轻聊把酒，诗情欲适旋焚香。敢辞秉烛分清夜，犹记槐黄昔日忙。

八郡经生满鳣堂，那能斗酒博西凉。晚年刻意玄虚讲，蚤岁留心翰墨场。怜我无毡寒坐客，分公燕寝旧清香。相逢一笑宁多得，归去匆匆有底忙。

东野龙钟夸白首，岩詹矍铄事清修。胸中似有九云梦，笔下倒倾三峡流。和我七言清有味，能令三伏凛生秋。当年庐阜赏心处，恨不携公九日游。

空岩寒气凛兢兢，入户神清思亦澂。似应如非声澒洞，已垂未落石崚嶒。深于豳俗藏冰室，险过文王避雨陵。刮藓磨崖书淡墨，胜游聊复记吾曾。

不将官舍等逆旅，故把霜根栽绕墙。他日花开映秋色，何人手折惹天香。丁宁护取森森碧，想像匀排粟粟黄。顾我疏慵百无取，未应人错比甘棠。

顷岁题名曲江院，及肩曾许亚宫墙。胸中阔贮云梦泽，笔下浓薰班马香。省直旧霑衾半白，除书行见纸新黄。和篇如出少陵手，谁谓无心赋海棠。

独冷官曹有底忙，经旬不得造门墙。雨添垂柳丝丝碧，风搅飞花片片香。顾我摧颓如病颡，羡公腾踏胜飞黄。新诗迥出南丰右，不是无香似海棠。

橘亭一别五回冬，寤寐何曾置此翁。二十五声秋后点，八千里外月明中。夫君不寄平安信，而我方栖簿领丛。三峡江高天共远，侧身西望兴何穷。

经年不接故人书，开户逢渠了不殊。谁运七轮风里扇，时跳千斛雨中珠。退之有意吟山石，摩诘无心作画图。为爱青青无俗韵，故教移植傍庭隅。

水落鱼龙已退藏，小楼萧爽袷衣凉。山云雨过无穷态，岩桂风来不断香。已分文章成白豕，拟将富贵等黄粱。嵇康潦倒浑无取，岂复眉开一点黄。

胸蟠补衮五色丝，笔驱波涛三峡词。上追班马真辈行，下视燕许如儿嬉。拙工废绳那足道，巧匠缩手今当施。前途着鞭政须急，玉堂独步非公谁。

长公前日辞揆涂，少公今日被锋车。路人共指拜内相，天子久欲登鸿儒。黄麻端拟似经训，金莲不独荣传呼。如闻书诏正填委，北辕疾驱公勿徐。

月宿南斗穷何遣，爬沙脚手钝可咍。一生冰清但糠秕，两鬓雪白独尘埃。达人疑剑未免按，夷途荐毂谁当推。公乎行矣断国论，能忘料理忍穷枚。

征鞍初自富沙还，乱叶殷红点碧山。客里黄花惊度节，镜中白发巧摧颜。三休磴道惟频叹，一饭茆檐得暂闲。为想成均新榜帖，阿奴才力胜黄间。

珍果分柑不作疏，李衡千颗直堪奴。初尝蔌蔌泉流齿，未摘青青香满株。可是骚人怜楚树，只应仙种自蓬壶。龙城当日亲封殖，还有霜苞似此无。

舂鉏野凫疑水乡，湖阴山色仍苍苍。西风三径有佳致，朔雪横枝多暗香。长统游戏自足乐，少游赢余非所望。开林贴石兴未已，瓜时逼人须趣装。

三年泮水冷无毡，赢得萧萧雪满颠。晚景不妨供彩戏，他乡安敢废诗篇。賸将杯酒浇行色，速赁双童担近编。任是身归落雁后，乡心先抵磬湖边。

玉友金朋三十三，携尊相属向晴岚。含毫共赋黄初句，挥麈仍追正始谈。再用清烟喷白泽，更霏香雾噀黄柑。俊游胜事真堪画，华发飘萧只自惭。

三月春风暖更飘，满山嫩绿正娇娆。几声劝我脱破袴，何处撩人婆餠焦。甘旨仅能供素发，涓埃未有答皇朝。吾庐渐近亦堪喜，试把白醪倾绿瓢。

乌饭山边白玉团，瑞光千丈溢清寒。斜穿逆旅茆茨室，正照先生苜蓿盘。聊向青天思太白，却吟飞鹊忆曹瞒。今宵不拟逢明月，更向尊前仔细看。

年年自赴重阳约，不待陶家诗句催。便欲急呼欢伯赏，未知谁遣白衣来。红萸有韵岳连湛，素蘂无香赐望回。何事杜陵嗔竹叶，却教从此不须开。

平生艺苑笔同耕，兄弟须知似友生。三载方寻夜雨约，六旬又作越中行。举杯不学销魂别，侧耳惟听报政声。从此西冈数登眺，白云飞处总关情。

一鸣一息几千秋，风翼端宜汗漫游。笔底珠玑谁得似，胸中云梦复何求。谈余正始人加胜，诗比黄初语更遒。西笑定应参儤直，东游聊复伴遨头。

夕郎分阃镇东秋，幕下挥毫秦少游。一代风流今不泯，百年文物尚堪求。交情莫逆人谁似，吟事方殷岁又遒。他日约君为伯仲，三间瓦屋住东头。

善弈从来数弈秋，胜游今作子长游。才多已觉悬河似，诗妙无劳入海求。画月裁云宁底巧，奔泉抉石一何遒。谁知倾盖成胶漆，笑杀如新到白头。

翰墨场中老伏波，挥毫快马下晴坡。三年睿主思献纳，千里疲民赖抚摩。潇洒郡斋方在望，飘摇征棹未能过。拟求墨妙辉衡宇，应有黄庭换白鹅。

净明斋宿近初庚，西蜀东吴一世英。行径九盘山荦确，流泉百折玉琮琤。频飞兕斝颜俱渥，细听犀谈座为倾。觞咏直多幽兴足，未应不饮似公荣。

平生自负气雄豪，落笔文词涌怒涛。蚤岁贤关几雁塔，暮年花县未牛刀。凛然风义谁能并，伟甚衣冠众所高。我欲临风新执绋，忍于绘事看青袍。

确山风物似齐山，谁著精蓝乱石间。僧梵四时看紫翠，轩窗终日对孱颜。暂容借榻松风惬，更欲题诗藓壁悭。老我还思十年事，飞来峰上晓跻攀。

轧轧篮舆鉴水滨，水纹如染草如茵。繁红零落徐娘老，远翠低徊西子颦。犹及残春追胜赏，不妨余事作诗人。胸中磊磈须浇洗，未厌伤多酒入唇。

不到稽山已十年，梦中物色故依然。忆寻绝境经幽寺，曾向东风酌妙泉。书穴雨余云扑地，鉴湖春昼水连天。别来乔木高多少，想见娇鶑自在迁。

江边潇洒东山寺，知是曾经谢傅游。一代英姿余信史，千年陈迹付东流。暮云初致苍生恨，远翠如凝妓女愁。好古嗟予生苦晚，停桡明月满沧洲。

虞江波上一帆风，天水澄明夜色空。古体诗成岩影里，新醅酒酌月明中。咿哑两桨止还作，款乃数声西复东。尘滓此时无一点，恍疑身在水晶宫。

寺因逸少曾为宅，峰自秦皇已得名。不独山南称最古，故应江左号尤清。路趋绛阙山梁险，奁隠金轮石镜明。谁信尘埃倦游客，西风还许杖藜行。

姚子神情处处便，床头周易杖头钱。逢僧与语闲终日，遣客归休醉欲眠。应觉此生如寄耳，何妨一室且萧然。无心更觅封侯事，纳履谁能博一编。

肯学少陵对马连，肯同太白谢汪伦。聊将文字饮一盏，不待月影成三人。门前车马闹迟日，陌上绮罗娇暮春。想见流觞多乐事，酒酣人问斗升嗔。

三年遥望瞿塘峡，独立西风首重回。一骑翩翩飞诏去，片帆渺渺下江来。平生不愿侯万户，今日重欣酒一杯。闻道日边催觐速，不须归路更徘徊。

着地晶莹月在沙，忍寒聊作短歌夸。煖肌未办裁驼褐，露趾唯应有革𫖇。细点竹梢添爽洒，偶经梅蘂映横斜。何当既积还消后，剩取清泠试叶嘉。

山阴境中寒雪飞，山川明秀见应稀。严威不贷乘兴棹，余彩并入翻书帷。黄竹应歌姬满曲，素花又舞谢庄衣。东郊薪者寒到骨，纵有狐裘那忍披。

西蜀东吴万里程，偶然相值两浮萍。黑头君已登三馆，白发吾方醉六经。夜幌论文灯耿耿，春堤把袖草青青。艅艎小别须回棹，不用阳关肠断听。

画舫朱帘出晓关，便风飞过几重湾。路经僧舍渔村畔，身在烟霏雾霭间。惊浪沸晴输远浦，乱云拖粉露崇山。偶因王事从心赏，诗语匆匆不暇删。

昔年胪唱下彤墀，名压人头似牧之。风动鳣堂昭武日，化行雉径敬亭时。曾无簪笔朝端用，何以修文地下为。我老不堪供执绋，独将双泪逗瑶卮。

向来十载愿识韩，一日下车许追攀。美句已出黄初右，清谈尚余正始间。烦公笔底澜翻水，洗我胸中磊磈山。更挽何郎入诗社，三人俱有彩衣斑。

退之初过玉川家，春径无泥草带沙。几点飞来溪柳絮，一番开尽海棠花。窗间细雨青衫湿，袖里新诗醉墨斜。客散酒阑还掩户，可堪明月满天涯。

久以嘉谋赞迩英，暂分东浙慰苍生。闲携僚吏挥金盏，更遣娉婷吹玉笙。霖雨千岩垂欲作，孤舟野水未妨横。匪因衮绣归黄合，还念知章在四明。

衮衣犹未趣东归，吴会先传蜀道诗。急峡高江追子美，清风明月笑严维。花围白帝行春日，香蔼黄堂坐啸时。顾我迂疏堪底用，强颜薪粟效支离。

西园潇洒似蓬丘，容我追随飞盖游。一一娉婷供笑语，双双㶉𫛶对沈浮。嵁岩窈窕如天造，洞壑清泠与目谋。欲识清欢兼卜夜，东山月色足淹留。

南渡诗流复数谁，为虞作乐只闻夔。细看出胁穿心句，想见裁云画月时。此集自应传异域，吾生还恨不同期。先唐作者谁堪并，奴仆微之辈牧之。

晓雨初过溽暑收，微云澹月作新秋。清风政对三休阁，绝景还思八咏楼。缑岭当年乘白鹤，银河此夕渡痴牛。寿觞一举烘堂乐，净洗胸中万斛愁。

政足廉平诗更佳，铁肠还解赋梅花。律传和靖未多叶，名接水曹今几家。丹粉讵须烦巧妙，清新止为写横斜。拟携卷轴江东去，乞与诗仙作意夸。

寓居东青城北端，夏室阴阴簟色寒。瓜盘那复集蝇蚋，研沼似欲生波澜。奇奇怪怪石几壑，谡谡苍苍竹数竿。枕扇衣斑自不恶，时文思索愧空餐。

慈恩雁塔题名处，回首端如梦寐中。千里远从当日别，一樽重喜此时同。飞腾我久钦公辈，潦倒君当恕此翁。异日尚期尘史册，事功那敢废磨礲。

不见褚公今二年，重来青眼尚依然。偃松篇美天犹和，正殿班清人孰先。今日赤墀烦暂立，他年黄阁径须迁。白头宾客无聊甚，只待吹嘘送上天。

绿茸红糁细团枝，天上麒麟瑞此时。风度冕旒尝见问，威名草木自应知。当年玉燕生燕国，他日金貂侍汉墀。再拜祝公何所似，胜游长与赤松期。

初寮文律冠中京，晚岁深严三折肱。清处月中仍聚雪，高时风里政抟鹏。家声不坠推王粲，句法能传有杜陵。剩作诗文追汉魏，非公谁不阏溪藤。

羽客相携六一泉，炎歊立变晓凉天。陈朝古桧参天瘦，和靖孤坟傍竹偏。却向苏堤剥新芡，更寻萧寺听寒蝉。长吟小醉归来晚，足底清风似欲仙。

联舆缓步踏葱苍，十里荷香杂稻香。庚暑此时无一点，秋风明月洒长廊。林间岩洞侵衣润，水际亭台彻骨凉。何处山泉落檐溜，恍疑飞雨晓浪浪。

夫君自是颖囊锥，何事翻为沧海遗。造化小儿聊戏剧，山林大药岂无资。得闲因病还应乐，信手挥毫却有诗。休叹银杯成羽化，会须拔剑拨年衰。

古来佳节是中秋，今比重阳许燕游。已觉冰轮无限好，不须玉斧更重修。三飞惊鹊纷无定，一点闲云净不留。况有阿连同彩戏，何妨呼酒互相酬。

家住涛江东复东，渺然云浪接晴空。半生仕路崎岖里，十亩家山杳霭中。来往未成三径乐，笑谈还喜一樽同。强将俚语赓妍倡，曹郐端惭齿卫风。

去年连辔到朝阳，红日初添一线长。八俊偶同人已羡，四难俱得计真良。浇肠竹叶惊深碧，插鬓梅花咤浅黄。回首只今深似梦，云山烟水正相望。

千佛经中第一人，明光前殿奏雄文。论心讵止称三益，识面端能胜百闻。畴昔清谈如扣玉，只今佳句欲凌云。高情已出苏州右，未用清香扫地焚。

出处平生似昔贤，高风劲节凛朝端。回天议论心无歉，脱腕文章世所难。斫铁叫天蛮獠服，调羹满钵里闾欢。定应直笔书英躅，留与千秋后代看。

夜永灯明岁又除，依然坐冷乏氍毹。平生潦倒如中散，大半交游今左符。未办黄精除白发，渐惊玉水点银须。欲论旧事无人共，闲把香醪细细{奭斗}。

篮舆诘旦过东亭，日出烟销十里平。翠袖舞风菰叶举，红妆照水藕花生。恨无钓艇浮深碧，赖有吟毫赋晓晴。归对老人夸胜赏，从今不数鉴湖清。

奉常珍重末僚情，许以疏慵簉俊英。已办初筵酬物色，更将余事到诗盟。贪吟不惜挥貂笔，忍醉何妨釂兕觥。细踏芳菲过腴润，桃蹊红雨报新晴。

四海繁华一蜀都，君王谋帅意渠渠。百城赤子烦摩抚，一代长材获展舒。玉垒倚空充屏翰，铁衣如洗护储胥。袴𫖇帕首郊迎处，想见旌麾入境初。

礼乐诗书一世英，碧油青鬓二难并。惯看词翰流三峡，剩有精神驱五兵。暂向坤维聊镇抚，却归天阙致升平。明年春水如天日，彩鹢乘风向帝京。

红颜话别浦边秋，白发同为帝里留。璧水庸庸参末坐，春坊荦荦冠名流。功名君且登麟阁，出处吾行具钓舟。饷我一编清似玉，五言端的继苏州。

辱赠舂容卷轴新，悬知蚤岁擅诗声。千林有韵霜风劲，一点无尘霁月清。细味班香兼宋艳，自惭白俗与元轻。欲哦恶语赓妍倡，一夜昏花对短檠。

姓名久已覆金瓯，一品师臣德业优。黼扆尚询黄发旧，衮衣难伴赤松游。松筠劲节高三事，桃李浓阴遍九州。萧叶杨门端可继，只今衮衮富公侯。

长才蚤立太平基，奥学曾为帝者师。谋叶不资同列断，规存长许后人随。金鱼玉带今谁似，橘绿橙黄景最宜。再拜祝公千万寿，三江细酌入瑶卮。

凤将南吕入筒声，节近中秋协气横。玉燕呈祥生硕德，金瓯覆字佐升平。望同北斗泰山重，操与秋霜烈日争。昨夜清台占越分，中台星带老人明。

黄合调元鬓未霜，祇应书考似汾阳。恳辞阊阖沙堤路，暂乐蓬莱燕寝香。茂烈未饶周叔虎，英词宁谢汉班扬。会看绣衮重催起，快卷三江入寿觞。

暮烟收尽玉盘生，是处同欣此夜晴。云断三山凝紫翠，星稀万里湛虚明。低临朱箔千寻白，高并银潢一派清。赖有彩衣堪醉舞，残樽深夜更重倾。

老烂为儒山泽臞，半生辛苦就名誉。三千白发身无事，一点青灯夜读书。真率杯盘如洛会，崎岖岩壑似陶庐。欲知老泪挥难尽，洒遍霜飙更湿裾。

褎然射策向明光，紫禁春深日正长。风细御炉烟冉冉，天晴宫柳絮茫茫。玉阶亲奉唐虞问，彩笔浓薰班马香。千佛经中名第一，鸿文端不数长杨。

欲识当年泣鬼神，诗皆绢妇与虀辛。洗空千古无凡马，称到于今有几人。肯与齐梁充后乘，只应苏李是前身。丰碑更著最佳处，传示宜过一万春。

笋舆趁晓踏铜驼，休暇仍逢景色和。闲挈壶觞游翠霭，尽呼儿女看沧波。茫茫烟渚群鸥下，隠隠晴虹短棹过。最是小春奇绝处，梅花破萼未全多。

紫微高义笃同年，邃宇开筵近腊寒。绿蚁醅浓粘玉盏，紫驼峰美照金盘。醺酣上颊生春意，文字清谈卜夜阑。更辱盘飧馈黄发，顾惭珍报乏琅玕。

长日初随彩线还，阴阴帘幕曲栏干。白袍三百近洙泗，青桂两株如广寒。下笔万蚕争食叶，为文三峡泻惊湍。谁知潦倒真无补，不愧无毡愧素餐。

仙李盘根几百秋，我公勋业比伊周。推恩已解宏元化，戢患犹能庇七州。不日定为黄合老，他年应伴赤松游。三江愿得浑为酒，寿斝年年给献酬。

崧岳生申占腊前，预将和气作春妍。蟠桃结实三千岁，莲叶成巢几百年。聊向蓬莱开燕寝，即纡衮绣画凌烟。只应便是神仙事，方丈瀛洲却未然。

野外江头一树垂，正当霜后腊前时。清如弘景松临阁，韵似渊明菊映篱。铁石广平曾作赋，风流水部亦哦诗。却愁折向妆台下，莫遣佳人取次知。

洗尽红妆见玉颜，一年相别此时看。房陵粉水休争白，姑射冰肌巧耐寒。自爱一枝横竹外，未须千树绕江干。东风也是相欺得，已作和羹一点酸。

两翁辞采偶同时，春草还应梦谢池。出月穿天端有意，掀雷抉电岂无期。推门不作孤吟苦，击钵犹嫌得句迟。顾我无才难入社，焚香时许诵清诗。

平湖潋潋浸葱苍，画出风烟十亩强。蜜曲六从霜后熟，玉芙蓉向露中芳。新开石洞连松碧，低结萸房映菊黄。最爱堤边秦地柳，一回春到一回长。

五载怀归不得归，故园想像每依依。蚕生村落桑黄长，麦熟田家稚子肥。谷鸟缓歌金缕曲，箨龙浑著老莱衣。一篇未就张衡赋，漫向成均咏式微。

洒落孤标迥不群，胸罗星宿富多文。两科擢第未为贵，八事筹边堪策勋。鲠亮谏辞端似贾，崎岖宦路仅胜蕡。我惭不执云溪绋，空望云溪溪上云。

微云疏雨凉新秋，皇皇玉节掺不留。夫君不惮原隰险，圣主坐宽宵旰忧。巴音聊复祖行色，楚水恨不尾仙舟。籍籍预传新漕挽，汗青未数富民侯。

千里潮阳喜政成，五年重会帝王城。尺书不寄头俱白，一笑相逢意已倾。辉采共看新列宿，风流犹记古州瀛。诗编总是惊人语，怪得年来太瘦生。

谁识尊前戏彩身，须髯如棘鬓如银。久为朝士空餐甚，又见秋声满耳新。元亮祇思三迳乐，子云何事九衢尘。襟期兰契如君少，未可匆匆动去轮。

妙龄驰誉满东吴，落笔骅骝走坦途。四十年来鸣道学，一千人内最群儒。二松不负经纶志，三迳真成隠遁娱。老我与君端莫逆，遗文时阅漫长吁。

公去何尝负二宜，要持玉节瑞明时。江畿列郡皆争睹，台阁名流总赋诗。雕鹗暂为云外举，凤凰终集上林枝。近臣侍从多虚位，会见回帆春色随。

学问从来着月评，慈恩何事欠题名。贤哉难老堂虽就，惜也陈情表未成。畴昔几回同把酒，于今一涕独霑缨。张公当日称操履，江汉伤心昼夜倾。

长途畏日欲流金，聊向招提觅快襟。翠合苔痕人寂寂，凉生柏影院深深。苦无俗物败佳思，况有寒泉醒客心。一饷清风寄蕲竹，又飞征盖指城阴。

轻霞朝日两微茫，沙路骎骎十里强。照水有情枫叶赤，倚崖无数菊花黄。兴酣争举凌云笔，醉熟重浮滟海觞。明日蝶愁人亦懒，未须归去苦匆忙。

平生性僻耽山水，不愿加封万户侯。但得双鱼长到眼，未须万壑更争流。只今奇绝齐三洞，自昔流传遍九州。记得当年小盘礴，坐令炎赫变清秋。

十年不到还重来，往事一梦真悠哉。寻幽已访涵碧寺，乘兴欲上吴宁台。苍松怪石虽饱览，黄钿拒霜犹未开。白云西来入我念，又驭两腋清风回。

人日肩舆度晓峰，长松偃蹇倚晴空。几年不见根如铁，老境重来鬓似蓬。独树未须夸老杜，五楸那复论韩公。青幢翠盖貌难似，想见霏霏烟雨蒙。

谁将秋色替云峰，万里炎歊一洗空。细雨复青池上草，西风顿白鬓边蓬。聊同吾党二三子，来访山中十八公。更拟夜深乘月到，要看香雾共冥蒙。

古栝提封接日畿，专城皓首有光辉。全家饱煖君恩重，属邑丰登公事稀。一簇楼台居洞府，四时风景对屏帏。多惭郎省无裨补，丐外犹能占翠微。

谁知州宅似精庐，山绕檐楹水绕除。堂静惠风长细细，楼高烟雨又疏疏。贫如坡老工餐菊，性似边韶懒读书。赖有嵩山王给事，作诗贻赠问何如。

幕中英俊许谁先，一一骅骝拟着鞭。老我漫夸森画{卓戈}，夫君端称泛红莲。鸠工已见成轮奂，载酒何妨醉圣贤。闻道公余多暇隙，定持椽笔𥬞云烟。

欢声喜气溢黄堂，解愠风清化日长。簪绂尽倾千里目，冕旒遥祝万年觞。韵敲碧玉檀栾嫩，色鬭红妆菡萏香。共庆庞恩新浃洽，圣君文母寿无疆。

横枝十月要清诗，南国今年尔许迟。梦绕故山千叠叠，眼看新萼一枝枝。欲知影瘦香微处，未称天寒日暮时。却忆玉溪当日树，浅霜深雪总相宜。

奔走尘埃老未休，每思上下两岩稠。关心簿领三书考，回首家山两换秋。搘腹自怜鹪鼹小，江湖谁计雁凫留。又遮西日长安去，惭愧平生马少游。

洒落孤标第一流，笑谈倾座气横秋。聊参机密东州幕，曾与风流玉局游。听雨忽惊形梦寐，临风那肯更迟留。橘堂想像多佳致，恨不追参李郭舟。

公子漫夸金谷富，先生祇爱玉川贫。山中矫矫七君子，堂上皤皤四老人。时引壶觞聊自醉，肯教鹅鸭恼比邻。深红浅白兼秾紫，看取林园十亩春。

年来曲水竞流觞，元巳夫君访草堂。波撼石麟杯斚乱，风翻花片笑谈香。哦松适意清篇富，闭户端忧白日长。更约来年春好处，重来相与醉沧浪。

万里浮江更绝湖，扁舟东入霅川图。莫言旧菊荒三径，须信中流待一壶。今日诗筒烦远寄，昔年樽酒记相呼。立朝大节人能说，月在青天影自孤。

扁舟投晓出重城，春浪初肥绿满汀。竹里几声泥滑滑，河边十里草青青。人家艾叶惊飞燕，水面杨花点翠萍。渐近昭陵佳气集，五云松柏喜重经。

磬湖秋半溢清波，一岁月明今夕多。剩办新诗娱老境，满倾太白醉冰娥。一天风露寒衣袂，举室儿童杂笑歌。不是钴潭奇绝处，未妨丁夜更娑婆。

小凿方池供醉吟，才添斗水浪偏深。莹心未数寒泉井，明目何须寸碧岑。树影落时清浸玉，鱼鳞动处细浮金。年来点检曾经汲，唯有浇花趁日阴。

年年秋半在长安，今夕园林且尽欢。一笑团栾人似月，十分潋滟酒生澜。遍簪丹桂香巾袂，尽吸清辉澡肺肝。饮罢月斜吟兴动，挥毫风露一天寒。

西风篱落兴悠然，秋影横江雁贴天。短发未成吹帽饮，高吟先赠把茱篇。黄花一笑小重九，青眼相看又四年。欲试烟波钓竿手，南湖同上月明船。

背湖临槛碧崔嵬，万壑千岩咫尺开。坐觉巫峰天际落，忽惊庐阜眼中来。地偏未害心还远，潭小何妨水自回。竟日相看两不厌，老夫真个似童孩。

紫宸畴昔幸同朝，去国俄惊数舍遥。轻细难沾时服赐，氤氲正想御香飘。年加赖有斑衣戏，心静真同桂隠招。龙瑞此时探禹穴，天津何日渡京桥。

根干轮囷蔽马牛，何年飘泊寄沧洲。幽岩邃壑渔罾得，百巧千奇云浪锼。好唤老泉来作记，肯将居士与同游。毕宏韦偃丹青妙，画得天然意绪不。

异暑歊然金欲流，缟裙练帨两宜秋。笑他山谷夸黄钿，欲学令狐赋白楼。粉笔有心争试巧，红妆无面可障羞。明来自足映茆屋，况有诗轻万户侯。

微云澹日映寒流，画出西园一幅秋。白帝幻成红玉蘂，金风吹绽碧枝头。睡余艳艳真妃子，梦罢愔愔一解愁。熟赏细看须著句，为君重赋紫绵揉。

别驾风流继竹林，名园幽榭水云深。匀铺叶底森森碧，细糁枝头粟粟金。酒酌香浮杯面蚁，诗成霜洒月中砧。清芬冉冉仍多韵，不比晴窗一穗沉。

病来十日不饮酒，起对中秋良可人。银汉迢迢清未了，金波潋潋浄无尘。艳歌未暇成三叠，美酝何妨釂十分。记得昔年当此景，厌厌夜饮在成均。

疏雨萧萧岩桂香，西风驱冷作重阳。池塘秋草还争绿，篱落寒花未肯黄。又是一年新度节，何妨九客共飞觞。园亭低小殽蔬陋，不比龙山吟帽狂。

密雪乘风逞素肌，穿窗透隙入帘帏。漫空隠隠琼瑰屑，乱眼纷纷鸥鹭飞。三客新成梁苑赋，六花又舞谢庄衣。回思拜表明光罢，携得香烟满袖归。

长风永夜搅青冥，晓起寒光乱眼凝。回旋舞空端入画，飘萧著水自成冰。松篁被练三千士，冈阜瑶台十二层。茆舍倍添薪火费，只因无事读书灯。

宅边虽有五柳树，归去已荒三径园。平生胸中羞五斗，偶尔城市羡华轩。盈樽浊酒自可漉，得趣古琴那用弦。欲知耿耿忠愤意，甲子断自永初年。

马蹄重踏帝京尘，七载江湖饱问津。白发有人疑甲子，清斋无日不庚申。不才讵敢诬明主，厚禄那能羡故人。乞得泮宫闽粤去，未妨闲处著吾身。

东汭波吞岸，西桐水见沙。祠山千古盛，州宅四时嘉。前直三峰峻，旁连大洞呀。黄南清港曲，织女小桥斜。野店篱为户，春山茧作花。乌羊难入馔，青果颇宜茶。绷锦饶新笋，枪旗富嫩芽。灵山古佛地，丹井列仙家。铁冶名犹壮，金牛迹尚漥。滞留三载久，诗板满烟霞。

团月临清夜，平分一半秋。轮侵斜汉迥，色涌大江流。皎皎惊飞鹊，亭亭喘卧牛。一川寒练静，十顷素光浮。碎彩通袁渚，余辉谢庾楼。翻思杜陵老，岸草泊樯舟。

日月三秋杪，江山万象殊。小舟浮舴艋，广信出闉阇。草木关诗律，云烟入画图。水清沙可数，景好句难摹。汀际寒鸣雁，樯端晚噪乌。樵村人语静，商櫂夜灯孤。冷水寻宵泊，焦滩就晓𫗦。雾销分浦溆，风定少帆蒲。爱日生篷背，奇峰涌坐隅。芙蓉多落蒂，杨柳有枯株。枫叶红绡翦，芦花白雪铺。翩翩两行鹭，泛泛一双凫。断岸几千尺，诛茅间一区。鹚岩清港急，龙濑碧涛麤。断已凭三老，那能贵一壶。酒垆劳问讯，渔艇费招呼。鲜鲫还堪买，香醪亦任沽。不妨成酩酊，聊复免驰驱。汭口真萧镇，钱仓岂旧炉。藂篁惊外裹，怪石觉中刳。渐喜三吴近，宁辞十里纡。波平如泻镜，罡密似连珠。啸咏知谁和，欹眠只自娱。市声喧弋邑，山雨闹莲湖。拟傍桃花宿，容翻贝叶无。鸟栖方舣檝，鲸吼又乘桴。野菊新收艳，官梅未吐须。贵溪端爽洒，贱子小踟蹰。王事三旬外，舟程六驿逾。更判弦月上，应得彩衣趋。

庆积门阑久，祥锺家世醲。乘骢惊创见，戏彩觉重逢。鲐耋频三喜，孙曾见八龙。年龄开九秩，孙子享千锺。奕叶今荣耀，蝉联旧素封。家风追万石，眉寿拟三松。画栋侵银汉，平池浸碧峰。同心木芍药，并蒂水芙蓉。委曲颜常悦，骞腾色愈恭。会须陶谢手，觅句细形容。

江湖大兰若，庐阜一东林。砌遶琮琤水，门罗翠碧岑。烟云千古色，松桧四时阴。岸帻销尘虑，凭栏净客心。殿成神运力，泉出虎跑音。溪在思元亮，堂荒忆醉吟。图传三笑粲，阁拥五杉森。贝叶应难访，经台已莫寻。僧袈何代朽，佛影几时沉。晋辇黄埃久，殷碑苍藓深。不妨闲吊古，谁复为沾襟。香火惟莲社，传流直至今。

人间今北海，天上谪仙人。雄论堪医国，新诗可泣神。摇毫云落纸，挥麈坐生春。芸阁登吟惯，绫衾入直频。三十辞故里，二载宦全闽。婉画裨南阃，英名动北辰。惠风吹别思，细草碾征轮。行矣跻华要，声猷日日新。

钜宋中兴日，全闽极治年。保厘须硕德，镇抚赖真贤。燕寝何曾逸，儒宫最所先。上丁将蒇事，仲月乃修虔。铏鼎参罍洗，牺尊间豆笾。低昂衮绣服，拜起冕旒前。庭燎明如昼，炉薰滃似烟。向风人引领，观礼士填咽。阖郡讙声沸，熙朝盛事传。僖公甘避路，常相敢差肩。宜有新诗播，庸昭美化宣。陋儒何幸会，典礼获周旋。南纪非工部，中和岂子渊。斐然形颂述，深愧采芹篇。

窈窕寻支径，萦纡度密林。岸回溪更驶，峰转坞逾深。僧梵云边寺，钟鱼竹里音。解鞍生妙兴，倚槛净烦襟。永夜凉飙动，初秋爽气侵。岩空寒溜滴，壁静候虫吟。香篆窥孤宿，灯花伴独斟。不谙尘外趣，谁识此时心。

木落长空浄，秋深爽气多。澹烟浮远树，晶日泊平蓑。小艇浮深碧，孤筇曳慢坡。菊花簪雪鬓，桑落滟金荷。妙兴追潘岳，清游轶永和。何当命菱角，唱我醉时歌。

辛卯逾闽峤，淳熙出建关。弥漫第五渡，险绝百重山。近夏凉风发，新晴丽景还。翠烟飞缥缈，好鸟语绵蛮。密树青罗幄，连峰碧玉环。野英纷剨剨，岩溜碎潺潺。小艇横清泚，飞桥截碧湾。机舂流水激，架厂石崖悭。紫笋和泥采，青梅带叶攀。未能供旨味，聊得悦慈颜。取醉三杯适，欹眠一饷闲。自怜霜鬓白，人羡彩衣斑。物色挥毫里，家山隠几间。狂歌聊尔耳，同志傥吾删。

岩廊拱神圣，岳牧用才良。委寄晋藩镇，飞腾汉省郎。缣推非矫激，绵𫈵岂寻常。花粲挥毫玉，风生漱齿霜。儿童骑截竹，父老候甘棠。五马晴薰细，双旌晓月凉。清香凝燕寝，春草梦池塘。乳哺苏民瘼，生薪束吏行。谢楼山色净，孤屿海天长。信美毋多恋，遄归觐建章。

天上佳公子，人间少吏师。文华绅笏服，名字冕旒知。剸决监州日，舂容栗社时。未成持从橐，聊复把州麾。京邑期蒙福，湓城望宠绥。朱轓临境土，竹马走童儿。去兽同均辈，蠲逋继濬之。政成遄入觐，献纳日论思。

宝历天重启，皇图日寖昌。九重资燕翼，万国仰元良。玉律秋初杪，金飚岁正穰。前星辉采盛，少海庆源长。甲观祥烟滃，春宫协气翔。千秋佳节胜，四荚瑞蓂芳。瓜枣欣初献，蟠桃庆乍尝。庭罗六佾舞，天荐九霞觞。银榜弥生耀，铜扉粲有光。讙声连紫极，喜气溢穹苍。册锡雕珉焕，旗颁青辂扬。衣惟珍黻冕，音不嗜宫商。问寝同周发，隆师过汉庄。猷为规禹启，翰墨掩锺王。化被宾詹属，恩沾左右坊。善三今独冠，明两古难方。陆贽言犹采，宣尼训敢忘。本支绵百世，羽翼贰岩廊。宿忝宫僚旧，曾霑兑泽滂。愿斟沧海酒，岁祝寿无疆。

才大文章伯，忠纯社稷臣。七州锺秀异，孤屿赋精神。德蕴圭璋润，胸涵海岳春。麟经频得隽，槐市早称珍。宿弊时方革，皇纲上正亲。大廷清问降，空臆谠言陈。力补严宸衮，深撄睿主鳞。一元追董相，多诈耻平津。文擅无双价，胪传第一人。声华飞宇宙，风采耸簪绅。贵纸宁堪数，回天仅足伦。施行均令甲，奖谕见丝纶。未覆金瓯墨，聊为绿水宾。爱民如赤子，束吏似生薪。鉴水书题遍，稽山赋咏频。却梅清节著，诬狗滞冤伸。贱子嗟何幸，同年盖宿因。糟糠聊摄局，山水获联茵。醇酎容霑醉，新诗许效颦。独蒙青眼旧，端异白头新。酬倡几千首，从游殆十旬。笑谈将契阔，肝胆政轮囷。帝梦方思说，天民𥩟起莘。不才虽苦窳，终始愿陶钧。

小圃初干晓雨，杂花争试新妆。揉色似观濯锦，吹香如过河阳。

三岁无诸国里，青春不是花时。今日小园春半，百般红紫芳菲。

平生心地夷坦，一旦足跟崄巇。不是篮舆安稳，只应神物护持。

桥上笋舆岌岌，桥下浪波沄沄。但觉往来无恼，不知观者伤神。

老眼看书成雾，介庵墨妙金篦。波底斜阳红湿，绝胜彩笔新题。

十里相望烟树，旬月不绝篮舆。漱石枕流戏彩，浮家泛宅南湖。

南湖绿发居士，恰少磬湖八年。掀雷抉电杰句，出月穿天大篇。

啼饥妻子眼底，厚禄故人日边。一钱不直谁念，五十无闻自怜。

朗朗百间羊肸，森森千丈长舆。一身宜著台阁，半生流落江湖。

忆昔永新番水，俱吏江左三年。不作载苡马援，聊为留犊苗篇。

少陵时时醉里，子山日日愁边。白发新来满镜，故人万一能怜。

六丁驱石日本，堕落斗坡山中。一片苍珪紫玉，几回秋雨春风。不假镌镵刻削，自然巧妙嵌空。居士置之朝爽，是谓飞来小峰。

山深云气多，拨云寻径入。但觉襟袖寒，不知浓翠湿。

冥搜高出月，幽思渺裁云。拟遣穷愁去，那能无此君。

晴坞夕阳媚，煖梢春意留。讵须吞绛蘂，方解解人愁。

屿岫新亭好，悠然见七峰。凭栏吟不尽，春色与秋容。

近听千丝急，遥闻一磬清。恐伤诗肺腑，不作断肠声。

不是山阴画，清流曲更方。欲知三面景，绝胜九回肠。

四角朱弦直，双桥小霓欹。寒星夜稀密，冷浸一枰碁。

掬水弄涟漪，清辉碎更随。人间无太白，欲捉可凭谁。

此君仍佩紫，直节自来孤。欲倩文夫子，招邀入画图。

峰秀因拳石，溪清见发鱼。毫厘辨乔梓，咫尺有匡庐。

此秘昔未睹，斲云今始开。苍松临怪石，宜号小飞来。

怪石谁雕斲，苍萝翠木斜。幽岩画屏倚，却忆柳州夸。

野色知何处，松边竹外塘。雨余红菡净，风起白蘋香。

清风生两腋，雪乳啜云团。便拟乘风去，翻嫌缚小官。

文章无正体，源浚流乃深。能者主宰之，古来非独今。

大雅久不作，淳风日浇漓。挽回既狂澜，此道非公谁。

三赋成会稽，四集始东楚。一洗凡马空，斯文有宗主。

对策婉而切，奏疏忠且纯。风行水自波，至哉天下文。

退之在元和，昌言主文字。扬镳踵芳尘，公乎得无意。

作诗必坡老，作文必欧公。欲知鸣道心，端与二公同。

直道盖中朝，雄名横六合。吾道其非邪，胡为未舟楫。

三让始循墙，一麾尝屡把。夔门德政碑，深镵仍大写。

不见我公久，摇摇动心旌。敢以一瓣香，为公罄精诚。

苏公亦有言，公合把旌旄。庶使湛辈名，亦与岘山高。

秋阳千里晒，聊复曝吾书。自笑年来事，昏眸眩鲁鱼。

砾索池边树，疏花照浅清。虽无却月观，且有一枝横。

山泉盈石坎，抱瓮每相从。不敢伤蝌蚪，疑能化小龙。

云尽天容静，冰轮故故圆。广寒宫阙里，今夕是何年。

睡余无俗役，信手一枰间。胜负何须较，神情政欲闲。

凝尘昼满室，燕处亦超然。扫罢掩关卧，从嘲边孝先。

花木蒙霑润，根坚枝亦骄。悬知如舌本，端藉酒杯浇。

采采黄金蘂，盈盈白玉觞。露兰何足饮，自觉肺肝香。

田园依峻岭，牵兴每须登。却得台郎力，扶持借赤藤。

历览众峰顶，下视飞鸟背。一身凌紫霞，迥出尘寰外。

不受百钱馈，从兹号钱清。至今千载后，犹得仰佳名。

梅开群玉府，柳试缕金衣。过腊山逾瘦，迎风水渐肥。

初日宜征辔，轻寒怯袷衣。蟹黄经雨润，鸭绿得春肥。

一饱无余事，平生万卷书。短檠头雪白，端为惜居诸。

平生壮夫志，老去未消磨。其奈青铜里，萧萧双鬓何。

虽晚亦既好，花中无此香。谁能识真趣，高隠在浔阳。

并与杞同赋，旧尝闻雪堂。先生澹无欲，亦复爱清香。

红粉虽云妙，鹅黄亦大奇。欲知堪画处，绝胜采江时。

幽圃知何处，青山东复东。芙蓉黄玉蘂，还与海榴同。

亦好新亭小，登临意绪长。清流依槛曲，明月逐檐方。

未用他山错，宁须泗水浮。冲风时激浪，清韵乱鸣球。

只为贪赪鲤，还应爱碧流。风来花落饵，云破月沈钩。

小径三秋好，西风百本黄。但令频泛酒，日日是重阳。

但见蹙红巾，未闻衣黄里。一试缕金裳，世职真西子。

细染麹尘英，稀著鹅黄蘂。虽无蜡梅香，风味绝相似。

十亩烟波阔，平开一画图。已添无数景，唤作小西湖。

从士力难任，何其挂怀抱。不及在家贫，在家贫亦好。

锦园无十亩，缓步足登临。弄月波涛细，爱山花木深。

风劲木初落，霜轻花更幽。晴香山苦马，冷艳水牵牛。

栋宇还依石，窗扉不碍山。丹青宁办此，烟雨饱孱颜。

细雨将春上晓枝，东风吹绿到涟漪。长沟绕槛多佳处，小迳穿花无尽时。

晚风吹雨过西畴，恻恻轻寒似早秋。燕乳鸠鸣春又老，可堪芳草唤人愁。

春阴不断怒鸠声，日日溪云带雨行。试挂西窗看霁色，一川烟草画难成。

烟霏初散晓寒收，花气烘晴草色浮。一片风光吟不尽，青春池上海棠洲。

偷将行雨瑶姬佩，招得凌波仙子魂。幽韵清香两奇绝，小窗斜月伴黄昏。

水边岂无清江使，石上自有黄冠仙。更须唤取辽东鹤，便是人间不老泉。

湖波万顷泻镕银，妙句谁能敌李绅。桡影缓随红蓼岸，荷香细着白纶巾。

萧萧竹径细通幽，小刹明窗瀹茗瓯。夏木阴阴可人处，黄鹂飞上碧枝头。

裴园亭榭水之滨，草树云烟满目横。尽日对山仍把酒，兹游绝胜若耶行。

与世从来最阔疏，年来况复味潜虚。漆园不嗜濠梁乐，人自人兮鱼自鱼。

忆昔孤山和靖家，光风霁月总输他。几多水草连烟草，无限蘋花杂藕花。

谁云骑马似乘船，摇曳中流即水仙。香绣几屏波底影，烟绡千幅望中天。

湖堤楼阁剧蜂房，楼上争看湖上航。万柄芙蓉清冉冉，临风新折麝脐香。

一时谈笑总名流，十里西湖恣意游。熟醉侧身窥翡翠，狂歌左手把蝤蛑。

袢暑浑如深甑炊，凉飔一饷最先知。凭谁为觅丹青手，画我谈诗剥芡时。

湖边幽胜满青莲，到处时时泊画船。竟日涟漪吟不足，欲归重看水中天。

年年把酒对黄花，一任西风醉帽斜。今日无钱还对菊，不知何处酒堪赊。

翦水轻花着地消，弱肌无力倚风飘。欲知回旋空中舞，恰似杨家静婉腰。

树头鸟语落虚檐，清梦惊回睡未厌。笑跨紫骝穿绿径，晴云凉月正织织。

陇北麦苗初覆块，舍南梅蕊已含须。小春似有芳菲意，凭仗何人为写图。

竹外江头带雪看，花中清绝画应难。玉肌莹骨冰姿瘦，单着生绡怯暮寒。

车驰卒奔风雨过，粉白黛绿春事妍。裙腰政佳酒仍美，那复有路到愁边。

崇桃秾李亦不恶，一笑海棠尤可人。徐熙赵昌俱骨朽，翠袖卷绡谁写真。

美酒未尽双玉缾，更听提壶鸣不停。斜阳可饮径须饮，趁得城门打鼓声。

渠渠夏屋翠阴稠，沉水香浓瑞霭浮。愧我无才吟五字，未妨燕寝似苏州。

细雨轻阴修禊天，海棠睡足柳初眠。凝香帘幕东风煖，小醉清吟锦瑟边。

檀栾节目瘦长枝，晴既萧骚雨亦奇。谁道此君惟澹泊，细看频赏自多姿。

苍烟翠雾两冥迷，秋雨丛深不作泥。冷叶寒枝须管领，亭亭会见拂云齐。

谁云青士太无情，偏结骚人冷淡盟。不假遥岑分寸碧，故应双目自增明。

木本曾看烟雨梢，临窗依砌韵偏高。可怜不入繁华眼，祇称清谈王马曹。

祠山东畔古桐西，垂柳阴阴映短扉。谁道官居太萧瑟，香粳甜软鳜鱼肥。

至德春山紫翠堆，楚东征吏又重来。是中正好觅佳句，扪腹自怜无此才。

龛岩宜号秘密藏，翠微应呼清净身。欲凭妙句发佳境，安得挥毫我辈人。

招提雄冠浦边州，宝藏琅函眩电眸。更出故人奇绝句，相看知是赞公流。

雨映青山访谪仙，公厨分酿割肥鲜。酣歌一曲西风里，顿失羁愁向酒边。

为怜心折骨仍惊，四十方兄博汝生。从此直须防巧中，著身未稳莫先鸣。

缭绕孤村一迳斜，绿杨深处有人家。翠眉红颊墙头出，淡淡春山浅浅霞。

牧之俯首随缰锁，元亮高情乐里闾。樽酒未能供一笑，尺书多谢附双鱼。

