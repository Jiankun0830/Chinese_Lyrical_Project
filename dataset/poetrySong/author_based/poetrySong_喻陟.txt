越客思归黯不平，闲持长笛写秦声。羡君气海如斯壮，博我词锋孰敢争。江上梅花开又落，陇头流水咽还惊。岂知不寐鳏鱼眼，独坐山堂对月明。

黄鹤楼边横笛吹，石亭窗上更题诗。世人不识还归去，江水云山空渺弥。

捷报下岷洮，威传万里遥。渠魁咸面缚，氛祲即时销。圣算百王上，神功千古超。从兹荒忽地，无复恣凶骄。

黠卤方千轨，王师薄有征。摧枯祇俄顷，破竹不留行。杀气收貔虎，清风卷旆旌。遥瞻紫宸阙，称贺浃欢声。

周后持盈日，戎夷负固年。庙谟期必胜，阃略制于先。不假天山箭，行闻杕杜篇。凯还俘馘献，图像有凌烟。

黄鹤仙人隔千古，太白英灵在何许。

费祎丁令亦何之。

游蜂与狂蝶，无计旁檀心。

