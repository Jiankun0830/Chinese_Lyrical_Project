周道洽平，声动文成。周王弃善，俗移风变。哀乐异心，治乱殊音。心发言从，影响攸同。政行音类，埙箎靡异。实教化之所由，故能经乎天而纬乎地。

生民尊祖，时迈告成。江汉拨乱，凫鹥持盈。四诗之道，始于和平。五际之变，通于晦明。宣宥密之基命，敭遹骏之休声。或箴规于阙政，或叹咏于芳馨。

温柔之教，政治之源。瞽能诵兮可以谏，士不学兮无以言。盖盛衰之所系，故讽谕之攸存。惟圣心兮垂思，永大庇兮元元。

巍巍真像范金成，瑞节棠舟远导迎。精衷励翼符神贶，藻卫葳蕤率礼经。兰堤晓景涟猗静，神龙报降祥云映。双上琼干采质明，旁临旌栧灵辉盛。台臣祗肃荐华芗，承贺凝贞拜露章。羲氏官名高可拟，汉家年纪远难方。鳯盖分阴腾九色，蜿蜒共戏云裳侧。御天飞跃世空闻，瑞德萦盘今始识。骙骙矫首仰中宸，丹扆深嘉美应臻。纾礼既能畴圣日，为霖当使福蒸人。华阳翠壑贞灵地，星使送还彰睿志。更播云章入管弦，昭昭亿载传金匮。

青绮禁门符命锡，离珠御府天琛积。两仪流庆会休期，二圣诒谋归盛德。大礼修，真猷格，懿铄昭昭兮靡极。阜民财，形物力，圣志乾乾兮夕惕。金扉玉宇丽皇居，鳯藻鸾踪辉乐石。龟趺螭首建灵辰，鹊尾龙香奉至神。日转翠华临阁道，天旋丹仗复钩陈。缙绅茂宠兮逾三接，羽卫鸿仪兮备九宾。琼觞传满兮均尧酒，柏殿赓飏兮洽汉臣。奉若灵心弥翼翼，布昭醲化愈淳淳。

黼帐夜分常监寐，鳯轩端委敷文治。肇建元封陟介丘，寖寻毖祀临汾水。茂烈馨香久际天，精心励翼弥恭已。体道推仁洽惠和，斵凋归厚蠲华侈。怀柔四貊尽来庭，边圉无尘似平砥。尧德钦明惇茂族，汉条寛大措祥刑。永观禹画同文轸，更伫虞巡审量衡。睿政无为犹日慎，布昭谟训掩汤铭。

皇家兮仙祖，上世兮圣神。承云兮分治，驾羽兮临民。诞昭兮馨烈，高陟兮元真。载乘土运临三古，属象羲农振遐武。爰炳明灵陟上苍，绵绵圣绪庆悠长。既积仁兮累德，爰振耀兮流芳。罄二仪兮垂祐，弥万祀兮开祥。巍巍烈祖兮膺宸历，御瑶图兮建鳌极。东征西怨兮振群黎，下舞上歌兮康庶国。优游亮直显敦仁，锡羡休嘉符拓迹。四貊名王尺组羁，九涯远道安车适。圣功耆定实登三，方賮骏奔惟旅百。赫赫神宗廓帝纮，昭广运兮洽和平。礼适素青兮沿夏子，化归醲粹兮复胥庭。宪六学兮昭地纬，事七庙兮奉天经。震叠威霆兮逾朔幕，汪洋惠露兮浃编氓。偃节灵台兮黜武，漏鱼寛网兮蠲刑。三叶缉熙兮隆绍继，皇穹右序兮隤繁祉。徘徊飇歘兮授元符，焜燿樵蒸兮修茂礼。思文成颂兮迪先谋，多黍申歌兮昭乐岁。参侔开阖已无为，虔巩盈成弥若厉。惟寤寐兮符通，实天人兮合契。降仙驭兮自三清，谕灵源兮逾百世。遐锡鸿休茂本枝，永符盛德昭明类。荐徽册，致清衷，斋明兮显至。款太空，告繁禧，监观兮斯暨。对越兮储精，聿怀兮忘寐。舄奕千龄播德芬，钦崇茂典协经纶。神化有开彰密命，庆基无际等高旻。

制之精兮汉宫之双管，锋之妙兮赵国之修毫。自承掌握济群用，觚与椠兮难施劳。古今罔不达，淑慝将何逃。深仰玉蟾均砚滴，讵惭金马制书刀。颉皇观迹虫篆兴，纤端积润八体成。写图始告姬公瑞，错宝终传路扈名。上圣惟聪炳帝文，宸章奎画冠生民。洒翰翠珉垂睿式，珥彤丹地宠儒臣。

南方潜璞出寒溪，沉沉紫蔚凝坚姿。两仪肖象磨砻异，三趾承隅琢餙奇。银带参华贡双阙，玉蟾分滴润圆池。微波澄淡当晴景，旌旗半浸龙蛇影。轻浮春絮拂犀干，微动日华明绮井。蘂简交辉九禁深，玉枝斜照中宵永。列璇台兮今得地，迩清光兮叶灵契。宣丝旨兮扬圣谟，赞云章兮熙睿志。弥彰盛德冠生民，务以文明化兆人。

昔造图书兮纪方志，铅黄丹漆兮初为贵。后世增华兮迈昔贤，松烟布色兮明且妍。一枝均赐官仪备，九子分形吉礼全。写功咏德盈缃帙，体物缘情遍绮笺。阴山潜璞兮琢金池，相须艺圃兮事攸宜。湘川青管兮束圆锋，并列璇台兮用本同。垂大训，述微言，孔墨之教兮长存。腾藻翰，赞仪形，渊云之妙兮惟精。上圣敦仁崇俭约，厥篚珍奇诏皆却。唯许隃糜岁贡臻，式彰文德化生民。

先天密命启祯期，侯日灵文降紫闱。恭馆靖尊妙化，帝居斋祓拥纯禧。勒鸿昭姓增梁甫，报本祈年款魏脽。真御下临彰日监，嘉生诞降示天随。丕承宝绪增寅畏，惠迪灵猷务肃祇。国阳郊报尊天位，钦奉后祇将合祭。仁里爰瞻严父祠，徐銮式徇黎萌意。攸司经始兮载严，象物应斯兮绍至。荧煌先道兮珍符，焕衍参涂兮藻卫。真场合奏兮笙镛，灵阯钦柴兮圭币。三气晬容兮仰觌，八景飞舆兮降格。青祺简简兮渊冲，瑞命禳禳兮山积。合饮谯城洽睿慈，仁风溥畅宣和怿。制畿睢水焕先谟，惠露汪洋敷润泽。纳贾陈诗兮总旧章，念功继绝兮昭明德。近甸回衡景念新，太宫归格物华春。太和充郁层霄外，协气周流率土滨。穆穆天章腾圣域，巍巍道荫庇生民。体元化，叙彝伦，顺则兮穹旻。观秘奥，守精真，谨度兮声身。四貉兮来同，千龄兮应会。甘实兮积中，英蕤兮发外。皇哉曼寿保丕基，青简遐昭帝者仪。道冠周诗心翼翼，功逾夏载日孜孜。

祝圣清场初展礼，鸿都向晓彰繁祉。郁郁纤枝正后凋，瀼瀼瑞采俄雰委。吉云五色比还疏，况是严冬岁律余。承以玉杯甘若蜜，凝于翠幄皎如珠。荐宸居，称寿酒，宣大庆兮仰归元首。香馥馥，斾央央，建灵坛兮茂对多祥。天心信与人心会，诞节将临遽霑霈。式昭真荫祚君王，永锡遐龄齐覆载。

赫赫穹符迪庆基，巍巍真绪拥繁禧。控飚灵御传天意，候日珍文告帝期。奉诣乔丘彰锡祉，胙壤濑乡修茂礼。宸闱薰祓款云舆，戎候耕耘櫜象弭。纪号惟新岁历呈，三元初吉协休辰。徽册奉天熙事蒇，丕名尊祖皇仪展。太宫荐鬯孝思伸，阳位升烟鸿庆远。瑞应纷纶百福同，寅威宝命务尊崇。布宣精意诚明显，申饬攸司宪度隆。将披秘蕴昭灵契，欲使万方知帝意。肆眚端门诏毕旋，灵场预启百枝燃。夙陈路寝敷瑶席，躬荐真香奏瑞烟。三辰淳耀居斋室，阶满祥蓂当望日。大裘陟降既登歌，群后延登皆上笏。元辅披縢圣训扬，枢臣援翰宝文彰。有虞出洛龟休跃，唐氏衘图鳯罢翔。辞若洞章皆擿句，字如龙篆宛分行。森沉虎斾严真卫，肃穆珠旒增洁志。敬受丹书岂易侔，式旌玉刻诚难继。修修羽帐降星辰，杳杳飚斿驻圣真。庭际烟霞辉晔晔，天中鸾鹤羽兟兟。微密妙言爰备举，庞鸿盛则已宣臻。一一嘉猷保元后，谆谆深旨为含生。写成别笈缄藏密，荐献礼周弥袭吉。恍恍真心显道枢，穰穰景佑归宸历。升闻璿宙洽神欢，昭纪琅函为睿式。万灵潜卫极寅威，九序相趋皆励翼。绵宇弥隆清浄风，虚晨益鉴馨香德。岂独飞英冠百王，祗延道荫永欢康。薰弦濬发南风咏，丕显清衷报彼苍。

朱辂乘时兮出晓烟，飞梁承幸兮斗城边。幔省荫堤兮杨叶暗，星旄藻岸兮物华妍。珠网金铺兮豫章馆，风樯桂楫兮木兰船。象潢仪汉兮澄波远，激水寻橦兮妙戏全。伫帝晖兮凝制跸，人焕衍兮欢心逸。嘉流景兮延迩臣，乐清明兮丽新曲。

紫皇宴服出瑶台，仗下凉宵水殿开。初月上弦光泛灔，横河案户势徘徊。扇分兰露侵衣滴，帘卷天香拂帐来。阁道森沉飞绛节，龙璈鳯吹凌霄发。琥车缥缈际烟浔，扣砌迢遥望云阙。百子池深列宿分，九微灯淡纤尘绝。云屏轻箑贯双针，彩缕萦风势不任。露挹琼苏敷碧席，明霞照地光无极。西汉元封五叶时，猗兰云辇会真期。何如法坐嘉蕃熟，高振薰弦播缉熙。

城上危楼高缥缈，城下澄江复相绕。有时漾影入中流，俯看鱼游仰飞鸟。近楼多少未行舟，满江落花洒汀洲。人同江狎不怕浪，登楼对酒弹箜篌。大别山头白云起，金口渡边雨如洗。半钩新月上孤城，还照高楼与江水。晴江依旧泻浔阳，黄鹤无由归故乡。一声玉笛起何处，燕扑阑干花影长。

清江涵德泽，嘉瑞效灵龟。巢叶形偏小，如金色最奇。玉灵惭异质，绎属近幽姿。骑置遥承献，观图仰帝祺。

仙祠成秘殿，远郡在卢阳。旭日初流景，卿云忽降祥。三枝分玉叶，五色照琳房。元后成真荫，钦柴报上苍。

宝箓标嘉节，需云锡惠筵。烈晖腾爱景，瑞彩拟非烟。焜燿璿霄外，轮囷绛阙前。居歆方屡告，伟兆溢祥编。

四明开奥壤，三秀发灵芝。如盖殊形耸，无根瑞气滋。晨敷台岭异，日茂下房奇。善气方回复，充图献玉墀。

陶唐明历象，茂气与天通。举正分星度，归余定岁功。孟陬名不殄，南正道弥隆。自此垂三代，循环协大中。

昭昭齐鲁事，千载着良箴。欲辨为邦体，先观布政心。变民非远略，从简是徽音。北面无余意，诚因惠物深。

汉武将从禅，须如亟释兵。甘泉诚毖祀，乔岳纪尊名。加礼崇休祉，修封盖号荣。岂同承帝箓，肆觐正权衡。

酂侯依日月，天汉叙隆昌。迈德居三杰，观时定九章。过因王尉辩，功赖鄂君扬。终以同心美，清宁赞后王。

子房天授汉，不战道尤尊。秘法盈编受，危机借箸论。避封昭止足，辟谷厌尘喧。莫讶萧规茂，从容有绪言。

高祖寛仁主，淮阴变诈才。设坛诚有礼，推食本无猜。怀惠初颙若，夸功抑殆哉。何如中正者，千载仰高裁。

明帝章朝物，三雍复旧常。籝金赏西域，雅乐奏南阳。拜老鸿徽茂，祈农盛典彰。珍符昭美应，献寿表隆昌。

独行惩浇俗，嘉名动远荒。至诚祈夏雨，严意励冬霜。果行推陵险，丰规叹履方。孤高惟大逊，寿考茂祺祥。

昭公详汉律，求比礼三千。刻敝深文息，寛平治德全。芳猷宣辅弼，馀庆茂忠贤。方验来嘉瑞，仁矜理最先。

白马当涂兆，黄家得岁兴。金符威既重，玉版事堪凭。汉火承前运，谯龙合旧徴。青云开后叶，下武倍兢兢。

许昌功未逞，江表地初平。汉帝居非远，吴侯志欲迎。壮图虽未遂，嘉虑实惟精。终阙尊崇礼，何关慎器名。

家乘桑盖瑞，国富卧龙才。汉水神晖彻，灵图密命开。横天嘉气应，继日景云来。傥乏英雄器，三分亦殆哉。

安石陵霞致，清言振玉音。鸿勋济世久，厚德感人深。朱组虽然袭，虚舟岂易沉。东山高志在，潇洒谢尘襟。

李重推清雅，初传友爱名。嘉言为时发，大谊傅经明。崇德诚堪慕，修身岂易倾。留心众才举，千载仰铨衡。

士行勤武力，机鉴信良哉。国赖桓文业，人推葛陆才。殊祥双鹤至，吉梦八门开。终始全高节，诚因左翼推。

汉宗开圣绪，得岁与周同。金石终移律，山河始誓功。飞名传秘记，嘉谶起游童。能使奸豪詟，诚为一世雄。

镇恶才明举，英雄想冠时。推锋平内侮，直指定西陲。向使鸿勋就，宁忧霸业衰。如何丧方召，遗烈漫伤咨。

猛奴多勇槩，大矟事戎征。新蔡凶围陷，鱼梁寇垒倾。溯风轻古法，间道贵奇兵。懋赏宜开府，番禺已尽平。

灵洗虽骁勇，忠规讵可轻。石城尝力战，黟歙本连盟。京口殊勋茂，临川叛寇惊。既能明号令，何惜务寛平。

伟哉登国世，灵武定戎兵。拓土能图大，求才实励精。公侯新爵重，台省旧风清。自匪谟长世，鸿图岂易成。

高祖寛仁主，哀矜信有余。严刑几尽措，黎庶获安居。旧法躬刊定，繁文再刬除。既平财谒路，清白励簪裾。

真君昭密命，纪号表兴隆。瑞著洪河外，文成翠石中。帝名传祖祢，历数感王公。三五方兴运，明符事亦同。

段氏推忠武，论兵特造微。历朝功并建，诸将令咸依。重位无矜色，高门有德辉。当时勋贵族，孰不仰家肥。

咸阳诚赳赳，倚任极维师。贵势隆门绪，忠诚翼帝基。享年常戒满，避宠或兴咨。不学良无愧，嘉名已自垂。

思道怀廉慎，童年类老成。郡豪尝詟服，边寇亦清平。临难输忠节，辞荣保令名。贤哉蹈仁义，举世可为程。

南荆推德厚，千里远从师。奥识通三教，清声冠一时。就招虽暂至，恋本固难移。故老称前事，儒宗道益滋。

迁哲承华绪，深谋事战征。艰危思大节，慷慨得群情。惠爱均戎旅，威名震敌城。江陵摧寇势，宵遁赖奇兵。

里仁怀远度，大雅擅嘉名。制礼通时变，求书赞治平。推心清选举，从俭化黎氓。终始承恩遇，芳猷冠老成。

荣定诚嘉器，攀鳞属盛时。赏劳恩特异，知足志惟熙。壮节承昭感，崇基保燕诒。但能思卫霍，自可比蓍龟。

子盖怀英断，南荒久驻留。清通承眷奖，恭顺望巡游。异宠荣乡党，丹诚破寇仇。边民思旧爱，刻石在西州。

天祚文皇德，元成雅道施。纳忠裨阙政，偃革致昌期。宴喜刀方解，人亡鉴遽隳。数行遗奏在，犹可动神祗。

哲辅延清问，元和致治平。从人成庶务，求瘼济群氓。务远能无怠，求材可倚成。乃知虞舜德，恭已固难名。

贤哉段忠烈，振迹自邠宁。动必怀刚毅，何尝废典刑。英规方贯古，乐石谅难铭。密议初如用，艰危岂易形。

李唐危汉祚，巢寇盛黄巾。嘉士逢多难，忠言变逆伦。决疑归大顺，定策戮奸臣。宜享崇高赠，千年道更新。

赞贞怀武鸷，转鬬历炎凉。诚感泉源异，兵严士庶康。临危见忠愤，对敌擅威强。终始心无改，遗言更可伤。

燕赵生奇士，仇方决志平。十年常竭节，一剑早知名。自取河南镇，终辞霸府兵。飞鹰昭庆路，穷达有高情。

长兴秉钧者，子晦道攸隆。刚介昌言远，忠清茂泽丰。懿文常体道，妙略早从戎。可惜亏同德，当年阻建功。

子文怀妙识，奥学洞天常。恬淡游莲幕，谦虚践玉堂。至仁周仆御，大雅变词章。慎默诚无怠，危机可尽防。

大雅怀忠孝，当年效战征。询谋无败事，临敌有奇兵。安陆祅狂殄，宗城寇难平。察廉能恻下，何患政难成。

危邦有贤哲，力战镇州平。革弊还疲庶，从寛悦众情。爱人惟责已，徇节几忘生。青史惟馨在，千年仰令名。

求益诚贤牧，廉平致乐康。欢谣腾近辅，盛典茂徽章。旧相亲褒记，黎民竞感伤。丰碑应不朽，千载咏惟良。

文懿艰危际，虚心自晏宁。依违惭问战，闲淡贵无刑。镇俗惩浮躁，尊儒镂典经。忠诚亏美谥，良足愧幽灵。

文伯怀明识，英规世所推。济时陈策画，急用备论思。隘郭爰增广，烦音亦改为。温恭非不济，感遇志如兹。

中春遘初吉，嘉节著芳名。习习微和扇，欣欣万物荣。云融才化鹤，谷暖已迁莺。朝野多欢日，风谣会颂声。

禁门乘晓会，宴豆示慈伸。激水龙腾久，仪韶鳯降频。云章流汉筑，衢酒洽尧民。百辟皆星拱，兢兢奉北辰。

平乐初正月，虚晨荐号时。瑞场燔碧币，仙骥驻霜仪。烟顶方遥辨，星精想下窥。天门俄翼去，杳霭瑞烟披。

顾步方塘上，西郊日渐曛。归心临远渡，晚色在闲云。垅势蜂腰接，谿流燕尾分。田歌知有意，丰美谢明君。

半庭残月在，江郡鼓声初。秋气满南国，晓云高太虚。负霜鸿翼健，含雾橘花疏。此景无人共，朝阳入敝庐。

剡东溪溜合，一派贯天台。白鸟蒙滩下，青山倚岸回。波心晴景动，渡口晚烟开。咫尺通沧海，千帆自去来。

天骥何年往，龙泓此地存。空余曳练色，莫辨袅蹄痕。赴海妨苔甃，涵虚碍竹轩。会当逢禹凿，始可见鸿源。

驱马天台路，悠悠渐向晨。云开忽见寺，山尽偶逢人。细雨疏篁长，微烟古木春。行行遥驿道，落吹起轻尘。

断涧横幽石，苍苔古木阴。欹危接山腹，迢逓过云心。峭壁峙千仞，飞流下万寻。秦人若驱策，蓬岛路非深。

雨霁吴城晚，谿泉四散流。禽归半峰树，人在夕阳楼。国望分江海，星躔次斗牛。堪嗟兴废地，千载有闲愁。

新霜脱衰叶，寒日下疏篷。岸细低疑尽，波平阔似空。桥通越谿水，帆带剡川风。何处鸣箫鼓，丛祠杳霭中。

微阳下江树，秋叶泛残红。雁背寒塘雨，帆争晚渡风。寺桥人倒影，渔径菊分丛。正是承平日，轻艘万派通。

览古长江上，明时起叹嗟。水流吴国苑，花入野人家。夜气销龙剑，秋星见客槎。凄凉馆娃树，西日映平沙。

鸟道寒藤结，洞门苍藓深。楼台在山畔，松桧出云心。土暖春长在，峰高月易沉。羽衣祠太乙，香冷石坛阴。

鹤版招幽士，龙墀袭茜袍。道因闲上得，名向隐中高。密地栖芸阁，清涂历谏曹。终南明月夜，松桧自萧骚。

天衢未得便，假道海边城。任大才胜器，官闲不称名。劝农吟少暇，忧物睡常轻。见说行春处，和风满斾旌。

俸轻官且冷，君喜在亲民。村路不闻犬，县城长似春。架高书少蠧，厅静隙无尘。考满留碑去，清风励后人。

鳯鸟来为瑞，达人垂羽翰。语因希圣古，诗为惜名难。泰华仙标峻，江湖酒量寛。孤琴有舜曲，留我月中弹。

东观尝联袂，南州各退飞。同倾就日恋，先喜赐环归。旧业怀铅笔，晨装振彩衣。离弦有余思，凄切寄南徽。

远指三川路，初辞六尚班。占星度危栈，叱驭下灵关。职亚铜符重，兵销玉帐闲。汉台谁视草，应待长卿还。

圣主念元元，良臣选掖垣。紫墀分使节，红斾出都门。雪浅斜阳路，云深晚烧村。期年如报政，应许贺新恩。

几驿苏台路，轻装转塞蓬。夜船千櫂月，寒酒一旗风。水暗菰蒲老，山明橘柚红。算君回首处，晓色五湖东。

旅程看驿道，西去兴何如。南国秋霖后，斜阳树影疏。野光飞翠羽，溪艶照红蕖。好去朝端客，人争草荐书。

野色兼行色，长亭一送君。束书登古路，重茧踏寒云。山过天台小，溪临婺女分。流光须强学，当宁正崇文。

群书架寒壁，庶事得从容。花木移诸寺，云泉借数峰。积阴春作雨，瘦竹老成筇。应笑南阳士，明朝久卧龙。

卜筑远朝市，著书成岁功。长云覆孤木，古道满清风。地胜花房异，山灵雨气通。纶巾不可恋，鹤版下关东。

安居近幽谷，井赋籍良田。圣代无深隐，家山不直钱。候耕看土脉，祈谷赛豚肩。城市知何处，疏钟隔暮烟。

穿松渡双涧，宫殿五峰围。小院分寒水，高楼半落晖。叶从金地下，云向玉京飞。欲问西来意，谁传智者衣。

是谁名作佛，何法谓之禅。恍惚起无象，逍遥出自然。有修皆障碍，欲问即攀缘。寄语猊床客，心心不易传。

胜地访灵踪，层楼四槛风。远阴生旷野，午影转疏桐。涧水霞凝紫，谿烟日衬红。可怜秋思晚，相倚馆娃宫。

朔吹凄寒序，繁英降美祥。润将膏露接，时契圣心彰。不夜蟾辉满，先春柳絮扬。龙沙度北野，鹇素失南乡。帝苑敷琼蘂，神池莹玉塘。薰弦俄发咏，风雅迈岐昌。

华景当凝煦，芳丛忽效奇。红房争并萼，缃叶竞骈枝。彩鳯双飞稳，霞冠对舞欹。游蜂时共翥，零露或交垂。胜赏回金跸，清香透黼帷。两宫昭瑞德，天意岂难知。

盛德灵谋协，元符宝字披。真宫肇高阁，精意感鸿禧。晓箭传初刻，朝阳吐半规。祥烟五色丽，嘉气九华滋。泛灔金光溢，扶疏玉叶垂。尧心膺眷佑，钦翼愈孜孜。

宸闱启瑞场，祗畏感穹苍。紫幄威神格，清宵景曜彰。霓旌承宇列，仙骥度云翔。肸蚃停霞辔，歆馨挹鳯觞。萝图千叶固，山寿万龄昌。玉籥流宸唱，函蒙播美祥。

斋明尊宝箓，祇肃建真场。上帝灵心显，中宵瑞羽彰。入丰惭美应，上雍喜嘉祥。彩仗留轻迹，彤霞混葆章。乍冲香馥郁，高映缭荧煌。云汉敷宸唱，繁禧浃万方。

文德洽隆平，蓬山蠧简盈。汉金方尽购，秦石谅难程。稽古承先志，宣猷聚世英。刊修百家备，䌷绎十年成。休沐当冬日，多欢奉相衡。岂期颁睿藻，何以报兹荣。

时巡将顺豫，吉礼协休成。先道真文肃，徐銮瑞气平。密都嘉荐备，太室令芳呈。清越锵金奏，斋庄俨翠缨。矞云朝荟蔚，花雪夜萦盈。焕衍昭繁祉，千龄表盛明。

宵晤灵猷显，彤庭藻卫臻。鳯舆回八景，龙斾驻三辰。太古仙仪接，虚皇密诲伸。天枝鸿绪远，殿翼旧规新。宝势承基壮，祥辉烛地频。丛楹虹带绕，彩制玉霄邻。致孝常尊祖，祈禠永庇民。巍巍扄禁内，亿载奉元真。

瘗玉祠真畤，还衡格閟宫。策勋恩已盛，合醵庆弥隆。法坐临双起，清音奏六同。羽毛秋色丽，簪绂晓光融。宠宴均尧酒，宸章起汉风。群生遂凫藻，何以报层穹。

上苑乘春启，奇花效祉新。连房红萼并，合干绿枝匀。翦献尊长乐，分颁宠辅臣。从游过水殿，凝跸近龙津。黼座临雕槛，文竿引翠纶。波香投桂饵，萍暖漾金鳞。湛露芳尊酒，钧天广乐陈。多欢千载遇，何以报严宸。

禁籞阳和异，华丛造化殊。两宫方共治，双花故联跗。向日檀心并，承烟翠干孤。游蜂须并翼，凝露亦骈珠。晓槛香俱发，晴阶影对铺。君王重天贶，临写冠珍图。

奉帝名园丽，翻阶淑艶鲜。一丛芳花绽，四朵綘跗联。朱李应双结，兰釭忽并燃。异瓜缃蒂合，嘉木翠枝骈。映叶交霞袂，迎风叠绮钱。流祥在图素，千载冠嘉莲。

幄坐尊儒术，华光御讲筵。爰开柏梁宴，为毕曲台篇。法从飞緌接，藩房绮组联。赐花均彩萼，陪鼎杂冬鲜。甘润声诗洽，芳蕤注籍传。师臣咸拜手，归道黼帷前。

洛书初罢讲，汉苑特开筵。将许陪旒扆，先容阅简编。神宗遗札启，真祖宝文宣。密坐瞻尧日，凝心听舜弦。赐花缃叶缀，劝酒玉卮传。恩重天难报，肌肤岂易镌。

开元留翠刻，昭代奉宸游。绿酒联杯泛，红泉满字流。澄清涵玉宇，潋灔转银钩。霄堮奎躔布，龟图洛画浮。偃波分密坐，垂露直前旒。若许铭天德，圜青岂易俦。

兰炷薰琳殿，霓旄映绿莎。九青真荫远，三母睿慈多。阁道陪銮往，唐中奉诏过。熙陵遗札启，祢庙宝文罗。继志颁宸翰，飞毫动偃波。史臣书绝瑞，钩盾对嘉禾。

圣德天攸纵，慈闱宝训崇。飞毫迈古法，方丈夺神功。轻素飘惊吹，长烟叠远空。点孤时戯蝶，波偃乍腾虹。洛画诚难并，奎躔或可同。猥叨宸笔赐，羽翼誓输忠。

法宫裁旧典，长乐奉春祠。牺象华樽设，旗常大路移。属车朱总备，亚祼翟章垂。瑶爵因周制，金根益汉仪。歆馨百禄委，斋祓六宫随。往训遵三母，何阶拟圣时。

广阼承严享，东廛错上仪。𫄸裳拂黛耜，彩缫映红縻。内宰登嘉种，余夫列缥陂。游场玉趾远，尽陇绀辕迟。藨蓘训农穑，馨香供帝粢。匪今方介祉，敢续载芟诗。

万家充积望，千里绝纤埃。日辗云头上，风驱雨脚回。乱帆争古渡，疏叶下高台。启户晴光入，卷帘秋气来。山心余霭散，地角乱烟堆。宿鸟幽丛闹，残虹远色开。脱蓑人顾步，晒羽鹤徘徊。菌遶枯林下，萍翻曲岸隈。名园添旧笋，幽石长新苔。绮席谁相贺，繁弦拍屡催。

台衮承严祀，传呼出禁城。扢坛将错事，总驷暂观耕。盈止逾周颂，康哉叶舜赓。满篝登大穟，首种达初萌。行馌家为黍，要朋户捧罂。川长应万耦，树密尽三荆。有相神休茂，多欢国誉荣。余粮充近甸，遗秉富陪京。碓罢舂粱熟，机闲织素成。休牛鸣笛起，会绩远灯明。路有遗金在，村无吠犬惊。熙熙难遍纪，徒仰泰阶平。

罢郡归南国，分曹在别京。江山适清尚，圭组谢浮名。桂楫乡人送，云浆旧吏迎。夕香薰径远，春溜敛池平。累去千忧尽，中恬四体轻。吟斋研赐墨，钓渚濯尘缨。玉树时方盛，金钩庆已成。何妨过毂下，万寿集公卿。

绿荈圜规异，红縢篆印新。争先御府贡，初摘建溪春。腻滑重苍璧，娇黄聚麹尘。焙痕连井字，鳯刻叠龙鳞。玉座均芳旨，金华宠侍臣。斋心分一饼，持赠辋川人。

千叶繁英吐异芳，中央瑞色蔼清香。密攅莺羽参差折，细叠霓裳次第黄。雾锁天衣临翠幄，露倾金盏沥霞浆。圣明盛事尊长乐，亲洒宸毫奉美祥。

禁园清跸赏春时，水殿晴阳照翠緌。步辇乍冲仙杏叶，御衣频拂露桃枝。风摇蘂粉星星坠，日引芳阴寸寸移。帝所甚欢宫漏永，宴余仍奉柏梁诗。

寒风夜傍梁园积，花雪晨临宋殿飞。歌俪阳春争度曲，月承宵幌竞通辉。五车洛邑延神御，八骏黄台罢猎围。今日云章昭美应，眇观千载事还稀。

禁中迟日照南荣，瑞木联祥耀国经。合干旧临宫槛密，交柯重接帝梧青。华平对植行侵陛，若木相辉影满亭。况是斋心延贶地，愈昭天意答惟馨。

禁园绮合群芳茂，瑞柏屏开秀色呈。托植久依仙杏密，附枝俄接帝梧荣。非烟结翠和风细，滴露凝华晓日明。况是岁寒坚节异，亭亭千载表殊祯。

昌元远地凝和气，真祖仙宫发帝祺。穆穆睟客分喜色，煌煌宝座秀灵芝。已彰日监灵心显，更表晨敷协气滋。元后钦崇膺瑞命，殊庭荐号答繁禧。

上圣德风驰率土，左冯嘉气袭鸿英。疏丛一干迎春茂，繁艶三房表瑞呈。承献珍图昭美应，考祥花品见维祯。帝宸钦翼崇昭报，荐玉燔柴极至诚。

眉山远地蜀川西，九穗嘉禾忽效祺。东极龙枝人莫睹，环丘玉粒世空知。中和积粹名方异，繁蔚呈祥事更奇。自可增封齐北里，岂将同颖比繁禧。

梓潼名郡蜀川东，忽秀佳莲绀宇中。袅袅修茎孤引绿，盈盈双蘂对分红。绛跗相倚凝新露，紫菂交垂向晚风。爰考瑞图观美应，柳州嘉产实难同。

紫馆成功属盛时，道迎金榜耀文思。沉沉殿翼弥增丽，矗矗圭棱尽中规。祗荐宝香清吹袅，下观飚御彩云随。群心仰止兴谣诵，永见千龄播缉熙。

崇丘紫馆集繁祯，躬勒璿题耀笔精。藻卫森沉登广路，彩云摇袅入层城。高侔曲密分都号，远法阳寥纪殿名。真祖览观鸿庆茂，寿山从此倍峥嵘。

少皥九秋当季月，成汤六祷动灵心。中宵甘澍均丰浸，尽日层云结远阴。销去骄阳为瑞重，招来嘉应感人深。侧身修道殊千古，仍叔焉能播德音。

太液冰销春水生，华林气暖暮烟横。忽闻甘澍中宵降，共庆丰年上瑞呈。拂地如丝笼北阙，映花疑雾霭南荣。原田脉起承甘润，自此嘉生永顺成。

鱼龙曼衍六街呈，金锁通宵启玉京。冉冉游尘生辇道，迟迟春箭入歌声。宝坊月皎龙灯淡，紫馆风微鹤焰平。宴罢南端天欲晓，回瞻河汉尚盈盈。

景阳钟尽唱邻鸡，十二都门报启扉。一带楼台擎落月，万家桃李待朝辉。宫槐烟暖莺犹睡，仙掌云寒露未晞。算是五侯偏称意，游春车马早如飞。

江北游人春未回，江南春色傍人来。茶经谷雨依稀绿，花接清明次第开。场上鬭鸡金作距，槛前妆鉴玉为台。六朝风物今何在，莫负流年酒百杯。

夹城烟淡草霏霏，晋俗相传禁火时。御苑梨繁花盛发，帝园桐嫩蘂初披。尘微蹴踘人将散，雨细秋千索半垂。游骑寻芳还鬬酒，九门谣诵乐重熙。

艳艶春风雨半收，少年疏诞称春游。将军雪散桥边市，骑省花开县外楼。草嫩玉堤藏堕珥，酒浓金盏滑歌喉。谁能借取瑶池马，乱踏红尘四百州。

玉琯葭灰昨夜吹，日华光暖向阳枝。东君乱点丹青笔，真宰忙挥造化椎。红日暗长人不觉，好花偷发蝶先知。后园无限桃兼李，留待新恩得意时。

泽国迢迢枕海涯，眼前归思乱如麻。清秋泉石无多地，残日楼台有几家。两岸早霜红橘柚，半汀残雨老蒹葭。明时不见投簪客，落尽西风紫菊花。

三峰森翠倚云棱，凝睇烟萝最上层。八水乱分秦帝国，四关空锁汉皇陵。仙羊未起眠春草，塞马初归放紫藤。堪惜圣朝无傲吏，夜来风月属闲僧。

面临漳水势凌霞，却倚重城十万家。当槛晓云生鹤岭，拂阶残雨下龙沙。辞人高宴文皆在，帝子欢游事未賖。好是良宵金鼓动，阑干牛斗逼檐斜。

六朝云物更风流，澹澹烟藏古寺楼。敌国漫轻江似带，史臣能视橘为侯。荒台有鹿姑苏晚，坏阁无香建业秋。到了贤明出中土，莫夸歌舞霸南州。

虎踞龙盘委薜萝，台城春雨长寒莎。梁家不觉市朝改，萧寺只闻钟磬多。云树暮堤攅剑戟，风篁虚谷转笙歌。须知王气随明主，不据金陵又若何。

渡口人疏黯翠烟，登临犹喜夕阳天。残云右倚江都树，远水南回建业船。山引乱猿嗥古寺，电驱甘雨过闲田。季鹰死后无归客，江上鲈鱼不直钱。

流年难驻且从容，莫厌多情事万重。深院晚因留客锁，小栏春为惜花封。家山久驻偷归梦，庭桧清含入夜钟。更有薄游长记得，翠钿遗处绿阴浓。

露盘金索出危岑，风卷惊尘扑翠林。五夜清场严佛事，一犁甘澍慰民心。圣君旰食忧应减，守吏斋诚祷更深。泛灔洛川皆帝力，好浮青鲤瑞烟寻。

醮罢层霄鹤吹分，夜坛香火镂真文。羽人月笔封瑶检，使者星驰下绛云。蘂简荐诚川后耸，金龙传信洞天闻。再三鹊尾添檀炷，为祝虚心佑圣君。

洞口垂杨拂地垂，年来期约又依违。红桃不解留人住，白鹤何曾觅信归。雉扇对开春寂寂，绣衣双卷雨霏霏。无言尽日云边立，不许霓裳按羽衣。

柳带分阴接殿基，笙歌还拥翠华归。前宫晓赭匀妆脸，别馆春红晒舞衣。槐影对笼苔点细，桐花西倚夕阳稀。夜来梦上檀香阁，犹映珠帘避贵妃。

水馆凄清天一涯，喜逢仙盖驻灵芝。烟霞初散海中会，风雨忽来江上期。琴轸玉寒弹宿露，酒卮金暖对朝曦。圯桥书在如相授，不独留侯是帝师。

世机无路恼天真，心地逍遥万象新。久戍金河归塞客，却浮鲸海到家人。静封药灶移文火，闲看花阴上舞茵。应笑公侯方内热，六街奔走利名尘。

六朝台榭好山川，丞相遥分造化权。两府规模遵故事，二南风什听新篇。平反庶狱棠庐外，约束诸侯玉帐前。莫讶依依恋行色，寿藩书命最多年。

梓泽芝田尊帝里，玉符金钥委台司。家传旧节居连帅，史作新书赞父师。留府櫜鞬分骑引，都门圭组鬬班辞。共惊河洛初开奥，一日龙光四海知。

秋树参差堕叶红，剖符还过故乡东。星分北陆龟蛇内，位应哀乌太紫中。亭传宛如行部日，冠缨犹带触邪风。寒泉岂是无人塞，应待君侯立事功。

画船椎鼓忽东浮，留幕宾从候舳舻。宫里铜鱼勘门钥，府中银兔合军符。鸣驺苑路人千骑，送客河桥酒百壶。莫为文章还自苦，骛池龙岫且游娱。

锦衣骢马好还家，大别山边汉水斜。霜简位高增意气，金章恩重有光华。几程蛮徼云藏驿，一棹荆江月照沙。多少朝簪鬓成雪，愿君休访楚山茶。

屈草联芳映法冠，亭亭风度耸朝端。一麾出守秦城近，千里班春汉诏寛。引道画旗迎马重，褰帷霜简照人寒。都门回首多离绪，宝瑟凄风别酒阑。

香案当衙拜凤书，使君旌节下姑苏。宾朋唱和诗千首，耆幼扶携酒百壶。野树遮藏过建业，乱山迎送出江都。西风不得同归去，红藕花边望舳舻。

蠲疴妙剂分黄阁，驻景仙山奉紫闱。太秀山川须长价，少微星宿已增辉。幅巾不被尘缨䌸，别笈唯封赐药归。唳鹤鸣猿好相候，利名无染世还稀。

朝曦轻抺柳梢长，歌彻邮亭饬去装。鹑首右瞻秦分野，虎牢西入汉关防。温泉雨霁离宫碧，麟畤沙惊塞日黄。如访平戎最长策，不徒鞭马为诗忙。

广陵江口柳疏疏，自领笙歌上舳舻。一片晓山迎越绝，数程春水背姑苏。莲供晚果蜂房细，鲙市朝餐线缕麤。他日功成待相访，谢家烟月借人无。

五里亭前一送君，碧油红斾驻清尘。半轩晚日淮西路，数拍离歌江上春。杜宇有情移别树，野花无主傍行人。男儿多少酬恩地，不欲东风泪满巾。

台司金印护诸侯，冲气均和耐素秋。户牖旧谋方倚重，莬裘前计合迟留。岂同少傅轻辞汉，况有维师永佐周。秉烛家园且行乐，即应重起济川舟。

浓淡晴霞泛夕阳，重重烟蔼护流芳。花残远渡晓风急，路入层云春梦长。结蕙翠光留蝶舞，含桃红实驻莺尝。可怜得意文章客，扈跸西园月桂香。

昔帝先贤迹未消，森沉台殿锁嶕峣。新莲照水香空在，旧辇生尘翠已凋。夹道古藤看翳日，过谿苍藓半侵桥。远公前意无人会，空对清风望寂寥。

山当庐阜五峰边，地占侯谿好习禅。杳蔼峰峦云蔽日，参差楼殿瓦生烟。僧房宿鸟栖帘外，客馆鸣泉过枕前。但可登临闲访古，西来无法与人传。

万条银烛间灵旗，一片清香匝玉墀。羽帐星辰来不觉，仙坛冠帔立多时。红桃裛露风初细，白鹤迎云月渐迟。试托东皇问萧史，凤箫应许借人吹。

清净无营即自由，神仙何必待人求。秦皇多诈死犹讳，汉武穷兵老未休。巨费漫悲徐市药，怪书空验少翁牛。须知方寸真元意，不在层城十二楼。

丹壁排空叠彩虹，上真应此驻灵踪。烟沉晓日明孤顶，云破余霞出半峰。岩下法师曾伏虎，洞中仙客屡投龙。他年翠盖东巡狩，玉牒终须受大封。

切云层阁倚龙城，霜素缇油聚壁经。严召近臣容侍从，载赓宸唱乐清寜。神宗燕翼垂贻训，地宝昭彰显瑞形。芬馥芸香飘紫禁，荧煌金刻照彤庭。龟陈洛画开瑶检，弦泛薰风出黼扃。自庆孤生逢旦暮，愧无嘉颂赞明馨。

真场荐鬯方回跸，泰畤钦柴既受禧。璧散九行颁宠宴，翠緌三接庆昌期。露晞朝景彰慈渥，风扇微和表圣时。羽籥动容分广砌，旍旗交影上丹墀。琼跗拜赐承天意，綷羽来仪识凤姿。向晚柏梁传睿唱，帝台春箭更迟迟。

渊圣钦明抚庶氓，斋居励翼御彤庭。天田播种勤农事，云稼流祥耀国经。琼粒蕃滋争结穟，龙枝屈曲竞分形。摇风秀色交卿霭，垂颖余光近帝星。茂遂岂同蕖叶异，殊尤全掩凤冠灵。连茎五七逾成数，实表皇穹鉴德馨。

飚驭告期宵寤协，紫虚畴德秘符呈。诞膺顾諟营恭馆，仰悟威神奉太清。密石砻磨鸠郢匠，非烟腾瑞集周祯。上侔帝阙规模丽，远掩迎年宪度明。将閟玉文藏绿蕴，载崇金阁对丹城。高升彩制修梁直，永据柔灵宝势贞。飞陛缘云弥岌嶪，重栾倚汉益峥嵘。良辰涓选繁禧茂，严跸临观懿礼成。庆赐春流均盛食，真香云涌荐明诚。薰弦濬发斯干咏，丕显鸿猷洽治平。

三圣重熙鸿业茂，百灵申锡宝符彰。寅恭清净函无象，顾諟高明顺秉阳。法驭省巡修废坠，真宫经始报祺祥。栋升文杏觚棱峻，殿启真琳玉瑱方。九帐盛仪陈宴衎，六茎清奏助欢康。开轩瑞气凝空碧，驻跸晴辉艳赭黄。珠树移阴从帝圃，霓旌分影自仙乡。宸游悦豫同襄野，睿藻昭回迈柏梁。黎庶纵观争叹咏，侍臣嘉颂极游扬。灵休锡羡淳风振，永播声名浃四荒。

神宗濬哲通三变，善继文思洽万方。高倚丛楹藏鳯缊，密砻温石镂云章。素风畅茂增鸿庆，景耀腾凌发美祥。回据日畿分宝势，远承云路抗飞梁。推恩宥币班中帑，式宴朝缨集上庠。更仰紫宸敷睿唱，夏弦春诵永游扬。

缉熙绵宇肃边疆，蕃祉纷纶显阜昌。真驭告期通梦寐，严宸精意洁坛场。青烟漏上盈中禁，碧辇宵分下彼苍。照地辉光蒙鹤焰，霭人嘉气杂萧芗。峒山顺拜鸿仪展，太古灵源密命扬。载仰金姿唯睟穆，稍瞻云躅更辉煌。晓霞微动觚棱峻，弦月斜明玉瑱方。丹凤卷旗严藻卫，绿车旋轸向仙乡。春褀涣汗均流庆，睿唱昭回纪降祥。万国颂声皆载路，巍巍馨烈迈成康。

沉潜毓粹生嘉石，宥密开祥契上穹。降圣远期真驭协，卜年遐祚宝符同。夐殊延喜灵珪上，讵比昭华瑞琯中。隐起玉文非篆隶，混成环状岂磨砻。弥彰帝历休祺茂，永叶仙源统绪隆。钦翼春怀敷睿藻，巍巍千祀仰惟聪。

三清右序储繁祉，万乘钦明答上穹。圣化诞敷书轨混，仙游昭假地天通。灵辉熠煜充丹禁，瑞雾霏微翳碧空。积累有开鸿绪远，顾怀无际庆基隆。精心展彩威颜肃，法曲迎真睿藻融。象舞在庭功夐异，宝符先道古难同。奉朝嘉服祇群后，赞帝鸿仪俨上公。神爵乍临香馥郁，矞云低映树青葱。洁粢禋荐升严陛，苍璧高蟠照晓风。宣室受厘均大赉，洋洋春泽浃区中。

紫皇斋祓感青冥，仙骥徊翔瑞气平。百和真香凝玉羽，九枝芳焰动星精。远辞金阙衔灵命，俯瞰瑶台效帝祯。矫翼乍侵龙斾影，扬音微杂凤箫声。应须置祀昭神异，岂止登歌纪圣明。藻卫仰观皆率舞，益知天意合三清。

琳宫胥宇象清都，金阁丛楹閟宝符。昭假仙游彰胄绪，范镕真像极规模。精衷钦翼明威显，近辅恭迎茂典敷。美应荐臻书不绝，灵期先定日无渝。徘徊瑞羽临旌斾，夭矫飞龙上舳舻。斋幄接神珪璧异，景舆迎圣羽仪殊。荧煌宝座安三境，妪煦鸿恩下九衢。深庆小臣叨奉跸，翠緌华组耀微躯。

元真降治祐生民，紫馆空歌协吉辰。芬馥鹊𬬻兰注袅，盘萦钿合翠龙臻。阴凝珠树飞鳞密，影拂霓旌瑞角新。月驷云螭徒骏逸，碧鸡金马谩璘彬。会骖虬辇昭灵异，终接飇轮奉圣神。愿复水官修豢御，纪年何足播芳尘。

元真密诲惟畴德，耀魄灵猷务降衷。仙里肇禋尊妙道，国阳严配报层穹。百神右序储蕃祉，群后寅威仰圣风。声震山渊逾日际，泽流根叶遍区中。考熙茂范登虞舜，积累遥源属帝鸿。柔远九垠书轨混，凝休千载帝天通。赓歌紫禁唐文盛，苐颂青缃汉德融。盛业巍巍心翼翼，古今能事集皇躬。

均和玉烛成冬夕，畴圣珍符纪瑞年。八景凤舆临紫禁，九微龙檠照祥烟。森沉藻卫仙游接，睟穆真仪圣诲宣。濬发璿源开物始，密敷鸿荫肇基先。良金肖像镕三品，宝殿新规度九筵。绮栋虹升初矫尔，丹楹丛倚倍森然。高侔帝所威神备，迥据坤灵势胜全。云雀向阳明翠羽，玉题承月灿珠躔。元龟协吉休符茂，盛藻迎祥睿志虔。璧散示慈恩正洽，斯千流咏降琼笺。

皇皇至德召和平，茂烈馨香已告成。祇报元符营紫馆，钦崇上帝荐鸿名。夤威洁志通三境，宥密真游降九清。淳耀先期观道秘，休成协吉顺天正。琼干文彩云幡列，金简荧煌玉字呈。藻卫导迎扬盛则，灵场陟降极精诚。绵区率吁民胥悦，篆素铺观古未行。广乐乍兼箫籁响，仙风微动珮环声。飏烟层宙祥辉涌，称庆斋闱瑞气生。道荫符通嘉应集，中宸繁贶永充盈。

岳镇明神屡降康，圣心尊奉礼文扬。徽名祇荐昭殊典，秘宇钦崇报美祥。曲沼甘泉秋湛湛，浮荣嘉气晓苍苍。金釭衔壁流繁影，云雀踶甍耀采章。祇祓王灵涓吉日，密砻文杏架修梁。都人雾集鸿仪盛，帝御天临絜志彰。宸唱茂宣昭峻极，春祺纷委显蕃昌。升平更属西成日，击壤欢谣遍井疆。

中宸夜驻飞廉辔，东阙朝迎绿错篇。祇建宝宫朝睟象，载崇金阁奉真铨。高侔紫极威神异，迥据柔灵胜势宣。矗矗端平规景叶，煌煌丰丽圣功全。承隅阳马层云隔，鸣磬花台晓色先。别笈箓缄龙印字，清坛香奏鹊𬬻烟。流泉灌注通河汉，列馆回环接洞天。玉籁琅璈鸾竞舞，蘂书金简鹤争传。采梁虹指祺祥集，银榜星分庆赏延。永镇帝居资曼寿，五城奚取汉迎年。

岳灵飞观耸神州，上圣钦崇德日休。嘉露霄零甘特异，贞条膏被势何稠。昆山宝器今初贮，汉苑仙盘昔未浮。自可纪年昭瑞应，更殊添海助洪流。堇荼变味承余润，图牒腾芳焕大猷。愿采朝华和美玉，仰资宸筭倍千秋。

汉门候景嘉辰启，鲁观书云协气升。玉琯飞灰新节应，璿霄合璧瑞华凝。阳芸初动犹兼雪，柔荔将芳尚隔冰。繁祉建元名已肇，殊庭备物礼将登。黄龙甘露诚难拟，泰畤甘泉岂足称。共庆帝辰延百福，巍巍千载庇黎蒸。

高真降佑开鸿业，哲后祈禠福下民。靖馆斋心成钜典，嘉坛报贶奉严禋。时遵夏历春当孟，礼宪周郊日在辛。图箓先登符命显，祖宗昭配孝思伸。侍祠卿士衣缨列，随兆星辰爼豆陈。穆穆苍灵潜扈跸，寥寥风伯豫清尘。再登午陛虔诚达，三烛奔精美应臻。万寿无疆增介祉，永蠲牲玉事神明。

事地有严彰至德，显亲为重化含生。永怀慈景心追孝，载举鸿仪月就盈。徽册钦崇昭懿铄，太宫祇祔极诚明。黄彝进裸精衷达，小吕登歌茂礼成。式宴外庭均大庆，受厘恭馆洽维祯。薫弦远播思齐颂，亿载垂鸿廓帝纮。

绍休文祖盛仪陈，载耜东耕恊仲春。冕服远推逾古制，须知明主为生民。

圣哲因心迈古先，亲裁礼乐定牺牷。祼成文母膺鸿祐，永指南山比寿年。

睿藻昭回侔列纬，时龙顺豫体苍旻。岂同周穆临瑶水，凯乐雍容浃庶民。

金盘晓日融春露，黼帐鲜云荫瑞香。圣寿永同天地久，南山何足比延长。

冰消太液生春水，日上披香积瑞烟。乔岳告成鸿庆远，垂衣无事永千年。

天人道洽真游降，禅祀功高帝业昌。迎气东郊风乍暖，受厘中禁日初长。

九门和气冲鱼钥，层宙祥飇起鹤云。王泽下流慈煦远，万方歌舞戴明君。

青逵布序韶晖盛，紫禁乘春乐事多。海域晏清无夕虑，斋居宣室顺天和。

寒梅吐艳风初应，步辇宣游日渐迟。道荫无涯真绪远，永康寰海茂春祺。

青逵布序和风扇，紫禁延禧瑞日长。伫看亲蚕临茧馆，永观彤管播声芳。

椒花献岁良时启，彩燕迎春淑气来。仰奉帝慈方秀出，吹箫看筑凤凰台。

东郊候气回青辂，北阙迎祥辟紫闱。大庇群生承宝绪，永敷春泽播鸿徽。

银箭初传暖律延，微和渐扇物华妍。彩幡红镂宜春字，永奉宸慈亿万年。

青阳乍整苍龙驾，紫宙初凝白鹤云。曼寿无疆真荫远，九重嘉气日氤氲。

缇室葭灰飞候管，彤闱天路起和风。六宫永被河洲化，穆穆芳猷佐圣功。

三星分曜辉宸汉，九禁迎春启令辰。仰奉椒闱宣内治，湛恩鸿庆永如春。

穆穆韶华生紫禁，迟迟春箭下青宫。良辰已庆加元服，大国爰闻拜景风。

缇室葭灰飞律管，凤闱春色动年芳。仙源积庆诚无际，永戴宸慈袭美祥。

日上苑梅凝素艳，雪晴宫柳弄青条。已观寿土封东国，即看怀金奉内朝。

异表英奇非世出，惠心通敏尽生知。更当淑景承慈煦，永奉嘉祥茂本枝。

续命彩丝登茧馆，长生金箓献琳宫。百灵拱卫天居峻，万国欢康帝业隆。

金缕开辰分五色，长丝献寿祝千年。垂衣日月承嘉庆，真祖飇游正在天。

仙园采药回雕辇，禁殿迎祥启凤闱。四海乐康民富寿，穆清无事永垂衣。

彩丝祝寿芳辰启，紫禁凝旒瑞日长。亿兆归仁天祐德，绵绵真荫永无疆。

绛台丹笔书金箓，紫殿瑶箱献巧衣。亿载延鸿资睿算，百祥重沓拥宸闱。

太官角黍迎嘉节，上圣斋居袭美祥。金阙鉴观真绪远，永延鸿庆庇多方。

尚方绶带迎嘉节，中禁彤闱纳美祥。畴德珍符方瑞圣，后天宸寿永无疆。

太官角黍初晨启，法坐垂衣介福隆。亿载昌期方赫奕，九天真荫永延鸿。

赐羮佳事传青简，续寿长丝献紫宸。帝祉荐彰符盛德，圣心勤恤为生民。

五色彩丝初献寿，九重嘉气颂长生。庇民精意方虔巩，垂拱仁风更穆清。

浴兰袭祉良辰启，握纪无为圣道尊。舄奕嘉祥充九禁，冲融和气遍干门。

八龙焜燿长生箓，五采葳蕤续命丝。亿载延长资睿算，万区康乐遇昌期。

迎祥竞献双条达，续寿初纒五色丝。共仰斋庄隆内训，永观蕃衍茂仙枝。

璧沼水嬉飞隼渡，瑶箱命缕彩丝新。亲蚕礼毕无余事，夙佩珩璜奉紫宸。

千门朱索迎嘉祉，九禁椒涂纳美祥。虔奉黼帷承渥惠，庆隆禖石美祥新。

千门袭吉萦朱索，九禁开晨辟紫闱。宫漏正长天眷重，永宣芳训率三妃。

日记采兰追楚俗，化孚流荇诵周诗。肃恭懿德垂彤管，九御归心百福宜。

中闺正肃鸣环节，吉日爰逢采术时。亿载繁禧同圣寿，百男鸿庆茂仙枝。

点画诸宫初献巧，裁缝中禁又迎祥。周南永播河洲化，仰佐鸿明烛万方。

对日惠心时共仰，沐兰嘉节庆长丝。仰承中绪隆天爱，永奉祥祺袭太熙。

彤闱永奉千年庆，金策将封一字王。伫向景风承异渥，预从佳节纳多祥。

五色彩丝颁禁殿，千龄嘉庆集藩房。玉堂弦诵依真馆，日日灵心降美祥。

昆山瑞玉题真篆，阆苑蟠桃刻印文。并献春闺延美庆，亿年嘉气永氤氲。

蕤宾布序逢良月，条达延祥记令辰。仰奉椒涂宣内治，永昭芳誉冠虞嫔。

芳园踏草迎嘉节，紫掖鸣环奉鞠衣。渥惠日新鸿庆远，永隆徽序耀层闱。

万宇清和当圣日，千门采拾遘良辰。上真鸿绪宜蕃衍，从此高禖美应新。

宴寝奉朝鸣采玉，良辰袭庆表长丝。仰承中壸垂芳裕，永播周南逮下诗。

殿上衮衣明日月，砚中旗影动龙蛇。纵横礼乐三千字，独对丹墀日未斜。

原上西风马力生，折胶时候正凄清。功名未立头空白，却忆金徽万里行。

亭皋危叶乍经霜，过尽惊鸿落吹长。闲上层楼待初月，方壶残漏下三商。

萤光照水星星度，雁阵横空字字移。何处佳人惜团扇，玉阶烟叶动轻飔。

苑树残蝉送远愁，懒将衰鬓照清流。归来自扫东园叶，学灌寒蔬备晚秋。

水榭凉生暑气销，疏萤点点漏迢迢。明河案户苍龙转，只有匏瓜缀碧霄。

沉沉池阁乍凉天，坐爱莲薰夜不眠。却忆北门曾候对，半帘斜月玉堂前。

相府新秋宴席开，西湖珠履践苍苔。白头旧吏方奔走，不得抽毫逐上才。

遥思汉阙雨新晴，天际微云夕吹生。沆瀣气凉仙掌迥，满盘宵露结珠英。

河汉西倾火渐流，露华微冷透轻裘。何当弄凤随惊吹，直上层城十二楼。

彤管少文堪约史，霜戈无艺可防边。孟诸苍莾平台远，坐对秋光又一年。

日上西山舞鸾鹤，波翻碧海斗蛟龙。直钩到了成何事，消得君王四履封。

年光过眼如车毂，职事羁人似马衔。若遇琵琶应大笑，何须涕泣满青衫。

元化平分荷大钧，左符新刻玉为麟。南湖特地栽桃李，拟伴沙鸥过十春。

海雁桥边绿水深，绝无尘土近花阴。忘机不管人知否，自有溪鸥信此心。

黄阁有贤图国计，皂嚢无党害边功。河湟饮马无难事，一点沙尘在目中。

功兼文武帝师臣，久厌崇高乐退身。任是东山无限好，谢公争忍负生民。

阶除尽日微风度，帘幕先秋暑气还。莫讶使君临案久，雨晴端正见南山。

鬓拢春烟湿翠翘，石榴裙幔袅纤腰。绛唇不敢深深注，却怕香脂污玉箫。

新染罗衣窣地红，喜迎天仗宴春风。歌词若入君王听，不惜新声教六宫。

重上青楼拂蛛网，却匀愁黛对菱波。也知新旧争多少，敢话机头织素多。

读遍龙韬事可知，一竿闲把直钩垂。秋来江上西风急，且系扁舟卷钓丝。

敏手机心颇自安，遮藏有路巧千般。主公当面无因见，只怕旁人冷眼看。

两朝西掖旧词臣，蘖苦冰寒四十春。霜雪满头尘满袖，自惭重见玉堂人。

上公诗笔千金重，逋客归装一棹轻。莫向青山更招隐，且留贤哲济苍生。

徘徊独鹤翻清景，容曵孤云下绛霄。朝市山林本无异，前贤出处尽逍遥。

半载秦川令始行，论文犹未款群英。横戈且趁从军乐，不及期年待政成。

宅临殷羡投书渚，门拥维摩问疾人。诏使舣舟应访道，雨花交影隔西津。

千仞翺翔览德辉，成汤解网四灵归。梧桐欲下还惊去，悄悄饥鹰掠树飞。

春光容与晓风高，花映金涂见羽毛。莫讶绿杨留不住，内园新雨熟含桃。

获自野罗知性巧，饲之鲜食已恩丰。下韝未便随人意，须是经春更一笼。

弱羽伤弓尚未完，孤飞谁敢拟鸳鸾。明珠自有千金价，莫为游人作弹丸。

万里无尘塞草秋，玉轮金轭未巡游。上林苜蓿天池水，饱食长鸣可自羞。

红房深浅翠条低，满架清香敌麝脐。攀折若无花底刺，岂教桃李独成蹊。

广厦长廊四面围，小栏霜雪两三枝。帘帷壅蔽无人见，赖有中天日照知。

曲槛横栏百宝装，春风容冶看人狂。孤松瘦柏无颜色，只有青青待雪霜。

黼幄思贤已再三，诏书将拆紫泥缄。嘉言一句利天下，何必金文更彻函。

译案多年润法音，性根虽钝信根深。无明不起冤亲等，应有龙天证此心。

润色金文数十函，清凉甘露洗尘凡。修行不作伊兰计，只愿三千尽宝严。

雪山修道六年成，云满长空雪满庭。便向个中登觉地，何须腊月待明星。

玉界琼田万顷平，一年光景一番新。苑中又见梅花发，信手拈来总是春。

千嶂崔嵬雪里看，东风一夜卷余寒。岩前溜玉知多少，涨起西江十八滩。

老去方知行路难，此心正要觅人安。室中半偈如闻得，便作当年立雪看。

非才遍历清华地，悟佛方为止足身。浮名浮利莫相试，三千世界一微尘。

保庇孤根逄圣主，矜修晚节顺天机。空门自有清凉地，不向红尘议是非。

燕雀纷纷出乱麻，汉江西畔使君家。空堂自恨无金弹，任尔啾啾到日斜。

满头黄菊鬓毛斑，曾议皇王对尔颜。今日临风轻霸迹，尧山应合胜牛山。

玉格功成碧诏迟，御风千里款黄扉。旋纡兰珮朝丹禁，却捧云章入翠微。绿蕴星辰藏古篆，绛宫龙虎闭神扉。东山日暮余霞散，南国烟晴独鹤归。重结茅茨临乳窦，别裁荷芰换尘衣。鸾凤若有壶中志，从此高梧一见稀。

楼压荒城见远村，倚阑衣袂拂苔纹。猿啼晓树枝枝雨，僧下秋山级级云。招客酒旗临岸挂，灌田溪水凿渠分。洞中应有神仙窟，缭乱红霞出紫氛。

落照明残菊，村亭路欲分。酒旗降远客，雁阵战秋云。断陇拳鳌足，轻波起鹤纹。田家逢乐岁，歌舞贺时君。

云罩觚棱鬬影寒，一丛香压玉栏干。东皇用意交裁剪，留待君王驻跸看。

孤馆明秋月，清砧韵霜风。

横陈皆锦绣，器皿尽金玉。

雪度维杨腊，花逢北国春。

出没鱼龙聚，飞沉日月连。

灯背翠帘人欲别，月斜烟柳马频嘶。

密叶凝华承玉戺，附枝交影荫银塘。

似法阴爻呈六穗，或符阳数效三岐。

气凌云梦吞八九，欲与溟渤争雌雄。

