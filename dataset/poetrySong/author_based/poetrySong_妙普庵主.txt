心法双忘犹隔妄，色尘不二尚余尘。百鸟不来春又过，不知谁是住庵人。

学道犹如守禁城，昼防六贼夜惺惺。中军主将能行令，不动干戈致太平。

不耕而食不蚕衣，物外清闲适圣时。未透祖师关棙子，也须存意着便宜。

十二时中莫住工，穷来穷去到无穷。直须洞彻无穷底，踏倒须弥第一峰。

劫数既遭离乱，我是快泎烈汉。如今正好乘时，便请一刀两段。

坐脱立亡，不若水葬。一省柴烧，二省开圹。撒手便行，不妨快畅。谁是知音，船子和尚。高风难继百千年，一曲渔歌少人唱。

船子当年返故乡，没踪迹处妙难量。真风遍寄知音者，铁笛横吹作散场。

