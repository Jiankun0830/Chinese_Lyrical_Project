生涯甘分寄耕桑，山色围门水遶墙。困病久惩耽酒癖，爱闲犹有和诗忙。檐冰滴砌春犹冷，野马浮川日渐长。旧事老年多记忆，故园归梦正悠飏。

安车随意饱甘肥，晚食徐行理亦齐。山市日高人未集，柴门客至鸟先啼。溪桥散望携筇度，野寺牵吟信笔题。容膝易安聊自适，瓮天闲看舞醯鸡。

少易成欢老易伤，壮游垂白未还乡。烟尘无复音书到，魂梦犹疲道路长。爆竹又惊新荐岁，屠苏空忆旧传觞。年年此日遥相忆，鸿雁何时续断行。

睡起日侵牖，开轩遥见山。晓风吹腊尽，芳草惹春还。烟暖鶑迁谷，云低雁渡关。衰年人事减，遇酒得开颜。

落日孤云带远冈，戍楼烟瘴旧边场。疲民卒岁方怀土，远客凭高自忆乡。汉使一朝延四皓，秦诗千古吊三良。行藏此意无人解，聊借青山送酒觞。

不须歌吹上丛台，千里晴川入座来。世事难凭休挂口，生涯见在且衔杯。无情趁暖花先老，有信迎寒雁已回。遥想故园亲种菊，霜枝露蘂向谁开。

客怀重倚仲宣楼，白草黄云塞上秋。山色不随尘世改，水声还抱故城流。隙中畏景那堪玩，镜里衰颜祇自羞。多愧诗人苦相忆，远传佳句吊清愁。

无客访衰残，柴门尽日关。耽书真是癖，惜酒近成悭。苔径行搜句，茅檐卧看山。却嫌明镜里，偏照鬓毛斑。

别恨频添鬓雪深，百年怀抱郁沈沈。标名不挂金银榜，涉世空坚铁石心。俗物何劳供一醉，残僧正欲伴孤吟。朱弦三弄虚檐寂，唯有清风是赏音。

老畏年光速，愁添旅梦多。西风著梧竹，归思入烟波。夜永凭诗遣，颜衰得酒和。故溪千树柳，谁复晒渔蓑。

弹铗凭谁听客歌，震雷那复化鱼梭。梳头白雪惊新有，障眼元花比旧多。乡问阻兵犹断绝，羁怀凭酒暂消磨。不须更问今朝客，门外元无雀可罗。

一夜云峰卷迅雷，残红狼藉点苍苔。鶑声岂解留春住，燕语虚劳唤梦回。愁寂顿疑诗思减，衰残偏感岁华催。柳溪鱼鸟应相识，乘兴无嫌日日来。

天边今日又重阳，陇树红飞雁信霜。且插茱萸慰衰鬓，莫将诗句挠回肠。歌勤皓齿人俱醉，舞恋晴晖蝶也忙。来日预期扶宿酒，未应篱菊减秋香。

轻黄未染柳梢匀，连日溪风卷塞尘。乍暖乍寒花信晚，相呼相应鸟声频。少勤漫挟经纶策，老懒空余病患身。追忆故园桃李树，年年红紫为谁新。

古人无复见，但有东轩琴。一鼓高山操，因窥古人心。正声久沈埋，俚耳喧哇淫。正可自怡悦，不须求赏音。

老将花酒作知音，起就花前酒自斟。莫便兴来先酩酊，却妨真赏废搜吟。

移得名花手自栽，花知不为老人开。兴来谁是尊前客，唯有提壶送酒杯。

雨霁风和不动尘，柳边携酒赏晴春。频来溪鸟浑相识，度水穿花不避人。

绿萼披风瘦，红苞浥露肥。只愁春梦断，化作彩云飞。

帘鸟唤归梦，竹风追夕凉。感时空有泪，却老分无方。流水依山白，孤云带日黄。无人共尊酒，散发卧藜床。

静爱柴门野兴幽，杖藜徐步到岩丘。深林有兽鸟先噪，废圃无人泉自流。土瘠税租随力办，年丰禾黍过时收。客来不虑无供给，白酒黄鸡亦易求。

信步西风寺，穷幽未觉赊。松根缠石瘦，云磴出岩斜。思爽余三唱，诗成自一家。空余几两屐，不踏渡溪槎。

春水上堤沙，春晴散望赊。衰年花近眼，久客梦还家。映日孤鸿没，迎风双燕斜。平生江海意，早晚送浮槎。

臧谷虽殊竟两亡，倚阑终日念行藏。已忻境寂洗尘虑，更觉心清闻妙香。孤鸟带烟来远树，断云收雨下斜阳。人间未卜蜗牛舍，远目横秋益自伤。

凤翅摇寒碧，虚庭暑不侵。何因有恨事，常抱未舒心。

倾心知向日，布叶解承阴。空侧黄金盏，谁人与对斟。

发蓬新感二毛侵，尚阻清尊对菊斟。久拟芝兰同臭味，莫疑鱼鸟自高深。食贫岂复甘秦炙，客病空怀奏楚音。挂席无由上牛斗，漫凭流水送归心。

粉署标名旧，山城识面新。青云摧劲翮，空谷滞幽人。世路谋身拙，心田育德醇。久要知可卜，倾盖已情亲。

云散交情薄，棋翻世态新。山容犹带腊，鸟语已回春。节物惊心遽，丘园入梦频。东风如解语，端笑未归人。

留恋春光慰病颜，无情风雨卷春还。阴阴密绿笼溪暗，细细疏红点径斑。老去益怜诗思涩，欢来聊破酒肠悭。不嫌门外无车辙，得遂衰慵一味闲。

老愧凭阑目力昏，百年怀抱向谁论。晴空雁起云边塞，夕照人归郭外村。因记昔游惊迅晷，暂将离恨付清尊。谁人肯似边居士，远驾朱轮过雀门。

本期苏郑共扬镳，不意芝兰失后凋。遗老祇今犹涕泪，后生无复识风标。西陉雁度霜前塞，滹水樵争日暮桥。追想生平英伟魄，凌云一笑岂能招。

节物先后南北异，人情冷暖古今同。

红缬退风花著子，绿针浮水稻抽秧。

久客交情谙冷暖，衰年病骨识阴晴。

烟染绿丝迷别浦，雨催红糁缀长条。

愁边日晷偏疑短，梦里江乡未当归。

盘无兼味惭留客，梦厌多岐不到乡。

酒敌余威翻索莫，诗含幽思倍清新。

岸涨鱼吹沫，山空石转雷。

舞风初学絮，带雨不成花。

谷虚繁地籁，境寂散天香。

云生古木千章秀，山抱晴川一掌平。

诗忙疏酒盏，俸薄减厨烟。

玄晏暮年常抱病，子山终日苦思归。

