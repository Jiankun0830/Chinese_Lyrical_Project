双蝶护花飞，老女怨春暮。扑蝶金粉销，折花颜色故。窗中声唧唧，雨泣至天曙。问婆许嫁女，莫要择门户。愿得不单栖，任他流浪去。

少年白鼻䯄，玉勒锦连鞯。径就胡姬饮，熟醉当垆眠。剥丝入蚕茧，郎意在缠绵。

悠悠复悠悠，日夜潇湘流。潇湘春草生，行人向南愁。缓歌竹枝娘，窈窕蘋花洲。

江南无春秋，花草红复绿。燕燕撇波飞，雁雁依云宿。游子去不归，凄凉采菱曲。

刘生古豪侠，意气无与俱。隠若一敌国，不顾千金躯。击剑探赤丸，投琼叱枭卢。醉使新丰酒，笑拥西京姝。

解榻无凝尘，云房惬幽素。清寒薄衾枕，微凉散庭户。梦破流水声，钩帘卷山雾。时与静者俱，为拟汤休句。

戍客久不归，生死关山道。出塞入塞云，长亭短亭草。梦断玉阶人，愁深花欲老。庭树起秋风，寄衣当及早。

汉宫深锁千蛾眉，妒宠争妍君不知。昭君自恃色殊众，画师忍为黄金欺。当时望幸君不顾，泪湿花枝怨无主。一朝按图聘绝域，慷慨尊前为君去。萧萧车骑如流水，惨淡风沙千万里。昔年公主嫁乌孙，妾身况是良家子。自嗟薄命无归路，弱质安能事强主。可怜宫锦换毡裘，忍变故音作新语。马上琵琶送将远，行路闻之亦凄断。寄书空忆雁南飞，只有怨歌传入汉。汉家失计何所获，羽林射士空头白。白璧骏马无时无，倾国倾城难再得。

涌金门外看春色，水流不尽花枝碧。一番洗雨一番风，堕蘂零红收不得。蜜房羽客寻芳歇，蝶翅粉尽金翠灭。云昏草暖天亦迷，日暮杨花散成雪。倾城一醉争狂荡，踏歌相携大堤上。湘妃有意解明珰，桃叶竟谁迎两桨。东君无情背人去，脉脉那由话衷素。归来帘幕护残灯，一梦闲阶月如雾。

大鸡角角号秋田，小鸡啾啾随后先。喧鸣得意啄遗黍，四顾无人惊复聚。青天闪倏片影落，饥鸢搏取填空嗉。纷纷散乱入荆棘，老父应门叫无力。鸢飞突去何遒疾，大鸡还呼小鸡出。

清晨出故溪，邻曲未闻鸡。草露平平湿，溪云漠漠低。转山人忽见，分路马多迷。作客风埃里，难堪听鼓鼙。

瘴海远黏天，山城入暝烟。春潮生蛤晕，夜雨长蜗涎。灯几花时落，风帘客未眠。平生怀此地，今夕意茫然。

冷烛翠光残，踈梅雪影寒。客心春雁急，诗思暮江宽。髣髴连环梦，凄凉锦瑟弹。明朝山下寺，窗竹问平安。

归意太匆匆，逢春去住中。澹香花湿雨，薄影絮行风。觅句愁何许，谈玄兴未穷。应缘知有处，祇莫恨飘蓬。

萧寺虚庭夜气嘉，微风入树碧交加。露荷滴沥珠无翳，月桂扶踈璧有瑕。欲采蘋花归已晚，拟寻竹叶梦还赊。愁来剩有凄凉意，织女银河又复斜。

自小弄丝来，惊多去复回。沙头晚风起，波上夕阳开。

风雨惜春残，新晴为启关。白云归去尽，还我旧青山。

薄薄帘栊日，阴阴殿阁风。无人惊午梦，双蝶下花丛。

密竹荫回塘，阴阴小院凉。低徊忘扇拂，独自懒衣裳。弱蔓扶新绿，红蕖并晚香。华胥愁不到，只在水云乡。

京洛风尘久不开，晚寻云水到天台。如何更下章安浦，缥缈山城首重回。

帆落秋风泊暮滩，月生潮上客心闲。海门南望天侵水，左直金鳌驻跸山。

石柱山前烟在川，金鹅浦口浪黏天。北人凄断南人笑，愁水愁风最可怜。

平生顾挹山阴道，种竹栽花越水东。海角天涯心未稳，吴头楚尾信难通。

梦寐家山老岁华，何时满眼送烟花。定知难取通侯印，亦许归乘下泽车。

风林叶脱减秋声，山拥秋光到眼明。秋兴悲秋俱有赋，安仁宋玉是前生。

饥来驱我几何厌，尘务萦心更可嫌。不似陶潜恋松菊，未闻胶鬲举鱼盐。

寻幽无十里，阔处见风涛。绿树雨中密，澹山云外高。心情亲醉境，愁色上颠毛。早赋归来引，悠悠误尔曹。

北风猎猎驾寒云，低压平川路欲昏。人马忽惊俱辟易，一声乳虎下前村。

一雨一风花欲零，在官在私蛙乱鸣。留春欲系金鸦脚，日日日斜楼上情。

花信今吹第几风，香苞未拆牡丹丛。雨声细入窗前树，夜夜夜寒春梦中。

京洛逢春思昔时，翩翩游骑醉中归。平川花柳浓如锦，树树树头蜂蝶飞。

愁将老眼到花梢，独自伤春叹绝交。王谢风流今不见，家家家屋燕成巢。

下陇流水咽，上陇征人别。秦树暗秋云，燕鸿隔春雪。闪倏见胡骑，翩翩传汉节。戍客起愁心，心与飞蓬折。

娉婷初出苎萝春，一笑当年国自倾。丝网珠玑迷去路，鸱夷风月倍多情。

遥山尚拥云鬟翠，流水空闻玉佩声。千古人传浣纱地，王轩何事得逢迎。

