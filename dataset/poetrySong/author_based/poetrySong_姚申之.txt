夜来得酒气增华，兴入丹梯月姊家。两首新诗一篇赋，今年不负木犀花。

一雨通宵翦菜畦，波棱生甲晚菘齐。朝来赤脚语言好，醒酒杯羹有宿虀。

幅巾萧散一枝筇，身在水云千顷中。抹野乱山随意碧，袅林霜叶可怜红。

筑成芋堑那忧饿，爨到扊扅真个穷。饱坐西轩观物变，一瓯浓茗一林风。

云影翻随宿鸟回，斜晖犹带晚潮来。小桥低处通船过，一队鹅儿两道开。

昆岭烟敛后，虞浦风定时。一舸飞两𫇛，百媚生涟漪。霜清寒中人，天宇云陆离。朝曦忽漏光，野光明荒陂。潜鱼时一跃，宿鸟意迟迟。却望西津桥，千尺天投霓。豪家贵公子，香衾拥屏帏。安知苍莽中，有境如此奇。我以饥驱出，气轩复开眉。褚侯真懿亲，幞被相追随。长啸开船篷，襟袖风披披。平生崔嵬胸，轩昂对天池。有景无句道，径须酒浇之。

