上苑烟花迥不同，汉皇何必幸回中。花枝冷溅昭阳雨，钓线斜牵太液风。绮萼惹衣朱槛近，锦鳞随手玉波空。小臣侍宴惊凡目，知是蓬莱第几宫。

箫鼓声中浪渺弥，古枫阴砌藓封碑。行人到此自恭肃，不似巫山云雨祠。

康乐悟玄机，寂寥此栖息。经翻贝叶文，台近莲华石。

句吴奇胜绝无俦，更见松江八月秋。震泽波光连别派，洞庭山影落中流。汀芦拥雪藏鱼市，岸橘风香趁客舟。清兴不穷聊一望，烟空云霁倚层楼。

水石一栏杆，僧归四山静。携琴谱涧泉，月浸夜深冷。

疏钟天竺晓，一雁海门秋。

