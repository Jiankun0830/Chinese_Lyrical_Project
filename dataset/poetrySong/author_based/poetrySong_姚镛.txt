柔风散原野，百草摇春心。丛薄曜阳彩，嘤鸣调好音。节物一以变，万感集素襟。玄发不常居，华景无停阴。胡为苦贫贱，征尘翳瑶簪。萱叶覆堂阶，荆花感晴林。明当理星驾，归息清溪浔。

北风日以劲，古道无人行。阳坡树已黄，阴崖草犹青。四时相代谢，谁为此枯荣。揽衣坐幽磴，下有流泉声。听之不成调，挹之有余清。悠悠京洛尘，污人头上缨。

山馆四无邻，东风伴幽寂。瓶花羞晚红，庭草衒春碧。猿攀松树枝，鹤踏苍苔色。麾之不肯去，听读麻衣易。

秉芳独向章泉老，四海儿童以字传。特诏难更高士服，好诗多入贾人船。行窝冷落熙宁后，放鹤风流景祐前。一代典刑能几见，愿从几杖阅耆年。

书说曾传到剡中，不图今见古人风。间生伊洛二三子，安得龚黄十数公。仁性未尝离日用，道心元自与人同。絜斋衣钵慈湖学，愿发精微一启蒙。

枯吟世虑轻，求道不求名。病起春风过，闲居野草生。游山寻旧屐，煮药试新铛。别久空相忆，疏锺隔水鸣。

心远人间世，灯传国一禅。静中无剧暑，诗外总闲年。挂锡云生树，烹茶月落泉。几时归去得，再约剡溪船。

次第瞻山看水流，夜台中閟忆三秋。新松成行如人长，老鹤无言似我愁。僧奉晨昏惟茗供，儿悲霜露只蘋羞。结庐终岁关心事，怊怅锺声出暝楼。

西湖山下多奇石，师去今游乳窦峰。遥想石台登讲罢，野猿归洞鹤归松。

王戴溪头小隠仙，渔翁引上霅溪船。几回倦钓思归去，又为蘋花住一年。

金鱼锁合兰缸小，酒不支愁寻睡早。梨花欲堕风更寒，燕子不归春自老。流苏护帐香云结，三十六簧清吹咽。缄书欲寄湘水深，城乌啼落花西川。

为亲从薄宦，不复计修程。断浦迎潮别，孤帆带月行。秋来江柳变，夜久水烟生。前路犹淹泊，凄其赋远征。

两岸山如簇，中流锁翠微。风帆逆水上，江鹤背人飞。野庙青枫树，人家白板扉。严陵台下过，不敢浣尘衣。

衣缁发可梳，云外卓庵居。佛换新花供，幡拈古偈书。删松容径竹，种茗间园蔬。为应诸方供，山房尽日虚。

云阴漠漠雨潇潇，坐兀归舆野兴遥。石磵水流苔路滑，竹篱秋去菊花焦。谁将束缊求山火，自立寒谿问板桥。官事奔奔何日了，倚松临水羡渔樵。

两山灌木带晴鸦，泯泯春流漾浦沙。隔岸小舟呼不应，碧桃花外是谁家。

高隠就诗名，中洲雅趣成。几前修竹浄，屋上落泉鸣。柘圃春风织，山田野火耕。满山薇蕨老，客至足蔬萌。

未知何王庙，岁月日已非。熏炉松柏煤，画壁苔藓衣。门空牧竖戏，树老山魈依。田家社酒香，纸窖生光辉。

愁霖滴禾黍，秋暮滞云庄。但虑输井税，不忧无积仓。竹鸡啼野堑，饥鼠走山房。不饮论文酒，思君觉夜长。

满树棕花满迳松，解鞍才是暝楼锺。上方月白山云静，看见东南一两峰。

看了题名看跋文，自怜不及晦翁门。野僧惜打残碑卖，时共山猿洗墨痕。

欲答前春信，西飞雁不逢。应随丹灶鹤，同看白云松。花雨翻经石，山鸣出定钟。何时寻旧住，却说武夷峰。

踏雨来敲柳下门，荷香清透紫绡裙。相逢未暇论奇字，先向水边看白云。

及春游帝里，赁宅似吾家。雨霤生新草，风床受落花。病多添老懒，虑澹远纷华。时与幽人遇，烧香煮茗芽。

一死虽如蜕，杀身真可哀。僧危能仗义，诗好更多才。鹤怨兰亭月，云消石壁苔。旧时同社友，寂寞载书来。

去结茅堂霅水边，晓行持钵落花天。得钱未用栽松本，先买溪南旧石田。

宝香熏彻碧莲台，别驾寻僧日暮回。听雨斋前惊树长，浴云池上看花开。青山久不逢坡老，玄鹤亲曾识辨才。二老风流如昨日，百年诗石未苍苔。

几度云间望鹤飞，相逢犹喜及秋期。明朝采药青原洞，好掬寒泉供祖师。

一生贫乐鬓成丝，前辈风流及见之。道外无营偏爱画，静中有趣只吟诗。云生茅屋湖山近，秋满荒园橘柚垂。见说地幽人罕到，自同妻子种江蓠。

晓汲三泉洗砚回，要看奇石立苍苔。骑馿应为寻诗出，放鹤还知有客来。一井清寒宜茗饮，千林黄落独梅开。他时老圃如能学，只乞山中橘本栽。

东野山人有晋风，归来三径自栽松。锦囊句好闲中趣，铅鼎丹成静处功。无事杖藜随野鹤，有时隠几看晴峰。长江近日风波恶，莫向深渊下钓筒。

清晨闲上郁孤台，鼓咽谯楼角更哀。病叶满山难独扫，狂花一树为谁开。泉枯石井狮空吼，雨暗荒池凤不来。欲向江东问仙老，海风吹浪驾舟回。

凝香句满空同石，静向东山卧白云。夫子自能明易学，众人谁解识玄文。空江短棹浮诗卷，别岸飞花扑练裙。到得带园春已过，煮茶应共竹间分。

青霞道士来相见，手阅东山诗一卷。句里明知山水心，笔端照见烟霞面。昨宵梦上寥阳殿，仙官敕作青霞传。传成不及卷中诗，罚读灵歌三百遍。

心闲日日理黄庭，四体和柔胜药灵。独步小轩无一事，老槐阴里鹤梳翎。

颢气薄衣襟，疏声集暝林。雁惊烟塞梦，鲈入故乡心。静落阶前叶，清传月下砧。更怜茅屋破，愁绝少陵吟。

闲处春光淡，逢僧共采蒿。曲盘山磴险，直上塔峰高。风露侵衣冷，江湖送眼豪。近年无隠者，空负数株桃。

分得西林云满巢，瓣香端为远公烧。阿兄不解陶潜饮，只倚山中水一瓢。

拄杖寻幽古寺中，云容淡淡雨蒙蒙。归来一笑春多事，野杏山桃各自红。

浮杯方渡湘江上，又逐孤云到岳前。七十二峰烟雨夜，与谁同话懒残禅。

云木阴森天气清，杜鹃啼了又啼鶑。幽人午枕不成梦，忆得故山春树生。

未让葛洪丹井灵，石根流水更清泠。多年不见仙桃出，化作老松生茯苓。

风雨三更梦，江湖万里心。青灯正愁绝，可惜不能琴。

数幅蒲帆破晓烟，一篙春水涨平川。谁家池馆多杨柳，时送飞花到客船。

万山环拱祝融尊，紫盖前趋若骏奔。火德中天扶日月，炎方一柱镇乾坤。久无执贽来侯牧，空有穹碑立庙门。北望中原青一发，凄其四岳正尘昏。

天恩下释湘累客，心事悠悠月满船。种药已收思病日，著书不就负残年。杂花怪石分人去，老竹荒亭入画传。归梦鉴湖三百里，白鸥相候亦欣然。

入门松迳幽，树杪见钟楼。客至犬迎吠，香消僧出游。水花迎晚照，风叶引凉秋。欲作居山计，吾盟在白鸥。

春来日日风兼雨，今日晴明试杖藜。闭户不知花信过，野桃开了到棠梨。

玉节先期泛禊川，携壶与客上楼船。江亭野寺山山好，梅子樱桃树树圆。看竹静行松下道，瀹茶寒汲石根泉。清游尽日惟觞咏，不学兰亭悦管弦。

眼白骨多屯，还能阅世人。空灵三寸舌，不疗一生贫。岁晚离骚国，天涯放逐臣。相过话人物，京洛尚风尘。

相见忽秋初，言诗足起予。身虽披坏衲，手未释群书。双径云多润，诸山木易疏。此心超万古，禅诵特其余。

崧岳重生再及申，望余两日正青春。熊罴五十年前梦，龟鹤三千岁后身。故地寂无南牧马，桂枝新有北归人。黄封赐酒堪为寿，愿颂庄周上古椿。

痴云蔽岳行人远，淫雨摧花白发生。

万里寻迁客，三年见此人。

