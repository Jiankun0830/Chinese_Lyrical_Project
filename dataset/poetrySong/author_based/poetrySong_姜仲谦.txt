楼外青山刮眼明，轩窗当暑更风清。地分南北开天险，江泛东西几客程。四者难并同盏斝，一之已甚厌戈兵。最怜夜夜秦淮月，相伴依然似友生。

岳阳楼高几千尺，俯视洞庭方酒酣。万顷波光天上下，两山秋色月东南。兴来鸾鹄随行草，夜永鱼龙骇笑谈。我欲烦公钓鳌手，尽移云水到松庵。

十里松阴古道场，一亭还复枕潇湘。诗翁至死忧唐室，野客于今吊耒阳。窗户云生山雨集，岩溪花发晓风香。不唯临眺添惆怅，自是年来鬓已霜。

长芦禅刹昔经过，十载重游素髪多。南去宦情聊尔耳，西来师意竟如何。千灯不绝开堂盛，一苇常存济世多。我久途穷仗佛力，剩书内叶弭风波。

铜鼓旧俗存，瘴江春色早。

