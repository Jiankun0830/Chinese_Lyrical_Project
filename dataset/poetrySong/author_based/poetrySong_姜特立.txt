霜满颐间雪满簪，已甘萧散卧山林。如何六十公孙子，尚作当年举子心。

君王初未识相如，谁与殷勤荐子虚。莫笑粗官便无用，粗官也解试中书。

辇路云开雨脚踈，君王游乐万几余。沧波不尽烟中景，清唱忽来江上渔。此日丹青须立本，何人词赋似相如。小臣赓载无他语，但咏山河壮帝居。

万生总总各殊禀，中间变化通希夷。大椿一万八千岁，蟠桃结实千年期。虽云阅世最久远，要自与物同推移。不如长松老为石，仙家旧事尤瓌奇。尝闻道士马自然，曾见天宝观前屈铁枝。指云此木三千年，去后合变坚凝姿。当时山上五里松，龙拏虎蹲相与蜕化无余遗。六丁夜半奉玉敕，雷公{石韱}磹轰取之。阳侯河伯亦好事，洪涛巨浪移荒陂。至今空山断壑所，遗者一块未许千金窥。壶山柏木不足道，康干节理由人为。何如此石最耐久，万年千载无成亏。上不为女娲补天阙，下不为颛皇搘地维。直将送似广成子，日与西母对坐同盘嬉。蓬莱海水会清浅，广成之寿无穷时。

六花纷委地，随物赋圆方。未戒土牛候，先呈玉马祥。月孤难耀彩，句妙与争光。不独夸三白，深宜熟五粱。

木芙蓉蕊未经霜，篱畔黄花尚敛房。正冷落中才吐艳，不思量处猛闻香。酿成云壑澄清气，涤尽炎乡热恼肠。便欲架巢枝上宿，学他徐老爱花狂。

老子诗中那有画，阿师画里自兼诗。我非今世王摩诘，子岂前身李伯时。烟月正临青嶂落，滩声惟许白鸥知。可怜半幅鹅溪绢，写此寒江一段奇。

迷晓逆风飘漏远，惊秋堕叶响廊深。五更又上篮舆去，忘却当年调笑吟。

陆机不听华亭鹤，张翰还思吴郡鲈。何似故人无一事，菊花时节独携壶。

𬬻锤锻炼不遗力，造化穷锼无遁情。每对时人思杜老，不知能事属先生。

九攻莫下墨子守，一矢难摧飞卫锋。始悟从前最高着，向来未肯付渠侬。

莫恨卢姬嫁得迟，尚能料理旧容仪。班姑陈后承恩早，衰悴难堪似少时。

岁暮坐公馆，永怀时序迁。雪消残腊外，春到蚤梅边。夜色侵乌鹊，年光送管弦。无人同晤语，输写赖诗篇。

岁寒三友要君知，不比凡花儿女姿。颇爱槎枒却高古，正嫌纠结玷幽奇。豪夸何用锦为障，潇洒须添露作帷。可是道人多事在，横斜请看昔贤诗。

花事匆匆一饷空，清和池馆转薰风。绿阴似欲专清夏，不许林间见落红。

无书阅市交何少，有书觅羊趣何卑。争似北邻两公子，不嫌俗士笑渠痴。

吾师自有庵，何必从人借。闻道架虚空，大千同一舍。

天地即吾庐，胡为号借居。赵州无住着，不用更还渠。

何年云斧𣃁烟峦，散在先生燕坐间。袖里吾将有东海，凭诗乞与小巑岏。

甲蠡浅俗枣仍昏，沉水龙涎气最芬。敢望凝香如燕寝，竹炉聊欲试氤氲。

姚魏谁教混草莱，今朝老眼为君开。建安自有亲衣钵，知道诗翁不姓梅。

细知诗律析秋毫，况是天然笔力高。便好铺张清庙颂，不须追逐楚人骚。

新诗赠我绕朝鞭，敌手相逢一怃然。迦叶见花吾未解，灵均此秘子能传。

吊往文高古战场，丽天星斗射寒芒。也知深夺曹刘气，不用浓熏班马香。

此夕从来天上少，斜河休问夜何其。不须更恨欢娱短，已是人间十日期。

小山丛桂隔墙阴，曲槛修篁别作林。芳意不孤符有德，寒梢相近本无心。春多得地生何幸，岁晚为邻分益深。赖有高人发佳致，因成盛事寄微吟。

京华正是热官地，公独胡为起归意。家传相业百未施，请佩左符聊一试。相君道德人中英，达识早保悬车荣。君王屡诏不肯起，祇今父子俱芳馨。小春十月壶山尾，橘柚垂黄风日美。青衫昔出紫袍归，拜寿双亲亲色喜。

旋规旸谷敌霜天，掩映金乌上紫烟。困睡不愁挥瓮肘，坐吟无复耸诗肩。

一榻萧然文字林，闭门十日卧春阴。园林寒重鶑声寂，风雨时长草色深。坐念治聋违社酒，遥知搜句搅春心。莫愁雁鹜分行进，簿领难埋旷士襟。

闻道秋来过别居，秋风应已入琴书。草玄正要一区宅，入蜀何须驷马车。

尽倾清俸买新居，橐内无金只有书。不用邻人借舆马，已知家具少于车。

堂堂两苏公，秀峙自西蜀。一朝入京师，声价喧寥廓。联翩取膴仕，鸣凤在阿阁。方干赤霄上，忽向青云落。黑风吹紫荆，天涯两飘泊。始感韦郎诗，对床寻旧约。篇章屡致意，念此友于乐。生死竟乖违，归来已非昨。汪君胡为此，一官未渠缚。兄弟自师友，闭门方苦学。便作听雨谋，无乃计已错。早荣或有悔，晚达亦不恶。问学须渊源，文字要追琢。岁久道自富，时来功不薄。但学苏公贤，嘲诮且莫莫。

闻道宝书天上去，却携香墨袖中归。安西纸背曾题识，黟餠文房要发挥。素箧想藏玄玉炯，晴窗应试翠云霏。先生不作曹瞒吝，分我东斋发易机。

几年玉殿领仙班，霜满乌靴尘满冠。寄语山花与溪鸟，今回莫作故吾看。

太行日暮车盘处，滟滪波翻舟下时。惟有亭中无一事，坐看忙杀利名儿。

杨叶屡穿非是妙，庖刀未缺更须藏。何人识得闲三昧，袖手急流滋味长。

花光摇曳犹多事，鸟语軥辀徒自喧。谁是如今爱闲者，请来此地说风幡。

竞前正作螘旋磨，逐物方知鹊失真。安得此身随杖屦，却来堂上作闲人。

满城车马隘如云，百万人家暗市尘。忽到南湖湖上看，始知物外有高人。

云镜亭前水满陂，渚沤堤上翠成帷。烦君为我买笭箵，去作南湖踏浪儿。

城中不异在郊坰，百亩园池夏木清。若为借我三间屋，相伴哦诗过一生。

曾访高人旧隠居，诗情平澹宦情踈。缇屏今日虽泥轼，芸阁它时合校书。

旷士同游兴自浓，那堪霁景上曈眬。忽惊画手开千嶂，不见愁眉蹙两峰。

湖边柳色媚清涟，湖上新荷叠绮钱。料得高人初出郭，眼中风物一醒然。

仙山那许世人来，有底今朝洞户开。青鸟想传佳客至，不须惊汝问莓苔。

休日吟边引兴长，岂容簿领更相妨。怪君诗思如河决，曾梦西江水涤肠。

宝叔祠前落照红，平湖万顷碧涵空。个中有景君能道，添入三贤诗句中。

群彦俱堪议相毡，小诗聊尔出秾纤。梅山老子何多幸，收得连珠归玉奁。

尽将丘壑卷胸中，醉帽归时御晚风。明日府公催吏牍，可堪骑马踏香红。

两山胜处古坟多，多少英贤发咏歌。它日浮家钓清濑，腰章吾欲换渔蓑。

夕寒山水閟清晖，归到华堂月半扉。倾倒锦囊无賸语，风光那得更相违。

直庐迫高墉，隙土止寻丈。杇人累残甓，园叟舁新壤。方成一篑积，已觉寸心爽。余芳分禁掖，疏翠眇林莽。虽无昆阆趣，便有濠濮想。绕吟消永日，静对延孤赏。聊成儿女剧，终契山林往。为语平泉公，经营毋太广。

画师不作春风面，岂是玉容容易见。动人正在阿堵中，妙处犹须著歌扇。沉香亭边初睡起，鬒发珑松薄梳理。欠伸背面故作妍，半靥墙头出桃李。画成众目争回顾，只欠孙娘折腰步。似见不见愁杀人，始是人生肠断处。愁肠易断可奈何，古往今来此恨多。君不见李夫人，不肯回身看汉君。又不见杨太真，拥行莫恋属车尘。自古蛾眉多蠹国，玉颜画就还伤神。

中秋令节每多阴，况复清居鹤禁深。幸免虾蟆矜毒吻，不妨蟋蟀伴孤吟。连旬病腹难容酒，独夜清眠不愧衾。二八孤光应未阙，小楼犹得共登临。

平生久矣服时名，况复亲闻玉唾声。便拟近师黄太史，不须远慕白先生。巨编固已汗牛积，长句尤能倚马成。今日诗坛谁是主，诚斋诗律正施行。

夙昔何尝卑小官，已将富贵等闲看。科名不上韩公榜，事业难登汉将坛。念旧讵能忘里社，避喧终欲挂朝冠。故人不为吟招隠，更极吹嘘借羽翰。

少年着意玩时芳，每爱风枝玉雪扬。老去此心浑忘却，不堪犹作故时香。

万里持哀使北荒，偶能成礼报君王。中原旧事成新恨，添得归来两鬓霜。

略无险阻蔽皇居，底事当时醉寐如。若使贾生参国论，便应咽死更无书。

持哀万里敢辞难，汴泗都归指顾间。车上去程依北斗，马头归梦到南山。颇惊魏国山河少，尚觉周家境土悭。圣主若图恢复计，直须神武取榆关。

船过淮南岸，心如已到家。何常异风景，正尔辨戎华。病体辞深辙，征衣脱旧沙。江南即仙国，何必上星槎。

长身踽踽万夫雄，抵掌燕然立骏功。韬略故家传圯上，行藏高志似隆中。

自古英雄困里闾，风云相遇藉吹嘘。何人得似徐元直，说与君王蚤顾庐。

不拥吴姝与赵姬，不笺尔雅作书痴。只今抱膝缘何事，北望中原有所思。

余子纷纷见每卑，鸾凰鸡鹜谩相随。当时一笑无人解，此意宁容俗士知。

毛生脱颖请行日，祖逖闻鸡起舞时。何似草庐长啸罢，从容起立汉家基。

飞叫入仙城，千门夜未扃。那知清禁里，却有野人听。

天地无情处，青林不动时。扇车热炉鞴，竹簟煖琉璃。蝉喘烟生树，蚊饕汗浃肌。不知秋后鬓，留得几茎丝。

寸炬已如灼，积冰殊未凉。御寒终有具，治热更无方。坐溜午时汗，狂寻子夜浆。如何得邹律，吹下九秋霜。

闻名渴见面，未合长相思。纷纷数来人，谁契此心期。识公恨不早，委刺方嫌迟。正欲我辈人，共此一段奇。良贾虽深藏，有宝人得知。被褐既怀玉，脱囊可无锥。聊将一缕麻，换此五色丝。曲意相假借，仁衷恕嘲嗤。子怀谅已伸，我惭亦自贻。此道久凋丧，相从当在兹。

不蹑江西篱下迹，远追李杜与翱翔。流传何止三千首，开阖无疑万丈光。句到桐江賸深稳，气含玉垒旧飘扬。未须料理林间计，蚤晚明堂要雅章。

吾闻峨眉秀绝几千古，下有人才纷可数。长公少公两玉人，一以为龙一为虎。先生晚出蹑其后，万里东来谒明主。青衫羸马百官底，一纪重经启封土。要将冯翊试长材，故向蓬溪开督府。当时三鳣张讲肆，今日双麾趋郡所。白头老父来挽舟，朱组门生争负弩。莫辞迢递溯夔峡，便见奔腾下牛渚。西川东国一陶钧，尽洒沙堤丞相雨。

乞米未伤廉，送米岂为辱。且炊子美饭，试慁伯夷腹。虽无乳烝豚，便可蔬当肉。料得贤孟光，举案懽自足。

闲愁客底费驱除，可复先生得自娱。商陆火添人独坐，沉檀香冷岁还徂。望家年甲那堪数，祭酒诗神合少苏。来岁黄堂当此夕，不知能解寄诗无。

阊阖门开紫禁通，金栀千炬蜡花红。胡为白水渔竿客，也在黄幡豹尾中。三径只今荒未了，一尊何日属相同。寒儒不恨遭逢晚，犹胜书窗老蠹虫。

岧峣天阙五云飞，日上觚棱晓影移。合殿侍臣颁彩树，谁家纤手送青丝。寒禁粉蕊香犹浅，煖入陈根绿尚迟。从此江山春意动，使君拼费几多诗。

仲尼不瑞麟，周公旅命禾。两圣本一道，胡为有殊差。麟固首四灵，可贺亦可嗟。或云一角兽，莫能辨真讹。鹖雀奏天子，朱雁兴乐歌。文士颂连理，野夫献嘉瓜。羽毛草木异，皆物之精华。于事竟无补，徒然务矜夸。食乃民之天，有一皆可嘉。君不见丰年乐岁人鼓腹，凶年死人如乱麻。以此较得失，周孔道不颇。桐庐陈使君，理道蠲烦苛。蛊敝既振饬，刑罚从宽科。民生乐其业，自足致时和。有农献嘉粟，累累来山阿。数穗至八九，纷然一何多。图状竞传玩，志牒争编摩。使君政将成，为祥理则那。促归不待满，合上金銮坡。嘉禾阙补亡，精笔非君何。

欹眠侧耳数寒更，欲起未起心不平。何似山间浑睡足，卧看红日上窗明。

水上蜻蜓木上蝉，酰鸡飞舞瓮中天。如何尔独多情思，结得千花百卉缘。

园林五月绿漫漫，雨后轻狂尚作团。夏老不知花事退，犹疑春色在栏干。

遥知三径长荒苔，解组东归亦快哉。津岸纷纷群吏去，船头衮衮好山来。平时佳客应相过，胜日清尊想屡开。若许诗篇数还往，直须共挽古风回。

得句胜于得好官，平生事业蠹鱼间。近来世味尤如蜡，唯有吟诗不奈闲。

盥面知新瘦，看书觉近昏。风霜不相贷，老意与谁论。

仙仗天临下五云，承华气象一时新。薰风澹荡飘黄伞，瑞脑纷纭点翠裀。彩服戏时天一笑，宝卮捧处日重轮。从今家国同休庆，且寿双亲一万春。

绚丽繁霞彩，荧煌瑞锦堆。夜深疑睡去，日暖怕慵来。

随风弄日碎春云，扑户穿帷恼杀人。底事飘扬少拘束，爱将豪纵去酬春。

重阳开燕侍清躬，次第携壶到菊丛。仙手撚花亲泛酒，此时荣遇少人同。

老火西驰烧邓林，此花孤绝更清深。犀纹隠隠通肌骨，羽葆层层间彩金。残蕊尚堪然古鼎，生香长得泛秋砧。形容尽入诗人笔，不为唐贤叹陆沉。

数叶玉簪敷翠，一拳水石含秋。何须坐我濠濮，自觉心清境幽。

孤根从何来，远自沧海植。转移失生意，刔剔费人力。挛拳蛇蚓结，沮丧丈夫直。余妍撑孤翠，枯理上微液。仅供盆盎玩，竟阏参天色。安得拉风雷，一夜拔千尺。

僻习难施日用间，老人拗事更相关。愁来得句翻成乐，忙里寻诗却是闲。

逸轨高标不可扳，风流人物晋唐还。胸襟磊落尘埃外，尊酒淋漓笔砚间。英气一朝归碧落，高文千古映青山。穗帷莫奠知音泪，极目楼边有愧颜。

六义湮沦吾道东，敢将见处与人同。后生不遇东坡老，前辈今无南涧翁。四偈真能垂具眼，瓣香端欲嗣宗风。遗编一见如生面，怅望新阡恨不穷。

江南清绝处，此地数经过。疏柳依秋浦，归船乱晚波。王侯几蚁穴，天地一渔蓑。安得玄真子，同编唱和歌。

便便满腹贮诗书，狗监何人荐子虚。半世一官供偃蹇，群公极力藉吹嘘。莫辞去佐芙蓉幕，犹胜闲乘觳觫车。文雅风流府中望，它时合在玉堂居。

莫嗟骨相未封侯，媺恶穷通本不侔。文似陈琳须草檄，赋如王粲好登楼。时平上幕宜多暇，酒贱清欢亦易谋。荔子丹时簪末利，可能无句寄中州。

卑栖笼槛尚成双，莫叹凋零未著行。犹胜孤飞千万里，洞庭波上冷吴霜。

四山秋色冷银床，燕坐高斋兴味长。何物与公堪比德，寒花晚节最馨香。

冉冉寒云滃晓扉，涓涓坠露滴秋衣。兴来倚杖看苍石，无限空山木叶飞。

振衣云岫一襟风，送目霜天万里鸿。好赋远游挥八极，知公胸次小区中。

木落山寒境更幽，世间万事入搔头。何人为广秋声赋，我欲归田蚤晚休。

不须乐府说无愁，不用尊前著杜秋。已把宦情同嚼蜡，更将世事等藏钩。

二陆双飞共一班，士龙何事别长安。故园花鸟应无恙，胜日樽罍且自宽。春草梦回诗思好，暮荆风急客衣寒。苕溪一水苍茫外，无限相思入倚栏。

昔人思李杜，长恨不相随。遥寄有刘白，同吟惟陆皮。物睽终必合，句妙却难追。试问长安陌，何如灞岸时。

问句石湖老，如将月指标。枯中说滋润，高处戒虚憍。颇许唐音近，宁论汉道遥。正声今在耳，万乐听箫韶。

客至当饮酒，客去合如何。人生无根蒂，何必客经过。有客固当饮，无客饮自歌。有客与无客，颓然同一科。昔人秉烛游，正尔畏蹉跎。粤余生多艰，一官剧奔波。读书四十年，铁砚空研磨。粝食岂有肉，菜羹或无鹾。一衣递单夹，折制屡舛讹。六十始小遇，鬓毛已双皤。屈指从心年，光阴苦无多。酒虽非所嗜，不饮意不佳。一盏助朝气，三杯养天和。放浪风月夕，留连四时花。以此毕吾生，无愧亦无嗟。寻思百岁后，有酒如倾河。一滴不入唇，谁见此颜酡。作诗广前贤，闻者且勿呵。

禁宿遇除夕，孤怀还自怜。浮生俱畏老，造物暗凋年。性斧何劳伐，心灰自不然。好将闲日月，送老白鸥边。

永日南薰入舜琴，故人邀我共披襟。歌姬可是能留客，故遏行云作午阴。

宝叔山前翠打围，涌金门外水涟漪。出关便有渔讴起，底事公卿都不知。

激溜跳珠尽日间，却疑造物不曾闲。何如收取连云笕，水自水流山自山。

南湖堂上著彭宣，结得襄王梦里缘。试问傍人鸥与鹭，何如随步小婵娟。

得失乘除谁使然，兹行犹作赤城仙。支风给雨元无禁，借竹判花不费钱。

黄尘乌帽六年间，心迹何尝一日闲。今日船头忽东转，始知有味是家山。

宦路崎岖阅岁华，更无佳思发诗葩。出关便有山林兴，续稿从今渐有涯。

牡丹十月发春丛，半倚微阳半怯风。浑似若耶溪上女，娇愁初入馆娃宫。

赤松元是神仙窟，公独能开韩令花。若使雒阳耆旧见，定应拥褐过君家。

两山夹青苍，月照江茫茫。一杯酌老妇，孤兴发沧浪。贤哉羊裘公，不肯仕汉光。冥鸿已高翔，弋者应相忘。

十载弹冠始一归，暗惊草露湿征衣。自怜犹胜辽东鹤，故旧相逢未尽非。

午庭风雨撼高槐，一洗城头十丈埃。老子坐间寻句去，故人门外寄诗来。劲锋久服穿杨妙，钝思深惭击钵催。请佩左符君未可，要听吟思发春雷。

合居琐闼荫庭槐，底事康衢走俗埃。莫买渔舟便归去，好提鸿笔记方来。湖山剩有诗神助，事业宁须官鬼催。知道经纶未施用，出屯行矣扫云雷。

天意阴晴冻未分，忽惊璧璐散纷纭。梅花露白难夸客，麦本藏青预策勋。野水断流鱼入椮，江云垂地雁迷群。太平天子新鸿号，感召端由叶气薰。

隠侯故事许谁传，领略江山付谪仙。虹抱子城增面势，翚飞杰栋跨风烟。旧题压倒三千首，壮观追还七百年。我老登临无好语，倚栏终日愧前贤。

二陆平时誉望长，近来小阮亦文章。共排云路升天府，稳坐仙舟入帝乡。去日渐惊梅萼破，归时同带桂枝香。老夫已办酒千斛，细斫菖蒲作贺觞。

腊底春前探物华，一枝初发竞相夸。如今千树离披后，却爱迟开三两花。

金虎肃秋气，属兹摇落时。淅沥暮蝉涩，嘹唳征鸿悲。遥𪩘云冒絮，平林露成帷。黄凋菡萏盘，红坠芙蓉枝。湿叶填断堑，寒藤蔓荒篱。东储感物变，西陆占星移。清风已预戒，秋阳岂难知。偶尔叹憭栗，卓然吐新奇。想象酒方酣，浩荡思无涯。不学楚人赋，载赓豳土诗。

吾庐何处是，野色满方壶。一水长来绕，千峰不用呼。偶然成择胜，幸尔慰归愚。问讯曲湖老，何时访老夫。

喜报纡芳轸，深期办酒壶。兴来更唱和，耳热自歌呼。正可谈风月，何须较智愚。吾今方息驾，无复问征夫。

屈子沈渊日，年年旧俗忙。佳人夸彩缕，稚子竞新裳。铙鼓喧渔步，杯盘列象床。山翁独无事，燕坐只焚香。

休说唐装与晋装，一丝不挂谩风狂。登枝解衵不快意，脱帽露顶犹寻常。我生惮暑老益甚，束缚冠屦如以桎梏置我旁。安得天风吹上雪山顶，凭陵大叫呼彼苍。下臣尘世热欲死，愿借三冬塞空之白雪，十月陨物之繁霜。阴崖已冻裂复裂，草木禽兽颠且僵。此时天上天下无暑气，姜子夜半独立方清凉。

手植山松二十年，只今翠色已藏烟。百年未尽终当见，雾鬣风髯上拂天。

翠麓青秧带小川，无营门巷自萧然。中间至乐何人解，只在藤床拄杖前。

情爱难缠旷士襟，俗缘那似道缘深。已知达识空诸幻，万事从头付醉吟。

只说瓜莲并蒂生，几曾仙实见双成。却疑西母犹多事，戏作人间儿女情。

世间固有无情物，天上宁无有欲仙。想得武陵人去后，精神交感此因缘。

忽见双桃入眼新，捧看惊动坐间宾。老夫得此浑无为，持寿高堂两玉人。

高蹈烟霞远世尘，翠微深处一纶巾。若非严濑垂竿客，即是桃源避世人。

丰草茂林皆绿野，不论韦弁与貂蝉。但能真得个中趣，何必功名如昔贤。

银竹森森度翠林，惰龙不用血蹄涔。仓箱且为农夫庆，敢说祠官俸有金。

新晴冲晓谒先茔，颇爱山行竹树清。日午未须回俗驾，且留趺坐听松声。

老丑慵看镜，清狂爱作诗。唱酬真得侣，衰白亦相宜。

待月徘徊东涧滨，一天风露浄无尘。老人欢意年年减，佳节清光夜夜新。悼往难传云外信，举杯那复眼中人。飘然遥想骑鲸兴，更觉高歌有鬼神。

陇汧归路渺漫漫，且向金笼刷羽翰。院静日长频送语，时时图得主翁看。

紫燕黄鹂亦言语，或依帘幕或穿花。较量爱重无如汝，合在华堂富贵家。

翠衿红觜娇唇舌，羽族于中最性灵。巧护狸狌莫惊吓，好留相伴诵心经。

五日不出户，门前枫叶丹。清芬余橘柚，老色半林峦。社燕知时去，昏鸦取势盘。秋深多物色，应接未能安。

观彼雨中荷，跳珠自涓滴。初集尚端停，稍多还倚侧。虚明是本体，不受世钻刻。初疑鲛人泣，泪向盘中掷。又疑石笋街，抛洒天不惜。但见漾玻瓈，讵容登几格。高低相依映，倾泻才咫尺。浏漓丹砂汞，晃荡摩尼色。照乘傥见收，价恐千金直。日乾风势定，泯若无留迹。固知造化巧，又似儿女剧。

依约峰峦似竺干，崟崎岩洞老云烟。有时风雨无人夜，疑有猿声到枕边。

旷士无时不爱山，却嫌庭户少巑岏。何年劫火留遗断，便作北高峰下看。

须弥纳芥不为夸，曾向壶中贮九华。灵隠寺前天竺后，好峰都落在君家。

君来别我还归去，君去重来定几时。此后相思无可寄，相思欲寄莫如诗。

酒醨情恶不成醺，况复匆匆欲语分。留客恨轮无四角，供庖叹鳖少双裙。

十里兼旬信不通，每看金阜想高风。已知惮暑难迎客，不敢将诗更恼公。

乌藤黄葛一山癯，万事从人笑阔迂。作计尚余诗气习，遣闲须著睡工夫。

昨梦中宵拾夜光，晓惊新句堕书旁。英游只合陪青琐，伟论何须列皂囊。溪上林峦新紫翠，船头橙橘半青黄。兹行好语须频寄，只恐空踈窘报章。

清似山栀馥似兰，何人淡墨试毫端。若无密叶相遮映，全作江梅春晓看。

玉质生从瘴海傍，轻绡淡墨写微茫。疏花賸作江梅瘦，手底风头只欠香。

佳期有尽情无尽，一再相逢意若何。正使长年成会合，临分依旧黯情多。

数点青峰照夕晖，一湾寒碧带踈篱。兴来倚杖闲临眺，巾影欹风似阿谁。

露叶明朝彩，云峰吐夕岚。山中无限景，诗力不相参。

小雨湿红蕤，轻飔动碧池。东君送消息，预作探春诗。

金行肃物欲功成，一夜江枫点翠屏。不是天公爱红叶，要驱小隠入丹青。

颍滨七十无住着，我室初成四十七。前贤蚤达尚如斯，我已多公五千日。屋成作客可十年，此老八十终斯言。我今追公尚一纪，来日盈缩犹茫然。制衣起屋俱犯戒，无屋无衣两为大。世间万事且随缘，运海巢枝俱一快。

夜来雪积不可料，晨起压尽庭前花。道松俯偻若揖客，江竹离披如倒戈。沙头寒重雁不起，门外日高人未过。此时薪米不易得，晨突有烟能几家。

青衣挥箑卧藤床，翠袖携壶过酒浆。猬腹出波烹芡实，袅蹄和露擘莲房。相呼时入鸡豚社，独坐曾无雁鹜行。便是赤城真隠吏，不须刘阮更相将。

正堪休手足，好事降为奴。具眼感君惠，无心真我徒。耐寒曾得友，蒙耻恐非夫。却羡木居士，盘鸠赐策扶。

袅袅鲜飚动远林，亭亭暮霭占遥岑。渊明松菊秋容澹，仲蔚蓬蒿露气深。莫笑四携亭未具，且环十鼓坐同斟。更须少待桂花发，林下舂容把臂吟。

黜陟何尝到耳边，旋栽花木学平泉。二年窃食祠官冷，一日颁恩宝篆鲜。阃寄暂居油幕副，朋从遥忆竹林贤。诗筒从此长来往，应有人编唱和篇。

一语何尝及世氛，若非说剑即论文。有时伴我松冈上，闲看南山万坞云。

可人自是难招唤，此去相从定几时。来岁春风暖行色，隠侯楼上要题诗。

重阳无菊闷书空，心似渊明兴不同。聊且携壶上东岭，不妨欹帽对西风。百年尽付无何外，三迳谁如阿堵中。十月黄花方烂熳，莫辞联骑访山翁。

四方男子志，当在壮年时。民社非轻畀，才猷且小施。附庸今列邑，大国古称随。莫谓朝廷远，行看召驿驰。

去去樯乌远，何时到汉东。官期应岁腊，客路尚秋风。大楚风声混，三苗土壤通。边头有新句，莫惜寄飞鸿。

一夕霜风扫翠微，宦情何似客情悲。留连祖帐临分日，徙倚家园欲去时。三载奉祠心似水，一番挈累鬓成丝。高飞深泳惭鱼鸟，临水看云有所思。

今日出郊送客，明朝肩舆入州。六十年前伎俩，白头也合归休。

少时守岁喜蹁跹，老境衰颓只益眠。明日未应添白发，怕人问处是增年。

有客劝除草，草去眼中浄。梵志反著袜，一国皆通病。颊上著三毛，精神乃殊胜。微云点太虚，不碍天宇莹。芳草有佳色，难与俗士订。曾著骚人经，屡勤才子咏。因依仲蔚门，缭绕渊明迳。不入膏粱观，唯契山林性。吾家北窗下，旷土勿畦町。花草随意生，红绿同一盛。晨露共明蠲，夕烟相掩映。既傍竹阴清，又连苔色静。微薰入衣屦，余润侵筑磬。终日坐其间，心清神气定。诗酒颇相关，世事不足听。从渠笑吾痴，此意未易竟。

着眼看山不见山，徒劳终日对孱颜。偶然境意相迎处，只在寻常俯仰间。

为秫求官兴颇深，忽怀松菊便投簪。先生万事皆如此，何独悠然见碧岑。

费尽心灵用尽功，林间台榭巧玲珑。可怜花木无愁思，不见主人依旧红。

功成三径欲归休，结束池亭处处幽。花木成时春更好，如何不作百年留。

遥传轩盖度西冈，亟返柴车喜欲狂。不惮除堂十夫费，且谋解榻半窗凉。归途送目云千叠，别夜寻诗月一方。何日重来慰牢落，梅山花发待传觞。

经年怀抱几曾开，面上康衢一寸埃。已向西偏营小筑，高悬一榻待公来。

满公种松何太痴，急景尚作千年期。安得雷风一夜拔千尺，与汝同看龙蛇舞月时。

昔人厅下才旋马，今代公卿甲第高。大屋修椽当日事，拾遗故宅转萧骚。

水珠卷苗叶，夕气转阴机。浩露添璀璨，明蟾坐发挥。静窥关物理，行拂上人衣。除却长沮伴，能知此意稀。

月璧上遥𪩘，水珠生晚苗。田家足清旷，野步自超摇。有叟谈耕凿，无人说市朝。却怜膏火地，车马客尘嚣。

度柳依桥瞰渌波，缓寻花径上松坡。莫嫌去国谋身拙，却是归田得计多。举世眩名甘汩没，几人闻健得婆娑。便须和取归来曲，收拾余年老薜萝。

三径元须近，吾庐亦庶几。稍晴频纵步，遇雨不愁归。夕暗儿篝火，晨饥妇饷炊。栈羊远可炙，枥马不须鞿。引路犬先到，惯人禽懒飞。有时携旷士，把酒更论诗。松露滴行帐，山风吹舞衣。吾生身外足，此乐里中稀。叹息游嵩馆，前贤意重违。

晚晴返照射高栌，不觉烦襟气一苏。欲问明朝天色好，请看空际两浮图。

谢公有雅志，颇爱东山游。坡仙得其心，妙语寄清讴。苍生事未了，已了还即休。彭泽小邑宰，其事固不侔。等闲一墨组，未死谁肯投。况此大功业，声名天壤流。始末终不渝，盛事古鲜俦。信知山林乐，不贵公与侯。岩壑有廊庙，搢绅或戈矛。而况此老躯，日月不少留。汲汲尚不足，岂容复悠悠。揭榜慕前贤，驽马睎骅骝。死者如可作，把酒起相酬。

万物冒春晖，红紫竞芳节。唯此玉井莲，迥与众品别。雅受冷风吹，复爱露华洁。亭亭立波上，晚意颇愁绝。疑是姑射仙，半夜集瑶阙。清虚不染尘，潇洒更宜月。我惭穷陋质，对此冰与雪。安得谪仙人，超遥俯清澈。把酒一高吟，玉色相映发。

苍然者为烟，呀然者成壑。赖此十八公，与之相领略。中间制小亭，面势巧安著。千山攒修眉，一水环青玉。勃图映高标，觚棱翼飞角。夜深或沈沈，月澹还漠漠。趺坐者谁子，草衣复芒𪨗。素发照晴昊，飘萧如野鹤。傥非违世者，何以有此乐。向夕下坡陀，清兴寄寥廓。此境真可画，此意终难貌。

昔人醒心处，唯恐玉山颓。我今醒心亭，正与醉为媒。醒心非醒酒，所醒遗形骸。如病得大丹，如梦忽惊回。如暗秉巨烛，如蛰发春雷。有时酩酊中，蘧蘧自形开。下视名利场，昏晓走尘埃。醒处元不醒，醉时良可哀。嗟哉我何人，颠倒有至怀。不求醉中醒，却醉醒中杯。

问讯故园今若何，不堪归计尚蹉跎。祇应庭下千丛菊，今岁雨匀花更多。

梦寐家园百里间，秋来青蕊想班班。但得诸公为临赏，也如老子对南山。

老去光阴日日悭，更无大药驻朱颜。近来学得长生诀，十二时中总放闲。

东方闻有扶桑木，南土今开朱槿花。想得分根自旸谷，至今犹带日精华。

酝藉金闺客，风流粉署郎。文尝追屈贾，身合到潇湘。经术东莱学，才名上国光。遐方岂淹泊，云路看腾骧。

正平有诗孙，苏氏代不乏。来传大士印，去说宰官法。霜令方清高，行色待明发。蚤赋归来篇，莫负碧云合。

山中境最静，静极恐关情。莫听流鶑语，应怀求友声。

一别三四日，已怀千万情。醒心亭下水，先作夜吟声。

境静约心兵，无由起妄情。拟将笙笛耳，同听夜泉声。

课仆𣃁桑窠，从头尽种花。莫教聂子见，怪我不栽禾。

种花真濩落，曾不救号寒。我自金芍药，从渠黑牡丹。

入门见修竹，兹士已可人。不必问寒温，便可饮清醇。此兴谅不浅，此意亦已真。安得王子猷，相与共卜邻。

莫笑归耕计未然，我今得计是归田。天公若也怜衰晚，更乞闲身二十年。

铜山鼓铸成何用，金谷荣华毕竟空。老子百年无长物，只留明月与清风。

醒心亭下弄潺湲，雅志堂前拥髻鬟。除却华山陈处士，祇今谁似此翁闲。

整整平头七十春，两翁可是太陈陈。世间过眼无非故，唯有诗情老更新。

写竹如草书，患俗不患清。画梅如相马，以骨不以形。墨君曩有文夫子，蝉腹蛇跗具生意。当时一派属苏公，雨叶风枝略相似。花光道人执天机，信手扫出孤山姿。陈玄幻却西子面，此妙俗士那能知。近时赏爱杨补之，补之妩媚不足奇。李生于梅却有得，高处自与前人敌。倒晕踈花出古心，暝云暗谷藏春色。我一见之三叹息，意足不暇形模索。君若欲求之点画，胡不去看江头千树白。

每叹学诗如学仙，未能换骨谩成篇。翰林万丈光常在，著作三都赋蚤传。半世无成负便腹，终年有味耸吟肩。明珠何事轻弹雀，多谢高情未弃捐。

作者固已难，读者亦未易。有宝斯识宝，至宝况难值。三家𪧘人子，岂辨瑚琏器。鼠璞将见珍，周鼎或斡弃。诗道诚难言，大要该六义。其高出苍天，其深潜厚地。枯中发秾华，淡处有余味。似拙乃藏巧，借钝以宣利。开阔要波澜，组织须经纬。或险而莫亲，或平而足贵。圆转各随形，悟入非力至。不止事吟哦，先须存兴寄。变态千万端，胜处同一致。以此而读诗，庶得古人意。

忽得平安信，新知进学功。虑深心更苦，趣静句仍工。所贵身无玷，何忧禄未丰。望云休作念，正要尔移忠。

坐叨厚廪傍吾家，此去吾家百里赊。圣主恩深难报处，四时得看故园花。

一去丹墀六换春，已将柴栅等簪绅。虽无名节高当世，也是羊裘一故人。

滟滪堆边百丈绝，宋都六鹢风逆折。曹公烧船烟焰彻，苻秦百万走流血，未若姜子之退最勇决。

有弟自吾里，相从两月余。老来归日少，别去见时踈。鱼队犹前日，鸰原尚故居。不知风雨夕，相忆更何如。

今朝乘兴出林坰，商略天公未肯晴。日色忽收梅气润，山光便挟麦风清。

山舆翠盖出华颠，白{叠毛}衣衫皂作缘。我辈自应三洞主，傍人唤作五通仙。

聱牙落魄一闲官，职事何尝见一斑。不是论松须说剑，若非寻壑即观山。闲看落叶随风去，冷笑奔云送雨还。更有刘岩杨处士，伴渠痴坐老花间。

向来叨趁内朝班，宫漏鸡声晓梦间。今日身闲无一事，五年睡债一时还。

桃李归来已半空，不堪春事去匆匆。落红犹自留连客，故向尊前舞晚风。

老鹤精神不受羁，今朝何事又孤飞。不依大士双林住，却向东峰小隠归。野色草堂开泱漭，晨光日观接熹微。此时四脚棋盘上，坐断人间第一机。

出郭转萧瑟，寒溪生素波。茅檐迎日暖，枫岫占秋多。从宦嗟吾懒，流年奈尔何。念归应不远，新菊已缘坡。

士衡招隠翠幄，长统卜居露帏。未若君家扃岫，千峰尽锁双扉。

老去林泉属我，时来轩冕输君。正好南冥运翼，未用北山移文。

亟报门前寄好音，炯然书札照家林。兴来自说宦情薄，诗到方知秋思深。临老读书因教子，闭门扪虱为搜吟。当今大笔如君少，未用深藏叹陆沈。

每到楼中忆沈郎，碑间文字烂生光。四时山色藏烟雨，两派波光下夕阳。湛辈仅能登岘首，召南元自爱甘棠。英游已远空追想，附骥犹堪托短章。

毕君瓮下几成缚，屈子江边又独醒。赖有东阳贤府主，不嫌驰骑送寒厅。

兵厨酿乏吻生烟，阮校如今作赘员。却怪渊明便归去，酒材犹自有圭田。

前后升沈二十年，向来孤冷偶同然。梦中许我传衣钵，敢望功名却比肩。

仙山千叠拥云屏，行到桃源境更清。坐久令人思谢傅，欠渠低唱两三声。

世事每多违，苦心终眷眷。功名等抟沙，岁月如奔电。古人竟何许，厚禄良难恋。冥鸿已高翔，归翼方知倦。

我来双溪上，正值黄花秋。方为逆旅计，未办佳宾留。绝怜北邻阮，不厌东家丘。诗盟今几人，肯著老子不。

隽誉早知畏，佳篇今见蒙。幺响去寂寂，正声日隆隆。爱君甘苦外，与我嗜好同。不妨时袖句，共作圣贤中。

春事侵红蕊，年光入白髭。暖云笼月夜，斜照放灯时。羁宦元无味，清愁只有诗。故山无百里，梦寐数归期。

倦翼投深樾，惊鳞忆故川。渊明松有迳，杨恽豆宜田。穷达安微分，行藏愧昔贤。此心谁尽了，达此固怡然。

卜邻初识面，把臂便论诗。摸索曹刘耦，凭陵汉魏时。新章专雅洁，古隶更清奇。若比江西派，无人说具茨。

吾州刺史宅，上冠灵鳌颠。千嶂翠合沓，一水清潺湲。北指烟雨近，西睇鶑花连。积李雪缟夜，崇桃霞覆川。群材聚仙境，上幕开中天。宜有唐景辈，参与邹枚联。户掾吾故人，学问自家传。隶法既奇古，诗句仍清圆。想当吟哦时，揽胜笔如椽。坐使冰雪肠，沉浸含芳鲜。试谂吾邦人，世岂有此贤。勿叹官尚卑，行矣当腾骞。

小桥枕沧湾，一水绕清激。横来莫知源，委去无寻迹。戏鱼时度浅，好鸟忽鸣寂。堂坳隠空谾，竹树閟寒碧。朝霏溢朱栱，倒影泛瑶席。仰窥一迳上，始觉藏深僻。尚忆客中行，盘峤倦登陟。峰回路忽下，溪馆曾休息。高低相掩映，景趣无终极。朅来坐忘疲，欲去或穷夕。安得青霞人，共此白云适。

我走尘埃君入山，须知静躁不相关。何时宾主俱无事，雅志堂前一解颜。

海鸾天外绝虞罗，偶尔来游涧谷阿。世上稻粱留不得，翩然还恋玉山禾。

浓香透彻泥丸顶，更恼诗肠卒未休。安得此花长不老，尽回四序作清秋。

老去生涯华子冈，年来得失一绳床。是非尧桀何须较，身世于今更两忘。

子房不愿萧曹位，底事穰侯畏客来。得一老兵皆可饮，何须车马便惊猜。

坐叨厚廪饮醇醪，不挟文书不坐曹。检校园花为日课，裒寻诗草计年劳。仍将书册供慵卧，时唤杯盘佐老饕。感激大恩何以报，唯祈圣寿等天高。

素行躬韦布，长材轹搢绅。老成吾甚畏，竞爽尔谁邻。半刺人称屈，全牛技未伸。难兄曾托契，薄宦偶同寅。和韵长愁险，开樽屡饮醇。高谈烘白昼，妙舞艳青春。方幸交情密，还欣道义亲。到家才旦暮，回首遽参辰。越榜惊行速，吴笺荷寄频。施松从此始，折柳竟无因。指日腾夷路，兹时记故人。聊凭五字句，千里话殷勤。

香泥筠笼远擎来，曾向河阳县里开。堪笑杜陵何短拙，却凭萧八觅桃栽。

唐世花名寖显时，才如韩白尚无诗。本朝盛赏唯西雒，万幄千庖泣玉脂。

品格高低各自春，大如玉斗满如轮。前贤曾谱花王说，唯有姚黄始是真。

田文养士天下无，撞锺列鼎倾金珠。入关几作秦囚拘，当时贵客如橛株。仓皇脱死托小夫，嗟哉所养非所需。

我爱青溪山，峰峦秀如刻。作庵贤主人，只恐归未得。且住三千秋，游戏人间客。遗蜕何足论，西干有真宅。

双溪雪消水生波，有客袖句来相过。自言平生有诗僻，摆落世故工吟哦。不愿垂腰连六印，不愿爰田封万户。唯于前辈识苏黄，却向古人窥李杜。呜呼断弦谁续髓，风雅道丧骚人死。三山先生真若人，独将诗坛壁孤垒。此翁笔力回万牛，淡处有味枯中膏。有时奇险不可迫，剑门石角钱塘涛。源流不嗣江西祖，自有正宗传法乳。请君去直箭锋机，归来听我禾山鼓。

江山客思满，云水稻田空。日坞悬秋实，霜林坠晚红。

人生大患身为累，火宅啼号更累身。闻道中郎唯有女，不妨半世作闲人。

故山重到思依依，不见霜眉雪顶师。三十年间真一梦，夜檠犹记读书时。

一堕红尘六载余，黄金不染白髭须。向来猿鹤应相问，瑠合犀缾无恙无。

齐鲁云何两大臣，初无名字挂朝绅。若将出处评高致，更是夔龙以上人。

人生百年中，长为子孙忧。人生百年后，死生两悠悠。流传至曾玄，恩爱竟何许。孤坟千万禩，莫适谁为主。嗟哉世间人，小黠而大痴。惜衣仍忍寒，省口仍忍饥。一朝大化尽，未免世俗嗤。存者且偷生，逝者归无期。眼前一樽酒，劝君且重持。

冻云垂地寒峥嵘，故人访我邀晨烹。旋烧姜子金丝酒，却试苏公玉糁羹。

士贵重其身，出处各有道。一为己私蔽，丧却千金宝。我非真勇者，归意良草草。逵路方多岐，几人能辨早。

昔忝二三子，今俱七十翁。西州十年别，南部一尊同。我已三径具，君还双鬓蓬。便须轻世事，留眼送飞鸿。

蝶因变化多胶网，鱼为飞升却曝鳞。唯有冥鸿无羡慕，世间矰弋莫相亲。

故人访我双溪边，袖中明月五筰连。一笑倾倒秋风前，复忆鹭序同联翩。君今半老我皤然，功名富贵空中烟。南柯蚁穴醯鸡天，鹤长凫短谁亏全。我今日月箭脱弦，夜行不止真可怜。不如归钓清泠渊，日高未起醉即眠。心和气定养寿年，世间万事姑随缘。交情傥或未弃捐，不妨时寄相思篇。

公馆当清夜，移樽近北墉。秋声连蟋蟀，月色淡芙蓉。

月为精彩雪为肤，翠盖迎风漾绿珠。我欲褰裳赊一顾，能回玉面向人无。

不御铅华似洛妃，清虚全与道相宜。月明何处回仙驾，独立沙头尔许时。

巍像俨明庭，衣冠尽夙兴。曙光摇斗极，云气掣觚棱。尝记朝天日，君王玉座升。璇霄乌万点，飞舞最高层。

联翩三凤接华裀，小阮驱车复后尘。嵇吕相思千古事，后来命驾更无人。

安稳杨夫子，秋来阙寄音。遥怜好兄弟，相伴老山林。菊是故园色，人无旧赏心。云萍两漂泊，西望一长吟。

天性固自同，学问亦有源。胡为两章句，韵韵皆蝉联。有如五音作，琴瑟随宫悬。排比不乱行，又似贯珠然。窃意予父子，与公有世缘。精神所交感，默契难言诠。书来亟报我，故事前无传。欲将此段奇，竟入佳话编。况复惠新句，律吕递相宣。

不为故人屈，清名日月高。当时若相汉，不过比元侯。元侯功易歇，子陵名不灭。所以想孤风，犹如隔前日。

啸侣饥鸢愁古木，啅群冻雀聚踈篱。一庭寒意沉沉静，正是江天欲雪时。

老来心绪怯年光，又见春来报一阳。未必暗添宫线永，只应先引鬓丝长。

吾闻北冥鹏，翼若垂天云。矫首扶桑汜，投趾昆仑垠。渴饮黄河流，饥食紫渊鳞。长翮盈千车，短羽重万钧。去以六月息，栖止良苦辛。黑风忽翻海，未易容其身。偶与斥鷃遇，问鷃有何乐。鷃云我幺禽，岂暇议寥廓。为生诚甚微，为计亦易足。吸以棘针露，分以鹪鹩粟。决起枪榆间，却向蓬蒿落。不睎九万程，只愿一枝托。鹏听鷃所云，似若生羡慕。彼小乃有余，我大适为苦。呼鷃问所安，鷃笑而不语。

底事呼为海里羊，陀尼为背锦为裳。殷勤送似曲湖老，要荐君家玳瑁觞。

偶尔事修谒，篮舆经近村。田夫不避客，袖手立衡门。

拟花无品格，在野有光辉。香薄当初夏，阴浓蔽夕晖。篱根堆素锦，树杪挂明玑。万物生天地，时来无细微。

非蕉非苎复非𫄨，不是山人木叶衣。寄与诗翁莫嫌陋，看山长袖白云归。

北槛近中堂，缘阶物自芳。晨清花拱露，地僻藓侵廊。坐久时开卷，吟余或炷香。终朝无客至，一枕到羲皇。

不是羲和德泽流，寒乡何处觅温柔。绝怜天上黄绵袄，大胜人间紫绮裘。旋挟胡麻随景转，更携书卷与闲谋。天和妙处谁能会，欲献君王却自羞。

庆事集朋亲，孙枝喜气新。歌云停碧落，舞雪眩青春。暖日花君子，清樽酒圣人。一春行乐地，不负牡丹辰。

吏隠岂无名，东南一客星。松关今有主，岫幌不须扃。无梦妨清睡，唯闲伴独醒。着鞭吾已晚，先愧一鸿冥。

路出南州向北来，吴山梅冷粤山开。阳和次第随程到，一月吹香管客回。

感君巧思葺芳塘，石甃无痕细著行。更拟中间添小屿，藕花深处著鸳鸯。

寒闺守节少年时，志凛冰霜不可移。追远积成千古恨，报恩宽作十年期。此生不愧先君死，后世应传寡妇碑。兰若栖神安稳在，遗言今日九原知。

一去丹墀六换春，追寻旧事晃如新。屡烦携酒来青邸，相伴同班上紫宸。自分此生成死别，岂知今日更情亲。飞腾已向风云会，得意应须记故人。

寒士把茆聊盖头，岂假山水寻清幽。偶然驻足得胜地，造物所赋非人谋。有山无水清晖减，有水无山爽致卑。流水青山屋上下，此妙唯许坡公知。

黑风吹雨乱云奔，一舸浮家过别邨。便有新凉生竹树，更添清兴集槃樽。打篷点点催诗思，著面萧萧冷醉魂。来日小溪山水活，一波尽是使君恩。

人生皆有别，此别良不同。不作儿女恋，惨然见颜容。郭奕追叔子，后山逐苏公。二贤间世士，二客有古风。不畏简书诮，越境远相从。上下数百载，凛然两相望。我亦何为者，偶在寮采中。荷公以礼遇，讵敢忘敬恭。公才自超卓，落落涧底松。我老无所用，飒然一衰蓬。相送三十里，已复愧前踪。愿言养宏博，吾道终当通。

道人染髭须，返老作年少。虽得陆公怜，却被吕公笑。道人尔休痴，百年终漏逗。

双溪梅水飞洪澜，风掣五两争樯竿。有美人兮彼何官，东阳别驾司马孙。两摄郡绂私不干，二年解组知岁寒。五规三戒投天关，经筵赐读帝意懽。此行定合陪清班，发扬祖德仍追攀。劝君一杯勿留残，转首咫尺过前滩。

吾怜廛市人，偪仄烟火隘。六月围炎蒸，引吭思大噫。谁知蜂螘聚，却蹑鲸鳌背。近山罗前檐，远岫落天外。浮图卓孤标，如大舶航海。蓬莱与方丈，便觉咫尺在。酒酣挥八极，醉眼聊一快。更须约安期，万里弄澎湃。

仙山名字几千秋，勇退曾闻汉故侯。自笑功名无尺寸，归来也作赤松游。

四山古木老烟云，流水桃花几换春。举世但夸羊化石，那知不有武陵人。

自从兄弟得神仙，一去空山竟杳然。唯有华阴舒道士，好诗长与此山传。

脚蹴南楼咫尺间，手摩八咏境全悭。东西合抱两溪水，远近平分千里山。但见孤鸿渺天际，更无野马隘人寰。一时从事先名实，岂有能诬雀鼠奸。

霜降水自落，春浓花欲迷。道心因老进，狂态逐时低。

永日静无聊，空庭散郁陶。憩禽猜落果，乳雀趁飞毛。

七十衰翁双鬓槁，每遇花时拼醉倒。今年只是去年花，故吾何似今吾老。空中日月笼中鸟，万古贤愚尘一窖。寻思世事总浮云，断送一生唯有酒。

双溪溪上绿初匀，晓日曈眬霁景新。五马先声才出郭，九农和气已生春。教条颁布人心悦，父老醺酣德意亲。从此惰民俱力穑，会看优最上严宸。

舐犊情何限，亡羊意易迷。聊为暮景玩，遽与小年齐。涨乳空宵哺，深闺失晓啼。已知真幻泡，感至一悲凄。

归早开迟两寂寥，经年不见董妖娆。芳心未展缘何事，半是闲愁半是娇。

梦想看花归意浓，归来底事别花忙。魏家姊妹知人意，先试春风半面妆。

寒意沉沉云气深，老来病骨冷难禁。巢禽一出不知下，笼鹤乍飞无处寻。便欲骑馿洛阳市，不妨放棹越山阴。天公已作丰年瑞，更仗风威扫滞淫。

去年数州旱，秋雨漂民庐。今年复春霖，赤子忧为鱼。不见日月旋，但见霰雪俱。处者绝营为，出者困泥涂。近山不可樵，平地不得鉏。有壤莫粪田，有火莫烧畬。花木淡惨惨，麦苗冷踈踈。张王阶下苔，寒酸井边蔬。上天胡不仁，苍生一何辜。传闻常润间，流殍满路衢。鄞江祸尤酷，越山复何如。米乡已无积，山郡岂有余。小人急眼前，负贩日夜趋。只知利一己，岂暇恤里闾。屈指至秋成，未可保无虞。尧汤备先具，庶冀收桑榆。

忆别西风首重回，今朝相见笑颜开。梅花腊底思君语，桃叶春前望客来。足健尚堪凌{乔亢}{虚亢}，诗工未许继堆豗。山园近日新成趣，正要相携把酒杯。

万石躬行不读书，公孙张禹号名儒。诗书何罪工发冢，自是诸生爱颔珠。

腊前雨势已翻盆，腊后淋漓到上元。灯火不张蟾彩暗，笙箫有禁霤声喧。麦田闻道水盈尺，里巷想应泥没门。闷坐孤吟无好况，三杯冷落对黄昏。

连年旱气民愁食，及至春来又雨霖。湿麦卧泥难辨草，寒蔬入市贵如金。灯辉不到愁人眼，节物空惊老者心。且喜今朝日光出，更须风力扫重阴。

种桃三百树，随处有开花。来年三二月，便是武陵家。

庆事联翩走四邻，吾家门户一番新。明年双上青云去，为汝山园作主人。

皇朝网英材，三岁设科目。四海一飞龙，两家双中鹄。得非诗礼效，且喜箕裘续。二老亦牵连，明年书小录。

上恩鼎至愧叨逾，退省何尝有硕肤。甘作一麾山吏部，不为三败管夷吾。相思梦想江湖隔，熟诵篇章锦绣铺。无妄疾来终易愈，岂容医砭值庸夫。

烘被龟藏六，焞焞梨枣春。不唯匀踵息，且以煖腰身。扪虱闲寻句，听鸡怕及晨。是中有真味，不羡北窗人。

深山五六月，犹自有鶑簧。只满幽人听，何如入建章。

自是山禽侣，徒因语得新。不堪供贵玩，却作李山人。

拟续冰壶传，尝赓玉糁诗。蒸豚贵公子，却莫遣渠知。

一自入金门，屡蒙分玉食。今朝苜蓿盘，犹疑照初日。

城中寸土如寸金，屋上莳花亦良苦。因思离宫与别馆，南至九嵕北鄠杜。东西延袤八百里，桥梁袅空七百柱。伤哉好大荒主心，岂识世间蓬筚趣。一邱一壑吾辈事，随分园池何用许。我今度地山一隅，栽柳栽花已无数。大虽不足小有余，便可终身为老圃。

吾性仍忍寒，不受秋暑闷。既抱相如渴，复喘平叔汗。疥疾亦相乘，爬搔扰躯干。平生懒挥箑，况复蚊蚋乱。忽闻隠雷声，引颈若鹅鹳。雨意竟萧条，依然坐深爨。安得天公仁，霜令从此换。

乐声催遍上华裀，回雪光中不见尘。今日山间易惆怅，当筵踏月更何人。

雅道去已久，挽回良独难。须求正知见，莫学小波澜。父子专诗律，风骚逼将坛。如今寄佳句，那复阿蒙看。

清秋初过雨，湿叶闪晴晖。数册文书静，一庭人事稀。

不画椒房百子图，销金帐下拥流苏。聊将鸥鹭沧洲趣，伴送江西古竹炉。

出门谁与游，顾影恻我情。赖有木居士，作伴山中行。

吾家何处住，一嶂独成围。莫遣通樵斧，应嫌减翠微。

畏途谢排斥，造物遂初志。彼虽快其私，我独佩嘉惠。爱憎有回牙，恩怨或倒置。得马岂君福，凿渠真我利。向使老班行，兹事恐遂废。三迳幸足乐，一瓢聊自寄。兴来或歌呼，客至任醺醉。以此终百年，何用一品贵。犹胜白首归，流光忽西坠。

老去犹趋府，往来添客愁。丹枫渔舍晚，花麦野田秋。

辟畴事庐井，物色费经营。正拟一廛足，便怀三径情。吾居恐全俗，君圃有余清。急欲就佳趣，哦诗乞翠茎。

觅橙曾有句，乞竹可无诗。好辍东南干，同为风月期。根丰宜地力，萌达趁春时。他日如相过，清阴满酒卮。

壁立双台百丈余，如何竿线掷空虚。时人不会先生意，只钓清名不钓鱼。

楼台百万装成，花木四时罗列。从渠眼底江山，欠我诗中风月。

浅浅娇黄向日开，枝头斜挂几金杯。细详名字并花意，不醉花间不得回。

小桥横野涧，物色自孤清。终日相晤语，松声与水声。

一簇墙阴绿正繁，不依朱户傍雕栏。竹光苔色深相映，只许闲人静处看。

幽幽庭下草，悟悦有禅味。君看红紫场，纷纭乱人意。

万物有终始，吾生如幻泡。辛勤蚕作茧，来往燕成巢。不作蔂梩掩，宁须马革包。刘伶行带锸，未免达人嘲。

茧庵吾自名，所喜以吾息。一丝出巧心，口眼费经画。无畏亦无累，丰俭随人力。时时携妻子，杯酒纵酣适。家人献歌舞，宾友杂嘲剧。此意少人解，此庇无终极。曹瞒西陵前，作伎竟何益。刘伶坟上土，谁与酒浇滴。高堂岂不好，要自非吾宅。王侯与氓隶，万古一枯腊。自营自落之，讵敢当达识。有酒更频来，宽作十年客。

康乐寻山伐木，子猷爱竹叩门。我已烟霞痼疾，每逢佳处开樽。

君子多短拙，动或福随之。小人最狡狯，往往触祸机。巧者极人力，拙者无所为。巧拙不必问，天道自平夷。

滂沱一雨洗清秋，千里郊原旱气收。急遣奚奴洗觥盏，醒心亭上看溪流。

雨雪冬春无了时，乌薪断续恼衰羸。偶然买得婆欢喜，且免山翁晓皱眉。

水绕芳堤云绕山，数椽茅屋住中间。神仙更自足官府，世上谁如此老闲。

源流简公出，名字鲁山宗。避地江之左，惊人易以东。机云千载里，歆向一门中。敬止山堂老，才名是至公。

风采儒林虎，波澜学海鲸。公家五进士，此地半诸生。勾漏丹俄就，中牟政亦成。如何贾太傅，位不至公卿。

绾章南北异，转首死生分。手泽空遗墨，书籖冷旧芸。行须潘岳诔，碑已蔡邕文。身后无儋石，玄成似子云。

手自葺柴荆，山扉亦自扃。莫辞蓬筚陋，要护草堂灵。忙为幽人启，闲无俗士经。不妨老赤脚，应户代奴星。

落叶满沧湾，坠露湿踈柳。幽人晓无事，杖策经林阜。忽焉若有省，怀此山中友。便欲借风翰，翩翩插双肘。

梅山老人头雪白，摸索曹刘还认得。平生鹿鹿视余子，谁是诗中真巨擘。踵门忽得天下士，慕我虚声远相觅。袖中磊磈出奇语，和璧随珠暗相射。对之坐久神气定，言下分明箭锋直。傍观如堵相骇愕，颇复见我有此客。雄篇累日费酬答，但怪笔端飞霹雳。君才自是千里驹，鞭影不摇何待策。古人妙处应自知，悟解多端难指画。请君更去勘诸方，莫道梅山得消息。

山色湖光相接连，千章古木老云烟。晚来曲港回舟处，如在孤山柳屿边。

平湖潋滟带垂杨，绿暗长堤五月凉。彩女移舟莲浦去，棹歌声里水风香。

浓淡燕脂千树开，崇光香雾袭人来。如今不共梅花笑，步绕行吟日几回。

钓月亭边三两家，月明无处认芦花。忽闻鹎𫛥相惊起，知有溪禽在浅沙。

溪头风月四时新，机尽还欣乌鸟亲。沮溺相逢如借问，报言老子自知津。

如君方此富春秋，未可追寻三迳游。且放子真归谷口，不应马援困壶头。

我来久矣了穷通，出处谁能与众同。此去便须专一壑，人生何必作三公。

周公洒灰垂典教，为尔朋徒多取闹。如今大索不相容，省口何如且泥淖。

巍峩厦屋起千间，更作朝廷第一官。几个得归仍得老，可怜一世不曾闲。

归老得闲浑可事，最怜白傅更能诗。舞余歌罢宾朋去，八节滩头醉卧时。

龙衮羊裘孰重轻，当时俱是一书生。相忘道术仍忘势，超出人间万古情。

七里滩头岁月增，汉家川谷几丘陵。祠堂只许玄英配，此后寥寥见未曾。

天下清名属至公，当时四七谩英雄。祠庭千古增轮奂，不见云台续画工。

先生蝉蜕出尘埃，万古声名一草莱。尽道高风激贪懦，何人到此挽舟回。

祖风文采秀儒林，父德幽遐玉有音。廷尉何妨谢诸客，鸱夷还复致千金。门前舆马多英贵，架上图书浩古今。欲识遗芳传不朽，伯喈文字在球琳。

世间旷士如君少，天下闲人似我稀。一旷一闲无一事，只应鸥鸟共忘机。

梅山诞日簇觥筹，更挟娉婷共胜游。此去只求闲富贵，人生须是老风流。

脚力未须扶，时时踏莎迳。爱君如友生，伴我山行兴。

门外青山列髻螺，园中花木锦成窠。惭无功业报明主，空占闲居乐事多。

归路指城隅，城楼出画图。水光摇野艇，云影掠平芜。祇合山林住，胡为朝市趋。丘丹不浪出，五字访姑苏。

星分井鬼占高躔，琐细还书食馔编。不作屈原醒到死，却同李白醉登仙。濡涎唧唧生泉眼，閟息陶陶乐瓮天。口腹固知能累德，为渠风味一轩然。

祸成篝火最堪怜，蒯索寒芦更与编。细剔膏苏付馋子，却吟醉骨属诗仙。沉冥并作南柯梦，混沌谁开太极天。闻道将糖尤躁扰，解蒲投甑想骚然。

省口须知亦省缘，食经尔雅不劳编。山中且纵无肠子，海上长随踞壳仙。凡物身中皆有佛，何人性里独无天。反骚正得诗人意，读罢新章为怃然。

古来儒墨本同源，罪福区区不足编。燕飨正须依孔圣，慈悲何必异金仙。静思有物参元化，俯视含生共一天。梁武汉明俱泥佛，得言失旨岂其然。

岁暮偶出郭，斜阳带远村。雪松含腊意，沙水动春痕。

春来贪起早，春思还缭绕。一语破春愁，黄鹂韵清晓。

六年归老掩柴扉，今日天涯有所思。山阻雪深无去路，凄凉只咏四愁诗。

浅下姜盐细点油，小甘微苦嫩香浮。是中自有天酥味，说与馋儿只掉头。

先生种柳已成围，柳外孤亭但夕晖。如觉隠侯前日去，不知丁令几时归。云帆夜夜沙头落，风叶年年城上飞。吊古登临仰词伯，苦吟精思入幽微。

夜半小溪饮，酒深增别情。客随舟共远，诗与雪俱清。严濑云木冷，富春烟水平。故人相忆处，应过凤凰城。

春暖和烟重，冬寒带雪稀。何如秋浦畔，含思独依依。

耐久交情岁月深，今朝何事返家林。北鸿西燕一年别，流水高山千古心。何日从公歌旧曲，无人伴我赋清吟。若为云气从东野，应绕刘岩紫翠岑。

懒过醒心亭，无人作伴行。禽鱼皆命侣，松竹亦同声。只作留时意，那思别后情。连宵怀晤语，心恻未能平。

去燕忽若失，断蝉凄复连。不唯观物化，且以感流年。

曳杖度林樾，晴光破衰颜。好鸟忽相鸣，觉我身世闲。身世谁自觉，此妙吾独观。正以静得之，乐哉天地宽。

猛虎树摩痒，更为虫所蚀。玄熊掷崖木，正坐勇与力。尔豹居其间，而复有二德。既不眩文采，亦知身足惜。衣锦贵尚褧，桐梓恶戕贼。含章大臣体，深居君子识。室以雾隠名，兹士有典则。韬养日以久，何患不辉赫。而况数钜公，铭诗播金石。只恐难久藏，却为人所即。

少年鉴止水，自喜颜色好。如今对明镜，但觉增老丑。老丑将奈何，行当就枯朽。古来圣与达，阅世谁长久。仙药不可求，红颜复何有。嵇阮真可人，沉冥一杯酒。

乌丝玉轴陀尼表，鬭草搴花锦不如。不是向来元祐脚，唐人文字晋人书。

先生自是吾所敬，况复曾蒙点化余。笔妙共推三昧手，尚书安得不中书。

老去无心思世事，静中有业爱闲吟。有时看水看山处，举世何人会此心。

一藂绿凤尾含烟，径尺红英晓更鲜。曾见画归丹禁里，太湖石后粉墙前。

品格清虚压众芳，何年分种自炎方。直疑剪破红罗轴，插向绿绡深处藏。

忽见鶑鶑挟两雏，因人感旧易欷歔。佳人例属沙咤利，春去春来能啭无。

管弦韵胜堪娱客，山水音清好赋诗。底事翩然欲归去，尊前风月又相思。

梅山近日风光好，桃叶桃根总可人。自喜暮年多乐事，非君谁与共花茵。

寄迹双溪上，秋声动远林。断云流影薄，过雁去痕深。旧馆生离思，新愁阙寄音。到头俱梦事，俯默一长吟。

岳牧用词人，古今诚罕有。君侯东南隽，锦心仍绣口。生从谢脁城，日对敬亭阜。梅翁丈人行，味古若玄酒。君能兼众作，活法参已久。今兹守双溪，诗思如河剖。前追东阳侯，近继南涧叟。璀璨珊瑚钩，盘屈蛟螭钮。往来互酬赠，觉我殊秽丑。砂砾投公筐，珠玑落吾手。苏李隔遥天，王刘同魏圃。风骚难并世，道义况有取。高篇许编缀，泰华侪部娄。不辞附冥鸿，庶以图不朽。君王爱其才，复易吴门守。韦郎五字句，寂寞今其耦。森{卓戈}尚高门，凝香犹故牖。想当吟哦时，妙思出齑臼。只恐凤诏催，去作仙班首。载赓清庙颂，千古换星斗。得句勿相忘，时寄山中友。

客来暮霭尚周遮，客坐乾坤见物华。万里更无云吐叶，一天唯有桂开花。肃霜青女令先布，专夜嫦娥意太夸。便欲从兹凌汗漫，不知何处上仙槎。

课仆舁丰壤，辛勤种牡丹。不知从此去，更得几春看。

山圃归来花半空，尊前一别五春风。新松已自高三棰，旧堑还须广十弓。

田宅不多终是有，园池虽小胜如无。三平二满人间少，此乐唯应属老夫。

山中有至乐，静者得其意。所以入山人，同来不同味。

继室侯家古有闻，荧煌还得配枢臣。香严童子先成佛，琐骨仙人后化身。共喜伯仁今有母，何妨小德外无亲。向来已悟空乘法，合作西方会上人。

淑德生从积庆门，父兄隠耀更全真。共推蜡屐亭前女，雅称玄都观里人。鸾镜菱花千叶冷，蟾宫桂树一枝新。人生百岁今才半，会有重封贲后身。

人生浮脆若风烟，障簏操筹亦可怜。但得樽中长有酒，不须身后更留钱。

送酒古来多旷士，乞酰今世少良邻。庾郎寒腹便鲑菜，助我儒酸不厌频。

晚来山气冷，松下独闲行。野鸟听人语，山灵警杖声。

春前一寸雪，春后一犂金。万里烟瘴息，九农和气深。

白巾对红艳，哀乐自不同。缅彼古之人，拔去礼法中。亲丧至呕血，悲涕固无从。不哭即饮酒，陶然醉为乡。吾爱蒙庄子，鼓盆歌慨慷。吾笑潘河阳，忍泪赋悼亡。自古皆有死，生灭固其常。生也根一气，死焉归渺茫。钟情虽我辈，达节圣所臧。且日饮无何，久久永相忘。

富贵悬诸天，祸福人所召。但于平处行，福轻祸亦少。贪夫只竞前，而不顾其后。忽焉一失脚，千佛不可救。

二老论交日，真成百岁期。同行双野鹤，得意一山雌。病起怜加饭，书来渴寄诗。已添新蜡屐，此兴报公知。

招提忆昔寄孤踪，晓甑犹尘午未舂。地僻读书无外事，家贫教子有全功。

草木偃时龙入洞，鸟乌噪处虎行冈。大贤出处须惊俗，伊尹如何五就汤。

环滁皆名山，正以醉翁重。翁时方在郡，朱墨犹遮拥。君今建斯楼，再食祠官俸。雅契醉翁心，而无醉翁冗。看山应更真，物物皆浄供。便寻庐霍期，莫作京洛梦。只恐难久闲，移文北山讽。愿坚仁者守，用静以观动。

君不见陇州石鱼生地下，中有䲡鲫皆同化。又不见衡湘石鱼生山中，鱼身鳞鬣俱如画。世间何独此石为鱼形，石蛇石蟹皆如生。虾蟆口吻酷肖似，螬蛴蠕动几能行。悠悠荒怪不可考，吾意造物初无情。阴阳融结亦偶尔，俗智讵可窥杳冥。叶君得此不足惜，君自川岳储英灵。来春禹浪忽变化，头角天上看峥嵘。此时回首视此石，弃置殆与砂砾并。

少年如晓行，志意多闲佚。老如夜还家，行李自迫怵。向来轻寸阴，此去惜余日。已往不可追，未来嗟莫失。昔人秉烛游，不为杯中物。

纵目郊原乱絮飞，好风娇叶弄天机。白滩半露溪新瘦，绿树初圆山正肥。

昔年曾踏软红尘，回首修门七换春。官职不多还不欠，交情无旧亦无新。有花日日招嘉客，问字时时接近邻。且愿梅山新秫熟，许君长作醉归人。

昔与先夫子，亲如老弟兄。君能敬父执，我亦感交情。放意杯中物，无心世上名。佳城今夜月，应伴酒旗明。

伉俪存亡隔，孤坟一驿西。忽惊双剑合，无复只鸾栖。路接先茔近，云藏塔岫低。归乎了无憾，送骑满山蹊。

列国名卿号众多，山堂族望最巍峩。魏宫宾客推公干，交趾威名畏伏波。老去一麾供坎𡒄，归来三迳足婆娑。从今诗酒交朋少，怅望新阡泪若何。

安仁愁思怯春寒，扪泪题诗睫未干。双燕归来如访旧，不知吾已是孤鸾。

自下高升木杪间，风为呼吸露为餐。虽云强聒人憎恶，也胜低头推粪丸。

有弟辞我去，明日隔风烟。茭青岭头云，忆别二十年。上有古峰峦，下有深涧川。我昔去家时，过此涕泪涟。汝今复经行，岂不念鸰原。人生皆有别，此别有何言。我年七十四，去日箭脱弦。汝虽后十年，鬓发已苍然。世味只如此，恩义以为先。会少别良多，杯酒且留连。何以寿卯君，赠之新诗篇。

有客访山间，愁襟一笑宽。青灯亲软语，薄酒缓清欢。

十月气候变，园林霜叶黄。余粮栖下亩，宿霭罩寒塘。

莫忆鲈鱼美，吴天浪正浮。只应归梦到，千顷荻花秋。

家音何用寄，邮置有沉浮。旦夕天边去，书来一雁秋。

九日相携上翠微，安仁悼内不胜悲。琴中只弄无弦曲，歌里聊陈鼓缶辞。来岁须为汤{麦并}约，今朝空过菊花时。君家兄弟如相问，为报颐间已素丝。

老来遽有闺中戚，岁月飞腾奈尔何。八十耄龄能有几，九三大耋可无歌。祥琴合御吾非激，期乐如听玷可磨。春到有花须痛饮，莫伤岁暮更蹉跎。

洋洋海内服诗声，手决云章万象明。千仞览辉丹穴凤，三春刷羽上林鶑。蒉桴土鼓有遗韵，牛鬼蛇神无遁情。才大渺弥如碧海，蹄涔那敢鬭澄泓。

接武东朝集凤鸾，相如亦预赋梁园。仆旗我合坚诗壁，授钺君当坐将坛。妙似春风薰草木，深于元气入脾肝。宫墙数仞难窥测，一点曾容豹管看。

新年出小劫，今日直储宫。天道周必复，物情穷则通。春丛无寒荣，秋畬得晚丰。勿悲夕阳句，犹胜吾家翁。

巴蜀劳重往，荆湘无定居。宦情常造次，行橐屡空虚。宫阙烟尘外，江村盗贼余。弟兄踪迹断，妻子信音疏。生理那堪说，穷愁自扫除。千篇比金玉，万卷是菑畬。轩轾齐梁后，凭陵汉魏初。严公俄旅衬，岳土亦烟墟。一世惟漂泊，平生可叹歔。高名天所靳，此理复何如。

游戏人间世，清虚物外缘。皇家虽结网，空谷竟遗贤。无恨堪悬剑，伤心有断弦。今年汤餠约，为尔一凄然。

旋规渔舍傍溪山，山转溪回翠竹间。闲看羽觞行诘曲，戏拈竿线弄潺湲。浮家不入分风浦，归棹休寻落照湾。谩说五湖烟浪好，几人险处得心闲。

篱畔黄花翠竹，雨后青山白云。此是山中活计，莫教俗士知闻。

西风吹雨洗林庐，夜深凉气生庭除。呼童为我扫籧篨，便欲拂拭红氍毹。冠巾三肃傅头颅，𫄨绤轻利体不濡。似觉礼法由吾徒，寝甘食美增腹腴。床头有酒不用沽，更烦黄菊催红萸。一秋办取三百壶，二三佳友不可无。

五十年间叹阔疏，相忘两地复江湖。书来笔底惊强健，诗去吟边想步趋。好对青山看歌舞，莫嫌红粉笑髭须。凤毛已有哦松韵，尚记金华旧范模。

襄阳孟浩然，床下谒至尊。一语不合意，放还归里门。我诗虽不工，骑马入帝阍。饱暖自兹始，永怀明主恩。

作诗觅酒真豪士，况是今年富酒材。岂有豪诗不豪酒，请君须饮及时杯。

松花金粉落，荷叶翠钿浮。啼鵙千山暮，一年春事休。

仲春闰月天气佳，天岂有意迟群葩。天公正为老人设，剩添一月延韶华。今春计日百二十，不比严霜烈日空增加。良辰好景不易得，此日讵可容易过。汉家天子赐甲子，所见殆可儿童夸。直须烂醉答造物，秉烛列炬惊林鸦。

清晨剪送碧琅玕，想见轩窗六月寒。便欲持将钓东海，未知何处可投竿。

发白壮志凋，齿豁生意少。寒暑几八旬，咀噍岁月久。请君视追蠡，血气岂长好。吾祖仕进初，两齿仅能有。此翁不即人，乃为人所取。退之太崛强，方夸脍鲸手。毕竟将何如，人生不堪老。

雪消闲出郭，骑马踏山桥。池响冰澌落，泥融雁齿消。

一年闲有十年功，十岁如将百岁同。此去得闲犹未已，向前日月尽壶中。

阳和被四体，觉我病骨轻。血气相贯输，浩浩梨枣生。以我身中离，交会丙与丁。阴尽命自长，何必求丹经。

六出玉槃金屈卮，青瑶丛里出花枝。清香自信高群品，故与江梅相并时。

少年无酒答群葩，投老逢春鬓已华。今日对花无意思，花应怜我我怜花。

平生嗜酒不耽酒，不爱深斟爱浅斟。嵇阮讵能知此味，可怜一世只醺沈。

腻白夭红渐满枝，倡条冶叶竞纷披。化工只解呈新巧，恼杀衰翁都不知。

晴蜻舞幽涧，水鹊立枯槎。予亦坐烟壑，有生俱有涯。

岁月飞腾不可回，红颜去尽老相催。自怜皱面无光彩，赖得春风为熨开。

选胜寻春莫预期，风和日暖即佳时。行庖草草何妨事，明日阴晴特未知。

香火缘深宦意灰，十年萧散卧蒿莱。庞公从此不入市，只与渔樵相往来。

严晨一炉火，爱重如兼金。既已暖我躯，且复豫我心。因思孟东野，曲身长苦吟。何如贵公子，得意椒房深。

薰蒸应地德，香滑异园蔬。天花非尔伦，金芝恐其余。雅宜斋庖荐，不受羊羹污。将欲献天子，谁为达区区。

风高霜挟月，酒暖夜生春。一曲清歌罢，华胥有醉人。

幽事春来早，晨兴即启阍。扫梁延燕子，插楦护龙孙。数日招宾友，先期办酒尊。淋漓衣袖湿，不管渍春痕。

临发汉中时，精诚见表辞。此心谁尽了，死后有天知。

青春淑景忽飞霜，余烈犹能到海棠。中山靖王孺子妾，尚书门下主讴娘。

催成新夏荷浮翠，送尽余春柳褪绵。正是清和好时节，嫩柯娇叶媚晴天。

鱼煮船头笋煮园，一时风味最甘鲜。君家象齿先春发，为我携鉏𣃁翠烟。

品物趋时慰寂寥，静观玄化自超遥。鹦因求友偏饶舌，柳为含绵懒折腰。

乐天吾所敬，挂冠方一年。家事能几何，处置有后先。始卖南坊园，次卖东郭田。末乃货其庐，缗钱可三千。不为子孙计，冀可了目前。呜呼古之人，未易相比肩。颜子附郭外，不闻鬻其阡。渊明松菊迳，仲蔚蓬莱间。阙一尚不可，而况尽弃捐。先生果何心，达者未必然。适斋贤主人，归卧甬水边。家中无留贸，饥食困即眠。不可学其可，已省区中缘。嗟哉我何人，爱慕此二贤。素贫乏常产，晚有屋数椽。圣君不忍弃，未许车高悬。月散官中粟，不蓄俸余钱。性复喜宾客，日日罗槃筵。万事不挂眼，尚为诗所缠。山上列花木，山下疏清泉。终日自逍遥，濠上乐亦全。起予者谁欤，三诵达哉篇。

云岑抱秋阴，水木起夜色。原野渐萧条，田禾卷阡陌。

天公靳惜是虚名，怪我吟诗笔不停。莫把文章觑天巧，只将浑沌养余龄。

不织不耕日，无忧无恼身。旷哉天地德，养此最闲人。

野坐花飞片，溪行水涨痕。山中闲日月，世上别乾坤。

人间五福少，世事罕兼全。将此不贪宝，延予有限年。

老矣息奔走，胡为此登途。行李虽草草，客怀亦舒舒。倾我壶中酿，阅我袖间书。在家故云好，爱此暂时娱。

无客意不佳，独饮有何好。虽非瓮下豪，亦匪泽中槁。百年会有极，正要舒怀抱。不赋独酌谣，相期醉乡老。

宵柝迢迢警睡魔，静思甘分老林坡。忍胞只有嵇康懒，扣角曾无宁戚歌。不起妄心思世事，只将闲意养天和。时人休说长生术，学着长生事转多。

十年林下自由身，已放严光作外臣。终日奔驰非我意，有时嚅嗫失天真。庞公不合来城府，梅福如何走市尘。策蹇明朝且归去，故山猿鹤自相亲。

明主尚书识履声，君持闽节复仪形。八年可仕不谋禄，七秩及时斯引经。肯把清名夸薄俗，只将厚德养修龄。新诗祖送三千首，疏傅当时得宁馨。

相逢可恨十年迟，针芥相投更不疑。从此诗筒数来往，不须千里寄相思。

新诗三复用功深，始信今人有古心。鬭叶俪花儿辈事，唱高庙瑟有遗音。

自古诗人失意多，偶然岁晚慰蹉跎。如今世味都如蜡，水际林间自日哦。

三洪文字照乾坤，小谢风流笔力存。悟解向人难举似，见花微笑自忘言。

莫嗟官路昧通津，举世滔滔岂识真。早晚青云如直上，正须文字为藩身。

日日营幽事，时时有好怀。雨园残竹粉，风砌落松钗。伴蝶行花迳，听蛙傍水涯。穷通了无谓，不必更安排。

插秧如插针，琐细亦良苦。分徒一夫积，终亩众力举。曾不旬日间，绿遍天涯土。周家重开国，幸勿轻农圃。

平生起居处，杳杳复冥冥。人远迹亦沈，邈焉居者情。以此观世间，无物可留意。有如空中云，东西适相值。云收天宇开，虚空了无事。

姜子胸中有至乐，青山白云也不恶。不求作佛不求仙，却笑时人用心错。乐天兜率堕渺茫，徐福神山更辽邈。丈夫天地要同流，俯仰随化吾何求。太虚为体隘九州，不须更述逍遥游。

不为故人出，出则将如何。交道古难终，岂唯畏虞罗。萧何丰沛旧，未免投金科。先生诚高哉，无愧紫芝歌。

相州昼锦堂厨酝，卫国淇川岸竹萌。二物烦君走分饷，时哉乘兴倒瑶觥。

草木肥梅雨，江山快晚晴。芳塘荷芰发，香泛葛衣轻。

摇齿不可仗，反侧如小人。王陵虽少戆，信越终难驯。鲁卫固小弱，秦晋依强邻。更托辅车势，庶以活吾身。

经籍尽焚秦室乱，孙吴有禁本朝危。圣贤文字初何罪，群小盈庭事可悲。

检校精神日向衰，羲和促辔过如飞。白髭可是长无赖，换我红颜不放归。

木桥横野水，竹迳踏晴沙。桑苎交阴处，中藏隠士家。

昔人三十九，已叹日斜时。吾今七十六，屈指一倍之。岂唯桑榆晚，正自入崦嵫。灰中炭暗尽，岂不心自知。且饮生朝酒，更赋梅山诗。

倚杖立江干，丹枫叠嶂寒。何人三昧手，画我看秋山。

动植凑东风，天机各自浓。花粘蜂股重，絮恋柳腰慵。

六出弄阴机，新晴闪夕晖。余寒随雁去，残雪带春归。

元是毗耶女，来嫔居士家。一门函佛界，三子摘天葩。积累千金富，追迎百两车。合书贤妇传，遗像俨笄珈。

天气正清和，人情物意嘉。绿树荫屋角，微风起檐牙。挟书仲舒园，种菊渊明家。逍遥无一事，远志凌青霞。

肥遁元无闷，躬耕亦自娱。曲肱安陋巷，爱尔亦颜徒。

{亻蠡}{亻蠡}屡神化，宛宛始成室。生从五泰初，事至三起毕。利物先遭烹，谋身自无术。衣被遍四方，丘山计端疋。岂知骄奢主，结绮纵游逸。剪彩满园林，光辉艳风日。理宜得败亡，此道天所疾。礼经重亲蚕，一缕知自出。大禹恶衣服，仁俭由圣质。我本生田家，蚕织尝究悉。初不耻缊袍，一煖志愿讫。

种树书频读，齐民术屡窥。曾求竹醉日，更问柳眠时。卢橘初非橘，蒲葵不是葵。因而辨名物，甘作老樊迟。

推敲乍可恕诗客，攘臂岂容遭怒螗。三尺何时尸鼠辈，九霄一日失鹓行。君王拟听尚书履，使者行催相国装。共喜日边归去近，双溪椎鼓下舟航。

庭下棠阴七换秋，去思遗爱满东州。当年父老留大尹，今日儿童迎细侯。久别双溪劳梦想，重来八咏识风流。故人再此相逢地，晓出衡门失旧愁。

天风忽披拂，觉我襟袂清。云片玉鳞薄，月华金晕生。曾于沧海看，浩荡此时情。髣髴见三山，汹涌波浪惊。

东旭晓曈眬，照我墙角红。衰意忽开豁，衰颜亦丰茸。便欲理晨策，去遶菊花丛。惜无会心友，一尊清兴同。

共绾同心结，那知有别离。对人争忍说，不敢画蛾眉。

嫩黄酽白媚秋晖，正坐清霜一夜飞。似怯晓来天气冷，一时都换紫罗衣。

昔时俱是一儿童，今日相看两秃翁。旧约对床心自喜，新诗入梦句仍工。吾衰已觉身如幻，汝老犹疑气吐虹。南北相望才数舍，何时更卜一尊同。

足加帝腹狂奴态，自是君王礼数宽。四海但知天子贵，先生只作故人看。

阴宰弄精神，空中舞玉尘。入檐灯影乱，折竹晓声频。照幌光侵曙，欺梅气压春。老夫贪快赏，呵冻拂乌巾。

长条攀折叹离披，底事人间管别离。何似龙津通御气，建章宫里鬭腰支。

忆昔尊前共赋诗，如今仙去见无期。吟魂想只空山里，嘲弄风光人不知。

滴水添壶箭，跳丸叠崦嵫。只夸颜似玉，不觉鬓成丝。

时节催农圃，园林花事空。柳苍无故态，苗长有新功。

平泉草木频移主，西雒园池几换人。但把风花观世界，莫将金石认吾身。

皇考怜同出，青山忆并庐。前春曾访我，无月不来书。易感中年后，难忘少长初。倏然成梦幻，岁晚重欷歔。

上寿身仍健，荣封岁屡终。无因拜庞德，空幸识王戎。含玉亡遗恨，悬车近古风。燎黄应不远，光宠贲幽宫。

龙墀射策笔如神，马首哦诗句益新。忽捧名篇端有意，欲求强对恐无人。浸淫汉魏知追古，摸索曹刘已识真。荀氏八龙谁最著，慈明头角在云津。

名父飞凫席庆长，良人傅粉旧传芳。篮舆曾带阳台雨，花院俄沉婺宿光。表表门眉看列倩，诜诜兰玉有诸郎。不唯彩诰生前宠，更有丰碑自玉堂。

小筑瞰清流，人闲境更幽。蒹葭寒带水，蟋蟀静吟秋。

归路俯清川，呼奴自刺船。戏鱼翻晚照，宿鸟入寒烟。

冠巾暑退才如律，诗酒交情不作踈。今夕孤光清到骨，镂冰裁玉满林庐。

楚天寂历暮云平，何处江村落雁声。正是西风扫黄叶，不知春色在朱荣。

世事升沈侔蝶化，吾生来往更蝇营。归心有愧陶元亮，家事当如尚子平。岂是木鸡犹有变，故令鸥鸟尚相惊。老夫本自无城府，抱瓮何妨过此生。

家书隔岁至，生死半一新。新故无已时，悲喜俱伤神。人生兹世间，谁是出世者。有如独茧蚕，终日自缠裹。迢迢碧海路，青鸟长来去。安得挟双成，吹笙入烟雾。

直驾楼船𢭏贼桅，金槃一掷万人开。何当为奏褒封典，酾酒刲羊亦快哉。

山行十日到吾家，腊尽归人惜岁华。斗酒只鸡谁劳我，更须踏雪看梅花。

千里携家一秃翁，一尊倒尽百愁空。野梅可是工迎客，排日开花到浙中。

飘蓬不归根，而我还故里。有食即可安，何必土风美。岂非俗缘故，堕此胶漆底。艰关一月程，况复携老稚。囊空畏途远，蓐食常夜起。人生贵适意，奔走殊未已。俟有三迳资，吾生恐无几。

晚出仙霞岭，平原豁故关。石穷千里迳，云失万重山。渐喜乡音似，遥知儿辈欢。不缘怀里社，倦翼未须还。

湖水浸坤轴，湖光混太清。风来縠纹起，夜静镜奁平。初讶琉璃软，还疑组练横。微茫连泽国，潋滟蹙寒汀。破碎翻千月，泓澄印万星。雨来添点缀，日射鬭晶荧。桥影虹垂涧，杉阴幕覆亭。鱼跳全荐玉，山卧半沈青。小泛依吴榜，长谣任楚萍。挤排李白醉，勾引屈原醒。暇日宜呼客，平时好濯缨。吟哦万景集，未足称诗情。

老来事业无多子，收拾新诗又满编。金玉那能润身后，等闲犹作百年传。

商气入山园，园花取次妍。蓼丛迎露重，菊本望秋圆。

满腹书何用，谋身事竟非。中堂亲尚在，私室子畴依。人去惊沤没，秋来愁雁飞。它时风雨夕，相忆泪霑衣。

晚来暑退坐前墀，袅袅南薰动翠微。便欲乘风游汗漫，白云顶上玩清辉。

青阳迫残腊，寒色满江干。我有采薪疾，君方行路难。来无十日款，去作一程宽。翌晚解鞍罢，亲庭足笑欢。

谁发天悭得胜游，佳名收拾更无留。郑虔祁岳今谁是，为扫阴沈万壑秋。

几重绿树暗罗纨，多少空蒙远近山。物色联翩吟不断，使君佳句玉连环。

绝唱从前恨未多，骚人墨客浪经过。直须吏部杨夫子，始奈楼中烟雨何。

宴坐帘旌卷翠微，朝昏万变发新姿。锦囊莫怕岚霏湿，带取风光入凤池。

自从孤竹夷齐死，清节何人萃一门。惟有此君无俗韵，至今风味属诸孙。

劝我著新衣，深辞老不宜。如今百事懒，不比舞雩时。

森森万木势峥嵘，千尺孤标更上征。惟有柳丝低拂路，腰支憔悴为多情。

时颁便面觅新诗，巧画花枝作好题。多谢东皇不嫌弃，亲将仙手写金泥。

敬读铭镌语，遥知磊落胸。义襟如郭震，豪气似元龙。万里摧车轴，三春折涧松。天虽不可问，馀庆后人锺。

每思南涧一凄然，不见风骚二十年。子厚犹能记先友，审言且喜有家传。蜩螗声乱无遗响，山水人亡有绝弦。海内可能无法眼，直须参取祖师禅。

透脱逍遥游外，远离烦恼浊中。夜夜满怀明月，时时入梦清风。

乐天妙语过鸡林，平处犹为治世音。豁达如今唯李老，不妨风月自闲吟。

别恨迢迢千里余，天涯何处觅音书。花间羞见双双蝶，水上愁寻六六鱼。

颓龄厌浊暑，瘦骨便清秋。蓐收方回镳，灏气横九州。老鹤生精神，孤松郁飕飗。如饮寒露浆，贮以青瑶瓯。既蠲膏肓疾，复洗热恼忧。斟酌楚人赋，并作商声讴。

归卧林间十二春，心安日日是良辰。家居佛界清凉国，人住仙宫自在身。无事入山寻阮客，有时击壤助尧民。虽无高行追先隠，毕究田园乐亦真。

稔岁非常岁，时时雾雨并。陂塘留夜月，涧谷泻秋声。卧袷惊宵冷，披纱怯晓清。水泉俱自足，阡陌更无争。荷锸疏余浸，腰镰候小晴。秫材寒眼富，酒兴老涎生。便觉糟床注，还欣庾粟盈。新君锺瑞庆，旧俗迓升平。赛社鸡豚具，迎神笳鼓鸣。支离徒受粟，一饱愧斯氓。

七月浊暑气氤氲，天香忽堕明月轮。一枝先入西风手，洗我三伏胸中尘。

香馥清晨可疗饥，饱人胜食斋房芝。便好架巢枝上宿，不愁无酒只愁诗。

渔舍时时须一到，水光山色浄相亲。玉肌花貌不须替，自有阳台行雨人。

菊禀金天精，劲气凌风霜。水流山下潭，饮者寿命长。泛我杯中物，染我诗句香。所以陶征君，爱之不忍忘。

夜来一番雨，青我一席蔬。洗甑炊香秔，何必食有鱼。便可酿新秫，唧唧鸣斋厨。且以乐残年，此外不愿余。

吟哦五字有规模，妙处时时亦起予。送老百年将付汝，岂知颜路请吾车。

出仕虽无补，归耕宁买田。聊将报明主，庶不愧前贤。

一日死生隔，平生父子休。暮龄逢逆境，老泪湿清秋。浪急珠沉海，天昏壑失舟。烟霄落雕鹗，天厩丧骅骝。万里车轴折，百年江汉流。吾生今已矣，世事付悠悠。

丞相今朝薨相位，衣冠赠典一番新。作场好梦归乡去，仰羡无非梦里人。

密移不自觉，猛省却堪惊。红颜去不返，白发来无情。劫秦气何用，袒汉力莫争。求胜竟无术，陶然任此生。

隠君无妇几经时，暮景鳏居却未宜。且喜中郎新有女，岂容白傅老无儿。闺中不着玉川婢，天下应传京兆眉。无计去陪汤餠客，花卿有子待歌诗。

海棠初破萼，红艳欲无春。小插依霜鬓，花应恕老人。

死固汝可怜，生亦我所爱。生死两相缪，吾将解其会。

九日上梅山，愁心卒未安。人情皆向菊，天意独摧兰。管女不及嫁，莱衣空自寒。牛山多感慨，把酒泪阑干。

谢安高卧向东山，白傅分司雒水湾。宾朋歌舞欢娱处，只在山光水色间。

麟经绝学冠名儒，科甲巍峩压隽途。两作星郎归省户，五持玉节佩州符。义仓睦族前贤少，犹子推恩举世无。忝窃亲邻违一奠，不堪老涕落寒须。

彼石何人，云是寿者。作镇斯宫，孰分真假。以幻对幻，有同儿嬉。他日启扃，问尔是谁。

八十血气衰，交累身口故。喜读奉亲书，窃诵老饕赋。烹饪付家人，甘旨辄复具。烂软既适宜，调芼亦合度。儿女各贡勤，杯羹走童孺。邻里重交情，时时分果茹。兴来一举觞，直到醉乡路。此乐冀百年，此腹恐相负。

老翁喜晴色，屋角候晨曦。圆影才明隙，方晖已鉴帷。呼童聊拥褐，得火即舒眉。盥栉浑无事，看山就小诗。

今年叶底已藏花，来岁还抽后岁芽。代谢乘除无了日，须将定力看浮华。

午漏奏新诗，昕朝召节飞。若非梁武帝，谁识谢玄晖。

梅山罨菜胜羹藜，怪见宾筵玉箸齐。大似雪堂真一酒，绝胜金谷韭蓱齑。

吉凶既同域，忧喜亦同途。万缘互起灭，谁能久欢娱。欢娱既不久，悲恨常与俱。唯有嵇阮辈，乃能脱囚拘。一醉了生死，岂复念区区。小儿玩造物，造物亦戏渠。举世忧其忧，放浪乐有余。

新开弦管召天和，喜气悠扬际海涯。向晓金焦称寿处，欢声更满使君家。

自辍清班素望崇，凛然争仰柏台风。大奸钜猾宜深屏，且避当年御史騘。

向来施设跼苕川，荒政方劳问计然。今日雄藩得长袖，请君着眼看回旋。

雨旸时若赖君侯，万室欢呼庆有秋。不论高原并下隰，民间稌黍一时收。

今年旱火欲烧空，尽是忱诚默祷功。尊酒豚蹄亦何用，使君心自与天通。

使君决遣烈秋霜，不许乌衣立坐傍。一吏持毫供点染，向来雁鹜不成行。

鉏颣除荒政若神，俗安民靖绝纷纭。清宵不见犬吠盗，绿野更无羊败群。

下车好语敬书绅，诚意区区只为民。今岁年丰米狼戾，更须通变惠斯人。

天诏飞传速置邮，双溪门外促行舟。橙黄橘绿风光好，并看西湖十里秋。

文章近古追前辈，政事方今绝后尘。聊佩左符犹未称，好归黄阁试经纶。

老翁足力弱，踉蹡如小儿。须杖乃能行，动步忧欹危。发秃生细毛，正似出胎时。忽复长儿齿，辅车两相依。还童既无术，衰谢乃其宜。载念天地间，八十者几希。如我真幸民，何必暗伤悲。且饮北海酒，自吟东老诗。

十首诗篇久弃遗，偶翻故箧有光辉。恰如建鼓求亡子，一日门前忽自归。

风色作吴霜，山中草木黄。冷烟笼碧瓦，露叶遍寒塘。

八十衰翁岁月高，可怜老气尚粗豪。春来纵被花相恼，半是无心半搭猱。

本是蓬筚姿，偶作帝王客。日日上金门，时时分玉食。自忘身世贱，不觉仙凡隔。几多贤达人，饥寒卧空泽。

一峰高插丙丁间，南极星光伴我闲。不向仙君乞如愿，只从造物觅如山。

紫苣生春荑，助我作汤餠。黄菘养土膏，冰壶添隽永。凡物贵适口，何必须九鼎。况我藜藿肠，万钱惭食顷。

小堂草草屋三间，暇日徜徉养寿闲。揭榜如山还自笑，何人不老似青山。

玉食旧游宁作我，藜羹故态未忘吾。烂爊莱菔甜如蜜，细点猪膘滑似酥。

如山堂上好登临，罗列堂前紫翠岑。万古烟霞供坐啸，四时风月伴闲吟。海鸥心性沧洲远，野鹿精神草树深。却笑井蛙并辙鲋，只知缺甃与蹄涔。

古来一代文章事，自有风骚翰墨臣。今日苏门四君子，异时邺下七诗人。

万古长空月，亏盈不计年。魄生蟾共没，光满蛤同圆。

一春天富贵，万象物光华。遥想西湖上，风流卖酒家。

非农非吏本同尘，胸次何时不是春。户外松筠随意好，山中风景逐时新。择乡幸喜仁为里，省己深惭德有邻。事契姻联非一日，向来俱是异邦人。

迟迟昼景转庭除，似觉今朝化日舒。印篆旋添香晷刻，绣床暗积线工夫。

倾盖如今五十春，中间还得缀华姻。单于万里同哀使，马援一乡称善人。告老已能官及子，颁恩更喜爵荣亲。佳城一闭成千古，无复传觞酒入唇。

登堂曾拜太夫人，秀伟端方迥不群。为子求官因白屋，有孙擢第自青云。身兼富寿人应少，眼见曾玄世罕闻。已被荣封犹未已，更看褒赠贲新坟。

三十年间倦路岐，今朝犹自羡轻肥。敝舆冲雨方行役，朴论干时未息机。日暮肠枵聊命酒，夜寒衾薄旋牵衣。一廛三径何时遂，且待相如驷马归。

艰难要经历，勿为居所移。方兹冒雪行，有愧在家时。杯酒全无力，春寒易著肌。谁能念此老，团坐有痴儿。

雪峰未到意先猜，只恐冰崖冻不开。多谢天公怜倦客，故将暖律入踈梅。龙湫惨淡惊神物，象纬峥嵘逼斗魁。顾我区区亦何者，扶藤能为此山来。

我识通川守，人才世所稀。金陵传正印，叶县悟圆机。国论曾三接，边城且一麾。从今雌甲子，洗眼看雄飞。

戍解淮山月，波平瀚海秋。主忧销北顾，宾宴接南楼。自愧成村叟，无因接胜流。铃斋听客雁，应念稻粱谋。

淮上津程远，山阴信息稀。有尘生晓甑，无帛剪寒机。稚子莫垂泣，故人今把麾。岁阑归意速，目断雁南飞。

洗甲通盟后，同庚缓带秋。边声寒卧鼓，海色静明楼。冉冉岁云莫，栖栖诗者流。不才同社栎，一饱愧身谋。

怪见司寒着意浓，巧裁六出羡天工。乌翻树拂梨花月，鹭起沙平玉篆风。势合深连云渚北，光寒淡抹粉墙东。梁园赋就惊先手，末至相如敢擅雄。

犀庭渊角凛英姿，褒鄂凌烟想画时。建武堂深闲缓带，筹边楼迥静哦诗。曾乘神骥参天仗，还插宫花赐宝卮。今日北门方借重，九重久已结深知。

吴头楚尾几名邦，公以循良达舜廊。未把勋庸齐寇邓，直将教化继龚黄。蠹蠲前政人云乐，最上诸司议曰臧。只恐周庐赖弹压，芝泥趣召觐清光。

汉宫胡地真天壤，一别长门隔塞云。莫谓琵琶慰行役，琴心不比卓文君。

万物各有适，所乐乃其天。达人默识之，此意妙难传。贤哉漆园吏，知鱼岂其然。客问子非鱼，乌知鱼乐全。答云我所知，知之濠梁间。问者固已远，答者不亦难。要知知鱼乐，当作梦蝶观。周与蝶非两，鱼我宁相悬。海门孙夫子，读书必钩玄。结茅制小亭，下瞰碧玉湾。因鱼揭佳名，理赜非言诠。夫子固知鱼，鱼亦知君贤。我欲从之游，褰裳濯清泉。鱼乎可勿猜，久矣忘机缘。

人间有浄境，咫尺不易通。今朝解尘缚，始到天人宫。叠嶂拥崔嵬，夏木郁青葱。白鸟巢半山，掩映画图中。高低辟窗牖，绿阴翳芳丛。境寂意自佳，坐久心弥空。更兹主人贤，晤语禅味融。归途若有得，便欲超樊笼。奈此尘缘深，踪迹如惊鸿。驱车出兰若，俯首坐踈篷。连日滞江干，风雨渺冥蒙。缅怀支道林，此会何时逢。

令尹宣和气，冰花两度开。德星方此聚，瑞应瞥然来。玉篆萦红炬，天酥落酒杯。相持索新句，惭愧谪仙才。

肩吾有云孙，磊砢东州瑞。一诵能万言，落笔忽千字。才抽独茧绪，态涌春云思。喜慕高阳徒，时追习池醉。笑被僒囚拘，跌宕每自肆。心知令尹贤，诡迹姑尔试。谁知赵蔺卿，复袖祢衡刺。非意忽相得，直到古人地。施君激深知，十诗手自贽。梅仙亦奇才，睨此一时事。新篇发佳话，冰释两公意。赓载皆文豪，璀璨明玑坠。西邻有伯氏，规切岂亡谓。甘言古所戒，矫枉未伤义。昔人有火攻，达士胡足累。施君真勇者，念酒宁我祟。指天誓止饮，忽改开群视。邴原恐废业，陶侃忧亲恚。独醒向清湘，自责当先隧。古来有若人，于我适相类。勿学刘伯伦，诅妇侪儿戏。勿学陶元亮，止酒诗非志。自此真止矣，惟当醉经笥。湎然啜醇醲，抖擞糟粕弃。沉酣日滋久，富贵可立致。视彼九酝功，未足易所嗜。持将沃宸聪，澄醍有遗味。异时理扁舟，却载鸱夷器。

亭占佳名淮海东，六丁拥上水仙宫。檐牙帘额烟霏里，人语歌声荷气中。酒盏吸残千斛月，钓竿掷下一丝风。使君清德真如水，潭影人心尽日空。

景物天开四面宽，如披百幅画图看。有时鸥鹭下苍霭，无数菰蒲生碧澜。独立晚凉秋思动，醉呼小艇水云寒。他年虎节重来访，唯有恩波不解干。

初出岷峨一线微，波涛到此浩无涯。坤隅横贯五千里，天堑雄当百万师。虎战龙争犹可记，鸥闲鹭静几曾知。莫言天意限南北，正是中兴混一时。

月在天兮何高，我居世兮何卑。高卑相去几万里，年年夜夜长相随。明月入我怀，我揽明月辉。妙明中间含万象，此时此境谁能知。

老退保余生，不愧身与口。大似刘真长，东山亦何有。

老态日日增，欢意时时改。唯有对壶觞，依然此心在。

春事动勾芒，闲行嗅嫩芳。人无前日兴，花有旧时香。

韦郎昔日在苏州，唯许丘丹共唱酬。今日故人天上去，谁将好句慰清愁。

彩凤锵鸣瑞上都，秋蛩春蚓谩吟哦。寄言郊岛休联句，且听皋夔赓帝歌。

闻道新诗日渐多，珍藏未放落江湖。抛砖此语真相戏，和璧如何肯抵乌。

昔年寓郡获亲依，句妙时时得解颐。每过双溪溪上路，邦人犹诵使君诗。

春到天寒花未芳，老人寸寸惜流光。攀条先试东风手，蜂蝶如知合断肠。

橙橘年年熟，青黄满故枝。坡仙自有见，妙语寄新诗。好处须令记，欲记难为辞。公意非我意，我乐公不知。体会在何所，请观濠上时。

欲识梅山境，回环列万峰。朱门依绿水，粉堵出青松。

胜事人间少，芳堤尽种梅。横枝出踈影，蠹枿长苍苔。潇洒依湍濑，飘零落酒杯。戏鱼时跃去，冻蝶忽飞来。宛似孤山见，还如庾岭开。只将松作友，更与竹为媒。迥出千林表，真成百卉魁。羞争桃李艳，自是栋梁材。止渴将军智，调羹上相才。风光无着处，吟思发春雷。

海棠亭上号红云，晴日青天绛彩新。疑是群仙朝玉阙，一时都戴紫霞巾。

青溪一曲似清湘，刳木临流制小航。莫怪时时来𥩟棹，一生心事水云乡。

澄潭乔木插晴烟，树影溪光相接连。我欲呼儿操小艇，醉时坐看水中天。

水汽澄鲜暑气微，一池菡萏映涟漪。精神妙处无人见，只在风清月冷时。

绕旋曾不费跻攀，累土为基耸髻鬟。恰似洞庭湖上望，烂银槃里对君山。

昔年宦路意相倾，四纪中间一寄声。贤嗣登门如对面，新诗缄兴见输情。安舆方拟来岩邑，急讣俄传上玉京。叹息于今鲜人物，短章吟罢泪霑缨。

文章事业盖群工，盛世明良喜会同。千首歌诗如白傅，百篇奏议似宣公。贰师失道违中制，元帅基谋丧后功。二十年间遂高志，鸱夷一舸鉴湖东。

足弱老态增，颠仆人共骇。无趾真吾师，天刑乌可解。

冷澹清虚未是贫，吾家富贵自天真。江山风月元无禁，只许闲人作主人。

酒到刘伶坟，斯人已枯槁。不如营糟丘，吾将此中老。

晴日晒江皋，人心散郁陶。天地忽开泰，万象分秋毫。泻我竹叶青，烹我翠云涛。勿与俗士对，且读楚人骚。

晴云行太虚，浩荡本无心。随风忽变化，倏忽成古今。卓尔起奇峰，万目竞瞻仰。本自无心高，莫作有心想。

渊明颇爱重九名，我亦爱饮重九酒。已办黄菊与红萸，唤起陶公为四友。

规创仙舟傍水涯，搜名揭榜号安坻。于今措足如平地，无复风波十二时。

老来何事可娱嬉，堂枕崔嵬瞰绿漪。自有山光并水色，不须花貌与蛾眉。

江山静处远红尘，出郭肩舆意自真。西望市喧声合处，中间几个是闲人。

横身障簏又何痴，睡听朝鸡欲晓时。唯有先生无一事，偶来闲坐数花枝。

流水桃花几换春，花溪溪上好栖真。此中自有神仙伴，不是秦时避世人。

坡仙独乐赋新诗，秀野于公两得之。山卉名花同一囿，调元妙手本无私。

龟壳浮游不问津，壶中日月自长春。向来橘隠商山乐，今日中间添一人。

归来林下久忘机，表里虚明更不疑。俯仰自知无愧怍，此心何止白鸥知。

翠茎绿荫散高冈，老气峥嵘耐雪霜。不独清虚符有德，紫绷才脱便馨香。

饭余行挟册，醉后卧看山。举世皆忙者，无人伴我闲。

时时缓步到如山，松竹风过绕懦弦。此是老人消日处，客来须饮去须眠。

老人须老伴，旧事可重论。今古不同调，后生难与言。

年登八秩少三春，鼻祖功名事不伦。红旆碧油非本意，绿蓑青笠是前身。

风云际会少人同，玉殿宣麻出禁中。圣主念亲催赐钺，老臣扪泪痛遗弓。

老来活计不堪闻，啸月吟风自策勋。不爱黄金三万镒，只求清晓一山云。

今古皆从此路行，只有短长分早晚。我比侪辈得已多，送老生涯唯酒盏。

衰鬓已凋潘岳，便腹顿减边韶。陋姝何必丰脸，烂饭须要长腰。

南园山水神仙窟，上世源流忠献家。昼锦堂中诗句好，因诗名榜更光华。

裴相功成归绿野，谢公人望起东山。巨川欲济须舟楫，只恐求闲未许闲。

君侯不与力科同，能事都归德行中。矍相圃间唯孔子，和容堂上独韩公。

千层山色参空碧，十里波光照眼寒。六月火云横障日，好来此处凭栏干。

牡丹过后看红药，赖有藏春得少留。恰似隋宫千彩女，锦帆一夜下扬州。

花木楼台锦不如，关门下瞰更凌虚。他时老子如相过，认取东来青犊车。

洞天别是一蓬瀛，桂馆时时吹玉笙。中有仙翁长不老，不知几个董双成。

归耕此计未为迟，畎亩艰难已素知。伊尹佐商功业盛，却思前日有莘时。

四时花木巧玲珑，夹路纷纷紫映红。步障不须西蜀锦，相公行处裹春风。

高亭四望与天开，乘兴登临亦快哉。胸次如公无滞念，时时只合眺崔嵬。

蟠桃花发景争新，流水漂香几换春。洞口霞光长蔽日，须知中有武陵人。

莫疑造物擅天工，先借孤根暖气通。待得乾坤生意广，一时散施与东风。

森森翠色密藏烟，雾鬣风髯上拂天。应伴我公长不老，不知化石在何年。

机心已尽自虚明，滓翳宁容点太清。寄语堂前鸥与鹭，五湖烟水莫寒盟。

华池岛屿屹中间，花木毵毵水一环。恰似诸姬梳洗罢，一时窥镜弄娇颜。

天机织处纷红绿，丹凤衔梭自往来。全似蜀江初濯罢，风和日暖锦千堆。

仙桂扶踈秋复春，一天风露散氤氲。常娥自有长生药，相伴仙翁住月轮。

子因南岳仙人得，花自蓬莱海上来。每岁枝头春意闹，香风红艳满楼台。

高亭迥出人寰表，须信仙凡路已分。世上俗尘那得到，如今步步是青云。

万竿翠竹拥山隅，时有风前一鸟呼。公若来时罢箫鼓，尽收幽意入蓬壶。

富贵多为居养移，田家作苦记农时。亭名多稼非无意，后代儿孙却要知。

潜藩伴读六年余，赐钺君王念老儒。禄厚养成闲意思，日长添得睡工夫。

八十颓龄血气微，杖而后起固其宜。尧夫有句君听取，脚力衰时药不医。

脚力虽云弱，心灵尚宛然。休轻刖孙膑，犹解杀庞涓。

竹翠凉虚寝，炉薰养道情。日长无一事，燕坐有余清。

忆昔刘景文，其父死西战。出身与我同，诗文亦璀璨。结交苏与黄，秦张同一贯。文武初不分，西班不须换。

八咏诗成沈隠侯，楼中风月尽兼收。三千题里无新语，七百年间有胜流。领客登临聊一快，举杯相属更无忧。令威早晚冲天去，华表归时记旧游。

使君政事妙如神，更有新诗字字新。方仰高深如海岳，岂知出没尚参辰。爱公自昔称贤守，喜我如今有主人。况是苏州许酬唱，丘丹应得寄闲身。

正此恢台夏，园池绿荫交。高荷擎羽盖，新笋出旗梢。

王度清夷无忌讳，私家甘旨自充庖。不须乞食歌姬院，自有佳人送酒肴。

目深颧起貌崭然，长臂厖眉耸两肩。宛似阿罗老尊者，不妨时说小乘禅。

身居焰焰祝融堆，一夜西风卷雨来。酷吏手中逃得活，故人别后共衔杯。

不到山中久，山寒景益奇。冻泉零雪谷，坠叶弄风丝。

浙江茅土几诸侯，美誉唯公一日收。冯翊望之新得郡，颍川黄霸旧承流。西湖一火愁中禁，东郡三霖慰客忧。早晚秋风吹紫桂，百钱应伴使君游。

杜老才高笔有神，却夸庾信句清新。方惭丑女依西子，更觉常星望北辰。眼底向来无作者，世间此去有诗人。交情何似吟情好，托契犹堪慰老身。

小园缭绕瞰沧湾，搜抉天藏不放闲。愧我笔端无锦绣，羡君胸次有江山。规模未出经营外，物象先归赋咏间。何日携笻来共醉，每于胜处一开颜。

脱帻思悠哉，峥嵘望斗魁。好风蘋末起，清兴月边来。天地供吟笔，星河落酒杯。神仙去不远，便欲跨蓬莱。

楼船万险出惊湍，未到安坻未是安。万一暗逢罗刹石，破舟覆族有何难。

云里养鸡非是达，山头抱犊未为真。何如老奉闲香火，醉卧林间了此身。

人生苦乐与俱生，不问侯王及庶氓。万事随缘安乐法，莫求好处一边行。

日出天开眼，云收见物华。不餐还自饱，无酒却须赊。绿遍千丝柳，红添几树花。如何酬造物，烂醉是生涯。

百首清诗夜上，九重温诏晨颁。自古封侯赐璧，慷慨只立谈间。

雪霰晓漫漫，天公剩作寒。林梢栖白凤，炉焰舞红鸾。

刘子怜跛牛，行将就庖宰。云斯竟不免，觳觫有何罪。为善无近名，月刀用则匮。庄氏其至言，超然出形器。

一纪归来老薜萝，须知养寿是蹉跎。几人尽向忙中去，我比时贤日已多。

冯公岭上翠摩空，下视群山千万重。想得行人归意速，又穿云树过前峰。

君恩华我老，旌节到柴门。我本一书生，乃忝侯伯尊。忆昔有鼻祖，渔钓干周文。既已成王业，营丘垂后昆。功德虽不同，齿貌略可论。相望数千载，但愧非贤孙。

浅把涓涓酒，风流杜少陵。是中有真趣，全胜醉瞢腾。

竹杖点湘斑，长随掌握间。老来方得力，伴我一生闲。

四大假合成，足弱非我病。但作如是观，乃悟真实性。当时维摩诘，聊示世间身。凡欲问疾者，正堕烦恼因。我若于尔时，便当作礼去。病既无从生，自有欢喜处。

老人夜不瞑，宿鸟未安栖。送睡凭杯酒，思晨听晓鸡。

亢夏草木死，旱火炽如焚。秋深得雨凉，万物生精神。庭蕉抽绿书，野草秀芳茵。风露洗芙蓉，艳质照商旻。我亦病体苏，楚楚整冠巾。乘时一尊酒，岂曰非良辰。

贤侯佳节初开燕，谁是风流晋孟嘉。已判百年唯白发，不羞九日对黄花。拥旄遥佩藩臣印，把盏重来刺史家。希事此邦应未有，一时千里借光华。

两朵牡丹开国艳，千丛黄菊散秋葩。可怜宾主欢娱地，只向尊前不语花。

久回俗驾向山中，无复诗骚见古风。方喜故人千里至，更容清夜一尊同。宾筵谈笑知无敌，笔力追陪愧未工。自古诗人难并世，归期那敢话匆匆。

我来菊始华，我去菊方好。主人远招客，懽意不草草。投辖陈孟公，哦诗杜陵老。不忧垂橐归，珠玑已盈抱。天宠忽鼎来，拥旄行就道。贤侯借辉光，春风发枯槁。

拱翠千峰列髻鬟，危楼百尺破天悭。九霄星斗朱栏外，万井人家绿树间。水势大江横北固，地形小鲁望东山。何当幞被从君住，借我时时豁醉颜。

平生事业诗千首，盖世声名黍一炊。濩落中间偶成事，凉凉踽踽欲何为。

东坡尝作老饕赋，姜子年来老更饕。血气已衰肌肉瘦，正如槁木渴春膏。伯仁若见求牛炙，毕卓如逢觅蟹螯。颔{月隺}酒鲭和海错，晚菘春韭杂溪毛。搜寻奇味须儿辈，调芼精能付主庖。君子固知居远杀，老人讵可食无肴。邻翁时喜分甘脆，侍妓偏能佐酒醪。万事灰心唯有此，婆娑牖下任陶陶。

自是绳枢子，夤缘登宦途。闲情入鱼鸟，岁晚卧江湖。

怀情既不尽，谥隠亦何疑。截舌帝其怒，在天灵可欺。

穴处尝闻太古时，规炉凿地亦几希。便成简易真淳俗，坐唤儿孙共打围。

暮龄旌节宠旋归，感谢皇恩念细微。已是丘园添盛事，更兼山水借清晖。老来自合深韬晦，语妙偏能相发挥。祝我青松君意厚，尚嫌诗瘦损腰围。

酒徒狂态少威仪，看碧成朱兀似痴。何似花时风月夕，提携欢伯缓相随。

寄迹双溪喜盍簪，剖符庐子遽分襟。伏波威著羌夷界，叔子恩怀江汉心。万里烟尘入长筭，二边风月待清吟。促归早晚飞丹诏，新雁回时有好音。

初出乡关叹屡空，行人愁见暮云重。倦投山馆怜吾足，踏遍千峰与万峰。

吾祖平生学苦空，至今馀庆尚重重。佳城气象年来别，秀出南屏第一峰。

平生画虎半成空，岁晚归来好事重。屈指燎黄应不远，金冠章绂看驼峰。

园林索寞已飘梅，且喜东皇勒驾回。磨拭石台需客至，支撑花架待春来。

夜永醉还醒，邻鸡已有声。衾寒霜令急，木落睡魂清。

平生性僻爱吟诗，驱使风光如使儿。纵横妙用无凝滞，问著机缄自不知。

四始诗之至，源流治世音。后来无郑卫，蛙蚓谩呻吟。

少年登雁塔，晚岁列鹓行。贾傅心忧汉，宣公疏奏唐。细毡亲沃日，白简旧凝霜。才大施犹狭，清名玉雪扬。

报恩须烈士，拂意是忠臣。君看倾邪辈，哨哨似妇人。

腊残梅破靥，春近柳含滋。指日驩娱地，东风浩荡时。

茅茨西日暖，翁媪自相依。不识鸳鸯意，双双作伴飞。

夜半霜铺瓦，浑如水泼衾。炉红朝易起，衣重老难任。

芡实遍芳塘，明珠截锦囊。风流熏麝气，包裹借荷香。

大傩存古礼，彩发映雕冠。如今身老大，不似小时看。

冶铸求来不记年，贮汤宿火早朝天。如今冷落浑无用，且与鸱夷伴醉眠。

日月争其所，昏晓成古今。桑榆能几何，可但惜分阴。有花须共赏，有酒须频斟。追念旧交游，半卧青枫林。

平生不作守钱虏，万事随缘了即休。收拾诗篇闲事业，追随歌酒老风流。

老觉冬衣重，慵便春服轻。衰翁脚力弱，拄杖乃能行。八秩今时少，何人福寿并。仰惟文与吕，盛德两耆英。

银袍金带吾家有，黄榜青衫未有人。此去须君立门户，桂林先折一枝春。

富贵来时不见亲，永怀恩德倍酸辛。如今有禄肥妻子，谁念孀孤泉下人。

端忧伤逝者，花事欲如何。春色愁边少，悲悰酒后多。溪桃方著脸，区木渐成窠。拟作开眉计，何当扫障魔。

一灯何似千灯，千灯争如一月。虽云屋下荧煌，不若空中皎洁。笙歌万井喧哗，车马九衢填咽。老子静对婵娟，自是一般奇绝。混沌灯意略同，矫俗救奢良诀。

今日如山堂，携家如逆旅。为谁十日留，南山看烟雨。

且唱还乡曲，初非衣锦衣。不须华表望，丁令此时归。

一别乡闾五十秋，今朝作意省松楸。山川良是人民改，故旧无多岁月流。不学钱侯夸驷马，聊同范子泛扁舟。风流二老今重会，把酒殷勤说旧游。

忆昔东坡老，曾吟陌上花。我今归故里，卉木正光华。

五十余年别故山，今朝底事挈家还。老来报本思宗祖，不为豪夸里巷间。

戏投餠饵方塘上，无限鱼儿翻翠浪。向来瓠瑟听遗音，今日梅山识清唱。

盘峤中间十里湾，遶山如蹑翠连环。两岐尽处忽回首，只在寻常一望间。

八十衰翁灰冷时，君恩忽许奉京祠。夜行不已非吾事，归日磻溪理钓丝。

二八女儿初弄容，妆成意态有纤秾。点乱胭脂痕片片，潮生醉脸晕重重。

括苍云水窟，刺史神仙宅。窈窕九折通，髣髴三山隔。千峰郁崔嵬，一派绕清激。境浄不可唾，崖倾谁敢迫。崇桃炫春红，积李缟夜白。樵唱递往来，渔舠时出没。闲招鸾凤侣，间访烟霞客。替玉肌花貌，有水光山色。使君玩世士，爱奇忘寝食。不忧橐无金，自喜足有力。欲具航海舟，从公登山屐。早晚归去来，飘然谢朝帻。

太乙真人一叶莲，浮游万顷思悠然。我今不愿瀛洲去，愿作香风水上仙。

一见便非凡世界，恍然兜率化成宫。未分混沌天无巧，已凿谽谺鬼有功。百尺飞泉晴亦雨，四时阴穴夜吹风。莫将俗驾污仙境，明日红尘在眼中。

八秩归乡井，交游一二存。固知年及耄，似觉老而尊。

平生出处半参辰，胸臆今朝获重陈。二老白头欣得侣，千枝红艳欲无春。已拼把酒同中圣，况是司花别有神。来岁如今好时节，诗翁著句更芳新。

暮龄携挈特东归，红药翻阶正得时。不是花容相妩媚，风流要索两翁诗。

一桁门前柳，亭亭翠插空。悲秋宋玉宅，学舞楚王宫。夜映楼台月，朝牵菱荇风。多情二三月，乱絮扑房栊。

老人气血少，日夜遭煎煮。点检槁形骸，能禁几寒暑。

鶢鶋设钟鼓，固已非所乐。我今对秦筝，听之亦藐藐。老人难遣日，借此慰牢落。此意只自知，勿令儿辈觉。

此是吾邦别洞天，楼台高下白云边。鸟声人语相酬答，山影溪光共接连。便欲弃家来学道，不须航海去求仙。愧无冰雪清新句，且读骚经点易编。

纷纷朝市利名忙，唯有山林兴寄长。枢相好奇聊玩物，道人弄笔欲专房。方嫌小景鲛绡窄，忽辱新诗茧纸香。潭府炎蒸无着处，聊将三伏助清凉。

出郭眼增明，遐观酒共倾。好风吹暑气，快雨送雷声。僧磬清敲寂，鶑簧巧弄晴。论交方缱绻，奈此别时情。

归来揩眼望南明，山水光中慰此行。不把篇章供世好，肯将姓字占时名。才踈我合回三舍，语妙君能敌七兵。自此定交非造次，许陪诗社莫寒盟。

未冠鸡窗友，于今鹤发翁。功名各自致，齿发略相同。欲去情怀恶，临分礼意隆。百年才一瞬，无惜寄诗筒。

久矣忘乡井，归人问故蹊。无金随力散，有柱把诗题。初见心增喜，临分意转迷。人生重恩意，去住两含凄。

居室要须存野意，不求轮奂炳丹青。王侯第宅他崇贵，麋鹿山林我性灵。

度暑有余乐，虚堂闲炷香。清风左右至，翠竹两三行。既无衣食忧，更喜寿命长。与物虽同流，于世实相忘。所以陶征君，高卧到羲皇。

我诵茶山诗，不识茶山面。今朝逢嫡孙，论诗得关键。李杜不再传，苏黄才一见。茶山子有孙，夜光同一串。故家妙人物，笔底波澜健。何当直两锋，看取空中箭。

小蛮方艳色，老傅已华颠。念彼当春花，能得几时妍。劝君莫留花，花亦悲流年。

君斋以寄名，寄斋有何义。岂非异邦人，偶尔寓斯地。静观浮世间，何物不是寄。天地即蘧庐，吾身一邮置。百年聊托宿，六凿共游戏。一朝撒手行，妻子却复弃。宝货不随身，主人若个是。不如饮无何，日就醉乡睡。四海皆弟兄，何必桑与梓。若问吾故家，滕公是同里。

积日乃成岁，积岁不觉老。始焉泉涓涓，末乃海浩浩。少年玩时日，事业良草草。况复钝滞资，谋身苦不早。只今在桑榆，风烛那可保。譬如秋后花，能得几时好。遇酒且舒眉，前程付苍昊。

禄厚君恩重，才踈德性迂。入门随手散，不作守钱愚。

诗人拥节古来稀，郊岛诗穷彼一时。爱子篇章孤鹤唳，愧予门户两狼垂。遥知靖节闲栽菊，不见仪休愠拔葵。别去修门莫嗟惋，时来如摘颔边髭。

吾叔非凡士，从来眼目长。相期在今日，此意最难忘。

延庆堂中梦，人言积善家。翠娥环绕句，今日定如何。

女以色而死，士以才而亡。处才不才间，此语最深长。我昔愚自信，遭逐方悲伤。投迹归山林，为乐特未央。失马反为福，始悟得不偿。向来尤其人，今乃佩恩光。忮心成美意，陷阱为康庄。寄语斯鞅辈，善刀宜早藏。

畎亩欲龟坼，好雨忽滂沱。豪民不蓄谷，一旱将如何。早晚炊香秔，呼奴蒸瓠壶。为我讴一曲，便是击壤歌。皆由使君恩，盛德致时和。岂有六七月，溪流扬素波。尔民亦何知，饱食输王租。诵我喜雨诗，百世永不磨。

渔舍枕沧湾，如游赤壁间。羡鱼虽迹似，匪钓却心闲。松古龙千尺，溪清玉一环。无人相伴醉，沙觜弄潺湲。

老火忽西流，凉飚应蓐收。倦怀辞浊暑，爽意入清秋。得句新逾洁，炊秔香正浮。身闲仍有酒，此外更何求。

清闲自是神仙福，不是神仙不得闲。我虽凡骨居尘世，十有三年守故山。

拍岸鱼遗子，排檐燕引雏。有生俱有欲，情爱岂其无。

八十衰翁如小儿，爱餐梨栗作儿嬉。有时淡饮三杯酒，无事闲吟两首诗。还丹却老吾不知，头童齿豁一听之。但愿造物相扶持，寿考或可登期颐。

鸾凤难为种，寻常羽族繁。共期公入相，又见子生孙。衣钵传亲手，箕裘付后昆。韦平今远矣，衮衮属高门。

片云飞白雨，万壑变清秋。瓮螘思新酒，河鱼失旧愁。嫩凉生枕簟，爽气入梧楸。喜得平安报，天如为我谋。

仓卒朝行在，间关到蜀都。维舟锦江上，卜宅少城隅。药市桥春过，江村酒夜沽。风骚天不靳，故遣走荆吴。

四时有代谢，卉物互相逾。红者方蕊萼，白者已芬敷。人生一气中，不出造化炉。乘除无了时，逝者如斯夫。愿作涧松老，莫作朝菌枯。寿夭又在天，颜跖归一途。为颜不为跖，趣向各异殊。已矣勿复言，有酒且驩娱。

诗翁诗胆如酒胆，底事豪诗不豪酒。麹生聊遣伴清尊，会有醉吟三百首。

吾儿毛骨已森然，会见排风上紫烟。但把文章博科第，便成陆地作神仙。胸中滔裕书多读，笔下纵横业要专。卜者相期非止此，后生进学在丁年。

对此一拳石，便有沧洲趣。可笑祖龙痴，辙环山海路。赢得鲍鱼腥，属车无觅处。何如蓬荜人，低头檐下住。

是花皆有态，品格不须论。方其得意时，掀舞春风前。正如东西施，彼此两争妍。有万吹不同，各自矜其天。

六月禾将槁，天公一雨苏。旱时苗化草，稔后米如珠。食足安田里，年饥死路衢。丰凶才反手，扪腹愧微躯。

自古诗人多坎𡒄，早达唯有苏长公。流离岭外七年谪，受尽人间半世穷。我方六十遇明主，前此独卧空山中。岂唯食粥动经月，门外往往罗蒿蓬。呜呼诗人天爱惜，不与富贵唯穷空。彼苍于我亦厚矣，但畀明月和清风。

苏黄自是今时友，李杜还为异代豪。八十衰翁无老伴，唯渠终日话风骚。

文章声价有东坡，岁晚亲逢春梦婆。一闻千悟无余事，背负大瓢还唱歌。惜哉龙眠不好事，不为写作东坡海外郊行图。

晚来行野色，晴意满江山。旧得贫中乐，今于老后闲。渊明五柳下，颜子一瓢间。此道如能会，孤标不可攀。

东坡真天人，万事早超悟。生死固了然，刀锯不足怖。方其谪岭海，负瓢歌道路。此已遗形骸，死埋随到处。朝云尔何人，从公不忍去。万里烟瘴深，此岂有羡慕。当时士大夫，反眼相背负。孰料祸患中，义行唯妾妇。懿哉配坡公，清名照缣素。惠州松树林，不是小蛮墓。

诗人有至乐，俗士不知味。可以安贱贫，可以轻富贵。可以履忧患，可以散淹滞。如彼逐臭夫，终日鲍鱼肆。方其乐其乐，蛭蛆甘所嗜。天特私吾徒，慎勿泄其秘。

社后十日雨，坏却山桂花。不见日车行，但见雨脚斜。闷坐室何有，辞眠情不佳。安得万里风，浩荡吹晴霞。

平生无事业，只是养此腹。虽曰负将军，念尔相随逐。一朝我若行，枵然入空木。问尔将何之，无功难受禄。

心迹清虚绝点尘，更无俗虑得相亲。可怜一片浮云性，付与逍遥自在人。

新月秀弯弯，高悬碧落间。何当依玉户，潇洒看江山。

今年月有闰，菊花开较迟。明年无赢缩，花开当及时。有花与无花，摘蕊泛酒卮。况是好时节，风日生光辉。但愿身老健，长与花为期。犹胜陶征君，无酒空赋诗。

壁厨殊易成，制度亦苟简。二边各一柱，四齿横两板。重重叠书册，造次可抽拣。犹胜堆案头，儿女恣翻混。邺侯悬牙签，况复余性懒。聊欲备阙遗，时时遮老眼。

跂乌肖翘丛薄间，低头塌翅人所怜。既无三足相疑妒，恐可夤缘到日边。

拒霜秋后散红葩，賸有风光到我家。堤上晚来相照耀，分明一片赤城霞。

静坐对珍丛，人疑道气充。轩裳路益远，岩壑意潜通。石自锼镌巧，苗因灌溉功。暮年无嗜好，所向略相同。

露冷天寒欲陨霜，夜眠辗转怯更长。衰翁枕上闲寻句，风入家林月到床。

旋移菊本对兹辰，汲洒清泉浥细尘。底事今犹这个在，向来曾是惜花人。

玉瓣金心磊落花，天姿高洒出常葩。标名大笑缘何事，开口相逢有几家。

学道不须奇，无为胜有为。气平无间断，心静自清夷。意钓非关饵，行歌不为诗。随缘皆自在，何患不期颐。

山居少交游，在家仍懒出。忽得佳友生，开怀可销日。杯盘随所有，新故皆如一。客醉不肯留，我懽终未毕。

吾虽享厚禄，自是一书生。炙背随日车，嘘酒依瓶笙。教儿读古书，课仆莳春荣。野意自足乐，澹然违世情。

平生踈散性，万事皆真率。唯于五字城，如用萧何律。为官既无称，治生亦无术。濩落每如斯，一长何足述。

老翁夜不寐，最爱晨起早。既欣邻鸡鸣，更喜林乌噪。红日忽上窗，亟呼具衣袄。下床一炉火，便觉春浩浩。须臾盥洗罢，觉我神气好。须眉白如银，大似商山皓。因思履道贤，六十未为老。本朝六君子，二张同一赵。陈杜与郑公，富贵俱寿考。嗟我亦何人，八十明年到。不敢儗前贤，后来何足道。粪丸夸隋珠，但可付一笑。耳目幸聪明，时时吟续藁。金钗虽零落，杯酒不草草。

往岁事耕稼，正以饭不足。今年不服田，賸有代耕禄。种瓜与蓺蔬，未免课童仆。四体不复勤，有愧前修躅。

黄金不惜买蛾眉，拣得如花四五枝。撒手行时无罣碍，更无一物可相随。

黄金不惜买蛾眉，拣得如花四五枝。遇有酒时须饮酒，得吟诗处且吟诗。

黄金不惜买蛾眉，拣得如花四五枝。日月其除岁云暮，诗人此意报君知。

黄金不惜买蛾眉，拣得如花四五枝。池堑台倾何足怪，雍门弹处不须悲。

黄金不惜买蛾眉，拣得如花四五枝。可笑曹瞒空狡狯，西陵作伎一何痴。

对芳樽，老来万事不足论。朱唇皓腕年少伴，青山白云居士邻。对芳樽，老来万事不足论。

凡物贵适口，何必费橐金。莼羹与菰菜，千里起归心。野人美芹献，重意有所临。淡薄斯近道，厚味腊毒深。彼哉膏粱徒，藜藿非知音。

一岁常随斗柄回，四时各占一时开。仙娥别有栽培术，长与山翁荐寿杯。

皆言渔者乐，不知渔者忧。方其未得鱼，蓑雨立寒流。正可入图画，屋壁供王侯。吕尚与子陵，工钓汉与周。初不事钩饵，终日心优游。我今筑斯舍，发兴在沧洲。范子既伯越，去泛湖海舟。季鹰思吴中，不为鲈鱼秋。所以数君子，声名天壤侔。我非真渔人，一醉万事休。

麦陇收寒烟，晓锄穿日影。什伍每为朋，坎种分畦町。禀气该四时，收成近炎景。灌溉须春前，明年足汤餠。

千首诗轻万户侯，富如猗顿亦何求。六义中间有至乐，不须苦作楚人骚。

茫茫几云山，中有万古人。人间有生死，出没如浮云。山云有销歇，世人无断绝。所以西方尊，不言生与灭。

昨宵榾榾车声喧，人情嗷嗷不得眠。今朝一雨忽大足，人声车声俱寂然。吁嗟血汗滴焦土，寸寸灌田亦良苦。天工作用瞬息间，百顷平畴如翠羽。须知造物心至公，远近高下皆一同。岂唯吾里俱有岁，一凉到骨恩无穷。昊天莫道高难测，试听神龙驱霹雳。尔农一饱不自知，为尔哦诗歌帝力。

驱逐风雷撼海潮，迢迢已觉度山椒。金蛇照夜三千尺，银竹倾云百万条。起舞不辞巾角垫，卷廊从听药囊漂。吾家虽乏千仓积，一饭何妨共祝尧。

括苍都志勒坚珉，贤守推公第一人。政似龚黄专恺悌，诗如李杜更清新。诸司交荐动旒冕，七邑争留号吏民。此去定须登省户，老成人物表朝绅。

中古风俗醇，田野多贤人。沮溺识孔丘，渔父辞伍员。后世多薄俗，往往妖孽作。小则为胜广，大则为莽卓。物坏虫生之，俗坏奸生之。古道日已远，呜呼其可悲。

花溪溪水出仙源，正对枢臣旧戟门。聊把一麾随宦牒，只寻三径乐丘园。传家远继东楼国，好客长开北海尊。胸次魁奇无一物，百年厚德畀儿孙。

酒力欺人老，花容笑客衰。自怜花与酒，终是不相宜。

晴光弄晓色，云物共昭回。岂唯山川豁，觉我怀抱开。便欲御泠风，飘飖跨蓬莱。下视人世间，往往隔嚣埃。

今岁稔熟收田禾，笼鸡担谷主人家。农人时节一醉饱，擨{扌歈}起舞相喧哗。

云岑抱秋阴，水木起夜色。原野渐萧条，田禾卷阡陌。

野处买鸡专报晓，从今不问夜何其。老夫辗转苦无寐，恰似度关初听时。

火宅烦恼窟，尘世忧患海。唯有颜氏子，箪瓢无吝悔。有圣人依归，其乐故不改。

洛中四老会同甲，太岁俱生丙午年。我亦联翩七十八，惜无一客伴华颠。

君恩华老境，庆事接新春。门户严呵禁，神应护吉人。

修篁君子性，枝蔓谩相妨。一自删除后，侁侁弟子行。

六十得幼子，薄者以为嗤。新妇拜阿翁，兹事在何时。翁今已八秩，又见儿妇归。不远年岁间，更作弄璋诗。

君侯敏手镇星城，杰阁巍堂指日成。经籍大恢新教化，英贤重振旧声名。势雄三洞双溪境，义动千秋万古情。一唯家传人共仰，盍将此道觉诸生。

木末禅扃小径通，杖藜春晚日冲融。四围山色参空远，一带溪光入座雄。俯仰旧游浑似梦，琢磨新句愧难工。浩歌笑指城隅路，和气分明醉眼中。

富贵来时人已老，光阴去后事如何。有时无事闲思省，我独人间岁月多。

天道若不神，何以惊物而惧人。君道若不神，何以号令鼓万民。故圣人以是而设教，奄有四海，为天下君。

晨兴一炉火，焰焰如镕金。大明忽东升，阳晖散重阴。家人过平剂，有酒向我斟。此外更何求，便可老山林。

野居富薪炭，一煖敌重裘。虽无四方味，鱼鳖亦易求。古人爱山林，岂为口腹谋。箪瓢颜不臞，乐道固无忧。

六十遇明主，家空无一廛。百年今共尽，五福晚兼全。

举世无非逐臭夫，卜邻幸喜得文儒。堵居原宪贫而乐，瓢饮颜回退若愚。粗有田园供菽水，更无酒肉混庖厨。古来隠士无过此，叹息吾今德已孤。

鸡窗同隶习，雁塔独飞翔。荐牍盈丹扆，封章列皂囊。锦衣荣梓里，符竹耀江乡。三迳方谋适，琴尊忽破亡。

苍茫云海渺无津，玉户初圆绝点尘。万里共欣云叶浄，一年争看桂华新。狂吟定约六七友，低唱可无三两人。今日公来赓旧曲，梅山惊动主林神。

勇退知几自古难，人情宦路险于山。劝君休唱眉间曲，放我山中自在闲。

西风飒飒吹红兰，千林摇落无容颜。芙蓉花高猩血殷，烁烁对此红玉盘。冰霜骎骎花事寝，坐对此花须痛饮。安得蛮户千张机，为我织此明霞锦。

商气正惨栗，商花忽红芳。有如乍贫妇，犹饰盛时妆。众目惊赏心，所见非所望。此后少朱荣，寂寞橘柚黄。

美人{女便}娟隔秋江，翠罗织裳楸叶光。醉香艳粉凋斜阳，更使诗人感杏殇。

拒霜一树碧丛丛，两色花开迥不同。疑是酒边西子在，半醒半醉立西风。

玄冥也自不落莫，探借春风红树枝。姑射身全映霞珮，寿阳妆误点胭脂。长于山杏难为弟，配以江梅合作妃。满面发红缘底事，如逢宋玉莫相窥。

百花结成蜡，花香蜡不香。如何此枝上，似蜡更芬芳。意彼百花魂，结聚无所发。英灵为此花，色香相假合。虞姬死为草，舞动应乐节。蜀主化杜鹃，啼染枝头血。轮回有托化，亦闻金仙说。花月自有妖，未易以理察。乌知此花魂，为香不为蜡。

季伦珊瑚光夺目，元载胡椒高柱屋。潜庵纸上一枝梅，富比王侯夸不足。此花清绝更无伦，和粉磨丹吾所嗔。向来华光最入神，幻出西湖烟雨春。

一水泻寒玉，数峰罗翠屏。渔樵自来往，不悟落丹青。

昔闻鼓山名，未到鼓山寺。胜游不易得，一失恐难值。今朝忽勇猛，便作入山计。虽无济胜具，尚可策疲致。松下止呵导，山前屏车骑。仰窥白云峰，俯蹑青螺髻。半天开佛刹，杰阁照金翠。路穷两崖间，巨石擘元气。何年泻白虹，一喝回狂势。冲波落山后，余力泄厚地。山灵畏定力，仙鬼吝幽閟。至今千仞底，不见波流驶。寻师水倒回，卓锡泉涌沸。异事惊倒人，此理本无二。亭边数苍石，刻画几大字。顾怜身后名，惨戚当时意。茫茫千万古，存灭可胜记。灰劫同一尽，要自济儿戏。不如生前酒，对石聊一醉。醉到无何乡，却就僧床睡。

水游陆走不同生，濡足相随有至情。早晚拍浮春浪去，岂知垂翅到天明。

晴色动春晖，春宵三五时。无风开菡萏，有月莹瑠璃。老境逢佳节，他乡赋小诗。囝妻浑勿药，灶妇亦开眉。

揭地东风作晓晴，峭寒别是一般清。五更彩燕归铃阁，一夜金莲撒斗城。岁稔歌谣欣越俗，酒阑魂梦遶神京。几多携手天街月，行听帘帏笑语声。

公堂宴处万灯明，灶鼓冬冬脆管清。莫厌青裙分作队，那无艳粉笑倾城。甘心挝鼓投荒裔，敢望传柑近上京。咫尺宾朋若胡越，语音嘈杂隠雷声。

试听楼头报几更，暗尘渐歇夜方清。但知贪赏千家月，不问滞留三里城。延得簪缨还洞府，移将星斗下瑶京。道心与俗元无碍，感耳何嫌下俚声。

病起春工渐有涯，烧灯时节未还家。老无筋力追年少，闲有诗篇纪物华。风暖欲吹残雪尽，月明不着片云遮。山中儿女应思我，孤负江梅几树花。

