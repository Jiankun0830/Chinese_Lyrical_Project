地僻宜逃暑，官曹幸颇闲。虚传力士担，始信蜀妃山。岭雪青霄畔，城烟密树间。清谈容款接，妙句独难攀。

懒性难堪俗事侵，倚空栏槛列青岑。云端白雪凝高岭，郭外长江绕茂林。疏旷幸陪文字饮，喧楼安用管弦音。北窗一枕羲皇梦，却快微微风动襟。

炎夏江风冷欲冰，坐陪袁谢有余清。旧闻蜀地四时雨，今快岷山千里晴。旋切银丝尝鲙味，聊欹玉枕听滩声。晚来忽起扁舟兴，更傍中流看月行。

西南都会锦官城，持节来寻汉客星。去国谩追千里马，还家拟泛一帆舲。公才磊落宜方面，我病荒疏冒使令。未许东山同笑傲，胜游聊可上丹青。

