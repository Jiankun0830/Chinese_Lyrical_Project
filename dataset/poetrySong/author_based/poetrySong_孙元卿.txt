芒鞋踏明月，入谷闻泉声。了知非人间，泠然毛骨清。篝灯入幽洞，岩穴何阴阴。仙凡隔几尘，无由问霓旌。跻攀上高崖，势与龙虎争。凭栏试抚掌，碧甃波纹生。尘缘苦未断，世路犹遐征。题诗来贤岩，晚岁当再行。

玄冥相我作山行，卷却重阴放晓晴。但见峰峦互扃锁，不知宫阙隠峥嵘。云根洞穴篝灯入，井底波澜抚掌生。唤客入山还送客，淙琤犹记石泉声。

满船载月华亭子，泛宅浮家张志和。何似舫斋趺坐稳，莫教平地起风波。

