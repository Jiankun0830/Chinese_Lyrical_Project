咄咄汝为子，念之心可寒。慕则非所慕，叹则非所叹。愚生乃系俗，达人斯大观。大明高照耀，沧海足波澜。不求胜己友，有过孰抨弹。不绝害心念，诚身奚喜欢。沟浍无源本，易盈还易干。见善苟不明，譬彼东西湍。仁义根于心，视精而行端。读书贵知道，事亲宁以官。会稽产竹箭，西海出琅玕。虚名何足尚，所惧实才难。

同入招提宿，初从城市归。雪轻浑欲舞，云冻不成飞。客去寻溪棹，僧来叩竹扉。篱边一枝玉，漏泄化工机。

宾僚成雅集，夜月正清圆。幸对芳樽满，兼逢乐事全。哦诗追旧日，举盏望青天。此会宜频讲，何妨祝寿延。

初度追思夜向晨，敢安暇逸负青春。鸰原友悌同三益，鹤发康宁拱二亲。未遂功名酬诲育，勉将诚孝信乡邻。从今且愿蒙天祐，日侍慈颜拜北辰。

心处中虚治五官，物来能应固非难。移忠益本居家孝，阅暑知曾历岁寒。父子赓歌真内乐，弟兄分职赖居安。何妨菽水为欢养，会有时来诏赐餐。

学山初不止邱陵，骥子终期万里程。莫问官曹今落寞，正须人物自高明。斗升聊可为亲养，岁月行看播治声。膝下团𪢮事文史，此身何幸忝居兄。

生于陵者自安陵，何事驱驰较驿程。却望乡山千里隔，共看淮月一轮明。官闲足遂吟哦乐，俸薄休形叹息声。最幸一家仍聚首，不须嗟弟与瞻兄。

生憎世俗迭相陵，反己工夫有度程。大学在先知本末，中庸当务造诚明。谆谆自昔承严训，默默终年愧令声。至道不须由外索，事亲友弟及从兄。

厄穷那复值凶年，典尽贫家五亩田。暂给箪瓢居巷内，且将经史向窗前。潜心矻矻先修己，安命栖栖不怨天。爵禄功名宜自取，尤当勉力务勤拳。

纯熟工夫积岁年，能知本性则知天。揠苗助长犹为害，况复芸人舍己田。

焚膏继晷且穷年，荣悴他时却在天。莫把光阴虚度了，吾徒耕道若耕田。

