袅袅垂丝不自持，更禁日炙与风吹。仙家见惯浑闲事，乞与人间看一枝。

叠却霞绡上醮衣，女童髽髻绿杨垂。重调蛾黛为眉浅，再试弓鞋与步迟。紫府烟花鶑唤醒，仙房云雨鹤通知。帘低红杏春风暖，清梦应曾见旧师。

曲巷深房忆帝州，卖花庭宇最风流。窗纱破晓斜开扇，帘绣笼阴半上钩。少日喜拈春在手，暮年羞戴雪盈头。泉南寺裹潇潇雨，婉婉一声无限愁。

诗字峥嵘照眼开，人随尘劫挽难回。清苕载雪流寒碧，老我扁舟独自来。

未欲鞭龙上玉京，赤城来炼八霞精。松风浩荡吹秋暑，偶到弥陀寺里行。

饭熟羹香客寐残，秦村山水树阴寒。古今一样邯郸枕，觉后方才做梦看。

深院清明冷凤箫，梨花寂寂雨潇潇。秋千一架红墙角，终日无人影自摇。

小院无人竹簟铺，昼眠难稳客心孤。窗前嫌怕惊残梦，自掷青梅打鹧鸪。

晋汉高人迹已陈，同君仙屐叩山灵。涧悬白练流云液，路夹苍虬耸石屏。鸟下老藤摇翠木，僧归寒屋钥秋扃。萧萧落日闻笙鹤，满耳天风聒醉醒。

柳外细听鶑燕语，声声似度鞠花新。

