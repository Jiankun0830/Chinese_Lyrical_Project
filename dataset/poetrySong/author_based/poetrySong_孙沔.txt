茂林修竹碧谿头，梵宇深沈锁翠帱。从此崇山频企望，朝阳高处有松楸。

旧交为帝不能邀，百尺双台照暮涛。逸迹已将山共永，清名仍与月争高。鲁连解难终辞禄，龙伯持倾只钓鳌。列传古碑言未尽，一滩风竹自萧骚。

中兴曾作故人看，抗节唯怜七里滩。枯枿卧沙疑野艇，丛篁生岸忆长竿。天边旧迹星辰动，江上余基水石寒。应笑渭滨周吕望，白头因猎从和銮。

海东霜隼品仍多，万里秋天数刻过。狡兔积年安茂草，弋人终日望沧波。青䴔独击归林麓，皂颊群飞入网罗。为谢文登贤太守，求方逐恶意如何。

新治甬上居，闲逸安暮齿。

