崩云四合千嶂重，奔电一掣十里红。土囊叱吸万窍风，江翻石走昏相蒙。疾雷破柱鞭老龙，百贾颠沛市井空。银河倒倾千丈谼，鱼鳖欲取山为宫。洪涛舂天怒相攻，大舸吹簸如飞蓬。醉卧掀舞一叶中，洗我云梦芥蒂胸。忽然变灭何匆匆，雷公收声电改容。霞舒雾卷萦长虹，绀碧万顷磨青铜。溪边结网南巷翁，白发黄馘射两瞳。赤鳞腾出无留踪，刻舟求剑何时逢。

莫鬬蜗两角，且共貉一邱。夷踞坐我旁，汝岂河南驺。割肉一啖之，徐以大白浮。哙伍君勿谯，笑谈起封侯。

诸家迹便扫，得此一老兵。江东醉司马，酒中尚求名。哀哉南山萁，不平自号鸣。慎勿歌乌乌，作此老婢声。

谁令醉尉怒，端是丞相嗔。交疏白眼见，愁绝翠眉颦。迟暮仍三黜，惊窥有四邻。还将万里眼，笑索岭梅春。

白首对泷吏，骍汗愧逐臣。溪山不改色，风雨解留人。坎𡒄知天意，漂浮任此身。纷纷小儿女，何必浪沾巾。

溺灰不辞戎辱，箕踞未易诃。仅免遭田甲，谁能让尉佗。舆粮饯吾鬼，分灯遣诸魔。酒中有真觉，一梦到无何。

国蹙连群盗，时危仗老臣。分忧当北顾，请幸且东巡。肘足仪三晋，创痍又一秦。不眠听野哭，愁杀路傍人。

渺渺行云幔，溶溶曳水衣。雷翻巢堕乳，风落网粘飞。独拄青藜杖，来推白板扉。平生邱壑趣，漂泊寸心违。

白帽炎州客，青裙酒姥家。微风摇扇浪，细雨落檐花。客舍休占𫛳，蛮村欲馔蛇。会令醒复醉，高枕送生涯。

苍莽川流会，浑酣海气嘘。蛟龙改窟宅，雷电走空虚。殷地翻坤轴，黏天浸日车。高僧欲杯度，游客且楼居。壮观真难值，幽怀亦少摅。翩翩一鸟去，何必羡知鱼。

荡沃波澜大，凭陵意气粗。射潮鲛鳄怒，鞭石鬼神驱。云断千崖立，风行万壑趋。樯乌朝共起，水鸟夜仍呼。滟滟红升晓，霏霏翠扑肤。浮楂卧泥滓，狼藉满街衢。

江阔卧人影，山长送马蹄。渚莲红尚敛，沙草翠相迷。高树藏云直，疏篁压雨低。酒醒浑不记，端是武陵谿。

北塞风尘万鼓鼙，东京社稷一戎衣。绿林群盗驱民去，赤伏真人得帝归。诸老禅联苍玉佩，将军坐鞚紫金鞿。先生此日青霞志，一笑凌空拄杖飞。

故人遗像丹青落，盖代荣名日月悬。万马群空冀北野，一蛇独游原上田。晚浦苍波涵落日，秋崖老树立苍烟。直从厌代骑星去，千岁光芒夜斗边。

离乱纷纷醉尉多，将军独夜灞亭过。旅巢对𫛳占行役，客爼悬蛇卧宿疴。双鬓尽从愁里白，衰颜时向酒中酡。云翻雨覆须臾耳，未用区区较唯阿。

风波涌地千沤发，创痏钻皮百箭攻。药裹关心防二竖，谤书盈箧忤三虫。剖瓜女隶方求巧，结柳奴星也送穷。笑我平生持蟹手，未应咄咄左书空。

紫荆有信欲开花，黄犬无情不到家。偶坐厌闻鸟嚄嚄，杯行喜听鹊查查。同看明月人千里，相望孤云海一涯。骥子熊儿无恙否，风云惨淡鬬龙蛇。

老蟆蚀月缺，破镜掷道边。金枢坏一夕，玉斧斵千年。何人挟寸铁，插羽飞上天。但令蟆磔死，重看十分圆。

残夜山月吐，蓐食治野装。策策林响变，一叶风陨黄。客路感时节，起看雁南翔。秋风捩孤影，云路正茫茫。

老马倦长道，解鞍聊缓觞。小雨濯鬓须，欣然惬初凉。奇苞照屋角，橘柚垂青黄。感之动中怀，弓刀戒秋防。

窜身楚南极，守隶工遮防。投鞭得小愒，孚席纷在旁。虎贲起隅坐，悠然见中郎。一醉汩其泥，江湖渺相忘。

古道阴森翠柏行，长鞭摇曳紫游缰。佩鸣苍玉倾瑶席，地布黄金列宝坊。仙客杖飞龙有角，胡僧肠浣水生光。两朝人物空冥寞，百代风流竞淼茫。松骨倚天増老气，谿毛著水渡微香。鸦啼鹊噪秋风外，千丈藤萝挂夕阳。

莽莽纒兵气，蓬茅庇一邱。尚看蒙赤帻，不复卧黄䌷。抱牍杭凫鹜，征租聚沐猴。黄昏更萧瑟，风雨啸鸺鹠。

投老一浮萍，长亭复短亭。谁怜仙客去，自有故人经。世乱眉多赤，情高眼独青。临分听苦语，令我醉时醒。

林壑已秋声，凉蝉又一鸣。人间多古意，地僻有微行。身老殊方去，愁牵百虑生。途人夜相语，豺虎正纵横。

秋风袅袅转庭梧，客梦初惊一鸟呼。拣尽寒枝栖不稳，独行残夜影同孤。

孤城吹角五更风，笑语团𪢮一梦中。战格连云家万里，书凭黄犬若为通。

翠干轩轩迥出林，夜风吹籁紫箫音。老龙头角云霄近，玄豹文章雾雨深。末路浮荣炊剑首，半生遗恨寄琴心。愁吟独溅花前泪，故国山河百战侵。

藜杖匆匆集晚林，长廊破壁撼钟音。天涯流落相逢地，杯酒殷勤莫厌深。万里功名飞燕颔，千金博饮炙牛心。更闻好句惊人倒，一洗蛮烟瘴雾侵。

黄花翠竹小丛林，卧听南山白石音。螘鬬已空遗垤在，蜗跧终恋故庐深。掀髯一笑追前谬，礼足同参看此心。且向疏山结香火，人生莫受二毛侵。

尘涨迷三鹿，桑枯厌八蚕。征心浑不见，问疾有谁堪。坐待成风斵，应须立雪参。钦闻第一义，细说后三三。

弹指三生过，伤心一念差。试标天上月，为种火中花。粗识禅为味，初欣道有牙。老师一笑许，千劫误蒸砂。

台殿何年有，千岩紫翠间。金仙佛世界，羽客道家山。骨朽余三窟，皮存尚一斑。伤心千古泪，相见雨潺潺。

愁坐猿啼里，行吟度鸟间。翠凋巾上发，红破镜中颜。老去经三折，真游付八还。无心自来往，空羡白云闲。

万山攒拥天一笠，北风吹雨两鬓湿。饥乌绝叫护巢飞，老蛟怒起拏云立。孤城短日砧杵急，骑驴渺渺冲泥入。桑枝倒折机杼空，道旁废井无人汲。遗民到今传旧邑，击水华鲸浪三级。故物漂流百战余，客子起坐万感集。小驿香醪如雪汁，一杯快作长虹吸。酒醒寂历照短檠，幽咽数声邻妇泣。

檐牙啄林杪，华殿浮青红。天风吹泬寥，万籁酣笙镛。木犀已着花，濯濯秋雨中。赪姿出素面，一洗丹粉空。幽香袭巾袂，冷艳栖房栊。迫此芳岁残，一笑谁当供。群仙立通明，矫矫骖鸾龙。相随归阆苑，遗恨寄西风。

历历水中榆，地远连玉京。抡材上华屋，袅袅黄金茎。苍官表独立，垂胡交缦缨。根深崖峤壮，势压山岳倾。万牛挽不回，老气空峥嵘。夜半风雨会，岁晚龙蛇升。我来不忍去，绕树三匝行。珍重金石交，待我烹茯苓。

乱后煎百虑，老去无一欣。故人尺书至，好语中夜闻。坐久百虫绝，开帘月纷纷。长歌又一醉，酒醒击空尊。

系舟古巴江，曳杖真仙亭。金舆簇画戟，玉几罗翠屏。堂堂十八公，独立霜中英。魁然十围大，荫此一盖青。翘翘云物外，坐阅秋蒂零。道人依茅栋，蕙帐凄芳馨。苓龟傥可见，长镵𣃁青冥。一食浣我肠，败履插修翎。

伤心玉案两眉齐，永负黄花九日期。万里炎州嗟我老，百年青泪向君垂。俱飞蛱蝶愁看汝，醉把茱萸欲对谁。独立西风搔短髪，一生遗恨一愁悲。

割肉早归三伏日，传柑赐饮上元灯。那知一恸殊方去，独向高台此日登。泪湿西风生眼缬，梦回残夜起衣棱。孤鸾别鹄知何处，泉路茫茫唤不应。

穷秋客舍风雨凄，破釜生鱼甑有衣。故侯未种东陵瓜，饿夫欲采西山薇。岁晚黄精可疗饥，故园万里天一涯。未辨登山拾瑶草，且复从公茹石芝。

藜杖扶来雪满簪，谆谆好语意深深。酒倾白堕杯行玉，橘破黄苞坐饤金。醉起莫辞田父肘，甘余须识野人心。匆匆不尽遮留意，挽袖丁宁更一临。

寒蔬离离银线乱，冻醴滟滟玉井深。坐看庭松翘翠盖，行穿野菊布黄金。犬迎客入喜见尾，鹊随人语欣会心。俗里淹留怕轑釜，驱儿招唤得重临。

石栈梯空一线横，路穷台殿两峥嵘。日光澹澹鸟飞没，云气茫茫龙随行。道人西归余只履，结茅宴坐千岩底。草根沥沥暗泉鸣，树外腾腾青瘴起。翠竹掩冉苍云屯，老藤蔽亏白昼昏。天低尺五雷雨上，身强丈六祖佛尊。我老栖栖厌行旅，逢人欲问前三语。不见高僧锡杖飞，山下空留千斛乳。

一念挂世网，平生误儒冠。笑看蝇穴纸，坐待鲇缘竿。薨薨醯酱瓿，岂识天壤寛。老如本逢掖，诗肩尚儒酸。久纒冠盖蔓，忽作泡影观。堂堂人天师，三世一指弹。身闲云月出，骨老霜松寒。我生饱忧患，将心觅人安。目击有妙寄，语乐非世欢。坐稳且复留，火芋分懒残。

明月不可呼，清夜时一出。孤光挂海涯，皎皎转空碧。道人一茅把，坐睨九年壁。磨砖破纒缚，骤若老骥逸。匆匆林下逢，怅望不暖席。锡杖已凌空，阶庭草如积。

客居莽牢落，幽绝无四邻。岁穷有衣结，日晏犹甑尘。偪仄戎马间，敢厌薪水勤。故人情义重，采采青泥芹。小摘持寄远，分余为情亲。丹荔擘轻圆，黄柑破芳辛。蹲鸱劝加餐，风味亦可人。渺渺山涧曲，浩浩水云晨。踞罏有前诺，两翁对然薪。眼缬眩红绿，共此无边春。

玉手传丝催岁，金刀翦彩伴春回。兵戈满眼年年在，花鸟惊心日日来。芳意渐还三径草，暗香犹认两京梅。呼童火急供春事，冻醴生光滟玉醅。

岁晚惊呼身已老，天涯流落首空回。便将酒力推愁去，且放春光入眼来。人语嘻嘻争鬬草，宫花闪闪艳妆梅。雪消水暖春江动，绿涨葡萄万斛醅。

翠竹含风袅袅，青山照水重重。窗户无人半掩，一龛香雾空蒙。

偶与白云共出，忽随倦鸟俱还。明日重寻旧路，桃花流水空山。

山气蒙鸿衣自湿，意行曳杖穿云入。老翠阴森万竹蟠，浮苍潋滟千峰立。邂逅幽寻到萧寺，拊掌一笑掀百蛰。酒醒佛火照黄昏，坐听北窗风雨集。

山色凌寒春尚瘦，潭影涵空清可漱。漠漠云行紫竹闲，斑斑雨湿黄昏后。火炬穿林鸟出巢，人语阗门狗窥窦。杖藜有兴会重来，更待黄鹂哢晴昼。

王孙春望思寥寥，冠盖当年盛八萧。花靥重重墙外见，琴心切切酒中招。屠龙已破千金产，驷马重归万里桥。便解貉裘沽一醉，忍看红糁缀寒条。

万木阴中锁泬寥，晨门跋马听萧萧。故人自欲分茵去，逐客何妨折简招。共对春风班露草，却随明月下溪桥。击鲜故有诸郎在，三尺银刀贯柳条。

邹郎英妙知名久，笔端自有谈天口。客舍相逢一尊酒，众星错落见箕斗。高论欲追牛马走，长剑忽作蛟龙吼。余子碌碌那得交，江夏无双亦其偶。我观二妙屠龙手，青紫纷纷何足取。他年要作中兴碑，大字磨崖继聱叟。

川逝日已远，蓬漂久未归。异乡惊岁换，宿草变春晖。魂梦差参是，音容想像非。遥怜小儿女，恸哭纸钱飞。

草草木皮棺，松风生暮寒。莺啼春寂寂，萤照夜漫漫。梦里号三匝，愁边荐一箪。想思为君瘦，零落带围寛。

水满双飞白鹭，花深百啭黄鹂。寒食清明过了，一川烟草离离。

兀兀三杯卬困，昏昏一枕春融。酒醒落花风里，梦回啼鸟声中。

弱柳千丝飏，河横一带围。腰支春作瘦，鳞甲雨生肥。逐伴鱼儿出，争巢燕子飞。匆匆班草地，不觉卧斜晖。

屏拥山入坐，珠跳水溅裾。香销尘漠漠，日近竹疏疏。身逢百罹后，春残一梦余。故林千嶂外，孤抱几时摅。

看云随卧起，饮水自敷腴。秀色共斋钵，寒声落坐隅。未开花五叶，且种橘千株。幽事相关处，时来近酒壶。

小雨破春昏，清风洗瘴氛。霏微花上见，萧瑟夜深闻。独笑幽闲事，酣歌倚半醺。羁怀不堪写，危坐听炉芬。

花落不容惜，犹残叶底春。稀红闪余映，乱绿鬬尖新。飞絮高度竹，游丝远趁人。窥帘闻好语，双鹊喜津津。

残尊断送春，千里未归身。莺老犹闻语，梅酸欲聚颦。独眠愁警夜，起舞听鸣晨。行路难如此，悠悠且傍人。

露宿风餐两鬓华，故园芜没旧生涯。圣恩若许求帷盖，便向东陵学种瓜。

竹杖芒鞋稳称身，茸茸香草醉中茵。举鞭叱驭何为者，始信王阳是可人。

毁瓦区区为食谋，半生炊黍在刀头。一廛会入扶犁手，不上陈登百尺楼。

平地安知祸有机，一跌永负青云期。举群惊雊堕罝网，衮背焕烂光陆离。山梁三嗅不忍嘬，如皋一笑吁可悲。开笼放汝须远去，莫遣韩公赋病鸱。

谁令孤鷕遂专埸，翦迭笼中看鸟翔。文章正坐虎毛柄，铩羽一落千丈强。翠翎低摧少颜色，奇祸非汝能遮防。匆匆应媒莫浪出，尊拳毒手正交相。

叶底红稀不见花，枝头绿暗可藏雅。春归古殿苍苔满，一点笼灯隐绛纱。

老眼逢春病有花，淋浪醉墨字如雅。悬知不是唐王播，惭愧高僧护碧纱。

青山映落日，澹澹烟中明。出门无所投，曳杖随意行。破裓僧两三，喜笑争邀迎。曾巢俯修竹，飞星动高甍。老人如宿昔，真契同三生。遇人无戚疏，出语恶不情。寥寥风马牛，肝胆欲尽倾。怪我胸中山，硉兀尚不平。邯郸乐无度，短梦一饷荣。蛮触怒不休，暴骨千里横。微言起我病，内愧面汗骍。蚤知天宇大，岂有世网婴。举扇障西风，浣此沧浪缨。

萧晨散幽步，不放一尘惊。高崖初日吐，坏道哀湍鸣。平生耽田里，见此心眼明。危桥属幽径，别户延朱甍。主人鸡黍约，庖烟起晨烹。长须举案出，银杯坐中行。烂漫写真意，殷勤愧深情。留欢更卜夜，华烛吐长檠。

苍茫夜气合，渺渺风露清。篮舆兀醉梦，翩若孤雁征。老马志万里，络首丧其生。十年饱刍豆，立仗不敢鸣。自识酒中趣，承辞身后名。皎皎一片心，不受宠辱惊。清风悲永夜，万窍同一声。醉里有归路，仿佛游化城。

同舟无胡越，四海皆弟兄。吾人虽晚接，一笑盖已倾。我老未闻道，意行堕沟坑。逢人得推骂，知非愧平生。世乱识真态，涂穷见真情。曳杖扣禅扃，撞钟听靴鸣。小窗风雨夜，对此一榻横。吾身如木偶，春至不复荣。岂无三宿恋，天雨方流行。去去得首邱，归田克残更。

客居厌穷独，蓬艾翳环堵。庄舄尚越吟，锺仪犹楚语。吾人有奇操，空洞见城府。相逢逆旅中，雾豹初一睹。拘囹赋囚山，避谤憎市虎。褰裳肯顾我，崖峤走风雨。微吟对清夜，破此五月暑。坠露挹金茎，空花堕犀麈。孤灯映笼纱，泠滟翳复吐。耿耿遂不眠，逢逢听晨鼓。

客舍风雨交，庭芜蔓春草。蓐食悲王孙，戛釜厌邱嫂。吾人才杰立，一障狂澜倒。汤汤捍滔天，澟澟块绝岛。奇音闲大朴，妙语发天藻。壁间见蝎喜，屋上瞻乌好。跫然听足音，自足慰衰老。出门泥活活，所向碍行潦。怀人心不展，厌乱迹如扫。仲子过我庐，肩舆白云道。

沐猴著冠天所械，笑唾千金如一芥。时时扣角咏三生，口业未除诗有债。薨薨不作秋虫声，蔼蔼欲尽春云态。平旦谁登大将坛，一军惊呼子光拜。

爱酒渊明望白衣，传闻骑吏款柴扉。为怜渔父鸣鞭送，欲便山翁倒载归。泪向琵琶弦上落，心随蝴蝶梦中飞。一杯属我寛愁病，免使黎侯咏式微。

千骑森森响铁衣，日上铜环四扇扉。何妨指点银缾索，直须倒著接篱归。已邀明月三人共，更看红尘一骑飞。何日渊明赋归去，晨光前路正熹微。

古寺秋崖上，清风掩半关。晚花明艳艳，晓溜落潺潺。松笋穿阶瘦，苔窠蔽石斑。翘沙怜鹭静，抱叶看蜂还。心以空无累，身从病得闲。仪曹独何事，终日赋囚山。

老厌风沙恶，安闲且当禅。开帘延白月，倚杖立苍烟。鸟散人声里，钟残客梦边。小蒲风叶偃，薄槿露花鲜。句好吟须断，欢余醉帽偏。人生但如此，何处不翛然。

聒聒催酤我，嘤嘤唤友声。一遭青蝇污，永负白鸥盟。睡鸭嘘烟满，苍龙噀雨鸣。参禅我未暇，一榻对僧横。

隐几抛书坐，欹床听雨眠。僧来逢自足，盗去失青毡。楚国虽三户，滕氓尚一廛。如今更何恨，端用酒为年。

饭筒菰黍趁流年，葵扇桃笙尚宛然。世味半随昌歜苦，心旌长与艾人悬。鸿飞不到书来少，鹊喜无凭语浪传。两鬓萧萧吹白发，空余衰谢故人怜。

千里之马初服辀，风鬃雾鬛跨九州。驾盐挽磨三千秋，俯首尚与驽骀游。吴郎人中第一流，文采绚烂珊瑚钩。阳春白雪和者少，夜光明月暗中投。鲁人不贵东家邱，吾髯凛凛青两眸。𪭢金戛玉声相求，属镂双蟠九地幽。有气夜出干斗牛，忽然化作长黄虬。睚眦之怨何足雠，一麾立断楼兰头。

北窗风冷冷，西阁夜悄悄。缺月吐半璧，独与太白晓。缑山王郎子，粲若玉树皎。纷纷哙伍中，特立负奇表。清谈静炎燠，坚卧镇浮扰。呼童高树栅，赤帻厌凡鸟。

二年客尘土，独夜忧悄悄。遇酒一破颜，歌呼醉连晓。寸心为谁明，伴此孤月皎。枯柟郁峥嵘，老干空自表。蚁穿万孔萃，蛛挂千丝扰。白鹤逝不来，岂敢更择鸟。

日角珠庭秀两眉，谁家有此宁馨儿。莫惊堕地驹千里，久见参天桂一枝。

碌碌为生笑阿奴，九龄重见此英雏。千回健走非黄犊，一洗群空定白驹。

争名计身后，逐利了目前。道人一弹指，永断三生缘。起灭水上沤，聚散风中烟。纷纷阅凋谢，东海今桑田。缟发茁枯颅，秀眉覆两颧。已超人天上，遂拍佛祖肩。茅斋立万竹，荫此碧玉椽。绿暗云扰扰，清涵露娟娟。我老无家舍，余地寄一廛。不辞供井硙，辛苦送华颠。

离离黍禾暗空村，一点炊烟带雨昏。山翁过我竹阁寺，未扣爵罗廷尉门。老去不辞污诗酒，区区独醒一何有。笑语未办供主人，久客那能拒邻叟。杜陵白首尚书郎，步屧春风向草堂。人生意合无妍丑，共此一夕灯烛光。

跳波乱清淮，一叶寄真赏。南山如高人，标格自矜爽。胡尘暗楚甸，绝境堕渺漭。空城草木春，户外履谁两。怅望壶公龙，乘云自来往。小诗若图画，仿佛见飞桨。从今淮上山，不落梦中想。

楚山多异材，翠竹满崖谷。萧萧斤斧余，斩伐同一束。芜城带流水，万亩淇园绿。遗苞駮云锦，老节抱金玉。岁晚虎穴邻，舐掌方择肉。此君亡恙否，应坐白眼俗。

客舍秋风我欲愁，世途如漆莽悠悠。半生小利营锥末，此日危炊上剑头。万里穷乡怜我老，一廛小隐待君谋。惘然貌赤空相对，扇面令人手不休。

野鹤昂昂祗自奇，水凫泛泛强随时。问禅乞我安心法，住世分君大药资。便欲乘桴从鲁叟，不须歌鳯叹周衰。超然独啸千峰上，一吷清风万窍吹。

何人手执造化关，投此虹蜺跨两间。乌鹊填成天上路，鬼神鞭出海中山。飘飘尻驾凌空举，侧身下瞰千峰雨。河汉汹汹声西流，风雹相躔齐万弩。始信通天有一门，便欲晞髪扶桑根。乘槎忽逢支机石，拄杖直到洗头盆。赏俊夸雄两奇绝，邂逅一声如电掣。冥冥沧海会扬尘，大字磨崖书岁月。

墙头邻女三年望，户外文君一笑窥。欲得贤夫嫁张耳，此真佳婿是羲之。定知不折飞梭齿，似说先齐举眉。不信侯门深似海，水流红叶谩题诗。

读书非贵嗜，吾子喜欲迷。十年费膏火，群嘲笑书痴。磊落载五车，望海无津涯。双瞳如秋月，一出照耀之。冥搜理窟邃，妙解锯屑霏。胸中九云梦，百怪见然犀。拊枕出鸿宝，铸金侔袅蹄。神光发中夜，太乙秉青藜。

离离风中花，深落任所之。泛泛水中萍，流转复在兹。静公湖海士，世网那得縻。独有铁石心，不与燥湿移。巢肩统灵鹊，搘床余老龟。区区了官事，应解笑儿痴。

云嘘翠扑肤，山拥青入户。祗树给孤园，桃源武陵路。一从振履还，不复乘杯渡。倚墙扪虱坐，挥弦送鸿去。水涵楼影交，风敛花气度。把茅便有余，不必黄金布。

诸峰倚崔嵬，众壑隐奔峭。寓目欣有系，会心领其要。开庐结茅竹，伐翳斩蓬藋。此君亦可人，玉立尽娟妙。风酣翠相倚，月吐青自照。窈眇非世音，鸾鹄中夜啸。烟尘暗北关，烽火被南徼。便欲老三闾，终焉隐屠钓。

白汗翻浆浃背流，清飚一扫破除休。枫江湛湛冰壶月，梧井团团玉露秋。蚁动巧闻床下鬬，驹跳首向隙中留。南山危坐高棱见，杞国区区岂我忧。

愁边种种关心事，客里纷纷见俗情。雁拆西风离思乱，鸟啼残夜旅魂惊。江河风景悲南渡，家室仓皇问北征。沧海横流安税驾，一桴从我任平生。

山寒蔼瞑姿，枫老带涨痕。兰摧桂亦折，往往归其根。万籁各收声，一气中自存。鼻斤无可斵，尻驾不复奔。孤光照独夜，月落低金盆。

金气天与高，灯烬宵正繁。暗蛩露下绩，潜虬浪中翻。幽人醉清夜，一笑空罍尊。遇胜独心诣，了了见目存。但忧儿辈觉，难与俗人言。

寥寥犬吠村，微月耿黄昏。鸡豚市井空，虎豹窟宅尊。元龙百尺楼，独卧谁与论。酒圣且复中，愁魔自惊奔。弹铗归去来，稚子候柴门。

云族正南鹜，日车遂西沈。倚楼孤客恨，伏枕故园心。唧唧虫造哀，交交鸟遗音。危坐百感集，我何念之深。

浅濑落云碧，幽花弄秋妍。细细回波渡，津津笑靥圆。起谋杯中物，行挂杖头钱。阮公任真率，醉卧酒垆边。

霜葩翳老青，粲粲石壁下。琼树一时新，肌冰敌姑射。光风泛月彩，芳气袭兰麝。幽人三嗅泣，采玩不盈把。芙蓉强争妍，刻画粉黛假。对之若为容，惭红面如赪。

高梧傍层楼，隐翳崖寺古。森森露井寒，荫此六月暑。秋风动地至，柯叶遽如许。依依别故林，黄落半粘土。凉蝉不复号，惊鹊时自语。一夜绕空枝，愁绝两翅羽。

沙际漾浅碧，竹外欹深红。晨光发秾丽，醉脸酣春融。欢华不满眼，荣悴一日中。娟娟泣朝露，槭槭陨夕风。顾我非灵仙，丹砂驻君容。举酒酹其根，明年何处逢。

稚子应门立，老僧迎客入。湛湛玉甃寒，唧唧铜瓶泣。小轩风雨过，窗户青红湿。晚花发秋妍，黄蜂正衙集。

失路迷千嶂，投林借一枝。扣门竹西寺，立马日斜时。矍铄僧窥户，睢盱犬透篱。定知嫌不速，明日与君辞。

云表朝飞屐，松蹊晚驻鞍。破扉联白板，槁项系黄冠。径雨喧风箨，汀沙立露翰。小窗床坐好，对此百忧寛。

斜日半窗明，无人独掩扃。风铃时自语，雪柏老终青。立鹊参差见，微泉断续听。老僧浑不语，危坐卷残灯。

异县久为客，穷途饱所更。对床云伴宿，曳杖月同行。到处身如寄，看山眼𫏐明。平生饮中趣，酒贱且频倾。

亡弓堕甑一时空，梦断南柯午枕中。便有樽罍追北海，更无尘土污西风。驱牛懒卧山中相，失马来看塞上翁。从此卜邻成二老，鸡豚社酒与君同。

龙媒去尽马群空，一曲阳春在郢中。浩浩百川齐赴海，蓬蓬万窍总号风。谁怜楚国沈湘客，独有商山避世翁。闾里应容投缓急，风波千里一舟同。

乌啼鹊噪晚庭空，并舍相呼入酒中。逐影故惭夸父日，披襟聊快楚王风。牛衣泣卧悲游子，鸠杖欢迎愧老翁。笑我独醒成底事，一邱之貉古今同。

沙平雪漫水涵空，路入千岩紫翠中。村远微明渔舍火，楼高斜矗酒旗风。可怜方外狂司马，来伴田中一秃翁。南北相望三十载，心期不改断金同。

瘴雨蛮烟扫地空，众星环列拱天中。豹章尚隐南山雾，鹏背将抟北海风。麟阁似闻登汉将，鹿门犹自卧庞翁。低头莫负平生志，冠盖风云万里同。

夜鹤悲鸣蕙帐空，一身今在百忧中。惊魂尚喘吴牛月，短翮甘随宋鹢风。且与龟鱼为地主，不将鹅鸭恼邻翁。超然世态谁君似，兰菊春秋自不同。

平生惯见有司空，肠断苏州一盼中。此夜相忘千里月，他年应恨五更风。坐中不乐无三粲，客里相逢祗两翁。急雨催诗更萧瑟，小窗寒夜一灯同。

锦堂莲烛夜光空，喜笑蝉联绣户中。尘绕梁飞歌白雪，袜凌波去舞回风。投梭且莫惊狂客，却扇何妨眩醉翁。青鸟殷勤问消息，留髠灭烛许谁同。

鲁阳之戈倚半空，谁能一却日再中。惊回十二巫山雨，永隔三千弱水风。廋语尚传黄绢妇，多情好在紫髯翁。谪仙尚有杯中月，独舞婆娑醉影同。

哀蝉已逐梦云空，锦字参差在眼中。应似桃花贪结子，任教柳絮舞随风。留春不住无樊子，隔水遥看有杜翁。无那丁宁花鸟使，丁香偷结两心同。

饮痛琼艘百柁空，参横斗挂月当中。不愁马上衣沾露，且看尊前帻堕风。未办清歌娱醉客，莫将强韵压衰翁。为欢冷淡君应笑，注瓦倾银一体同。

绘出金盘放箸空，一时酣咏醉乡中。羽觞聚泛兰亭月，璆佩锵鸣阆苑风。颠倒白纶容老子，淋漓紫绮看仙翁。诗成快写鲛人室，万颗骊珠讶许同。

浮苍宛宛两眉长，泻碧汪汪一鉴光。山海相逢非浪语，小孤明日嫁彭郎。

层梯倚天碧，细路连草莽。萧萧苍松门，税此林下鞅。轮囷老树姿，偃蹇怪石状。中有莲花台，迥出诸天上。空堂卧钟鼓，古佛暗龙象。飞泉漱石除，夜半发清响。云低雪浮浮，柳动春盎盎。超摇万里眼，更欲铲叠嶂。

万瓦冠松壁，千嶂锁云庄。故人置酒地，清夜灯烛张。破壁挂月阙，遗笙啸风廊。妖歌倾四座，醉卧锦瑟傍。寂寂花絮乱，匆匆莺燕忙。雍门已陈迹，余音空绕梁。我来久徘徊，惊呼首一昂。老僧独依然，对坐柏子香。

巴江新捣万谷皮，禇生粉面肤凝脂。故人千里持寄我，落笔宛宛天投霓。绨囊丹果十袭包，爆栗飞烬石火敲。红盐著树落青子，香雾噀手披黄苞。苍鹅无罪见葅醢，苦酒濯之光五采。虾跧久已成枯腊，咫尺波涛渺江海。客舍争席纷满前，馈羮不复五浆先。殷勤重饷有吾子，两夫担荷赪其肩。

麟经束高阁，掩卷有三叹。朱弦久零落，鸾胶续其断。英英左阿君，独唱音节缓。故是我辈人，吹箫得幽伴。先生拥绛纱，弟子褰素幔。一挥斵鼻斤，便举齐眉案。

小窗危坐若为情，曳杖穿云取次行。萧寺试来携手处，阳关已作断肠声。歌呼本自追曹相，恸哭那知见贾生。坐上谁人最愁绝，江州司马泪纵横。

月斧琢朣胧，团栾覆石锺。连络青云根，点注碧藓封。补天记女娲，移山诧愚公。当年偶遗漏，堕此草莽中。奇礓久沦蛰，化出金仙宫。老僧惯见之，笑视瓦砾同。砺角戏乌犍，迸火敲青童。摩挲问亡恙，千岁今一逢。堂堂张茂先，扣以蜀井桐。噌吰振林莽，叱吸万窍风。澒洞众壑满，吼彻九地通。狂奔窜幽魅，惊怒拔老龙。丰山霜露零，彭蠡波浪舂。一鸣固有待，寸筳那得攻。水曹笔五色，东序罗笙镛。辟易四坐倾，蹴蹋万马空。伟兹抱奇音，伴我窥灵踪。赋诗乃不如，露草号秋虫。

三年著南冠，两见芳岁新。朝为虫蛇侣，暮与魑魅邻。行随木上坐，卧对竹夫人。独有金石交，不废风雨晨。书来一吊屈，我已屡厄陈。啧啧爨下桐，嗷嗷辙中燐。𫄠以朱丝绳，放之碧海津。穷途得重惠，肝胆久轮囷。

岭云乱擘絮，檐雨收断线。箕神拥前驱，万瓦集微霰。玉峰忽崔嵬，炯若簪出弁。衣棱森欲起，眼缬醉复眩。属国卧餐毡，含糊不能咽。

喧豗凑六合，澒洞咽群籁。俄惊江海悬，坐觉虚空隘。包藏失地险，弥漫见天大。婵娟自一种，巧丽穷百态。独余古柏青，正色老不坏。

寒雨吹黄屋，胡星照紫宸。龙沙万里去，灯市七年春。感恋丹心折，悲吟白发新。孤臣卧江海，老泪满衣襟。

金地三千界，珠宫十二楼。人行仙佛土，春满帝王州。邂逅群雄扰，消磨百战休。伤心歌舞地，锦缆起汀鸥。

冰雪依春尽，云山发兴多。微吟愁独夜，小立伫斜河。社鼓村村急，樵音处处歌。呼僮扫月榭，不饮奈明何。

雪屋清如洗，云崖翠作堆。破扉风自掩，败壁雨先颓。野色初还柳，林香尚有梅。沧江千万顷，一鸟镜中回。

云逐归心乱，山随望眼賖。疏林欹晚照，浅溜咽春沙。客路三千过，僧窗一笑哗。此生安税驾，有地即为家。

扁榜银钩劲，褒题衮相尊。天边玉楼去，江上草堂存。蝇附俄千里，龙登有一门。萧郎传旧业，击水看溟鲲。

相国开藩日，抠衣放鹢时。碧油来弭节，彩笔坐题诗。有客皆如此，知君更不疑。相逢一笑喜，空恨十年迟。

野寺知名久，归鞍试一寻。乱山迎晚眺，万木拱春临。逸想超神界，安禅见佛心。时参鼻端白，趺坐息深深。

雪涨春光动，云归暮坞深。岩栖尘不到，禅貌老难侵。野虎风生啸，哀猿月伴吟。荒鸡号五点，说尽落星心。

水绕禅窗浄，香凝古殿深。读书不求解，酬古聊自斟。塔铃已无语，匣琴犹有心。独谣西阁夜，风满快哉襟。

爱竹门可款，命车壑初寻。乌啼春院静，人语夜堂深。鼠迹留僧钵，蜗涎换佛金。邻翁笑相命，春酌夜沈沈。

江行萧家峡，路入天长寺。眈眈千步廊，植杖聊一愒。山对逐客愁，花溅寒食泪。提壶苦劝人，何物关汝事。

梦断行云去，诗成急雨催。霏霏嘘谷满，闪闪映空来。出岫非无意，为霖信有材。故园小桃李，昨夜一时开。

鼻祖有殊相，耳孙信多贤。阅世已黄壤，传家尚青毡。妙语今作者，生气犹凛然。便须勒苍珉，揭此宰树边。

岩姿露天巧，地胜延隙光。鲸怒四海鬬，蜗跧一身藏。逃空真乐见，憩寂幽梦长。灯暗不复续，卧看月侵床。

山立起平案，松偃卧枕冈。尚怜桃靥小，已见麦头昂。检事关兵气，逃禅入醉乡。平生江海兴，一棹付慈航。

杯行到手莫留残，忍听金钟吼夜阑。红雨乱飘花帽动，碧云吹断玉笙寒。破除孤闷千疴散，邂逅良图一笑欢。老去便须勤秉烛，对花浑似雾中看。

芋火鹑衣对懒残，铜瓶泣雨又更阑。枕流洗耳真堪笑，映雪看书且耐寒。共惜分襟能几日，直须把酒罄交欢。风流喜见佳公子，未信穷途白眼看。

老牯挽犁泥没膝，剡剡青秧针水出。大麦登场小麦黄，桑柘叶大蚕满筐。猿鸟初呼聚俦侣，缫丝百箔闻好语。此时物色不可孤，劝君沽酒提壶卢。

宜春客舍无一席，古观独眠不能夕。破屋飕飕人雨立，空林啧啧蛩夜绩。青袍白马郡督邮，晨门过我鸣前驺。不求五斗彭泽米，且卧百尺陈登楼。

云梦青邱蟠楚薮，萍实江边大如斗。故垒摧颓百战余，旧事传流千载后。青崖半裂苍兕吼，空陂突过黄狐走。山深日落少人行，寂寥鸣蜩嘒高柳。江湖一梦三年久，慰我漂零一杯酒。群盗须降汉赤眉，故侯办作秦黔首。

主人避地卧荒村，道傍故宅今仍存。乌鸟呼风白日静，藤萝挂月苍烟昏。壁立削铁千步垣，客子不敢窥其门。一时胜事那能说，撞锺击鼓行金尊。

华榱翠桷刻蛟螭，蒿艾不翦与户齐。野鼠群行昼蹑壁，山鬼一脚夜撼扉。胡骑扫迹今已非，官兵纵暴来无时。千炷眈眈四壁立，主人避地何时归。

喷雪怒相搏，投虹贯其中。张颐吓北客，拍手笑南公。固自轻一死，终然鬭两雄。踟蹰倚山阁，得失谩鸡虫。

健捷两首虺，爬沙百足蚿。击水群鲸动，追风一鸟翩。壮心殊未已，怒臂欲无前。亦有旁观者，跟跗奋两肩。

落日投林去，低云贴水飞。江翻半嶂倒，帆健一风肥。酒重倾蛮榼，歌清绕妓衣。城南多胜事，何必阆中稀。

三年践蛇虺，一命抵豺虎。悠悠故园心，万里崖峤阻。祝融方司南，巨岳镇全楚。沧波喷石壁，白日洒飞雨。寥寥苍梧帝，髯断泣二女。斓斑竹上泪，溅血今如许。沈文吊湘累，鱼葬得死所。寂寞千载魂，故物但角黍。吾生将安归，随此瘴江浦。逐臣正南游，倦鸟已北翥。放身秋崖上，万壑赴一睹。干戈浩茫茫，安得两翅羽。

群休眩鹿马，独觉辨渑淄。虫鸟岂知道，断尾畏为牺。草木讵有灵，卫足不如葵。智嚢樗里子，痴绝顾恺之。成坏系所遭，何必陋昨非。仪曹天下士，失身蹈危机。一斥卧江海，南冠系湘累。不思蛇起陆，便作鸟择栖。匿智以为愚，更欲名其溪。溪山清可厉，溪上碧相围。石底行翠虬，烟中抹修眉。一朝纩息定，白日断履綦。丛祠翳篁竹，秋风生网丝。凛凛望千载，避世真吾师。故物不可寻，山川尚华滋。永怀西州动，兴言北山移。欣然解其会，了了不复疑。独醒亦何事，誓将𫗦糟醨。举酒酹一觞，宛宛度两旗。蕉黄配丹荔，歌此迎神诗。

日上千峰乱，风涵万壑秋。两崖折天罅，一水涨岩幽。绝岸飞桥过，寻源秉炬游。倚空翘翠葆，漱石走苍虬。老树搀天立，奔云接地流。壮怀开浩荡，病骨耸飕飗。皓首殊方去，清尊尽日留。无人与说似，胜事满南州。

千松夹道直，一水抱村流。清绝小丛林，绕舍竹修修。老僧惯见客，坏衲雪满头。野果折奇苞，畦蔬翦新柔。漂零五管去，邂逅一笑留。诗成写君壁，纪此梦中游。

窗户遥开紫翠间，小桥独立听潺潺。意谐独有清风共，兴尽聊随落照还。但见虚童蒙白帢，且无泷吏发骍颜。风花雨叶元无定，何必区区恋故山。

过岭逢人问象州，瘴烟如海蹴天浮。三闾逐客何将到，八桂宜人且少休。

江上烟云翠作堆，倚天青壁雁飞回。神州一望三千里，不是南迁肯独来。

橘中隐商颜，桑下荫羽葆。古人日已远，贵迹今未扫。英英八桂堂，屹立表众草。名随五柳传，寿待三松倒。南堂驻金莭，伏剑收蛮獠。駪駪立万马，猎猎卷千纛。元戎领客来，小摘羞涧藻。醉缬乱繁花，移来插晴昊。

十载污修门，簪槖侍帝垣。五云深莫窥，众星拱以繁。一坐牍背书，身落海上村。山川发余想，锺鼓眩昔闻。星图焕斗极，两两错地文。今日复何日，乘槎造天阍。日月起可挟，参井立能扪。谁当揭其柄，为我酌瀛尊。

飞仙巢三山，弱水环四溟。谁知黄茅岭，自有白玉京。独曳一枝筇，梯空上青冥。蟾飞堕八桂，石陨化七星。幽幽炬火然，异状不可名。垂天紫云盖，插地翠羽屏。已无俗士驾，上有迁客经。敢言居夷陋，妙绝冠平生。

万树张大伞，千嶂卧独龙。彤云竟天起，火坠九日红。投老落蛮峤，暍死愁吴侬。风流贵公子，一笑林下逢。苍崖折天罅，中有万里风。习习驾两腋，飘飘落琼宫。草木啸竽籁，涧谷酣笙镛。披我快哉襟，谁能辨雌雄。

跳波触石喧，古木抱崖拥。老蛟压泥蟠，一笑作潭洞。孤峰起崷崒，哀壑浩呼汹。腥风噤蛙淫，冻雨落毛氄。凛凛白昼寒，瘴髪立尽耸。旱气曛日黄，缩爪但阴拱。悠然四大海，敛此一毛孔。安得化为霖，蕙叶有光宠。

群峰依天立，万马屹不动。风欹紫玉珂，雨暗青丝鞚。相君千里目，渺渺孤鸿送。披云觑天巧，凿翠出岩洞。中空贯长虹，侧立剖大瓮。宛宛卧石梁，欲起时地控。玉棺已上天，甘棠有遗诵。独余涧底泉，时与幽人共。

顽石解首肯，老松闻肘回。野鸟集隅坐，听法时一来。山僧古佛徒，一龛寄岩隈。哀此堕卵状，点砾妙夺胎。休去复歇去，呱呱见啼孩。独此腹胁余，斑斑尚毰毸。精通日月贯，义动金石开。异事垂千年，仆碑卧苍苔。

一念去来想，万象起灭境。方寸有所营，可与天地永。五季日寻戈，四海环沸鼎。炎方一旅平，烽冷夜彻警。梯空出高营，飞阁冠五岭。照耀人天上，变灭弹指顷。故物二百年，虎死尚炳炳。小立梯层阑，乌鸟聚落景。

庞区翳榛莽，地瘴藏百怪。西山何轩轩，拔脚风尘外。中萦一线蟠，侧立两壁对。旁连九疑高，远控三湘大。孤亭坐林杪，俯见飞鸟背。号弓泣二女，御魅窜四罪。谁去窘拘囚，故自脱天械。飘飘思凌云，万里风雨会。

山色洗眼青，遥见紫翠重。江光照肌白，𫖃作冰雪容。问谁三间茅，散我九节筇。江声过席上，山影落杯中。主人乐忘归，卧听鼓角雄。检点屐齿痕，斓斑尚苔封。寂寂春萝月，萧萧秋桂风。何日赋归来，庭柯抚孤松。

团𪢮千嶂抱，窈窕一屏开。翠黛愁将敛，乌云睡作堆。倚松真漫尔，藉草亦悠哉。更有阳台雨，朝朝暮暮来。

千仞郁嵯峨，纤纤翠错磨。雾鬟𥮾碧玉，风幔卷青罗。鹊喜窥人语，莺娇倚树歌。江花红湿处，彷像袜凌波。

烟云吐长崖，风雨暗古县。竹舆赪两肩，弛担息微倦。茗饮初一尝，老父有芹献。幽姿绝媚妩，著齿得瞑眩。昏昏嗜睡翁，唤起风洒面。亦有不平心，尽从毛孔散。

古路三叉口，青裙两髻丫。更无陶令菊，空想卫公花。破屋堆黄叶，清江缭白沙。殷勤邀一醉，蜑酒压梨楂。

须贾之罪发可数，张仪之辨舌空存。以身藏怨今如此，不死投荒感上恩。殊俗若为投缓急，故交何处问寒温。多情鸟鹊真幽伴，莫遣张罗翟尉门。

万里南来亦偶然，一杯相属岂非天。直从尺五城南社，行尽潮南阳路八千。三夜故人应入梦，五浆客舍有谁先。使君遥簇花间马，欲伴愁人到酒边。

饤坐黄甘噀手香，堆盘丹荔照人光。莫辞蜑酒一尊赤，会压瘴茅千里黄。未省谗言遭薏苡，直将空腹傲槟榔。酒醒梦觉知何处，树影参差月满廊。

千丈云根荫此邦，沈沈寒影卧秋江。潭空映日苍虬动，烟煖翘沙白鹭双。梦觉滩声喧客枕，吟余竹色满僧窗。诗成绝叫层楼上，听我洪钟万石撞。

安心是药本非禅，遇胜欣随意所便。嚼蕊拈花身老矣，穿云涉水思茫然。行逢酒伴操觚去，倦憩僧窗借榻眠。寄语桃源问津者，人中今是地行仙。

鸡号更五点，众星尚煌煌。残烛半吞吐，宿酒疑在亡。碧井阴修梧，林疏月汪汪。峤南瘴疠地，饮此冰玉光。晨瓶出雪乳，一漱病齿凉。众汲欲尽及，匏尊得细尝。

治国如烹鲜，驭民如牧羊。薫狐芦自焚，投鼠器必伤。曹侯百世师，狱市寄全齐。天下本无事，庸人勿扰之。危机蹈潜弩，恶吏冠虓虎。飞走岂不高，摇足堕网罟。使君古太邱，妙割无全牛。班春千骑晓，长啸万壑秋。棠阴日转午，风檐翠交舞。问道舍盖公，诵诗选何武。渭水占熊罴，万里笞羌夷。试磨南山石，更草中兴碑。

三年客殊方，荣悴不堪说。迢迢家万里，奄奄命一发。使君古丈夫，兴哀在缧绁。平生风马牛，旧职比鹣蹷。欣然一笑粲，彼此百忧结。皇恩下天扉，泪泣孤臣血。行厨洗玉盘，载酒助欢悦。庖珍问五鲭，饼字炊十裂。徙突今未黔，班草永一诀。何须更秉烛，端是梦中别。

蛮村避谤三年过，野寺寻僧半日闲。小槛吹香花漠漠，断崖漱碧水潺潺。桄榔叶底秋声满，柏子烟中午梦还。便拟买舟随钓叟，一蓑烟雨系沧湾。

小筑三间足，雄包万象并。遥波通极浦，落日抱孤城。小语千岩应，长歌百蛰惊。坐看衣屦上，漠漠晚云生。

落拓诗酒伴，疏慵粥饭僧。荡胸闲远抱，拄颊见高棱。鸟倦犹闻语，蛟寒正可罾。一区如可卜，吾不愧陈登。

丘壑心犹在，筋骸老可憎。倚筇欣小愒，躧履看先登。神马何须驾，尻舆本自兴。九关通一路，欲蹑岭云升。

行尽海北天，笑指湘南路。使君载酒醪，拥节东城驻。前驱千纛直，纵猎万人呼。尘流翳白日，十里映黄雾。何人揖迎我，一苇横江渡。渺渺倦鸦翻，相随归薄暮。

汹汹万号窍，飓风吹海浑。冥冥蔽一天，瘴云埋日昏。南荒底日所，黄苇三家村。谁云花解笑，但有鸟能言。缪恩解南冠，归路首北辕。酒行可以起，稚子候柴门。

三湘陌上逐臣归，万石亭中送客时。拄杖披榛行莽苍，汲泉磨藓看魁奇。天倾五色遗娲补，谷变千年出岘碑。何似溪边小桃李，向人膏面出风姿。

濯濯漱壑泉，岩岩依天石。扶藜上秋空，一缕挂绝壁。胡为乘此险，登临风雨夕。千金戒垂堂，尊驭且莫叱。

万锸风雨集，三令霜雪严。适发半闾左，雅舂亦髠钳。大事难虑始，掇龟宁复占。君看执扑者，端是邑中黔。

闻说宜春好，层台试一登。陇泉悲瑟瑟，松雪见层层。孤绝烟中寺，微茫树下僧。诗工传写妙，不数画师能。

二江戎马后，宜春独称雄。重垣抱金柅，巨堑疏玉虹。使君师齐相，佳处在酒中。百觚倒春醸，洗尽疮痍空。西斋置一榻，时有客子从。我来属无事，新脱楚市舂。伴值呼浩然，惊座得孟公。欹眠看衙集，鼍鼓鸣逢逢。

不羡鹏飞运，聊随雁北还。扪天上何岭，犯雪过曹山。偶到万里去，重来一梦间。观河见如旧，双鬓自斓斑。

一邱黄壤卧龙泉，光气轮囷夜斗边。长吏青毡无旧物，拾遗华屋有修椽。鳯麟毛骨皆如此，水石风流尚宛然。亭下不生闲草木，箨龙无数欲参天。

首路冰雪严，过家梅柳动。故人一笑隔，千里劳远梦。夫君具眼只，阅世妙百中。嗜好和酸醎，不与俗人共。我老卧瘴氛，摧挠谗夫众。败履谁见收，乘槎子宜从。归袖风中翻，翩若孤云纵。殷勤三日别，折柳天下送。那知汉网疏，欲问周鼎重。江皋两牛鸣，塞垒万弦控。终当受一廛，竟欲邻二仲。请师樊迟圃，共抱汉阴瓮。

龙扰已可屠，瓠坚今可攻。不辞千金费，莫计五石容。藏器古有待，用大难为工。平生不龟手，伫此一战封。

千金市骏骨，想像不可逢。安知辕轭下，磈礧卧肉鬃。天厩四十万，一洗凡马空。叶公莫惊走，始信真有龙。

秦俗自击缶，齐人善吹竽。宁闻牛角鬬，莫奏鳯将雏。独唱谁能晓，弥天和欲无。中郎非俚耳，为斵爨中枯。

殖绰拜勇爵，儒冠堪溺中。可怜毛锥子，𫍢𫍢尚争雄。夫君口击赋，陈言贱雕虫。行以立谈间，可折万里冲。

龟肌鹤瘦老臞仙，坏衲穿空雪满颠。无数岩花开自落，青山相对独依然。

髯龙远舍立疏疏，白甲苍皮十抱余。当日青青折钗股，如今老结已传车。

莫便将心到处安，小窗趺坐两蒲团。芋魁半熟通红火，鼻涕垂颐对懒残。

大师兴趣在江湖，拄杖扶行稳当车。苦要诗翁谈生活，穿云涉水到西徐。

折鼎支砖石半欹，拾薪乞米为朝饥。昏昏一点炊烟里，见我邯郸梦觉时。

松竹骚骚绕舍鸣，沙头一夜连雨明。冲泥裹饭浇新冢，野哭干霄共一声。

白帢排肩上冢归，饥乌攫肉纸钱飞。东家已改清明节，一点炊烟上翠微。

汉嬖宁闻通饿死，舂黥自说布当刑。侯王将相元无种，试向人奴觅卫青。

簪盍尽晨夜，裾连讲肆朝。昂霄初一睹，历块已先超。竟卧盐辎老，终遗爨鼎焦。月分千里共，波折两萍漂。卷地边尘合，弥天劫火烧。途穷歌兕虎，巢毁赋鹪鹩。稚子开三径，先生守一瓢。但空囊似腹，莫折磬如腰。帻堕樵风过，袍斑钓雪饶。蜗盘怜角缩，鼠黠看须摇。凫雁吾何筭，松筠子后凋。共怜身独在，相视意俱消。负衅投炎海，全生托圣朝。那知龟是鳖，已见鹏如雕。楚玉号三献，尧云焕九霄。啼乌占夜喜，归马弄风骄。便杀鸡为黍，休寻鹿覆蕉。并邻如可卜，半道不须邀。汲井浇桑本，携鉏莳药苗。千端身外事，一噱醉中嚣。蚁泛莲垂叶，鱼烹柳贯条。往来成二老，随分各逍遥。

拨雪披云粥面浓，三杯困卧北窗风。悠然一梦南柯去，千骑靴刀帕首红。

蕨芽载土笋牙丛，青子森森褪小红。与物无情吾老矣，如今休恨五更风。

青梅著子欲生仁，始见新红触眼新。李径桃蹊俱扫地，一枝独自古时春。

一种奇葩绝众芳，朅来当户见鉏伤。犹看纫作幽人佩，独步修门擅国香。

老去伤春只自嗟，追寻陈迹问京华。更搔短发西南望，病眼昏昏泪渺花。

柔桑采采树头稀，蚕妇携笼陌上归。县吏催钱星火急，只将败壁倚空机。

锡号延春阁，知名四十年。向来香一瓣，恭为佛佗禅。雾沐山藏豹，风餐叶翳蝉。寥寥千佛后，又见一灯传。

有地逃铜马，无心待玉鱼。牛眠今可矣，龙耳欲何如。荷锸千岩去，连辘十日余。殷勤古松下，为剖瓮中书。

三窟憎狡兔，两端忌首鼠。含糊有前却，遗患在养虎。操刀贵能断，坐见皮寝处。应须下车搏，不待探穴取。恢恢天漏网，汹汹国破斧。惊呼咤万口，走避空一府。长围起伏虚，尺棰下戛敔。迷行出汉圏，送死入郑圃。大彘保尻领，童儿聚俦侣。枯颅归阁束，败鞟实庭旅。宁堪裹马革，但恐污牛弩。三患古所害，一死谁贳汝。绿林啸亡命，首祸自吕母。师行费千金，城坏堕百堵。踞鞞体欲消，嚢笏颊谁拄。要先群鲸戮，未快一虎去。

系马门前柳，投鞭息吾驾。青林合扶疏，木杪抗风榭。沈郎天骨清，众垤立嵩华。闭阁卧读书，一榻过僧夏。尤工五字律，句法窥鲍谢。无穷真炙輠，有味乃食蔗。我老复何为，齿髪日夜化。寅缘苇间见，拊髀起一咤。悬知掷地响，自欲补天罅。坐令长安楮，顿起千金价。

潜泉不到一周星，膝上郎君得我惊。大府潭潭真老相，长淮滚滚旧家声。渥洼随地须千里，穷发垂天伫一鸣。莫遣画蛇安两足，宫袍赐锦待先成。

金锺吼彻晓霜清，瓦釡如雷不敢鸣。欲识呼卢真彦道，试吟石鼎调弥明。牙籖万轴撑肠满，金检千篇唾手成。堪笑韩公太多可，浪传侯喜有诗声。

昔年隐君子，共修地下文。王官竟不返，幸树十里春。哀哉抱长思，恸哭苍山根。肠回日万周，系此三尺坟。伤心閟黄壤，矫首望白云。云去无处所，泪湿冢前麟。

离离陌上花，春到锦营中。上冢千骑出，竟天晚旌红。故园已陈迹，风流余此翁。渺渺山间曲，披披烟雨丛。种桃今着花，千岩贮春风。锦绣裹山谷，遗民悲故宫。

行有叱驭难，坐有垂堂畏。莫驱九折险，轻用千金贵。为贫聊尔尔，兴尽我辄逝。平生慕朱游，肯污薛宣吏。清晓拄笏坐，西山有佳气。一笑食蛤蜊，宁复知许事。

硗硗锡为骨，瘦脊盘九龙。中涵千斛乳，连络万窍通。漆堂枕其股，飘饮迺不供。诗翁亏天巧，妙契卓锡工。青林破苍玉，碧井卧白虹。他年一杯酒，配食桑苎翁。

古县水山国，万室蟠其中。环成千嶂合，并合不泉通。我公擅一壑，曾云生荡胸。放神八极外，坐驾两腋风。峨峨十二环，半出帘幕重。修眉画新就，一抹翠扫空。欣对惬平生，似为悦已容。百金置酒地，窗户浮青红。高陵拄笏见，采菊篱下逢。坡陀迳千丈，横绝垂天雄。日丽莺谷晚，沙喧燕泥融。悠然命巾车，往往载客从。大句琢天巧，朱弦奏三终。溪山久寂寥，高辞擅无穷。天王驾群英，长辔系九戎。安知横山下，一榻似老龙。功名方鼎来，龟祥兆飞熊。勒石诵中兴，浯台两穹崇。西州归谢傅，东海表太公。千年丁令威，骑鹤还故宫。

六龙暴鬛海生尘，霖雨方资命世材。此去谢公须强起，谁令陶令赋归来。追怀玉笋三年别，指点芗林一笑开。大舸横江日千里，凭谁倒曳九牛回。

碧玉旋螺插暮烟，遥看桂子落僧前。试寻白水田头路，一苇横江浪接天。

萧寺知名四十年，身投笼槛到无缘。行人指点松间路，正在孤云落照边。

宿雨乍收山气敛，清风欲发曙光寒。纷纷鸟动行人起，百尺浮图水底看。

千章古木翳山根，谁与山僧共寂寥。珍重庭松寒不死，苍皮老干雪齐腰。

波间指点见青红，雪脊嶒棱倚半空。幻出生绡三万幅，游人浑在画图中。

苍云千亩荫平寛，露叶风枝绕舍寒。莫遣先生赋归去，且令小吏报平安。

溜雨苍皮四十围，年来又见子孙枝。龙钟白首门前客，待看成阴合抱时。

老蚕上薄，倦鸟投林。牛闲人卧，荠麦交阴。孤舟纵横，绿涨一寻。好风徐来，清和满襟。举杯属影，伴我孤斟。老矣锺仪，尚操楚音。高山流水，寓此琴心。上人问我，何念之深。

碧瘦峨千叠，清深涨一篙。红轻花似肉，绿细柳如缲。句好无强对，神超有独遨。苇间青箬笠，仿佛见秦逃。

露湿芙蓉晚，风酣橘柚秋。衣巾红影乱，尊俎翠光流。尘暗迷三马，阳骄喘万牛。五湖烟雨里，不系有虚舟。

青衫触熟并西州，没马黄尘接地流。庾亮南楼应有待，薛宣东阁可能留。官闲端为三升恋，兴尽还从五斗休。绘出金盘堆白雪，秋江一叶认归舟。

宛宛白虹贯，曾梯出天半。乘云来帝旁，立侍玉皇案。银河径千里，水接天漫漫。一杯属明月，俯见人影乱。张公江海客，坐啸白鸥伴。寥寥如清风，一啸亦可唤。明朝驾戎轩，插羽流白汗。行矣且勿驱，未怪安石缓。神光射斗南，绚若金碧烂。出门问何祥，铜章付雷焕。

落日催行客，马上振短策。触途眉见赤，堕俗眼生白。安知青林中，有此江上宅。决眦破天藏，荡胸纳空光。一奁注寒晶，表里洞八窗。风水自吐吞，喷云忽满江。臞翁目如电，坐阅东海变。酒酣跨赤鲤，谒帝通明殿。霓裳月中闻，罗袜波上见。垂老寄渔商，家风在潇湘。虚舟自不系，倦鸟宁复翔。一榻如见容，拄杖挂钵嚢。

桑枣翳一邱，风雨鸣四壁。晨门响丁丁，一笑喜折屐。臞仙诗作瘦，句有径山色。哀弹发朱弦，妙寄追白石。虚名子过听，愧卧不能夕。归袖挽莫留，凌空看飞锡。

一别名山十五年，宦情羁思两茫然。故人半作累累冢，只有苍官立道边。

髀肉消磨马上鞍，尘沙满眼路漫漫。不须更障西风扇，为酌崖泉一洗看。

安眠不蹋鼓蓬蓬，荣路先回鹢退风。独片角巾东路去，休惊蕙帐北山空。画图便可追三士，同社谁能作两翁。待拄一筇随蓟叟，摩挲铜狄霸城东。

水满沧浪旧钓矶，春风江上片帆归。繁红不见桃千树，老干空惊柳十围。万壑烟云供坐啸，一龛香火结真依。落花细草应堪籍，醉撼长条雪满衣。

黄帽青鞋两鬓斑，一簔聊寄此身闲。不因误入桃花去，那得夤缘见帏间。

鸡犬无声白日闲，一筇九节过眉班。会须俎豆三高上，且寄风流二老间。

海禺纳万艘，市区沸百贾。黄尘翳白日，千骑腾一鼓。蛟巢十字路，四顾尽旷土。蜗角两大国，一怒有漂杵。角名眩多卢，聚讼攻众楚。昏昏气成雾，濯濯汗浃雨。朱公误涉世，吏隐寄圭组。俗缘堕人境，心大接天宇。搴芳采莲舟，撷秀艺药圃。山寒石棱紫，树老松鬛古。风牵碧罗卷，雨压翠纛舞。宁须鸟催酤，自有花解语。观鱼乐洋洋，梦蝶飞栩栩。坐令游侠窟，化作仙佛土。高卧水国秋，静憩月庭午。不解壶公龙，天上有官府。

云根瘴滔天，万叠如连环。峨峨一镜中，绾结十二鬟。坛殿岁月古，敝石苍苔斑。毛公已仙去，故物尚人间。群胡射汉月，猎火焮百蛮。安知橘中乐，避世真商山。英英东阳孙，高情寄人寰。诛茅择地胜，斩崖破天悭。开轩叠苍玉，乱峰刻孱颜。循除绕罗带，浅溜鸣潺湲。意行云共出，地坐草可班。兴至亦乘桴，一簔卧沧湾。

幽绝小蓬壶，参差见画图。乱青山四出，一碧水平铺。洲蕊红相照，沙茸细欲无。莲房骈百子，橘圃聚千奴。布谷休催种，提壶且劝酤。楚腰飞燕燕，秦缶和乌乌。便旋惊回雪，连娟引贯珠。西风催画鹢，落日咏骊驹。浩荡川原隔，惊呼岁月徂。寥寥清夜梦，直拟控抟扶。

昔年曾上德云堂，木奴千树新著霜。白首重来十载后，六华檐卜薫风香。湖上青青只如旧，湖波涨渌浓于酒。堂中老宿尚依然，乌鹊巢肩柳生肘。

谁令坚白鸣，自作雪雨争。莫遣蝇钻楮，便恐鼠污羮。遵师表众惑，自逐鞭影行。拊几无一言，大千作雷鸣。

巉巉两崖青，漫漫一奁白。抵沙射月影，窗户栖珠璧。定心如止水，逝将老空寂。手弄一掬寒，面傃千仞碧。须防童子喜，往往犯瓦砾。

百感关心老泪潸，一抔埋玉卧空山。着鞭竟看驹千里，窥管初惊豹一斑。贫病故侯今白髪，风流公子尚青纶。不须优孟追谐笑，已见遗珠合浦还。

柴扉忽枉故人车，躧履欢迎一笑初。梦里覆蕉疑有鹿，食前弹铗叹无鱼。匆匆注瓦浇村醸，草草供盘折野蔬。他日死生君一访，上林鸿雁有书无。

满酌黄垆万户春，倒披紫绮八仙人。句中得妙陶元亮，酒里知名贺季真。九酝调成花上露，一丸爊出鼎中银。老来不办追强对，分我余光幸借邻。

晋马已老矣，楚弓今得之。怀璧万里至，化鹤千岁归。主人有故巢，鸠居不复栖。俄惊桑田换，已见城郭非。偶寻蕉中覆，忽得爨下遗。平生手所种，老大今十围。故壁初见蝎，空床尚支龟。塞翁一笑喜，共赋青毡诗。

邂逅不煖席，踌蹰空复情。偶随孤月出，又作片云征。已振空中锡，聊班地上荆。他年葛洪井，更欲问三生。

千灯佛祖后，五字岛阿间。危坐肘生柳，独谣肩耸山。浮杯更东渡，振履又西还。为我觅钓舟，一簔伴子闲。

松根络断崖，石脚泫细泉。书堂何代育，故物尚依然。右丞今摩诘，尚友千载前。神交梦仙舟，地胜真辋川。散策尘外躅，脱屣区中缘。杯尊酌花鸟，一醉藉草眠。

蔼蔼竹树交，一潭荫寒青。已无蛙黾污，尚有蛟龙腥。林疏泛月彩，艳艳一镜平。我心一如此，炯炯珠夜明。意行鱼共乐，坐稳鸥不惊。更欲漱吾齿，不挂功与名。

天公磔蛙死，堕地化为石。魁然此江郊，面滞苍烟色。葱茏一拳青，凝湛半蒿碧。犹疑老蟾窟，尚吐月中液。我来蹈其背，坐睨倚天壁。鼓吹不复鸣，烟雨空寂历。

穿云访幽伴，倚枝苍崖根。冥冥篁竹中，古寺松为门。野僧营一饱，乞食山下村。拥鼻且独谣，未觉钓石温。世事风雨过，岁阴波浪奔。飘然得远游，寄此五石尊。

潭潭云幕垂，杪树秋磬发。飞仙驾青鸾，通籍在金阙。遥见切云冠，尚想凌波袜。殷勤小梅花，独照黄昏月。生绡湿香雾，翠袖卷烟雪。忽然东风恶，一夜吹石裂。

曾台接丛霄，东西郁相望。地灵锺神秀，人物擅一方。相居践台斗，争雄两巍卬。倚薄云雨近，蔽亏星月光。陈迹恍如接，尊名缀前芳。独有真男子，平生盛孝章。

佳人去何之，岁月忽已逝。怀人昔孟光，问道今法喜。百年草头露，一梦月中螘。见此两足尊，感动泪如洗。区区记刻舟，儿嬉亦漫尔。永断三生缘，付此一弹指。

曾棱倚高寒，突兀擅空阔。江横碧罗带，山断青玉玦。湛湛清不摇，霏霏翠如泼。松蹊奋苍鬛，苔石换绿髪。阴森揉肌粟，蒨绚乱眼缬。凭栏送落景，一鸟烟中没。

张公卧江海，戢羽如鹏蹲。平生廊庙具，投老三家村。一壑身所寄，万里心自存。买花红间坐，种竹青满门。似闻橘生奴，渐见桐有孙。提壶时见广，一笑空罍尊。

老仙蹑两凫，自歌于𫇭于。千岑对隐几，万竹绕直庐。上有丹鳯穴，巢居插修梧。奇毛间五采，斓斑此英雏。啾啾黄雀群，百陋见一姝。追风吓六鹢，逐日坠九乌。芝田有遗啄，握粟未可呼。天池九万里，一飞试南图。

少年有殊相，瓠白非臞儒。三吴山水窟，见此紫鳯雏。家无儋石储，腹有万卷书。陈编践刍狗，博具抵牧猪。手持半段枪，伎痒始一呼。倒海探龙颔，据地捋虎须。有客持钧枢，大书表其闾。盛事传不朽，画入荆溪图。

零落衣冠污尘土，戴盆望天那得睹。青黄不着爨下焚，糟粕空传纸上语。判花视草迹已陈，十年闭口不论文。君诗蔼蔼春云似，来吊湘江九死魂。

真人东方行，携幼坐小辇。五星聚光炯，八龙卧偃蹇。张公世忠孝，七叶冠蝉冕。翘翘麟一角，濯濯蕙九畹。声名大小冯，门巷南北阮。埙篪自鸣和，满耳听𪾢睆。舂粟悲汉谣，然萁笑魏褊。讵闻华亭鹤，空忆上蔡犬。堂堂鼎轴老，秉道迪天显。宁投千金璧，不践九折坂。飞飞鸿雁行，恋恋桑榆暖。草木商山村，烟波洞庭晚。芝老正堪茹，橘熟行可搴。连床话团栾，共此一笑莞。当年伯仲氏，衫鬓绿婉婉。彩衣戏翁侧，玉立尽瑚琏。峥嵘六门阙，突兀今在眼。岁月知几何，华皓森雪𪩘。扶颠属匠石，起死待和扁。富贵挽不来，拄颊但手板。谈间锯屑霏，酒伴金荷卷。舞茵翔两鸾，歌板曳犹茧。冰壶明月吐，琪树清风满。起寻赤松游，仙籍标阆苑。

帐底诸生拥鼻谣，诗书满腹似边韶。禹门击水高三级，尧殿披云焕九霄。骏马看花春寂寂，长檠烧烛夜寥寥。一飞更上金銮去，满袖香烟散早朝。

伐树已扫迹，种花今问津。一筇随卧起，四壁空无邻。有怀平生游，老手妙斵轮。去搴柯山秀，尽作泮水芹。裁诗问无恙，寄此岭头云。

世人识真少，耳剽得惊坐。安知百尺楼，上有元龙卧。儒官为官曹，学子书吏课。长谣振商音，丽藻发楚些。独有白雪章，妙绝无人和。

太史命世豪，始作表传记。著书自一家，亦足见奇伟。寥寥千载向，笔削号古史。排斥已甚哉，不学而见诋。孰云争名者，区区在朝市。

老人昔记观何处，白髪苍颜只如故。湛然不与生灭期，始信真心有常住。公今忘物兼忘我，坎止留行无不可。桑下了无三宿恋，壁间一坐九年过。振履忽逐秋鸿往，浮杯又趁春潮上。一片孤云自在飞，不落人中去来想。

三椽容膝地，一枕曲肱眠。手把故人画，起行梦相牵。明河天上落，一派堕我前。溶溶注银海，浩浩泻玉川。老眼眩欲迷，今在第几天。堂堂通德门，种德今百年。斋房九茎芝，岳井十丈莲。连枝挺奇秀，见此两谪仙。诗成粲珠玉，纸落生云烟。一飞看昂霄，云中雁行连。

翳翳林影交，小合俯江郊。千崖障锦绣，万壑鸣弦匏。翛然一枝筇，寄此三重茅。久知风可御，更取云为巢。抱石舒翠缕，绣色才可睹。霏霏擘春絮，欻见白鹤舞。凝𪾦一瞬间，忽展垂天羽。起从潭中龙，去作山下雨。

酒胆乘酣思如涌，戏括枯笔为此弄。谁令堂上生枫树，自是胸中有云梦。前山历历粲可数，浅濑鳞鳞森欲动。一啸参差是故林，归心已逐孤云纵。

鱼盐市井富，冠盖车马路。生息自相吹，晨门黕如雾。超然尘外躅，硉兀见砥柱。汤汤海横流，自有安立处。幻泡水上沤，空华草头露。一峰独苍然，岁寒但如故。醉搴庭下花，吟绕池边树。便有山中臞，来随白云屦。

曾梯倚半空，百尺卧元龙。偃蹇一榻上，峥嵘两争雄。暮卷珠帘雨，夜镇犀帷风。吾公安在哉，云间指青红。俯视大千界，一器蚋满中。巢蚊幸有余，国蜗遂相攻。湛湛天一碧，万里磨青铜。不落牛背上，悠然送飞鸿。

萧萧阿兰若，桑苎有故家。佛屋倚高寒，僧蹊抱攲斜。殷勤泉上客，流落瘴海涯。蜑酒压梨樝，蛮烹啖蛙蛇。光洁镜一奁，照影空自嗟。老僧荐茗粥，芳鲜凝露华。驱除鼻中雷，扫尽眼界花。飘飘思凌云，摄身上苍霞。

战尘霾汉天，猎火焮胡地。一筇道垢气，步入青莲寺。眈眈九龙盘，一壑埋老翠。倚天松骨大，粘壁苔髪细。道人本臞儒，得法妙出世。胸中万斛泉，洗尽蔬笋气。大风吹泠泠，助我鸣鼓吹。名为不二门，声音作佛事。

白首重来一梦中，青山不改旧时容。乌啼月落桥西寺，攲枕犹闻半夜锺。

三年瘴海卧炎霄，梦隔青风一水遥。万里归来悲故物，铜驼埋没草齐腰。

翠木苍藤一两家，门依古柳抱谿斜。古城流水参差是，不见玄都旧日花。

猘子龂龂老更狂，潭空百尺卧干将。但令雷焕占牛斗，不用朱云请尚方。

神兵一跃几千年，石底乖龙抱宝眠。尚有玉川怀寸铁，裁诗救月泪潺湲。

数间茅屋水边村，杨柳依依绿映门。渡口唤船人独立，一簔烟雨湿黄昏。

一点炊烟竹里村，人家深闭雨中门。数声好鸟不如处，千丈藤萝古木昏。

真源閟仙扃，一线下佛龛。来从白马洞，聚作乌龟潭。触石细瑟瑟，循除走涵涵。漱齿类啮雪，湔衣真佩蓝。醉红洒面醒，衰白照影惭。延缘遂清景，拄策纵幽探。

心空闲有味，境寂澹无营。石鼎胀豕腹，幽幽暗泉鸣。铜盘印鸟迹，漠漠微云行。起挽枝上红，细倾榼中清。提壶亦劝饮，布谷仍催耕。悠然独往愿，一笑惬平生。

老牯浮鼻水中归，彩雉应媒桑下飞。萝茑冥冥山四起，数家鸡犬烟树里。一支新绿涨晴沟，杨柳中间击小舟。罨画谿头乌鸟乐，呼雨唤风不能休。

蝶趁花飞争入坐，倚空百尺游丝堕。乱山衔日半船明，断云载雨前村过。蕨芽戴土小儿拳，渔市人归柳贯鲜。罨画溪头人语好，烹鱼煮蕨饷春田。

沙头绿暗已藏鸦，竹里犹残一两花。蜗庐抱柳开新国，燕语窥帘忆旧家。春风有信自年年，罨画溪边柳系船。陶情满满酒如泉，醉与长缾藉草眠。

翠木苍藤缭白沙，槿篱茅店野人家。了无狡兔营三窟，只有黄蜂趁两衙。树头猎猎酒旗风，罨画溪邉卖酒翁。银缾快泻清若空，令君一笑面生红。

稚竹缘崖瘦，苍藤翳树昏。野花浑少态，谷鸟自能言。独曳烟中策，来倾月下尊。乐哉无与共，幽兴在桑门。

蜗舍三间小，龟泉一勺甘。楞严浑不看，弥勒久同龛。潭影千峰倒，云梢万木参。岩花自无主，红雨落毵毵。

先生谿上宅，华榜有殊称。已为山作主，更与谿为朋。高甍俯流水，坐见南山棱。濯髪云破碎，湔衣雪崩腾。老蟾驾月来，潋滟一镜升。举櫂击空明，玉壶响春冰。夜久群动息，一啸清风兴。手持修月斧，自控赤鲤乘。

龙筋鹤骨老催颓，百尺修围折巨雷。倦鹊飞来空百绕，踏枝不着又惊回。

蛮珍分到谪仙家，断壁残璋裹绛纱。拟把金钗候汤眼，不将白玉伴脂麻。

大瓢贮月泻银瓶，瑟瑟松风入坐鸣。拟把金钗候汤眼，睡魔先已树降旌。

葵花卧雨金杯覆，蕉叶欹风羽扇低。若信空华俱足幻，何妨伯厚载鸡栖。

翠衿独倚秋风立，绛帻犹含宿雨偏。已见异鸡无应者，若为矫首尚昂然。

篱脚金花玉露团，枕丛寒蝶冷相看。不随桃李供春事，且伴松筠到岁寒。

平生不省问寒温，见竹欣然便扣门。我是此君风月主，不应便与俗人言。

行尽千山与万山，青鞋布袜水云间。龙天正绕毗那室，乞取凋胡一钵还。

睡魔迎我入华胥，梦境倏然一蝶如。不用分灯遣将去，山翁茗碗为驱除。

石火光中客此身，只钻故纸敝精神。如今衰老浑无用，犹有虚名语世人。

瓦盂锡杖布行纒，风意泠泠意欲仙。一片闲云无倚著，悠然吹堕野人边。

龙天万德拥天堂，中有维摩六尺床。但遣文殊来问疾，毗耶一钵满城香。

无台无镜亦无尘，云何去现句文身。只有华严八千偈，酬对毘那彼上人。

青尖簇簇两春山，翠垒峨峨十二鬟。仿佛阳台梦中见，试凭画手驻君颜。

月标指上自见，珠系衣中可寻。卷去与人遮眼，却来问佛徴心。

妙绝窥三赋，雄才想二豪。望惊河伯叹，却走季咸逃。句挟青邱大，吟翻白雪高。定知空骥北，犹待九方皋。

一枝插向钗头见，千树开时雪里看。惭愧道人三昧手，尽将春色寄豪端。

绿髪青衫美少年，追风一抹紫鸾鞭。十年竹马儿童旧，洗眼来看立道边。

露叶纤纤翦绿琼，三椽潇洒竹间亭。青莲池上狻猊坐，碧玉壶中翡翠屏。晓幌日移光破碎，夜窗风过响珑玲。何人暂脱红尘履，一枕昏昏醉鼾醒。

苍云十亩护禅扃，中有金仙不死庭。邂逅种桃规作伴，萧条对鹤两忘形。空华闪闪风中絮，浪蕊悠悠水上萍。珍重此君真石友，岁寒不改自青青。

埋没榛芜不记年，穿云络石自溅溅。柳州莫作愚谿对，乞与佳名到处传。

莳竹流泉占一邱，倚筇尽日看游鯈。崎岖好事无人共，独饮泉旁自献酬。

山空水浄竹娟娟，玉砾金沙自炯然。宿鹭惊窥潭底日，潜鱼翻动水中天。

茆栋依林出，松扉傍水斜。浮苍围百叠，乱绿翳三叉。屋破蜗书壁，庭芜鹤印沙。小桃供一笑，已著两三花。

闲随白云行，倦倚青松立。嚼叶须鬛香，藉草衣巾湿。风从月下生，月向杯中吸。戴星莫匆匆，秉烛要汲汲。

黄鹂遗好音，碧草萦别恨。雨擢翠千寻，风敛红一寸。持醪散百忧，琢句破孤闷。呼童数击鲜，无久诸郎溷。

粲粲丰肌犹外好，便便大腹已中空。故衣狼藉三秋雨，破扇飘摇一夜风。

草亡木卒太匆匆，独有髯龙在眼中。雨折风吹终不死，霜根雪节贯青铜。

一龛明灭佛前灯，破裓犹残一两僧。说似鸿盘读书处，试寻幽伴拄乌藤。

绿笋遗苞半出篱，清溪一曲翠相迷。古苔称意坏墙满，好鸟尽情深树啼。

平生不读一行经，解说如来最上乘。但绕禅床行一匝，免教钻纸似痴蝇。

豆熟连村雨叶黄，秔肥蘸水露华香。凉蝉已抱寒茎槁，冻蝶犹穿晚菊忙。

云𪩘曾棱路远苍，井梧萧瑟陨疏黄。浪浪一枕芭蕉雨，端为幽人滴夜长。

残雪溶溶水披冻，山空翠湿衣巾重。东家西家酒初熟，南枝北枝春欲动。班坐偶随鸥鹭集，意行适与牛羊共。直将万事付狙公，莫浪欢喜蹋破瓮。

黄芦吹雪满汀洲，万里烟波接素秋。数点征帆天上落，一轮斜日水中流。长桥蹋月随君伴，小阁浮天赋远游。便买一舟为泛宅，此生何必老莵裘。

铜臭应作幺，梦尸当得官。喁喁鱼聚沫，戢戢蚋集酸。高人有远抱，一笑视鼠肝。水将洗耳用，山作拄颊看。种芳茹秋菊，搴秀纫春兰。披披芰荷衣，采采苜蓿盘。三径偭真境，一瓢非世欢。富贵挽不来，为我歌考槃。

且学方回痴，莫羡董公健。谁令躯七尺，浪作青紫楦。更摇乞怜尾，仍出吊丧面。芗林有老仙，蚤具佛眼见。国恩倘粗酬，已债遂焚劵。驱除竹马弃，狼藉刍狗践。寥寥汉二傅，千岁一关楗。竟日饮无何，更补离骚传。

岁岁来寻罨画春，看山弄水意长新。不知流水今何处，只有青山是故人。

清谿三百曲，一片春风绿。茅屋有人家，窈窕闭深竹。老去耽田里，寓目快亲瞩。风漪卷翠绡，云𪩘镂苍玉。寻盟唤白鸥，解佩赎黄犊。独啸无一人，传声满空谷。

阿香推雷车，蹑云捕黄蛇。打头风似箭，注面雨如麻。篙师不改色，移舟并苍霞。结缆系桑本，小定起复挐。畏途失九折，迷津悟三叉。谁知一笑中，平地有褒斜。

莫羡马革裹，犹堪柳车囚。谁令骨作鲠，且慕舌为柔。自笑丹心折，人言老语偷。直将轮覆井，仍取带维舟。唾面我勿拭，溺灰汝何尤。君看箦中尸，起断魏齐头。

莽莽原野迥，练练沙水清。迳封面苔滑，树陨风箨鸣。小立听鸟语，深寻见鱼行。夕阳红未敛，仿佛见参横。

微流隐复见，一曲宛秋蛇。柳老虫巢叶，潮平鸟篆沙。青鞋踏雨滑，乌帽倚风斜。何处堪携手，宜城卖酒家。

当年树下遂儿嬉，直到将军衣锦时。老干千年龙化后，如今空有寄生枝。

道人余浄业，种竹把云根。野色禅窗迅，秋声客枕喧。持鉏掀鼠壤，插棘护龙孙。不放纤尘立，清风自满门。

高甍缥渺冠曾巅，一握孤云尺五天。试向堂前参翠柏，要看地底出青莲。

宰树连山泪叶春，累累高冢卧麒麟。羊昙一恸西州去，华屋生存有几人。

扶疏绕屋树葱茏，一笑欢迎得此翁。燕麦兔葵俱扫地，只栽桃李占春风。

孤烟抱水村，落日满云树。乱山如连环，杨柳是门处。青缭竹谿湾，翠点苔石路。钟鱼寂无声，白日掩僧户。茗碗酌云腴，香篆擢烟缕。坐稳不知夕，炯炯山月吐。

浮生知几何，闻道苦不早。过眼电掣云，转看露晞草。匆匆已解镳，马鬛翳蓬葆。夫君悟无生，不待须髪皓。朝行清谿曲，暮宿白云道。柴门鸟迹绝，槁叶风自扫。竹间雨泠泠，花上日杲杲。坐对五大夫，自足休吾老。

老来厌朝市，静占五百弓。山棱瘦如削，水面清若空。行穿万盖青，卧戴一叶红。黄柑千头奴，白凫五尺童。银刀贯翠缕，象鼻卷碧筒。一醉百不知，渔父真家风。幽寻属无事，散此九节筇。空蒙水云里，端生画屏中。

樵磴盘苍𪩘，渔矶俯碧潭。群尖清染黛，一曲翠挼蓝。冉冉松云细，娟娟竹露涵。春风万杨柳，绿影乱毵毵。

一干中柴立，交柯拥四垂。定知三世种，已长五孙枝。端是神明力，非关雨露私。踌躇三匝绕，为赋角弓诗。

滇池赤藤使者，太乙青藜老仙。如何一筇九节，拄到玉女盆边。

雨苔荒迳石，风叶拥门衡。破甑渠能顾，虚舟任自横。烛残无共影，谷应有同声。试问门前辙，多应是友生。

小雨送残暑，新凉入郊墟。丹叶互明灭，玄云时卷舒。行螘尚移垤，盘蜗已伏庐。翛翛风响变，零落扇思疏。

披衣趁鸡晨，耿耿残月曙。林表霁霞升，青红满云树。凉蝉犹抱叶，寒虫欲坏户。行行绕黄菊，狼藉衣上露。

归鸟破烟没，飞泉隔陇分。松门挂疏雨，樵路蹋行云。独往随漫兴，高谈遗世纷。悠然一杯酒，可以傲人群。

日脚衔半璧，江面横匹素。一片黄芦秋，摵摵风景暮。闲枕曲肱眠，自琢撚须句。稍稍山月吐，已复草多露。

十年流落卧漳滨，种秫畦蔬手自亲。心似疲牛犹喘月，身如病木岂知春。试弹长铗撩公子，忽解绨袍值故人。健笔纵横惊老眼，恍疑帝所梦韶钧。

高人卧江海，烟雨三家村。白眼憎俗徒，青山自当门。披图望千载，耿耿尚自存。金铸騕袅蹄，漆书科斗文。虬螭盘六印，牺象刻四尊。剑包虎皮斑，琴漫蛇腹纹。犹吐星芒寒，尚带雷斧痕。我亦望古者，昂昂真戴盆。傥未倚门挥，应许置榻论。从公问奇字，载酒过子云。

笔下凿开混沌，眼中见此崔嵬。海上神鳌负出，天边灵鹫飞来。

水边两鹄语时，山下一牛鸣地。苍梧翠竹森然，长与闲云卧起。

分寸跻攀曳九牛，一锥无地拙于鸠。穿针结缕非吾事，不上天孙乞巧楼。

老罢谁当问喘牛，羁栖具作寄巢鸠。盖茆一把藏吾拙，便是元龙百尺楼。

翠樾两檐交复，紫苔一径微通。雨箨犹含夏绿，风苞已褪春红。

修纤似束楚腰支，杨柳春风二月时。金地化身千佛眼，锦江新様十宫眉。

山空发清响，楼迥落余霏。掩冉花头重，浑酣水面肥。喧豗沉地镜，飘洒浄垣衣。数点苍茫里，饥乌接翅归。

淅沥珠跳瓦，淋浪绠缒檐。林园春寂寂，灯火夜厌厌。寒着衣棱起，愁牵酒户添。诗翁独无事，危坐撚衰髯。

剥啄动柴荆，相看两眼青。诗如云态度，人似鹤仪形。妙斵窥天巧，哀弹感梦灵。定知花雨里，乱石点头听。

拟把高天补，曾将巨海填。犹残如蜗练，尚带祖龙鞭。势重坤舆壮，根深粤峤连。孤骞抟鹫羽，突立冠鳌颠。锡号俄三品，论材但一拳。谁令此奇伟，偃卧独魁然。

屋头唤雨泥滑滑，万瓦纷披土囊发。西园春事一时休，繁红浸乱烟脂雪。绿萝高张翠羽盖，苍𪩘中断青玉玦。不见枝上一点红，千顷桑麻光似泼。

小园花柳争春发，风雨颠狂二三月。断梗梢空转若迷，细红糁迳繁如缬。叵堪绕屋溜潺潺，可厌触途泥活活。不妨暂柅故人车，大似陈公井中辖。

断堑疏新碧，长林惊远扬。鱼跳蒲叶偃，鹊起树头昂。觅句投诗社，逃禅入醉乡。梦回残酒里，月可一庭方。

麦卧黄云垅，秧分绿锦畦。犬来迎客路，鸟去背人啼。虺虺饥雷吼，昏昏醉缬迷。只疑尘土涴，独自照清谿。

冉冉征途去，眈眈畏日长。枕流浣清泚，倚树憩苍凉。蝉抱风枝响，萤升露草光。不眠愁独夜，卧看月侵床。

亭皋一雨过，清飚吹面凉。云绽微月吐，引杯吸空光。独诣敞神界，冥搜破天荒。扣舷歌小海，幽意满沧浪。

败屋茨生草，崩崖蔓老藤。布金无长者，持钵有残僧。拨刺鱼跳釡，睢盱鼠瞰灯。炎炎三伏暑，岑绝冷如冰。

群魔起为祟，百堵掀作灰。那闻五花叶，但见一莓苔。将军道南宅，万础蟠金堆。天瑞黄鹤下，地涌青莲开。老仙逃僧去，大士问疾来。龙天拥猊坐，百蛮奋春雷。

小桥分路各西东，寂寂松窗半掩同。客梦悠扬残酒里，一池荷叶雨声中。

老柳当门翠十寻，桑麻一曲窈然深。苍苔满地无人扫，只有酴醿一架阴。

应化来江右，乘流出峤南。后身逢七七，前话续三三。坐见诸天绕，来听二士谈。更无木上坐，只有佛同龛。

一别三千里，重临二十年。霜蒹空老矣，雪柏自依然。习气诗情在，真心佛果圆。相看无一语，趺坐炷炉烟。

半篙渌涨狎鸥边，万点青尖拄笏前。水色山容鬭清好，吴中关市有巢仙。

且可浮沉随俗里，更将强健鬭尊前。悬知天上多官府，盍向人中作地仙。

月堕山城小，沙寒水国秋。云根拔地起，冰柱蹴天浮。紫翠分鳌岭，青红杂蜃楼。舟航通万里，城郭数三州。刺史冯熊贵，仙翁控鲤游。八龙追后骏，五马驻前驺。露舄迎门鹊，风帘压海牛。地偏余胜迹，山好对冥收。雨为催诗至，云应度曲留。欢呼领百罚，跌宕散千忧。颠倒青霞帔，淋漓紫绮裘。谁镵岘山石，千载记风流。

霜气森森背有芒，风棱槭槭面疑创。破衾且作龟头缩，短褐愁牵鹤胫长。

怪底骑驴咏雪诗，东风有信在南枝。来麰已报丰年瑞，属国餐毡且耐饥。

岭雪班班在，崖泉咽咽鸣。一州明晓霁，万壑贮春声。蹬滑藤枝健，沙晴屐齿轻。小儿修浄供，酌茗慰孤清。

雪浄山容改，风回野意新。草根清漠漠，沙尾碧鳞鳞。有客推门版，呼童整角巾。风流杨柳似，一噱散千颦。

不负丹鸡约，来寻白马盟。龙钟著帽进，爵跃倒衣迎。感慨追平昔，惊呼问死生。殷勤一樽酒，闲健且同倾。

徒步轻千里，重临贲一邱。留欢不暖席，索去忽扁舟。惜别犹班草，传声可置邮。踌躇搔白首，独上仲宣楼。

一迳青苔短短篱，小桃竹外两三枝。殷勤待得黄昏月，正见斜红卧酒卮。

细红如糁未全匀，洗雨梳风日日新。前度刘郎在何处，故林空锁一枝春。

演漾浮清樾，千凝漫绿莎。更无野鸟渡，自有窟蟾过。短绠飞苍雪，长缨卷素波。会须号一噫，霹雳起龙梭。

练练迎朝霁，漻漻卷夜氛。挽河半天落，贮月一瓢分。荡胸饱新授，洗耳浣昔闻。谁知望梅者，肺渴已如焚。

纷纷戏事扰真情，梦入槐宫一饷荣。莫向蜗庐分两国，只将螘垤当専城。遨头定自污三顾，纸尾何妨署一名。南望崆峒堪拄笏，白云飞处眼偏明。

杨公相大历，独擅德爵尊。清渭贯泾浊，寸胶定河浑。高名冠朝伦，流风被仍昆。悠然向千载，凛凛尚目存。官闲拥黄䌷，卧听衙集喧。萧萧凫鹥行，重糈不到门。蝗虎不待驱，闻风自惊奔。所贵知我希，已及鱼与豚。

草迳冲泥滑，松门隐雾深。潜鱼寒上窟，宿鸟暝投林。风树摇青冢，云萝倚碧浔。禅翁蒙一衲，寂寞海潮音。

宿雨连村暗，春流隔陇分。樯乌吟外见，城角定中闻。石鼎涵苍润，铜炉涌翠芬。明朝南北路，相望两孤云。

昔年携客寄僧龛，败屋疏篱一草庵。白首重来看修竹，连山楼观亦眈眈。

万顷苍茫一岛孤，潭潭云海现毘卢。问君吸尽西江水，中有曹谿一滴无。

猊坐诸天绕，龙龛百鬼神。扪萝穿窈窕，拄策上峥嵘。雨送秋声入，风迎夜气生。降肛壹鼍吼，撇烈两岛惊。独诣超神界，真游梦化城。微吟更有味，琢雪鬭僧清。

老衲僧中龙，得度佛三世。苴茅制不借，剖竹作如意。徴心讯空王，礼足依梵帝。住世无三宿，应缘有五至。百年杞国忧，四大偃师戏。应作如是观，浮云本无蒂。

为山在进篑，学海自盈科。但见拳石小，才容一苇过。骎骎拔地起，千丈青坡陀。漫漫拍天流，万顷翠错磨。勉斋何为者，直意慕山河。高视俯遗垤，孤清镇颓波。巨植蟠杞梓，修麟窘蛟鼍。谁能探高深，潜珍有随和。

红紫纷纷半在亡，一轩风雨送春忙。青梅著子浑无数，绿笋穿林已许长。

莲叶平铺塘水满，栋花半落渚风清。无言独立苍茫里，更听黄鹂一两声。

魏公大雅士，英英峙冰玉。平反廷尉府，共理滁阳牧。奋髯慑狐鼠，折棰行凫鹜。高眠日照廊，坐啸风生竹。度堂云雨上，斗柄高插屋。摆落区中缘，超摇尘外躅。遥苍拥鬟髻，漱碧韵琴筑。虽无花解笑，自有云树宿。王春亦已班，臣昼可屡卜。举目送归鸿，寄此千里目。

绕舍莳兰荪，褰帘对竹君。移床栖樾荫，脱屣护苔纹。钓影垂潭月，樵歌出岭云。殷勤一瓢水，侑此井中芹。

风涟细娟娟，月彩光弥弥。庭空韵琴筑，故入幽人耳。皓白有真色，澹泊非世味。谁能听蛙淫，唤汝作鼓吹。

一嶂横青霭，千沤起碧浔。行穿山半腹，坐占水中心。蹋雨松蹊滑，冲烟蓼屿深。时来有登涉，应不系升沉。

覆地红深寸，连村翠著行。桑空蚕箔满，芹老燕泥香。且泥无何饮，徐思有底忙。独谣无语悟，倚杖立斜阳。

露盖青相倚，云屏翠作围。石泉鸣牛枕，迳苏上春衣。井遂登晨汲，庖烟起夕霏。浮生眠食耳，终不羡轻肥。

扫石风生坐，披云雨湿衣。飘飘一蝉脱，猎猎两凫飞。伏槛观鱼乐，钩帘待燕归。疏锺何处寺，出谷自依依。

亡是谈乌有，彭郎得小姑。谁言鸠作妇，谩道雁为奴。络纬那能织，提壶岂解酤。龟兹堪一笑，非马亦非驴。

额痒会出耳，足闲仍有牦。石顽飞作燕，楮老孕生鸡。枫瘿那因怒，松枋岂是肥。君看转丸手，亦复化神奇。

阖闾曾城外，寒山古道西。若人具双眼，与佛拍肩齐。白浪喷鹢首，黄尘送马蹄。憧憧南北路，一榻有高栖。

白{叠毛}青鞋竹杖随，伏犀插脑看魁奇。水如说法翻千偈，山似哦诗蹙两眉。率尔扣门依佛宝，欣然命驾有心期。匆匆班草河桥上，几日重临慰所思。

长廊籍籍履声中，邂逅欢迎得此公。会续千灯齐古佛，先拈一瓣供诗翁。

万境崩腾倒笔前，飘飘落纸似云烟。要看墨妙供千手，莫遣诗翁入两肩。

撚断吟须皱两眉，镂冰琢雪等儿嬉。解题孤月如鸡口，堪笑穷郊作许悲。

老去都将笔砚焚，相逢相问只寒温。更无一语堪酬对，已入维摩不二门。

读书过眼亦千年，脱帽挥毫涌百泉。句出惊传龙菌蠢，赋成争诵蜺连蜷。铜池茎叶三山秀，玉井根株七泽连。容貌魁梧端可想，不应诗瘦自臞仙。

摆落攀缘断，驱除磊磈平。庭松敌老健，潭水伴孤清。待月出时看，寻云起处行。相随木上坐，徙倚到参横。

投老一无取，游空百不闻。莫参东阁吏，恐污北山文。心定对止水，身闲卧白云。嗒然吾丧我，何意傲人群。

本自骖鸾驾，何因下爵罗。未冲霄汉去，且傍水云过。收拾为闲伴，提携作好歌。莫怀轩冕意，风月共婆娑。

缟袂真仙驭，玄裳羽客衣。千年令威至，万里佐卿归。蹋雨青苔院，栖烟白板扉。萧条真老伴，相对两忘机。

鸡犬三家市，蓬蒿一亩宫。萝牵篱羃翠，萚陨砌堆红。宿鸟来还去，微泉咽复通。幽寻殊未已，落日满疏桐。

日下残红敛，烟升积翠重。鸥轻波浩荡，鱼乐自从容。野馌迎秋获，邻讴相夜舂。田翁有真意，一笑酒中逢。

一邱破天巧，万壑回春姿。使君载酒地，不着鼓吹随。翛然一幅巾，自与幽人期。水浅欲平杯，风细不满旗。疏疏残雨里，独理钓鱼丝。

千岩紫翠中，缥缈浮画栋。屏风十二叠，坦坦见空洞。攒青照坐寒，老翠湿衣重。度曲挽云留，举杯邀月共。乐矣殊未央，正作南柯梦。

津树正青青，水拍两岸平。千章云外合，一勺烟中横。叶密翳鸟语，波清见鱼行。湾埼雨初干，陂露雪正晴。谁来听山公，著屐过桥声。

高人擅一壑，青山独当门。拄笏坐终日，似与若人言。微云抱𪩘出，细溜触石喧。绝壁挂夜斗，曾甍上朝暾。更探东篱菊，共尽北海尊。

好雨连清夜，寒声满四檐。浣此红点注，著柳翠条纤。宿潦推舟起，舂涂上屐黏。家家挥耒出，途咏满苍黔。

清飚洗睡昏，好雨惬幽欣。共喜当春至，偏宜入夜闻。跳波通辙涸，流润驻炉薫。潋潋沙头绿，晴来已十分。

坐睡抛书卷，行歌泥酒杯。那能钻故纸，莫自耻虚罍。闲把吟须撚，欣逢笑口开。独醒竟何事，空腹吼饥雷。

谋身殊落落，随俗信悠悠。但使真心住，何嫌老语偷。乘风岂有待，过坎且复休。人生如寄耳，岂恨拙于鸠。

覆地云为簇，填空浪作堆。昂昂天上坐，虺虺石中雷。澒洞千沤发，喧豗百蛰开。白鸥底心性，玉羽自毰毸。

云屋互出没，风扇自阖开。孤舟系桑本，一曲并岩隈。翠甲连筐载，頳鳞贯柳来。殷勤慰牢落，为覆掌中杯。

小槛大红直欲然，乔林老翠自生烟。云萝属地青霞帔，雨䇲填沟赤仄钱。折柳贯鱼初受钓，解龟挽酒看垂莲。便须秉烛追良夜，花减春归又一年。

霏霏竹间云，练练天上雪。谁遗碧玉壶，化作白银阙。孤怀惬幽欣，一笑暖栗冽。寒光注老眼，谓是山吐月。耿耿清不眠，夜半听竹折。

沙老犹生觜，江寒已伏槽。长烟分聚落，短日下亭皋。木脱曾巢见，潮生小艇高。幽怀谁与悟，不见酒中豪。

绝徼三叉路，连舻万斛船。一区江上宅，百榼酒中仙。有土能埋玉，无胶可续弦。摩挲绿苔石，屐齿尚依然。

雄奇郊岛上，清绝晋隋间。已突黄初过，遥追正始还。冥搜逐幽好，巧发露天悭。莫作鸢肩看，诗成耸两山。

思如涌泉出，句似琢冰清。刻烛翻千偈，撞锺助一鸣。磨天无刃迹，掷地有金声。好是衔杯处，云烟落纸生。

真境闲自见，衰容老更浸。却无愁可解，祇有病相寻。莫引千钧髪，须存一寸心。澹然无愠喜，龟息自深深。

万炬红莲陆海中，车如流水马如龙。九街画鼓春声满，百柁琼艘蜡味浓。底事狂雷翻地轴，叵堪笑电破天容。冲泥蹋雨寻归路，竹杖芒鞋取次供。

覆雨翻云一霎中，雷鞭击柱起乖龙。推愁正倚三杯酽，破睡那能一枕浓。桑下持鉏如许健，席间失箸若为容。诗翁只作啼婴看，万斛珠玑唾手供。

尚见暗尘随驷马，忽惊飞电扰群龙。玄云合沓涛头上，白雨浑酣乳面浓。淡碧鳞鳞生晓涨，小红漠漠放春容。只应便作寻芳计，好把鸱夷载酒供。

虎鼠同游十二宫，何妨蛇蚓杂蛟龙。荧煌宝树繁星合，泛艳金茎湛露浓。海鸟定知惊矍铄，濠鱼且乐共从容。贾生欲系单于颈，应费朝家五饵供。

北风翦水玉花飞，翠袖凌寒不自持。脉脉含情无一语，水边篱落立多时。

纤纤萝蔓牵茅屋，细细苔花点石矼。梦断酒醒山月吐，一枝疏影卧东窗。

风卷三江立，雷穿九地鸣。捎林百鸟散，破柱一龙惊。满树春声合，连甍晓溜倾。坐看流恶尽，邑里一时清。

池涸萍黏块，畦荒麦聚埃。乖龙一味睡，幽鸟百般催。药裹蒸生菌，衣篝润作梅。殷勤一夜雨，洗出翠千堆。

乍闻槁雪堕窗前，已见飞花舞道边。梦断忽惊山竹裂，一灯照我拥书眠。

受风岂免长低首，戴雪何妨暂折腰。莫道此君无特操，风回雪霁便昂霄。

千岁鹤林仙，故家今尚存。吟律破阴沍，扣弦召春温。王母仍留核，韩郎为染根。暗香先到处，已返玉梅魂。

汝阳红槿帽，欲挽春风回。不用宝刀截，试看羯鼓催。玉树日日新，金莲步步开。仍须觅春草，随人处处来。

花发武陵源，水满蓝桥路。人面相映红，迎笑得崔护。蜂蝶谩纷纷，寻春不知处。时见一叶红，相随水东去。

移山老翁愚，埋盆小儿嬉。高蹈遗世纷，幽欣可人意。倚树看蜂衙，挑灯照花睡。乐哉何所忧，俛仰可卒岁。

公子命巾车，千里过我庐。惊飞庭尉爵，喜见丈人乌。倚壁方挽膝，推琴欲揽须。殷勤更秉烛，孤闷一时摅。

巢枝良易安，瓢饮有余懽。栖栖枳棘间，矫矫如龙鸾。抱牍凫鹜进，落笔蛇蛟蟠。但令填纸尾，只作马槽看。

沙浄溪行好，烟消野望新。数峰山戴雪，一曲坞藏春。鱼逐波间伴，禽藏叶底身。柳边春信动，眉目已津津。

松云翠离披，竹日光破碎。青荧麦风过，红湿花露坠。萍开龟曳尾，树啄鸟擘啄。物物如贶予，欣然与心会。

编筏沿村径，囊沙壅市门。苍鳞封老干，黄耳上陈根。屋破容身窄，天低望眼昏。谿边高树杪，犹有系舟痕。

月挂楼锺晓，风生岛树秋。林疏山献状，池漫水分流。鹊喜如窥牖，鸥驯亦并舟。一声何处笛，莫遣碧云留。

吟牵东阁兴，静憩北窗眠。窟小中生月，文高迥入玄。回看甲乙第，已到巳辰边。不见门生莠，歌锺尚隐然。

老蔓牵檐角，青芜点石棱。风生长柄麈，花落短檠灯。危坐才容膝，欹眠但曲肱。胸中九云梦，芥蒂亦何曾。

貌古须眉见，情高耳目遗。应谐聊玩世，避谤莫吟诗。事不关心处，身非抱病时。翛然无一事，痛饮是吾师。

隐几欲忘吾，趋营老更疏。判闲聊命酒，引睡谩翻书。祗有贫堪逐，都无愤可摅。乐哉聊卒岁，应信我知鱼。

落景下曾城，遥烟起孤戍。系舟著鱼矶，曳杖扣僧户。忽逢丹霞侣，自诵碧云句。噌吰应黄锺，清绝追白纻。不落江西派，肯学邯郸步。冥搜自天得，妙中有神助。寅缘半日留，邂逅一笑遇。讵复管中窥，看沐南山雾。

王公制练衣，谢傅捉葵扇。歘若置邮然，一昔遍海县。东坡百世师，乘云上骑箕。文争日月光，气敌嵩华齐。诸儒望先觉，坐待成风斵。一斤应手挥，郢鼻无留垩。公生不并时，关楗同一机。识真属具眼，造的今中眉。诗亡束晳补，书受伏生所。神交接混茫，参差梦中睹。授我笔如椽，五色光属联。醉上金銮殿，挥泉洒谪仙。

玄豹文章雾沐，老龙头角泥蟠。莫恨青苔蹋破，要令红柿分残。

黄鹤林中佛国，杜鹃花里仙山。粗了一生事大，来从半日僧闲。

家声籍籍冠中州，健笔纵横贯九流。三世祖孙吴郡牧，两朝人物山亭侯。颙卬自快披云睹，衰陋空遗倚玉羞。便恐追锋天上去，不辞投辖为公留。

高名迥出中兴日，大句追还正始风。浦上珠回孤月吐，壁间梭跃五云从。景坡堂里参差见，饭颗山头邂逅逢。更欲骑鲸追李白，入门一路羽翰通。

洲蘂霏红风澹沱，池光铺练月徘徊。乍惊醉眼生春缬，顿觉诗肠蛰夜雷。坐看千言供刻烛，自甘百罚耻空罍。使君处处栽桃李，为报花奴羯鼓催。

连筒自灌黄精圃，结辙休推薏苡车。万壑飞泉舂午枕，一蓑带雨荷春锄。逃名尚有身为累，择利焉知货可居。笑指吴公门上莠，一时零落已邱墟。

客来听履上云阶，百尺苍藤络断崖。古井千年龙上卧，层邱一曲虎为侪。乍惊河汉悬谈舌，便觉风云入壮怀。小雨随车真有意，待催诗板挂高斋。

玉梯一蹴傍天阍，历历星图手可扪。翠湿佛衣云漠漠，香凝僧幌雨昏昏。曾轩下瞰三吴小，灵阜高齐五岳尊。大句舂容两相敌，暂陪尊酒得重论。

玺书光丽九芝涂，绣斧煌煌刺史车。当路狐狸那足问，漫山藜藿未应鉏。使星尚供天南极，卿月终环帝北居。此夜光华贲岑寂，故侯留落在郊墟。

屋头遥见丈人乌，门外欣逢载酒车。拄杖穿林花自落，携壶席地草休鉏。褰帷共看高轩过，列戟行归大府居。掣电一欢宁复有，空传胜事满村墟。

行把长镵白木柄，慵眠下泽短辕车。柳围许大身空老，瓜地将芜手自鉏。三径苔荒无辙迹，一枝巢隐有林居。故人触热来相问，终日清风满废墟。

荷锸酬身后，骑箕返帝旁。风纒卿月晕，云掩使星光。炯炯三珠在，冥冥一鉴亡。故交今白发，掩映涕淋浪。

无事空心折，怀新尚目存。寿康骈五福，德爵擅三尊。蠹落芸籖冷，蛛悬画戟昏。像图犹仿佛，谩寄刻舟痕。

钓石骎骎上绿苔，起弹长铗咏归哉。此翁矍铄丹心在，老子婆娑两鬓催。一夜剑津龙化后，千年辽海鹤归来。匆匆鼓吹城南路，往和松风万壑哀。

墨榜书名万口传，着鞭争看祖生先。一挥礼乐三千字，独擅文章二百年。晚得朱轮今老矣，生存华屋尚依然。故交掩袂追畴昔，一剑空留宰树边。

零落藁砧非，犹残泪满衣。三刀悲尚在，双剑喜同归。地占眠牛卜，门迎吊鹤飞。哀哉埋玉树，千古闷泉扉。

种玉满家庭，声名重十城。哀矜游子线，愁绝小人羮。赠印连三组，书名载一旌。谁为千字诔，仿佛记平生。

握节来金马，飞刍上木牛。能令天粟雨，故作地钱流。望实倾三馆，贤劳阅百州。寥寥千古恨，零落掩山邱。

萧散乌藤杖，风流白接离。分茵前席满，载酒后车随。食鼎罗千指，歌锺拥十眉。凄凉今夜月，空照习家池。

老脱尚方舄，门悬刺史车。真成弃竹马，直欲换金鱼。岁事千头橘，生涯万卷书。流芳知未艾，兰玉满阶除。

东海怀疏傅，西州忆谢公。剑飞冲夜斗，桂折卧秋风。尘暗芸堂冷，香凝粉署空。潺潺千斛泪，忍看一旌红。

解组天门上，挥金里舍傍。渐欣双髀满，仍见一瞳方。旧说山中相，今为地下郎。流芳知有在，鸾鹄正高翔。

忆昨联飞盖，初筵点后尘。那知炊未熟，已与迹俱陈。契阔成千古，悲吟待百身。重临更愁绝，感塞鼻中辛。

天上文昌省，人中翰墨仙。尚书心似水，学士笔如椽。视草金莲夜，哦诗锦瑟年。玉楼方断手，又著紫鸾鞭。

遮门皓首啼，行路涕交挥。不见斑衣好，空随画翣归。兰芽方独秀，华萼尚交辉。试待辽东鹤，千年有令威。

贫病见交情，殷勤问死生。倒衣迎五马，空巷看双旌。聚泛杯中月，分班地上荆。悲吟追往事，感咽气峥嵘。

幕府分弓日，辕门叱驭时。扪星高历井，修月上骑箕。剺面降胡泣，闻鼙圣主思。龙骧老宾客，竞赋八哀诗。

交亲二纪余，贫病故人疏。落落辰参似，寥寥楚越如。空劳三夜梦，不辨一行书。尚记乔公约，垂洟满过车。

秀发豪眉覆两颧，身长九尺地行仙。楚人尚记庚寅日，晋客浑疑甲子年。批鳯玺书光洗眼，刻鸠灵杖稳随肩。世人欲计吾公事，膝上郎君雪满颠。

门外魌头引葬箫，寥寥穗帐北山椒。槐宫一梦惊三世，蓂殿千龄数七朝。此夜骑星上南极，他年跨鹤下东辽。摩挲铜狄长安道，试问飞车傥可招。

星轺出帝躔，光射斗牛边。纳陛倾三接，埋轮耸十连。那知忧𫛳日，已复梦鸡年。尚遂斑衣戏，俄从白布纒。倚闾心破碎，投袂涕潺湲。更有门前客，愁吟泪满笺。

翁婿相望插两貂，夫人东第阅三朝。百年锺鼎联双璧，一代衣冠继八萧。尽室全生还帝所，先生遗烈在天骄。家传故有缁衣在，且看司徒首百寮。

旧德遗忠在禁庭，天教华发看升平。两朝偃革从今日，百口同袍共此生。喜见金葩开大国，悲传玉树锁佳城。魌头直指西州路，猎猎秋风载一旌。

千骑森森拥戟牙，铃斋高卧放朝衙。官曹已践文昌省，门阙犹传处士家。天上麒麟新活计，壁间蝌蚪旧生涯。一炊未熟成今古，零落空悬刺史车。

四海声名老郑虔，一时人物敢争先。剖符北道分千里，拥节东州按十连。住世一丸无大药，传家三绝有遗编。魌头直指山南去，昨夜秋风正飒然。

忆从少日望前修，追数流年四十秋。并辔同游天上路，连樯共载雪中舟。伤心往事千忧结，回首劳生一梦休。见说骑鲸追汗漫，只将遗蜕掩山邱。

旧学江都相，遗忠太史家。绛帷今寂寞，青简尚光华。谩奏三千牍，犹传四十车。诸生半齐鲁，东望涕横斜。

帐殿旌旗卷，辕门鼓角悲。江边五马渡，天上六龙飞。感愤冠冲发，追攀肘见衣。兴元戡难日，零落寸心违。

象服夫人贵，荆钗烈女风。生儿真孟母，择婿得梁鸿。书费囊衣尽，杯行涧藻丰。龙池飞霹雳，双剑已腾空。

阆苑收花去，无心对紫薇。寥寥鹤夜怨，角角雉朝飞。石窌名犹在，邯郸梦已非。郎君真骥子，玉立换朝衣。

鸠杖尊三寿，龟床阅九龄。名留高士传，光掩少微星。圯下无遗躅，江边有独醒。潭潭馀庆在，鸾鹄满家庭。

逐客生还后，臞翁耄及时。长鸣风雨夜，耐老岁寒枝。坐阅炎凉改，宁随燥湿移。只鸡浇斗酒，敢忘故人期。

大笔文章手，飞扬独妙年。判花森玉笋，视草对金莲。讲肄联重席，官花卧八砖。他年䌷石室，妙绝冠遗编。

礼绝迂三顾，恩荣阅九迁。秉均平似砥，履坦直如弦。晋室和戎日，周家定鼎年。金瓯方卜相，飊驭已超然。

大阀冠州闾，占星太史书。万蹄金騕袅，一角玉蟾蜍。右辅开新府，东堂旧直庐。凄凉便陈迹，仿佛梦华胥。

辇路追高躅，联翩接两驺。犹蟠倚天剑，尚舣济川舟。元帅俄分阃，羁臣亦首邱。一抔相属地，回首涕交流。

危言屡伏青蒲上，直笔犹存白简中。但见刳蟆救月蚀，孰知炼石补天空。牛鸣尚鬬床头蚁，蛇影犹悬屋底弓。一代风流今顿尽，佳城白日卧滕公。

鸤鸠一德本来均，七子劬劳咏棘薪。种玉已成双白璧，起家还见十朱轮。鳌扉独步中兴日，麟阁他年第几人。送客谁为千家诔，要看彤笔写光尘。

万里龙沙握鼠余，古来忠孝两全无。范滂死去亲犹在，苏武生还老益孤。旄节尽从蛮檄落，彩衣重向鲤庭趋。天教住世如金母，一笑迎还合浦珠。

润色文章手，论材政事科。补天娲后石，却日鲁侯戈。已郁苍生望，那闻挽者歌。堂堂无复有，寂寞閟山阿。

虎穴连三辅，狼烟暗百蛮。边风摇马鬛，朔雪点袍斑。委命轻于缟，收名重若山。遗忠应未泯，结草在兵间。

名字标仙籍，真游返帝闉。一尊无复日，百卉自争春。井废无沈辖，车悬有吐茵。空余岘山刻，千载尚光新。

燕颔封侯相，鹰扬国士风。金貂七叶贵，鼓角十州雄。按节星轺动，埋轮虎穴空。谁令交一臂，已失大槐宫。

东吏重足立，无家寄一锥。道旁乌攫肉，舍下犬生牦。望绝重临日，哀吟去后思。吴儿奉尝我，歌此送迎诗。

通德门中见，长安道上逢。虚名惭荐鹗，喜色看乘龙。流落湘江魄，崎岖楚市舂。相看青眼旧，独有后凋松。

大国侯王后，高门将相家。欲知天作合，故遣寿无涯。梦泽萍如斗，仙山枣似爪。鹤林花老去，归路蹑青霞。

鼎立三珠树，亭亭耸缙绅。真成万金产，何止十朱轮。彤笔方䌷史，芝涂尚演纶。徽音千载后，不数卫夫人。

魁垒万夫雄，堂堂望一宗。名联千佛土，籍著九围重。月旦推三鳯，风流属二龙。哀哉埋玉树，一坞閟金锺。

巨室荫华榱，惊闻一柱摧。辛勤三世种，寂寞万牛回。犹抱莱衣泣，俄兴楚挽哀。功名付难弟，荣路正崔嵬。

龙飞第一春，吏部冠斯文。桂折根犹在，兰深气自薫。未成观骥展，已复叹芝焚。想像今何在，江东有暮云。

契阔艰虞地，匆匆喜一逢。俄惊门上莠，已化柙中龙。手板归囊禇，腰章掩窆封。空余故人泪，洒向九泉重。

身老偕三寿，家肥赋万锺。给扶灵杖稳，赐礼紫泥封。青冢连双璧，苍精蛰二龙。春风吹宰树，萧飒垅头松。

金母燕西瑶，朱𪩸翟茀朝。遗衣尚荆布，故物有箪瓢。鼎立栖三鳯，蝉联数七貂。生涯祗如此，崛郁正昂霄。

天上骖鸾鹤，人中梦虺蛇。舒长真化国，青白旧儒家。朝籍通丹地，宫衣曳紫霞。蓬莱三万里，何处问灵槎。

领袖三千指，恩斯母德均。奇庞五世祖，福艾百年身。零落悲华屋，劬劳咏棘薪。谁当䌷女史，彤笔写光尘。

舞鳯来天目，冯熊并海门。尽捐牛犊佩，争咏袴襦恩。雁塔名犹在，棠郊苃故存。龙池飞霹雳，空记刻舟痕。

朱雀乌衣巷，青袍白首郎。谁令呼起起，便作去堂堂。急景驹跳隙，哀音雁折行。庆锺知有在，庭树正流芳。

谁识东床卧，相随庑下舂。悬知三复可，不恨五噫从。玉冠螭头立，芝涂玳首封。诸儿荀淑侣，头角尽群龙。

沄沄水东注，冉冉日西颓。侧手留难住，挥戈挽莫回。镜分天上月，剑逸地中雷。寂历空床夜，悲虫亦造哀。

六雄唐别驾，一乘汉题舆。自笑儒冠误，谁能刺绣如。彤襜方首路，画翣已随车。怅望城南陌，哀歌泪满裾。

桂籍联荣四十年，萍漂南北两茫然。寒暄粗接无淹晷，生死俄分有逝川。黄纸尚传批鳯诏，青箱空掩绝韦编。诸郎头角皆翁似，试看煎胶为续弦。

蝉联三世旧，晼晼二毛侵。白璧成长恸，青纶遂陆沈。看云空有泪，听雨若为心。咽咽吹箫送，哀湍共一音。

籍甚金闺彦，从容玉帐筹。垂堂惩后戒，徙突慕前修。忽作隋珠弹，真成赵璧投。宁辞广武械，竟脱楚仪囚。蹇叔言犹在，殽函骨未收。云何即长夜，不复见焚舟。

棣萼联华满故枝，兰芽竞秀蔼春霏。荆州司马冯熊去，吴市仙人跨鹤归。绿涨一枝分柏垄，遥苍百叠拥松扉。仪形故有丹青在，想像平生果是非。

臞翁自是列仙儒，豪气骎骎若不除。东阁寻梅诗满箧，西郊问柳酒盈车。奇礓屡访陈仓鼓，古漆空存汲冢书。不信青山解埋玉，定应碧海控鲸鱼。

学省追攀四十年，故人重见两皤然。艰难共出兴戎后，奄忽安知弃我先。北道改辕谁解剑，西州无路相鸣鞭。伤心一梦成今古，忍看麒麟卧冢边。

十道观风使，三朝属老成。埋轮豺虎避，檄水鳄鱼惊。内阁徴书入，连城负弩迎。哀吟追往事，空复故人情。

绛雪飞丹鼎，苍云覆茗杯。聊从五禽戏，空使万牛回。拄笏看山坐，乘桴跨海来。仙游知有在，名字记丹台。

五纪周旋地，欣同七十稀。长庚陪月晓，孤鹜伴霞飞。忽作三休去，真成一梦非。不知华表上，白鹤几时归。

周分陕右开燕日，秦废侯家徙汉年。南国棠阴犹蔽芾，东陵爪蔓正芊绵。苍波吐月珠还浦，紫电冲星剑倚天。藉甚公孙望千载，书藏万卷有青毡。

手扶棁杖两眉厖，床下诸生拜老庞。讲肆共推三语妙，诗坛独受百城降。挥金屡费青钱万，种玉亲收白璧双。一卧遽先朝露尽，便随晨鼓去逢逢。

尺书问信墨犹新，杯酒邀欢迹已陈。倒屣方追尘外躅，盖棺俄作地中身。涛江灔灔三家渡，风树萧萧万鬼邻。他日故人千斛泪，会应洒向冢边麟。

早岁乘龙见伯鸾，赐衣霞烂出齐官。自从东阁郎君贵，只作西池阿母看。紫玉箫吹丹鳯去，青萍剑合两蛟蟠。素车白马城南路，愁见春风桂影团。

少日声名推大阮，一时门地数南强。家肥自称河鲂贵，庙荐犹闻涧藻香。羽化忽惊双鹤去，巢空不复九雏将。归魂无用哀笳送，仿佛吹箫在帝乡。

殿极中台应，淮流奕世祥。佳儿王武子，名父蔡中郎。传叶青毡在，谈经绛幔张。悬知黑头贵，已伫白眉良。蘋老那能采，萱留祗自芳。谁当授彤笔，端为刻青琅。

帝阃谋元师，斋坛属老儒。黄麻孚大号，皂纛拥前驱。便合联黄衮，犹应冠紫区。炎炎白昼日，奄忽下桑榆。

平土疏新渥，湛恩洞九泉。印悬金斗大，冠珥玉蝉连。坠剑今亡矣，鸣珂尚宛然。风流春月柳，无复似当年。

并辔天街里，联裾省户中。追参两班合，醉笑一尊同。我老犹占𫛳，公豪正吐虹。忽骑箕尾去，凄断白头翁。

手植千金产，情高一笑挥。怀奇空老去，种德自家肥。联舰收群溺，倾囷振大饥。谁云天未定，一鹗已横飞。

谁续先贤传，犹推月旦评。命儒通德里，听法梵王城。除地黄金布，帷裳绛帐横。何人追旧事，扣角话三生。

台路岩瞻峻，戎藩阃寄雄。九章公衮贵，六纛将牙崇。翊运三阶正，持危一栋隆。帝闲龙化后，冀北已成空。

大号疏廷涣，中权秉帝枢。槐庭联上宰，芸省冠诸儒。国瑞麟一角，家肥鳯九雏。便乘箕尾去，仿佛在星图。

秉烛联飞盖，分茵托后车。兵厨千日酒，记室五云书。尚想仪形在，那闻语笑余。龙钟随葬绋，老泪满衣裾。

脂田开石窌，纶阁演金葩。彩服联三组，褕衣珥六珈。行携九节杖，坐驾五云车。便坐堂堂去，瑶台有故家。

蔽芾斗城春，平反迹未陈。神驰一丹旐，泪湿两朱轮。故物悲萱草，哀吟念棘薪。室传青简上，千载望光尘。

忽作霜松折，犹残旧桂丛。仙山芸阁冷，郎署粉闱空。节荡函金虎，车轓掩画熊。凄凉追往事，忍看一旌红。

门表尚巍昂，尊名擅一坊。珂鸣非故里，星聚有新堂。月暗乌啼夜，风高雁折行。吾生如寄耳，端是橘中藏。

学省周旋地，三朝四纪中。同听对床雨，共咏舞雩风。少日借千佛，残年独两翁。那知有存没，老泪落新宫。

席宠千龄盛，疏荣一品尊。魏公丞相妇，潞国太师孙。连骑珂鸣里，交柯戟拥门。平生种玉手，尽室满瑶琨。

移孝繄慈母，遗忠有世臣。挺身安国步，抗节犯戎尘。锡壤开东鲁，持枢拱北辰。宁须待彤笔，诏墨在丝纶。

鼎𫗧羞嘉飨，溪毛荐德馨。来符虺蛇梦，去嗫鳯凰翎。盛事垂千载，华年阅九龄。凄凉便尘迹，柏垄自青青。

千尺银山屹嵩华，浪涌云屯天一罅。榜舟夜傍鼋鼍窟，杖藜晓入鸡豚社。处处人家橘柚垂，竹篱茅屋青黄亚。台殿青红坠半山，两腋清风策高驾。牛羊出没怪石走，蛟蛇起伏苍藤挂。饥鼠窥灯佛帐寒，华鲸吼粥僧趺下。世味饱谙真嚼蜡，老境得闲如啖蔗。山灵知我欲归耕，一夜筑垣应绕舍。

水部天宝中兴碑，浯溪摩崖天与齐。龙亡虎逝今已矣，太宗社稷犹巍巍。泗滨九鼎不复出，陈仓石鼓今已非。岿然独立湘水上，往往或有神司之。我亦系舟石壁下，老眼惊顾眩欲迷。星图错落树挂斗，云物黯淡天投霓。遗忠寂寂閟千载，山颓木坏知河□。踟蹰对立三太息，风雨夜啸猩鼯悲。

于菟生而斑，骐子堕地走。眈眈百兽长，矫矫六龙友。家庭传吉梦，释氏曾抱送。英英玉雪如，连璧见二仲。读书夜不眠，历历数十年。吟成一寸烛，笑拍郊贺肩。聚讼破三语，下笔先风雨。妙句出锦囊，陈言陋盐絮。辟易四坐惊，难弟有兄。传观莫放手，掷地有金声。

投组弃不御，负耒行且耰。颓景谢东嵎，新畬遍西畴。烟墟牛羊夕，水岛橘柚秋。呼儿具鸡黍，一醉漫烂酬。

休文固多病，长卿亦倦游。敢厌蓬荜陋，渐喜桑榆收。散策尘外往，脱屐区中留。坐看黄叶落，一洗风雨秋。

风旗喜初泊，野马不受鞿。万里涨江急，一棹秋风归。意行心自放，隅坐谈更剧。

晨耕馌箪壶，夜绩课𫄨绤。感时百忧集，遇酒一笑适。五湖波浪阔，勿厌田庐窄。土膏燥不粘，山骨寒更瘠。

伤心离离黍，触目青青穸。空畦理荒秽，流润滋霖霡。努力会有年，喜见乞浆客。

病木空中穴万蚁，龙卧泥蟠鞭不起。老气干霄四十围，雷折苍皮半生耳。人言种木十年期，桐已生孙竹有儿。添丁哇笑已堪喜，老干轮囷只自奇。刀头舐空虚何草草，平地变作褒斜道。我独爱之遗以安，家住鹿门山安逸。阿奴碌碌在眼中，逢时不愿黑头公。三尺茅茨十具牛，不如长作多田翁。

劝君慎莫学为儒，令君甑釜生虫鱼。啼饥号寒祇四壁，拄腹撑肠谩五车。邓侯种德如种木，千金买书书满屋。缥缈玉京十二楼，纵横牙签三万轴。鄱阳太守笔如椽，雄文大字青瑶镌。千载风流追岘首，名字永与羊公传。

种德固自期百年，阴功可以宥十世。地灵崛郁荫万家，门大峥嵘纳千驷。老椿已老卧山根，戢戢阶庭满兰蕙。王郎故有青毡存，郑公又改缁衣敝。

桃李卧开樱半吐，嗟我怀人道伊阻。偶来见此衣上云，忽去已作山下雨。青青可藉草忘忧，昵昵如闻花解语。举鞭试问并州儿，酩酊醉翁在何许。

玉辂亲巡万里沙，金鞭断折五侯家。胡尘阗空箭满眼，天地黤惨推龙蛇。何郎筑室山间曲，桃花流水空藏遮。一榻清风驾两腋，尚嫌蚁鬬静中哗。

竹坞松窗静者居，醉乡一梦追华胥。乱山攒青霭崷崒，老树偃翠横扶疏。主人投辖防客走，醉倒自有蛾眉扶。烁烁笼灯红一朵，孤芳独自占春余。

石梁茆屋雨苍苔，春风一笑冰容开。微澜浸月卧疏影，一枝的皪横江海。含情不语立雪久，飞步欲去凌波回。纷纷红紫莫浪出，我欲楚些招归来。

屋漏我无愧，室暗那可欺。老僧对清夜，浙风动伽梨。谆谆面墙壁，皎皎分渑淄。燎蚊隔烟语，闻鸡起蓐炊。我来何所见，兴尽意辄随。相逢不相识，聊问姓名谁。

浮云涨天黑，锻此百炼兵。匣卧韬白月，手挥沸奔星。风尘剑三尺，削尽多垒平。往往失其柄，倒戈来抗衡。养虎恐遗患，媚蟆终自盲。君子善藏之，绿林正横行。

穷途栖栖傍阡陌，俗态纷纷斗筲窄。杀牛毁车欲何向，握食解骖谁召客。吾髯一诺黄金百，醉溺应怜厕中客。萧萧穷巷席为门，不信陈平死糠核。

歌终白玉烂，梦觉黄粮熟。斯人已寂寥，皎皎在空谷。谁令黔首愚，竟坐城旦读。光芒丰城剑，恸哭荆山玉。邹郎乃其徒，阅世何烛局。高风渺不嗣，句法此遗躅。火攻真下策，吊古悼秦俗。骊山一炬燔，鸡林万金赎。

于公种阴德，门大端可期。无钱囊更空，有子家自肥。戢戢树九畹，濯濯秀一枝。坐客瞩青眼，余子让白眉。盐絮出妙语，春草先梦思。诗文未可量，家学岂其师。五车傥足用，万里到不疑。非无昂父贤，且伴济叔痴。芝兰莫当户，桃李自成蹊。它年一樽酒，名与少陵齐。

云藏红树三生缘，地涌青莲诸佛现。又见冰华此夜开，一盖亭亭倚天半。月中桂树影婆娑，海底珊瑚光璀璨。褰帘已化白银阙，照室尽成青玉案。悬知不受众目怜，端为使君娱一盼。何用孤松腹上生，行向三槐庭下见。

客有倦游者，置居在西畴。平生会心处，高引寄一丘。吟窗山入坐，钓濑雪满舟。更秉西园烛，宽我千岁忧。仍倾中山酒，浇此万斛愁。出门何所诣，真欲老菟裘。

东皋有佳致，中夜雨一犁。喜笑作春声，麦块青欲齐。浅濑发清响，陈根出新荑。红情颜未破，□颦眉上低。练巾已堪岸，藜杖始一携。殷勤遗好音，胡芦来劝提。

桑柘十里交，乌犍随两童。川平牛背稳，一笛横秋风。漠漠水云里，蒙蒙烟雨中。人牛相尔汝，行过乱山东。

惊沙扑面犬羊腥，坐啸胡床却五兵。未忍焚庐攻腐鼠，要须劈水脍长鲸。收身且护千金璧，琢句尤夸五字城。筑室挂冠真漫耳，麒麟图画有高营。

月落乌啼古木昏，宿云未敛日光暾。闭门喧豗百贾闹，尘埃一觉车云奔。据鞍已觉朝市远，细路渐入桑麻村。累累青冢繄蓬颗，风扫露沐松为门。魂飞骨冷唤不觉，只鸡斗酒聊相温。种种闲情便愁绝，行歌野哭不堪闻。

万舸连樯夜鸣柝，舟师鼻鼾风雷恶。何人勃窣夜深行，微步凌波上船阁。骎骎舐纸欲窥窗，稍稍开扃见门钥。櫜空甑倒无一锥，暗里不堪供摸索。吠形时听犬吽呀，戒晓已闻鸡呃喔。人穷智□亦可怜，与汝徒行吾更怍。

野水半篙碧，酿成归意浓。繁霜挟夜气，微露点秋容。嚼蜡有何好，尝胆聊自攻。翛然发深省，不待五更锺。

萧晨按节齐房弭，冠盖环趍垤争蚁。屐声籍籍海上潮，人语喧喧日中市。明朝途人践刍狗，云散风休真梦尔。不须强记刻舟痕，满地苍苔余屐齿。

客舍空山里，丛祠古道旁。飘飘云外思，兀兀酒中藏。巧丽诗无敌，惊窥首一昂。缄封休浪出，珍重锦为囊。

汗血苍龙种，名翚紫凤毛。赤霄行未稳，白雪句先高。月斧将谁断，风斤可独操。雄夸赋云梦，莫学楚臣骚。

户外珑璁响玉珂，弁星遥见切云峨。蜗泉渺渺依龙具，凫影翩翩下雀罗。溜雨霜皮青嶂合，抟风云翮紫霄摩。八门了了登天路，一夜惊雷起壁梭。

帐殿筹兵拥俊髦，风尘三尺剑吹毛。鸾旗低绕金舆动，雉扇旁连玉简高。折柳便堪当马棰，割鸡何足试牛刀。看君一扫欃枪尽，归握元戎虎豹韬。

乱山环合水边村，楚些谁招九死魂。鸟语迁枝黄叶□，蜗涎粘壁古苔昏。禾囷屡出将军指，菜把空怀地主恩。落日秋风满山色，尽驱离恨入清樽。

兵气缠三辅，胡尘暗百蛮。楚狂歌凤去，蜀相卧龙跧。露藓霾松磴，春罗挂屋山。呼童开翠竹，筑室待苍弯。碧泻褰罗带，青遥耸髻鬟。森罗随地辟，披写露天悭。川泳知鱼乐，林栖看鸟还。醉吟呼酒伴，逸想寄人寰。北海抟风背，南山浴露班。弓旌到林下，鞍马出门闲。

提壶声里有嘉招，步屐寻芳过小桥。万壑春风笑笙籁，一溪晴日碎琼瑶。虺隤未忍加鞭去，磊块惟愁着酒浇。云月娟娟弄人影，醉归扶路莫辞遥。

门鹄犹残雪，林莺已唤春。相逢青眼见，不恨白头新。猎猎翻归袖，僛僛落醉巾。小红齐破蕾，一笑为何人。绿涨三家渡，红酣万户春。交情久客见，物态一时新。缥缈凌波袜，淋漓漉酒巾。对花身已在，应解笑陈人。

苔花带雨上秋床，欹枕无人午梦长。愁极俱凭诗可遣，忧深唯有酒能忘。窥人谷鸟匆匆语，扑马岩花细细香。袖手莫夸穷事业，试将斗酒换西凉。

平生千里目，遥寓紫翠间。见此纸上语，照我胸中山。泛泛水俱远，悠悠云共闲。渔翁收晚钓，一棹醉中还。

他日群偷窥扑满，旱时遣患识金仙。颓基尚带三江水，故苑今随一炬烟。驹隙未过人换世，棠阴不剪树参天。从今免被元龙笑，茅屋三间蔽采椽。

梦里清游一瞬间，苔留屐齿尚班班。千章古木秃如赭，百尺老蛟寒跧。径欲乘桴蹈东海，那能拄笏望西山。人间俯仰成今古，青冢累累鹤未还。

青莲花出古娃宫，华殷亭亭月满容。风籁一声传夜壑，云幢千丈荫苍松。曲池漫漫悲禾黍，古隧冥冥出鼎锺。落纸烟云供醉笔，吾宗文采擅雕龙。

敝裘羸马老风尘，两鬓星星乱白纶。乘兴来寻剡溪雪，倦游归钓锦江春。眼中了了三生梦，俗眼欣欣一笑亲。急雨催诗头上黑，凭谁唤起谪仙人。

政拙心劳愧此身，一麾便合挂朝绅。青山有意迎仙客，白日相逢是故人。见说卑宫恢禹迹，时来击壤颂尧仁。玉川寸铁真无用，地上空愁虮虱臣。

置屋苍崖上，骑鲸碧海中。筑闲樵径雨，门掩钓船风。蚁穴封千户，蜗庐鬬两雄。区区真可笑，天地一尘中。

阅世身如梦，捐书语更真。人牛俱不见，棒喝总休亲。败壁虫书藓，空床鼠印尘。滔滔天下士，应不羡知津。

剑卧冲星斗，珠玑照海涯。𥬞云梢骥足，擘水拔鲸牙。议论轻余子，文章自一家。堂堂楚云梦，给札赋雄夸。

飘飘迁客去，恋恋故人心。墨妙传双鲤，情高敌万金。天旋黄道直，野迥白沙沉。不负青云意，繄君嗣好音。

禾头生耳釜生鱼，去马来牛迥不殊。飓势驱云千嶂合，雷公载雨百车轮。长堤一决无完块，高树纷披有积苏。赖有娲皇补天手，一时争诵鲁真儒。

涤地愁霏欲变鱼，毗耶问疾有文殊。拟将十万回天去，且罄丹衷伏地输。忽听风声传画角，徐看日影上流苏。麹穷不用号眢井，呫嗫瘦词笑小儒。

绿涨柳塘漫，红翻花径深。意行留胜践，孤闷破芳斟。倦马縻空枥，惊乌泊晚林。潭潭万人海，理策又归寻。

柳外枫桥转，桑间竹径分。意行穿竹过，小雨隔溪闻。日萼团红糁，风漪织翠纹。不知谁主客，相值两孤云。

侵晓微云渡，秋声带雨来。池凉噤蛙鼓，帘静閟蚊雷。风伯褰帷入，炎官叱驭回。不须移枕簟，挥尘谢徘徊。

云梦平吞八九宽，紫髯红颊秀春峦。天边鸿雁心应折，竿上鲸鲵肉未寒。倦听山城鸣鼓角，喜瞻衡宇挂衣冠。培风好上天南去，莫遣荆榛簉孔鸾。

槿篱茆屋两三家，急雨捎谿燕子斜。万壑笙镛号地籁，一天缯絮堕杨花。风尘澒洞身先老，樽酒欢呼气尚华。虎穴参差半朝市，无嫌卑湿赋长沙。

万里蒙尘六尺舆，一丸泥蜡十行书。豫且往往窥鱼服，属国栖栖掘鼠余。村径红稠花艳艳，沙平翠点树疏疏。落霞孤鹜西南望，千顷洪波浸日车。

村巷深深绿映人，粥饧槐火一时新。山河万里缠妖气，宫殿千门锁暗尘。几点微酸梅着子，半篙清涨水生鳞。岩花涧草元无主，雨洗风吹又一春。

春物菲菲自解欢，雨鸣孤枕夜漫漫。忘形不到公荣饮，绝意休弹贡禹冠。离乱家书万金直，艰难斗酒百忧宽。囊空甑倒谁能救，泪湿花枝不忍看。

猎猎青旗傍酒家，映门杨柳受风斜。行穿细路迷芳草，坐对空樽数落花。藜杖醉扶悲确荦，角巾欹倒露苍华。故山渺莽愁眉外，翠竹青蒲绕白沙。

万事破除惟有酒，半生劳苦坐看书。青鞋云水扁舟去，朱毂风尘一梦余。战格连云胡骑满，断弦挂壁旧交疏。春泥活活朝天路，犹有和公擅一车。

亹亹交情青眼见，纷纷穷路白头新。地偏壤断门无辙，衣敝囊空甑有尘。但见荒村连虎穴，那知曳水暴龙鳞。谁人手挽天河去，一洗郊原浩荡春。

胡尘惨惨缠林莽，海气纷纷接淼漫。天上空传修月斧，人中那见切云冠。干戈未解千忧结，杯酒相逢一笑宽。老眼逢春只思睡，花枝浑似雾中看。

戢戢盘蜗满舍东，笑看蛮触两争雄。便携龙具归田去，更祝豚蹄望岁功。未怪席门多长者，肯教壑谷问吾公。超然独到羲皇上，卧占南窗一枕风。

肝胆寥寥楚越分，鼻端不落郢人斤。倚门肮脏无如我，从客雍容孰似君。一榻方尊徐孺子，千篇不数鲍参军。从今更欲论奇字，载酒重来问子云。

老干轮囷不计春，强名居士愧诗人。共尊有若都非是，误认颜标自有真。忽睹二豪联白璧，坐令百鬼怖黄巾。它年若许陪莲社，不惜千金剩买邻。

多病身如寄，长贫气自华。只将穷事业，便当老生涯。泥饮醉生缬，挑灯喜见花。殷勤香火社，问病到毗耶。

禅客青鞋软，诗翁白帽斜。惊飞蝶栩栩，喜见鹊查查。推户风敲竹，登床雨散花。匆匆一笑许，只履上青霞。

曲径通林樾，幽栖见草堂。松云春细细，山雨夜浪浪。逐臭如闻鲍，吹虀若探汤。平生为善乐，应不羡濠梁。

风尘蹭蹬悲游子，鸡黍招邀愧老农。盗取青毡无旧物，书凭黄耳有先容。乞怜不辨齐门扫，投老宁堪楚市舂。回首故山劳梦想，楼高百尺卧元龙。

莫遣声名夸俗子，且将筋力伴耕农。五湖鱼鸟非先素，一坞山林肯见容。翠出短樊供小摘，香浮大甑饱新舂。邻翁莫怪频来集，门户如今有八龙。

岁阴衮衮惊心折，世事纷纷触眼新。烁烁风灯深院雨，离离花草故城春。一区栽自无宁处，五斗谁能更为贫。矢醉自醒还自笑，依稀却是梦中真。

犀颅月面表千夫，吏用公才举世无。鬬丽争雄何足道，君看澄观岂僧徒。

门前剥啄响鸣驺，十里惊尘满地地流。恋恋绨袍故人意，一书何啻万金投。

窥檐双鹊语匆匆，一夜灯花缀玉虫。便有麹生来过我，尽推愁入酒杯中。

白鸦谷口叶盘秋，荔子今无驿使求。零落共谁一笑粲，殷勤为报赤心投。

蛮珍不说紫驼峰，怪雨腥风起坐中。莫遣蔡谟勤学死，须君尔雅注鱼虫。

糟床滟滟玉虹流，洗尽胸中万斛愁。待看百篇供太白，不将一斗换凉州。

天禄先生第一流，著书曾赋畔牢愁。何人载酒论奇字，仿佛虞箴是九州。

习池尊俎擅风流，一洗干戈四海愁。倒着接篱扶上马，举鞭一笑问幷州。

一水横分醉眼流，两峰遥蹙黛眉愁。醉眠千日中山酒，不羡三刀梦益州。

畏寒春半尚跧藏，闻说江梅已弄芳。全树不妨分一朵，夜窗时作定中香。

折来犹自带春寒，入手谁穷造化端。钿玉半含金蘸雪，嗅香须更细看看。

雪香琼瘦逼人寒，闲澹精神画亦难。照水可怜清更甚，不堪浑作镜中看。

今年春晚懒寻芳，独掩寒斋政坐忘。多谢风流濠上掾，凌晨分我一枝春。

雨花着地燕脂湿，风柳飘空帽絮披。粉黛纷纷半黄土，蟹螯从此不须持。

菌短椿长未易齐，雨花风叶任纷披。甑盆已破谁能改，趺坐观空且对持。

老怯风波一棹回，故园芜没半苍苔。水深莫遣蛟龙得，火急招归海贾来。

浅浅微波照残影，溅溅流润细萦苔。浮花浪蕊相随去，莺语丁宁挽不来。

春到梵王家，千林已着花。小桃无限思，竹外一枝斜。

飞琼乘月下瑶台，老眼惊窥一笑开。冰雪定嫌诗酒污，不应更待白衣来。

水槛吹香风渐渐，月丛泛彩露团团。高情不入梨花梦，蝶乱蜂狂可得干。

金地布时黄鹤下，化身现处赤乌来。如今只履西归去，又见天花一叶开。

缥带湘枝半欹墙，行人立马幷垂杨。珠帘半卷扬州路，争看金钗十二行。

午枕惊回一梦余，间关枝上听催酤。已招十客花为友，更觅千头橘作奴。

抟云琢雪鬬轻盈，一片霞光夜自明。会有国香来入梦，莫教高烛照长檠。

冰姿更立冰谿上，雪艳仍开雪径中。白地迷藏不知处，云何鼻观已先通。

半篙新涨渌周遭，种出荷花十丈高。撷秀堪纫水仙佩，招词更续楚臣骚。

莲渚红酣三丈日，苔矶轻飏一丝风。钓船篷底眠秋雨，谁遣南柯入梦中。

手植蓬藤数千寻，笑看潘液上骎骎。使君千骑东方去，零落空留一院阴。

一曲清深五月寒，不知中有老蛟蟠。雷挝半夜惊飞去，已见天南九万抟。

谷口声名动帝庭，芝涂一札下西清。安车倍道征杖叔，前席通宵问贾生。俊辩澜翻惊辟易，长身玉立看峥嵘。飘然比夕骑箕去，那见麒麟地上行。

少日声名冠两科，弁星争看切云峨。回翔禁路联三组，独步枢庭拥万戈。饮马直须临瀚海，洗兵端欲挽天河。壮怀落落今休矣，急景骎骎可奈何。蚁动忽听床下鬬，驹跳已向隙中过。泉原一闭成千古，有客哀吟只浩歌。

蝉联女公子，汤沐郡夫人。籍著金闺密，纶褒衮字新。千葩朝阆苑，双剑化平津。唧唧虫吟夜，梁空落暗尘。

夫拥侍臣櫜，儿乘刺史轺。涧蘋借采采，风棘盛夭夭。尚想莱班戏，空留楚挽招。魌头引丹旐，千古閟山椒。

门大联三虎，途穷曳九牛。一官投绂去，万事盖棺休。寂寂兰亭月，寥寥蕙帐秋。羊昙他日泪，恸哭过西州。

小隐疏三径，浮荣寓一沤。岁阴驹隙过，文采豹皮留。不踏邯郸道，聊追汗漫游。菟裘应好在，千载寄风流。

天涯万里一尊同，醉眼愁看月堕空。画角孤吹千嶂晓，彩舟横曳半江红。啼妆尽带梨花雨，舞袖犹翻柳絮风。只有邦人颂遗爱，棠阴绕屋自茏葱。

秋风猎猎卷法旌，贼垒匆匆唾手平。笑倚柁楼天上坐，卧闻鼓角地中声。九门合遝追锋去，千里讙呼负弩迎。从此三吴传胜事，一时草木尽知名。

十里云烟山绕郭，一川风雨树参天。渐看绿笋穿林出，已见新荷弄水圆。逐客讵堪分竹使，疲氓正合用蒲鞭。郡僚若得岑公孝，便欲烧香闭合眠。

了了三生梦，松根冷锻炉。四山朝鹤驾，五老奉龟图。萱殿披敷策，星躔焕六符。玉笙歌彩凤，革履堕飞凫。命世千龄合，承天一柱扶。堂堂白虎殿，却走汉单于。

审象膺商卜，占熊协渭祥。金汤蟠万里，杞梓荫千章。独斡堪舆大，垂鸿带砺长。解弦参虎变，调烛验金穰。鼎重开周历，岩瞻拱舜裳。太平如有象，仪凤舞跄跄。

出岫孤云自卷舒，平生心事付樵渔。便抽手板还丞相，独把鸱夷载后车。扫轨更无云外辙，传家尚有枕中书。百年大梦行当觉，日月浑将一醉除。

床头蚁鬬两牛鸣，起起谁呼寝梦惊。不用沉文招九死，曾因叩角悟三生。取毡卧看偷儿入，折券羞同贾竖争。天定胜人端可必，坐看骥子𥬞云行。

冬温阳久亢，一雪意颇快。乘兴泛扁舟，出郭信如迈。放棹得虎丘，恍然银色界。瑶山夹细径，琼树偃曲盖。引步到层楼，极目吴城隘。飞鸾翔空中，千峰幂天外。暗虚云可凌，寒重酒易解。群儿庆老翁，于此气不惫。

宿雾消神沼，晴曦照碧峰。祓除周故事，环宴楚遗风。画舸低摇鶂，浮梁冷亘虹。五陵驱群少，三殿锡鹢公。浪射簪缨润，花迎剑佩红。舞迟歌袂稳，飞急酒觞空。淑气雕轩外，祥光禁籞中。敢赓元首咏，上记帝尧功。

薰琴应律南风暖，漏箭添筹昼刻长。谁识广寒天上景，铜乌未午送微凉。

炎日曈曈照殿楹，幅员万里塞氛清。汉家自有安边术，不是灵符解辟兵。

方更仲律清和节，正是南讹化育时。无限元元齐歌舞，恤刑新诏下墀。

露畹撷兰苕，金波丽碧霄。早闻雕辇降，还待紫宸朝。

内苑属嘉辰，初收百药新。预知氛疠息，天意在生民。

浅囿含桃老，雕盘角黍香。九重端扆处，星火正离方。

蟠桃映砌晨烟薄，紫桂凌霄昼露晞。窈窕汉宫三十六，齐将彩缕祝坤闱。

暑服初颁五柞宫，内墀佳气郁葱葱。须知海宇升平事，半是关雎辅佐功。

方均宝笈千龄药，又赐金盘五色瓜。从此仙源深福远，绵绵不独颂周家。

浴兰同故事，戏草楚遗风。不是天家意，勤劳念女红。

洞户花阴浅，天阶日景迟。粽成八九子，缕结就千丝。

杳杳画梁巍架杏，沉沉香壁静涂椒。宫前夜祝君王寿，日上黄炉炷未消。

交飞寿斝长生殿，竞泛仙舟太液池。不似世间多暑气，天风淅淅万年枝。

辟恶何须荆楚艾，蠲炎不待邵平瓜。仙飚昨夜来阊阖，玉宇清凉大帝家。

画阁方裁扇，寒塘又凿冰。蓬壶山四彻，何处是炎蒸。

仙宇赐符时，仙蓂叶尚稀。晓来金屋静，同侍玉皇归。

包山美人构亭子，岿然屹立深园里。窗近断岩见怪石，壁临绝磵闻流水。亭中一架古人书，知是群经及诸史。桐叶滴露下阴砌，橘花随风飘静几。美人素厌世俗语，有语利名须洗耳。衡门反关高枕眠，红日三竿犹未起。

居士藏修洞庭野，新架虚堂殊潇洒。闲门开傍橘柚林，万颗千株映青赭。居士优游每不出，左列图书右盏斚。逢迎自觉青眼众，来往应知白丁寡。莓苔经雨上石砌，萝薜迎风拂檐瓦。素闻平生剩积善，馀庆当传累世下。醉挥健笔赋新诗，辄赠堂中乐居者。

噬脐有愧平燕日，尝胆无忘在莒时。

