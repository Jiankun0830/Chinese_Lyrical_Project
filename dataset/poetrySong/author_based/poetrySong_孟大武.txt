松柏回环路屈盘，像堂僧室枕层峦。泉多翠茗临烹便，寺僻红尘欲到难。樵斧斫云春谷暗，渔榔敲月夜溪寒。我来未足登高兴，欲去裴回更倚阑。

十年不作此山来，依旧青山好在哉。聊逐春风驱酒病，却惊身世得愁媒。禅床寄枕眠初熟，山鬼嫌人梦却回。明日拂衣还出去，桃花地上欲成堆。

路入溪声远，秋深树影稀。涧云藏鸟语，松露滴人衣。诗战蜂腰怯，茶分粥面肥。胜游殊未厌，肯为夜寒归。

屋角风微烟雾霏，柳丝无力杏花肥。朦胧数点斜阳里，应是呢喃燕子归。

彩仞气浮三塔耸，浮牌声振两溪寒。

扫地石盆冷，闭门春昼长。

