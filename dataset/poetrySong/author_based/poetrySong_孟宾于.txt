园林萧爽闻来久，欲访因循二十秋。此日开襟吟不尽，碧山重叠水长流。

那堪雨后更闻蝉，溪隔重湖路七千。忆昔故园杨柳岸，全家送上渡头船。

良哉吕尚父，深隠始归周。钓石千年在，春风一水流。松根盘藓石，花影卧沙鸥。谁更怀韬术，追思古渡头。

闲思连上景难齐，树遶仙乡路遶溪。明月夜舟渔父唱，春风平野鹧鸪啼。城边寄信归云外，花下倾杯到日西。更忆海阳垂钓侣，昔年相遇草萋萋。

失意从他桃李春，嵩阳经过歇行尘。云僧不见城中事，问是今年第几人。

仙界路遥云缥缈，古坛风冷叶萧骚。后来岂合言淹滞，一尉升腾道最高。

锦衣红夺彩霞明，侵晓春游向野庭。不识农夫辛苦力，骄骢踏烂麦青青。

倚杖残秋里，吟中四顾频。西风天际雁，落日渡头人。草色衰平野，山阴敛暮尘。却寻苔径去，明月照村邻。

独宿大中年里寺，樊笼得出事无心。寒山梦觉一声磬，霜叶满林秋正深。

南游何感思，更甚叶缤纷。一夜耒江雨，百年工部文。青山当日见，白酒至今闻。惟有为诗者，经过时吊君。

匝地人家凭槛见，远山秋色卷帘看。

蟾宫空手下，泽国更谁来。

水国两亲应探榜，龙门三月又伤春。

仙岛却回空说梦，清朝未达自嫌身。

因逢日者教重应，忍被云僧劝却归。

去年曾折处，今日又垂条。

远寺连沙静，闲舟入浦迟。

帘垂群吏散，苔长讼庭闲。

早知落处随疏雨，悔得开时顺暖风。

千家帘幕春空在，几处楼台月自明。

腊雪化为流水去，春风吹出好山来。

吾祖并州隔万山，吾家多难谪郴连。

十载恋明主。

两京游寺曾题榜，五举逢知始看花。

自怜成事攀仙桂，谁似投闲向草莱。

众星不如孤月明，牛羊满山畏独虎。

