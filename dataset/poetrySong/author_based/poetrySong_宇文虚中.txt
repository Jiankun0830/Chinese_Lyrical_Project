满腹诗书漫古今，频年流落易伤心。南冠终日囚车府，北雁何时到上林。开口摧颓空抱璞，胁肩奔走尚腰金。莫邪利剑今安在，不斩奸邪恨最深。

遥夜沈沈满幕霜，有时归梦到家乡。传闻已筑西河馆，自许能肥北海羊。回首两朝俱草莽，驰心万里绝农桑。人生一死浑闲事，裂眦穿胸不汝忘。

不堪垂老尚蹉跎，有口无辞可奈何。强食小儿犹解事，学妆娇女最怜他。故衾愧见霑秋雨，短褐宁忘拆海波。倚仗循环如可待，未愁来日苦无多。

穷愁诗满箧，孤愤气填胸。脱身枳棘下，顾我雪窖中。竟日朋盍簪，论文一樽同。翻然南飞燕，却背北归鸿。人生悲与乐，倚伏如张弓。莫言竟愦愦，作书怨天公。

公家祖皇提三尺，素灵中断开王迹。自从武库冲屋飞，化作文星照东壁。夫君安得此龙泉，秋水湛湛浮青天。夔魖奔喘禺强护，中夜跃出光蜿蜒。拄颐櫑具男儿饰，弹铗长歌气填臆。嶙峋折槛霁天威，将军拜伏奸臣泣。龙泉尔莫矜雄铓，不见鸟尽良弓藏。会当铸汝为农器，一剑不如书数行。

西风萧飒百草黄，南斋白菊占秋芳。主人好事不专飨，撷送客馆分幽香。幽香清艳两难得，冰雪肌肤龙麝裛。悄然坐我蘂珠宫，玉斧瑶姬皆旧识。仙家蓻菊名日精，我今号尔为月英。月中风露秋夕好，感此仙种来曾城。凭君传与金天令，月与霜姿驻清景。重阳好伴白衣来，五柳先生忆三迳。

燕山归来头已白，自笑客中仍作客。此生悲欢不可料，况复吾年过半百。故人惊我酒尚狂，为洗缾罍贮春色。酒阑人散月盈庭，静听清渠流{氵虢}{氵虢}。

先生久忘机，为尔虞矰缴。一朝长羽翮，万里翔寥廓。谁信恶沟鸱，忽作华表鹤。岂无三玉环，遗音嗣黄雀。

平生幸识系珠衣，穷走他乡未得归。有客为传祗树法，此心便息汉阴机。百千三昩一门入，四十九年诸事非。寄与香山老居士，要凭二义发余辉。

前世曾为粥饭僧，此生随处且腾腾。经中因认人我相，教外都忘大小乘。写去欲云居士颂，信来如续祖师灯。他年辱赠茅庵句，谁谓因缘昔未曾。

芒屦松冠野外装，茶铛药灶静中忙。含风荇逐波纹展，著雨花连土气香。停策仰檐朝觅句，披襟穿树晚追凉。蓬蒿似欲荒三迳，疏懒谁知意更长。

洞户延清吹，庭除贮绿阴。不随风月媚，肯受雪霜侵。润入珠泉爽，声传玉帐深。主人留胜赏，同此岁寒心。

旧日重阳厌旅装，而今身世更悲凉。愁添白髪先春雪，泪著黄花助晚霜。客馆病余红日短，家山信断碧云长。故人不恨村醪薄，乘兴能来共一觞。

北洹春事休嗟晚，三月尚寒花信风。遥忆东吴此时节，满江鸭绿弄残红。

两年重九皆羁旅，万水千山厌远游。白酒黄花聊度日，青萍绿绮共忘忧。却怜风雨梁山路，不似莼鲈楚泽秋。何必东皋是三迳，此身天地一虚舟。

词人诗句压离骚，按膝长吟意自豪。袖里虹蜺冲霁色，笔端风雨驾云涛。将衰难称千年祝，增重虚蒙只字褒。太史已应飞急奏，文星偏傍使星高。

堆架缣缃粲蔀居，眼前长物埽无余。避嚣肯要邻人卜，论友先寻上世书。汲古不须忧绠短，随波聊复任舟虚。勿欺文室才容膝，六合神游有日车。

去国匆匆遂隔年，公私无益两茫然。当时议论不能固，今日穷愁何足怜。生死已从前世定，是非留与后人传。孤臣不为沈湘恨，怅望三韩别有天。

先生寂莫草玄文，正要侯芭作富邻。客至但须樽有酒，日高不怕甑生尘。急催岭外传梅使，来饷篱边采菊人。已埽明窗供点笔，为君拟赋洞庭春。

峄阳惯听凤雏鸣，泻出泠然万籁声。已厌笙簧非雅曲，幸从炊爨脱余生。昭文不鼓缘何意，靖节无弦且寄情。乞与南冠囚絷客，为君一奏变春荣。

奔峭从天拆，悬流赴壑清。路回穿石细，崖裂与藤争。花已从南发，人今又北行。节旄都落尽，奔走愧平生。

山与烟云暝，溪兼冰雪流。寒枝啼秸鞠，炀室聚咿嚘。此日征行困，何时丧乱休。尚矜争席好，无复旧鸣驺。

落日尘埃壮，阴风天地昏。牛羊争隘道，鸟雀聚空村。跛曳伤行役，光华误主恩。未甘迟莫景，伏枥意犹存。

平生随牒浪推移，只为生民不为私。万里翠舆犹远播，一身幽圄敢终辞。鲁人除馆西河外，汉使驱羊北海湄。不是故人高议切，肯来军府问锺仪。

拭玉辕门吐寸诚，敢将缓颊沮天兵。雷霆傥肯矜雕弊，草芥何须计死生。定鼎未应周命改，登坛合许赵人平。知君妙有经邦策，存取威怀万世名。

当时初结两朝欢，曾见军前捧血槃。本为万年依荫厚，那知一日遽盟寒。羊牵已作俘囚献，鱼漏终期网罟寛。幸有故人知底蕴，下臣获考敢谋安。

不是凭虚避世喧，此中于物本无缘。静看畏影徒劳尔，题作斋心亦且然。意识已随言语断，生涯聊任岁时迁。老夫亦涉天游趣，三复南华第四篇。

沙碧平犹涨，霜红粉已多。驹年惊过隙，凫影倦随波。散步双扶老，栖身一养和。羞看使者节，甘荷牧人蓑。

摇落山城莫，栖迟客馆幽。葵衰前日雨，菊老异乡秋。自信浮沈数，仍怀顾望愁。蜀江归棹在，浩荡逐春鸥。

老畏年光短，愁随秋色来。一持旌节出，五见菊花开。强忍玄猿泪，聊浮绿蚁杯。不堪南向望，故国又丛台。

今夜家家月，临筵照绮楼。那知孤馆客，独抱故乡愁。感激时难遇，讴吟意未休。应分千斛酒，来洗百年忧。

短草铺茸绿，残红照雪稀。暖轻还锦褥，寒峭怯罗衣。

翠涟冰绽日，香径晚多花。细笋抽蒲密，长条舞柳斜。

折花幽槛小，倾酒绿杯深。蝶舞轻风晓，莺啼老树阴。

翠密围窗竹，青圆贴水荷。睡多嫌昼永，醒少得风和。

草径迷深绿，莲池浴腻红。早蝉鸣树曲，鲜鲤跃潭东。

暴雨随云骤，惊雷隐地平。好风摇箑透，轻汗挹冰清。

晚日欣帘卷，凉风觉袂摇。远吟高兴遣，长醉宿愁销。

短苇低残雨，虚舟带晚潮。断鸿归暗浦，疏叶堕寒梢。

戚戚蛬吟苦，茫茫水驿孤。日衔山色莫，霜带菊丛枯。

鹘健呼风急，乌啼促景残。窟深宜兔蛰，蒲折荫鱼寒。

裂瓦寒霜重，铺窗月影清。灭灯惊好梦，孤枕念深情。

秀柏留阴绿，芳梅蘸影斜。溜檐冰结玉，装树雪飞花。

清阴霭霭匝城闉，万井熙熙桃杏春。紫陌传呼旌斾出，重臣新佩玉麒麟。

钿轴天章拜异恩，驿骖花骑暎朝暾。手持禁钥千门肃，官压东宫二品尊。

垒原清照白登山，弥陇连天麦浪寒。剑戟渐销农器出，人家只识劝农官。

九夏南风入舜琴，恩风泽雨浃飞沈。陪京最是仪形地，先识君王解愠心。

枹鼓无声讼狱空，懽谣击壤万家同。时人共解班春意，兵寝刑清第一功。

雨来蒸郁似江乡，雨过西风特地凉。尚有庭花共客恨，可无尊酒慰幽芳。

未厌平生习气浓，更将余事训儿童。鲁论二万三千字，悟入从初一句中。

傍人但笑腹便便，枕藉诗书正昼眠。不识先生真悟处，未离文字已逃禅。

旋汲清泉起縠纹，定知娄永是前身。个中自可逃真性，不用淋漓污葛巾。

汝琴莫作归凤鸣，汝曲莫裁白鹤怨。明珠破璧挂高城，上有乌啼人不见。堂中蜡炬红生花，门前绀幰七香车。博山夜长香烬冷，悠悠荡子留倡家。妾机尚余数梭锦，织恨传情还未忍。城乌为我尽情啼，知道单栖泪盈枕。

有人若问南冠客，为道西山赋蕨薇。

