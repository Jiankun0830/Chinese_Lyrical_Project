只向身边有大还，胎神月殿在秋天。三灵密像谁分别，尺质清虚本自然。

先皇教善敞东闱，菲德承宗赖庆晖。为感储筵惊岁月，因瞻台像驻骖騑。楹书乍启钦遗泽，庭树重攀记旧围。畴日学文亲政地，仰怀慈训倍依依。

鲁馆名臣子，皇家外弟亲。诗书谋帅旧，金竹剖符新。九郡提封远，一圻甘泽均。纯诚宜报国，抚士爱吾民。

地有湖山美，东南第一州。剖符宣政化，持橐辍才流。暂出论思列，遥分旰昃忧。循良勤抚俗，来暮听歌讴。

早富经纶业，终成辅弼功。立朝无党势，为国尽公忠，此日悲遗直，谁人嗣匪躬。深嗟亡一鉴，何以慰予衷。

花领红鬃一向偏，绿槐香陌欲朝天。仍嫌众里骄行疾，傍镫深藏白玉鞭。

腰间宝剑七星文，臂上雕弓百战勋。见说云中擒丑虏，始知天上有将军。

三皇掩质皆归土，五帝潜形已化尘。夫子域中夸是圣，老君世上亦言真。埋躯祗见空遗冢，何处将身示后人。唯有吾师金骨在，曾经百炼色长新。

六万余言七轴装，无边妙义内含藏。溢心甘露时时润，灌顶醍醐滴滴凉。白玉齿边流舍利，红莲舌上放毫光。假饶造罪如山岳，只消妙法两三行。

治世求才重，公朝校艺精。临轩升造士，入彀得群英。并蹑云梯峻，聊登桂籍荣。庇民思善政，慈惠体予情。

晴旭辉辉苑籞开，氤氲花气好风来。游丝罥絮萦行仗，堕蕊飘香入酒杯。鱼跃文波时拨剌，鶑留深树久徘徊。青春朝野方无事，故许游观近侍陪。

长林派出下邳先，移入闽邦远更延。忠孝有声天地老，古今无数子孙贤。故家乔木盘根大，新出猗兰奕叶鲜。上下相承同纪载，三千年后万千年。

郡莆卿家名望族，三仁而下爵王公。存孤实抗回天义，报国常摅贯日忠。德润丰姿人有异，光增谱牒世同无。古今纪载难穷尽，一代强如一代隆。

寒儒逢景运，报德合如何。

恩袍草色动，仙籍桂香浮。

