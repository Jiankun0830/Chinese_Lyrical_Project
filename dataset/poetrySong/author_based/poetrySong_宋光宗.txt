中兴日月明，王气山河在。万物饰昭回，稽首王言大。

浓淡名花产蜀乡，半含风露浥新妆。娇娆不减旧时态，谁与丹青为发扬。

东风用意施颜色，艳丽偏宜著雨时。朝咏暮吟看不足，羡他逸蝶宿深枝。

入夜跏趺多待月，移时箕踞为看山。苔生晚片应知静，雪动秋根会见闲。瘦鹤独随行药后，高僧相对试茶间。疏篁百本松千尺，莫怪频频此往还。

临轩策士岂徒然，嗣守丕基务得贤。尔吐忠言摅素蕴，吾縻好爵副详延。爱君忧国毋终怠，厚泽深仁赖广宣。赐宴琼林修故事，朕心期待见诗篇。

秋深欲晓敛轻烟，翠木森围万里川。阊阖启关传法驾，玉津按武会英贤。皇皇圣父明如日，挺挺良臣直似弦。韬武欢呼称万寿，未饶天保报恩篇。

翠岚迎步兴何长，笑领渔翁入醉乡。日暮渚田微雨后，鹭鸶闲暇稻花凉。

已过谷雨十六日，犹见牡丹鬭浅红。曾不争先及开早，能陪芍药到薰风。

去年枝上见红芳，约略红葩傅浅妆。今日亭中足颜色，可能无意谢东皇。

闲来洞口访刘君，缓步轻抬玉线裙。细白桃花掷流水，更无言语倚彤云。

黄芦洲上雪初干，风撼枯枝晚更寒。静舣小舟谁得似，生涯潇洒一渔竿。

细叠轻绡色倍浓，晚霞犹在绿阴中。

晴野花侵路，春陂水上桥。

绮霞初结处，珠露未晞时。

蓼岸飞寒蝶，汀沙戏水禽。

