微显阐幽，三体五例。严乎成言，褒贬一字。

肇建六典，条章焕明。万世之则，太平之基。

大哉盘铭，日新其德。一盟一思，惟汤是则。

孳孳为善，无怠讲习。心思唐虞，圣道可入。

私既克，理是从。中则正，公则平。操则存，德日新。

日月丽天，德备中正。明以继明，圣而益圣。

兼山曰艮，德在知止。君子体之，思不出位。

鸥鹭归烟渚，秋江挟晚晴。老渔闲舣艇，坐待月华生。

珠帘翠幕千门晓，丽日和风万国春。乍雨乍晴虽莫测，无非天地发生仁。

风催社日雨霏雰，处处鸡豚乐祀神。见说丰年于此卜，不妨垫湿社翁巾。

新凉灯火又相亲，遍阅群书不厌勤。缓视微吟真乐处，那知宫漏夜将分。

从来人事顺天时，九月才更即授衣。可笑索裘临岁晚，履霜犹自未知几。

秋桂庭前霁影凉，万重深翠护深黄。恭迎两殿临清赏，寿斚浓浮月殿香。

视草词臣地位高，玉堂深夜许焚膏。文华瑞世呈仪凤，顾问承恩直禁鳌。喜有奇才追宋轼，光膺圣制胜唐绹。重修盛典熙朝事，千古青编记宠褒。

履霜知地冻，赏雪念民寒。山岚迷晓月，海浪起晴云。鹭起莲边晓，鸥栖蓼外凉。西风欹翠盖，晓露浥红裳。艳红酣霁圃，冷翠媚秋池。声幽梧叶雨，香冷菊花风。院子供新茗，园丁献异花。

秾华照水澄秋静，冷艳欺风醉露凉。一枝翠叶凝秋色，万粟金英喷古香。月筛秾影虚窗静，秋染繁英净几香。千叶喜容迎晓日，万铃黄色映朝霞。日丽柳塘鶑语滑，雨收桃岸燕飞忙。

帝德巍巍，温恭允塞。心传精微，惟尧是则。

文窥先汉，诗到盛唐。侍余左右，知汝忠良。王城虽大如海，政恐一藏而不得藏也。

宠颁御墨十行新，天锡光华被小臣。家学传心当谨守，恩深何以报君亲。

临轩再策岂虚文，要语诒谋敢弗遵。昭格天心惟至敬，封培邦本在深仁。详延喜见洋洋对，来誉知为蹇蹇臣。始进便当思远到，会须华国有儒珍。

归仁由克己，学道在存心。

尧舜传心惟以一，禹汤受命本乎中。

