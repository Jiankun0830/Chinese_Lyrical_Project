每岁沉檀来远裔，累朝珠玉实皇居。今辰内府初开处，充牣尤宜史笔书。

七闵山水多才俊，三岁奇童出盛时。家世应传清白训，婴儿自得老成资。初尝学步来朝谒，方及能言解诵诗。更励孜孜图进益，青云千里有前期。

琐闼往年司制诰，共嘉藻思类相如。蓬山今日诠坟史，还仰多闻过仲舒。报政列城归觐后，疏恩高阁拜官初。诸生济济弥瞻望，铅椠咨询辨鲁鱼。

承明近侍究儒玄，苦学劳心疾已痊。善保兴居调饮食，副予前席待多贤。

尽日临流看水色，有时隠几听松声。遍游万壑成嘉遁，偶出千峰玩治平。

懿辞硕画播朝中，造膝询谋礼遇丰。文石延登彰顺美，高牙前导表畴庸。书生仗钺今尤贵，旧里分符古罕逢。昼锦买臣安敢比，黄枢早日接从容。

践历功皆著，咨询务必成。懿才符曩彦，佳器贯时英。俾展经纶业，旋升辅弼荣。嘉亨忻盛遇，尽瘁罄纯诚。均逸明恩洽，畴劳茂典行。白麻三殿晓，红斾九衢平。虽辍凝严任，尤增倚注情。拥旄辞帝阙，顿辔望都城。风景高秋月，烟波几舍程。想卿怀感意，常是梦神京。

止观心地法，色相本皆空。禅慧明宗性，超然万法中。

礼闱选士古称难，都为升沉咫尺间。较艺清时公道在，抡材应得惠人寰。

盛时选士贡闱开，殿宇闻风献艺来。心似权衡求实效，勿教蓬荜有遗才。

寅奉昌图绍庆基，选抡多士叶前规。乡闾荐拔期无滥，草泽搜罗讵有遗。德举况逢全盛日，计偕咸造广场时。春官任职当求善，宗伯抡材务得宜。侍从名儒当委任，艺文公道辩妍媸。伫伸衡鉴裁深念，允协菁莪乐育诗。

四海为家宝绪隆，旁求文雅振儒风。命乡随计来多士，较艺抡材有泽宫。簪绂近臣当显任，丝纶深旨论丹衷。旰宵汲汲予存念，夙夜孜孜尔徇公。名实岂惟衡鉴内，贤能皆萃网罗中。伫观翘楚登时用，布政分忧协庶功。

早自外朝登近侍，克符昌运振嘉名。一参黄阁推良画，再陟鸿枢显至荣。该博古今堂献纳，勤劳夙夜每专精。石渠撰述多文备，日观封崇大礼成。宰府调元心匪懈，真宫兼职望弥清。龙楼进秩恩尤异，熊轼为藩任不轻。二浙奧区期惠化，三吴佳致悦高情。重重山水舟中见，处处壶浆陌上迎。既肃迩遐安外域，更分宵旰抚黎氓。予衷侧席方毗倚，伫有甘棠播颂声。

混元为教合醇精，视之无迹听无声。唯有达人臻此理，逍遥物外事沈冥。浮云舒卷绝常势，流水方圆靡定形。乘兴偶然辞涧户，谈真俄尔谒王庭。顺风已是闻宗旨，枕石还期适性情。玉帛簪缨非所重，长歌聊复宠归程。

海霞照灼散青烟，历历星榆在晓天。松韵寒烟绝世态，鹤翔高顶应鸣弦。

春律行将半，繁枝忽竞芳。霏霏含宿雾，灼灼艳朝阳。戏蝶栖轻蕊，游蜂逐远香。物华留赋咏，非独务雕章。

翠萼凌晨绽，清香逐处飘。高低临曲槛，红白间纤条。润比攒温玉，繁如簇绛绡。尽堪图画取，名笔在僧繇。

四灵之长惟虬龙，虬龙变化故难同。三茅福地群仙宅，灵物潜形在此中。池内仙人驯扰得，至今隠现谁能测。乘云蠢动独标奇，行雨嘉生皆荷力。常人竞取暂从心，才出山楹兮无处寻。中使勤求深有意，欲献明庭兮陈上瑞。初献一龙朝魏阙，偶挹二龙离洞穴。人心龙心若符契，一去一住何神异。我睹真龙幸不惊，至诚祝龙龙好听。但祈风雨年年顺，庶使仓箱处处盈。

西方大圣号迦文，接物垂慈世所尊。常愿进修增妙果，庶期饶益在黎元。

锐旅怀忠节，群胡窜北荒。坚冰销巨浪，轻吹集隹祥。继好安边境，和同乐小康。

文苑垂清誉，朝端仰盛才。嘉猷毗万路，奇遇列三台。勤职兴居爽，辞荣奏疏来。畴咨登百揆，异数冠中台。巨屏扬旌去，名藩昼锦回。君臣相厚意，瞻望两徘徊。

名阅夸詹氏，新居古五云。擢科魁众士，拔萃喜超群。礼肃人畏敬，胪传世共闻。好将多锦绣，五色耀龙文。

一门三刺史，四代五尚书。他族未闻有，朕今止见胡。

该明圣典通今古，发启冲年晓典常。

酣醉皮裘思晦迹，行高终自有人知。

臣守但当守公法，驰骛苟进何可取。

