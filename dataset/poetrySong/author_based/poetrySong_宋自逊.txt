苦无根蒂逐波流，风约才稀雨复稠。旧说杨花能变此，是他种子亦轻浮。

揭纸糊窗莫放开，园丁新送木犀来。绕屏着色无非画，尽日烘香不用煤。同气相求唯径菊，后生可畏独江梅。月中一本应灵异，待向仙娥觅种栽。

东篱千古属重阳，此本偏宜夏日长。会得渊明高卧意，故来同占北窗凉。

短研深煨倒插宜，明年便有绿垂垂。只因造化大容易，不见岁寒冰雪时。

雪眼羞明夜转飞，梅花未觉竹先知。一炉柴火三杯酒，谁记山阴有戴逵。

韫质他山带玉挥，干旋坤载妙玄机。转时隠隠海风起，落处纷纷春雪飞。圆体外通常不碍，贞心中立动无违。世间多少槐安梦，信手频推为解围。

朋比趋炎态度轻，御人口给屡憎人。虽然暗里能钻刺，贪不知几竟杀身。

五鼎生封事不难，此身当与道相关。天高地下日易晚，古往今来人少闲。靖节早辞彭泽县，子陵终老富春山。当时若为虚名起，未必有名留世间。

采花莫掣叶，掣叶伤莲根。食子莫弃心，味苦生意存。

或居岩谷或居廛，未作天仙且地仙。诗只半联人寡和，画才数笔世争传。弹琴无谱自成曲，卖药资身不较钱。或问先生今几岁，笑言谁解记生年。

又是六年别，浑无一字书。性宽难得老，交久只如初。白发添诗集，黄金散酒垆。行程遍江海，何处是吾庐。

岂是林逋放鹤迟，习闲成懒静相宜。落花时节人中酒，夜雨轩窗客赌棋。身外浮名何用觅，人间多事不须知。屋边梅树梅边石，岁岁春风日日诗。

芃芃秋草闭门深，世事年来口欲喑。文欠官衔谁着眼，命无时彩自劳心。收书祇愿儿能读，得酒惟须客共斟。幸有无弦琴挂壁，不容声处是知音。

鹭引归船犬吠篱，片时风景万千诗。向来柳下曾沽酒，不似如今看画时。

匣中青镜秋月明，妍嗤毫发无遁形。人心不同有如面，青铜照面不照心。人心本灵本虚静，谁实昏之私欲胜。匣取青铜且勿开，自照心中大圆镜。

一片宽闲地，半生江海情。有梅添月色，无竹欠秋声。酒热浑家醉，诚诗逐字评。拙疏尘事少，贫贱也身轻。

店翁排日送春花，老去情怀感物华。翁欲殷勤留客住，客因花恼转思家。

绿杨有花飞作絮，黄芦有花亦为絮。此絮天寒不可衣，但解随风乱飞舞。木绵蒙茸入机杼，妙胜春蚕茧中缕。均为世上一草木，有用无用廼如许。木绵有用称者稀，杨花芦花千古传声诗。

彼乌鹊兮，无异众禽之鸣。吉凶在人兮，彼鸣何心。吁嗟人兮，万物之灵。不能自信兮，占吉凶于二禽。

志非啄木在啄虫，利觜似染虫血红。木外无虫虫在中，外视一啄殊不空。人嗟木皮遭啮毁，岂知虫多木心死。木心无蠹木乃荣，安得去国之蠹如此觜。

世求骏马事驱驰，我买人间钝马骑。不是爱他行路稳，好山多处要寻诗。

一片青山水四围，家家有竹护柴扉。养成猿鹤通人语，放去牛羊识路归。紫蕨甘肥轻鼎味，绿蓑安稳胜朝衣。浮云遮断人间事，浪说桃源今世稀。

清溪遶山流，茅屋瞰溪住。山田虽不多，荒年亦禾黍。有园不栽花，但种桑与苎。有儿只为农，不士不商旅。老翁雪满头，煮茗相劳抚。问我从何来，今将去何所。日月如飞梭，人生几寒暑。浮名底须求，求之亦何补。我见贪名人，名成隔千古。微利不足营，营之徒自苦。我见嗜利人，甘作守钱虏。青山冢累累，今古一抔土。勉我勤归鞯，风雪岁云暮。因作田家谣，备述老翁语。

一室冷如冰，梅花相对清。残年日易晚，夹雪雨难晴。身计茧千绪，世纷棋一枰。麹生差解事，谈笑破愁城。

一盏清灯到夜深，掩书趺坐学禅心。山猿白日无踪迹，夜夜来啼松树林。

梅传春信伴持觥，寿数新年满六庚。长与白云分屋住，闲骑黄犊趁山行。不因问药深深隠，除却能诗事事生。看到阿咸俱白发，百年门户共支撑。

团团堤路行无极，一株一步杨柳碧。佳人反复看荷花，自恨鬓边簪不得。

