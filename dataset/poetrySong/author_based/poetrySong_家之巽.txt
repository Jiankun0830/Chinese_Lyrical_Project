山人当日济时艰，要把唐虞作样看。奏罢箫韶无凤至，空教猿鹤怨盟寒。

功名良苦赋归欤，两鬓霜花百念枯。锺鼎楼台浑一梦，数间茅屋亦浮屠。

十载浮云几变更，归来锺阜碧嶙峋。早知山色无今古，只与青山作主人。

六籍工夫四海名，太平底事竟沉沉。裕陵一去何年再，长使时贤泪满襟。

老屋三门山径幽，中藏无限古今愁。新诗吟罢春云合，塔里金仙笑点头。

三过山中寺，劳生有底忙。梵书虫蠹纸，佛界燕巢梁。晓日光明藏，野花知见香。丰碑如会意，读罢更彷徨。

乐山仁者寂不动，面壁老胡机械深。艮背行庭无别义，佛心即是伏羲心。

一丘兀硉苍虬住，四面森严阵马齐。却笑白云无定相，长时逐雨过前溪。

孤峰落魄一诗人，白傅何曾号直臣。较似眉山敢同传，并祠浙水恐诬神。人非伦拟终非偶，论贵平和不贵新。争似独尊元祐学，高堂正笏更垂绅。

谁称三老作三山，夫子宁居季孟间。骆厩侍人多愧色，鳖头处士若为攀。辞章小技应闲事，节义千年真大闲。何似眉山专一壑，九京贤圣尽欢颜。

