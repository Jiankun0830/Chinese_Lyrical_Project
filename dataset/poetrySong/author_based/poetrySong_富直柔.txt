崔嵬孔明柏，结阴众所依。移根天衢上，曾抚日月晖。如何去大厦，却遶乌鹊飞。终当烦万牛，挽取廊庙归。郑公泽既远，何以慰调饥。公其踵前修，一洗贫士悲。

堂后山川面面通，向来奇观有蒿蓬。元戎小试经纶手，万象都归指顾中。雨罢卷帘凭爽气，酒酣极目送飞鸿。明年凤阁鸾台上，好寄新诗下北风。

青衫短簿汝阳天，鹗牍当时误荐贤。承乏西枢了无补，还依丈席听韦编。

洛陈花骨巧裁诗，曾把梅篇为玉墀。未说他年调鼎事，只今身已凤凰池。

陈君谈论席生风，段子文词气吐虹。参术膎胰皆入箧，知人谁过葛仙翁。

