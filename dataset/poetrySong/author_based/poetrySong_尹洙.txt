天监下民，乱靡有定。甚武且仁，祚厥真圣。仁实怀徕，武以执竞。匪虔匪刘，拯我大命。

自昔外禅，曰经曰营。令以挟制，政以阴倾。帝初治兵，志勤于征。奄受神器，匪谋而成。

淮潞弗虔，卒污叛迹。戎辂戒严，皇威有赫。彼寇诖民，吾勇其百。殄厥渠魁，贷其反侧。

帝朝法宫，左右宗公。忮夫悍士，以雍以容。尔居尔室，尔工尔农。既息既养，惟天子功。

主用西师，岷梁弗宾。匪曰负固，实交晋人。予训予誓，合我将臣。正厥有罪，无庸伤民。

矫矫虎士，载摧其壁。于嗟孟侯，亦果其策。迎师而降，靡抗锋镝。岂独身谋，完是宗国。

蜀都既平，将臣失律。此众悍骄，彼民危栗。当涂叫呶，合万为一。匪怀则威，帝心是恤。

帝曰将臣，予嘉乃庸。废命毒民，尔弗有终。邦典用疑，惟罪惟功。靡殛而削，协于厥中。

帝曰孟侯，受封于楚。淑旗雕戈，备物异数。俾尔族姻，及乃文武。服在王庭，靡不有序。

蜀民呼歌，天子威灵。保我者封，暴我者刑。匪功是私，匪弱是陵。天子惠民，畴敢不承。

耆武定功，时惟二方。淮服其乂，海南遂荒。孰孱而盭，孰暴而猖。自底不譓，乃终灭亡。

帝戒二俘，同即尔诛。予惟民无辜，休息是图。时其辑矣，宁威独夫。

帝嗟污邦，久罹于兵。或暴下以征，或敷虐以刑。予命中典，协于图经。民服德音，室家以宁。

帝怀永图，治古是宪。四方守臣，惟屏惟翰。在昔艰难，弗惠训典。跨都连城，高牙以建。有土有民，肆乃征缮。以息以容，终焉叛涣。凡今帅臣，狃厥闻见。匪革乱原，曷清多难。

帝告庶邦，式是典彝。元侯显父，戚臣宗支。正乃封圻，予一人是毗。凡曰附城，罔尔俾之。畜兵厚赋，靡尔得私。毋凶而国，作福作威。天子有命，畴敢不祗。子孙承承，唯万世规。

冀州之疆，粤惟大卤。俗忮而专，地扼而固。协比幽都，荡摇边圉。三垂既夷，凶威弗沮。帝御六师，百万貔虎。剪其附庸，至于城下。锋镝始交，梯冲如舞。蠢尔孱王，请附降虏。我士奋扬，愿究吾武。皇帝曰吁，念彼黎庶。匪鲸匪鲵，复为王土。

晋郊既平，九区以宁。陈功太庙，告假威灵。在昔武王，于商观兵。维我艺祖，亦勤于征。匪贷晋罪，俟厥贯盈。圣作圣继，巍巍相承。皇矣二后，功莫与京。

帝籍于郊，典仪具陈。务农以训，供祀以勤。祀在于诚，匪勤于人。训农以实，匪训以文。帝谨二物，乃躬乃亲。公侯卿士，暨厥庶民。千甸有制，饬哉惟寅。

帝赉高年，式宴且喜。种种黄发，族立而议。我生艰难，暴乱以继。耳狃金鼓，目狎戎器。皇其我图，亲讲农事。有子有孙，力田孝悌。鼓舞至仁，薰焉如醉。

帝咨庶工，畴其辅予。俊乂以登，厥劳乃图。匪忘旧勋，非贤勿俞。巍巍衮台，盛德以居。

任贤伊何，昌言是庸。勉告尔猷，罔恤迺躬。岂无狷辞，怫于予衷。予不尔疵，尔无面从。

始时从官，戎容扬扬。今帝左右，儒冠煌煌。朝廷以尊，文物典章。得人之盛，奕世重光。

帝制万邦，罔有弗宾。蛮夷戎狄，羁而勿臣。威格三方，稽颡献珍。单于革心，愿交使人。

帝谋公卿，列侯庶校。咸曰彼心，暴戾阴狡。既扰我疆，复利吾宝。无若励兵，袭其还道。

皇曰有众，予实念兹。战无必胜，矧其归师。借曰大获，畴能尽之。益俾余丑，毒吾朔陲。乃愈其盟，北州以绥。

在汉世宗，抗威北戎。暴农算商，经用弗充。中土震骚，汉南始空。降及后世，犹称厥功。

于穆圣考，德无与偕。匪勤于兵，北人遂来。逮是三纪，远俗以怀。生民休息，呜呼仁哉。

皇底其治，钦哉惟刑。在疑而宥，罔察为明。爱怒弗肆，孰为重轻。毋一弗辜，惟典之平。

前世理官，倚法以刻。匪彼为仇，盖曰任职。今之蔽狱，务正其辟。鉴于前人，繄我仁德。

皇德在仁，寖而成风。公侯卿士，靡不率从。麛卵萌生，咸保厥终。不鄙不夭，乐哉融融。

噫！太平无象兮世乌得而知，维盛德可迹兮其封祀之仪。东岱宗兮西汾脽，礼上帝兮宾地祇。皇有征兮吾民以嬉，皇有祈兮吾民是私。天敷佑兮俾皇之厘，永世亿宁兮无疆之基。

伊昔相逢日，于今二十年。师随安乐住，我岂利名牵。自笑真徒尔，何如养浩然。西门女几路，未得赋归田。

隋氏一宇内，三将皆勇夫。贺公活以累，杨素死有诛。贤哉韩柱国，身与功名俱。庙食垂后世，祀典诚有诸。荒忽临终言，遂此惑庸愚。

去年使旆西征日，一见称君胆气豪。始信推心待国士，能令视死如鸿毛。从来投笔轻文吏，自此横尸贵尔曹。槐里今朝逢輤旐，依然旧馆一长号。

雨涨滩头沙已空，一帆西上快清风。谁知去郡迟迟意，犹逐淮波日夜东。

已成沈约难并恨，且奉陶公有限杯。感事伤春多少意，星星渐入鬓中来。

千里观风使节来，百城舒惨系行台。威严少霁犹知幸，谁信芳樽镇日开。

神骥渴死追无踪，离娄眩目迷虚空。九衢懽游尚故处，一日忽在终南峰。附势趋权徒扰扰，生歌死哭何匆匆。人间万事既能了，莫教声誉过关东。

