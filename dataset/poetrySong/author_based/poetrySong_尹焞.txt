嗟夫人之生兮，一气凝乎混茫。变而之死兮，去不知其何乡。唯懿德之在人兮，愈久而不忘。归安此室兮，其千万年无坏伤。

少年亡意学经纶，老矣空余此一身。面似髑髅头似雪，却来岩谷继前尘。

绿阴深处竹篱遮，也有红花映白花。却忆故乡卿相第，不及张三李四家。

晓来雨过槐阴润，午霁风摇麦浪寒。自愧此身徒扰扰，未知何处可偷安。

南枝北枝春事休，啼莺乳燕也含愁。朝来回首频惆怅，身过秦川最尽头。

西来几被雪霜埋，鸿雁嗷嗷莫强猜。今朝始踏商山路，高视浮云任去来。

