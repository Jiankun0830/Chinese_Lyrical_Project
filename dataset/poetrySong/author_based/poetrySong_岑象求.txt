蜀地吴天各一涯，去来三纪亦云赊。乌龙遶郭俨如旧，白发满头良可嗟。老矣不堪多感慨，使乎何处是光华。周行历览犹疑梦，更问庭槠几度花。

三十年前宰一同，朝朝相对此庭中。如今翠叶樛枝好，依旧朱栏戒石东。潘岳河阳花立尽，陶潜彭泽柳随空。唯君独负坚刚操，何异灵椿与夏虫。

圣人重洗心，君子贵浴德。清心是道场，金仙有遗则。人言我虑不须涤，我谓几人能涤得。以此息万缘，以此销六贼。君不见水观月观成道人，尽向此门生妙识。

潇洒监城隈，聊驱俗驾回。世尘飞不到，山色翠成堆。

当道双峰辟，凌空万仞酋。于秦置扃𫔎，与蜀作襟喉。

野阔莲宫迥，楼台半倚山。地联巴峡近，门对濮溪湾。柏径松烟湿，石房雨藓斑。白云邀客住，明月伴僧闲。经梵喧哗外，香灯杳霭间。胜游成邂逅，危构喜跻攀。世路诚何极，尘心久欲还。輶车正催发，缓步出重关。

