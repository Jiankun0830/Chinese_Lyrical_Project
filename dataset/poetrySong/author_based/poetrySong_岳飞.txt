秋风江上驻王师，暂向云山蹑翠微。忠义必期清塞水，功名直欲镇边圻。山林啸聚何劳取，沙漠群凶定破机。行复三关迎二圣，金酋席卷尽擒归。

湓浦庐山几度秋，长江万折向东流。男儿立志扶王室，圣主专师灭虏酋。功业要刊燕石上，归休终伴赤松游。丁宁寄语东林老，莲社从此着力修。

雄气堂堂贯斗牛，誓将直节报君雠。斩除顽恶还车驾，不问登坛万户侯。

号令风霆迅，天声动北陬。长驱渡河洛，直𢭏向燕幽。马蹀阏氏血，旗枭克汗头。归来报明主，恢复旧神州。

经年尘土满征衣，特特寻芳上翠微。好山好水看不足，马蹄催趁月明归。

嵬石山前寺，林泉胜景幽。紫金诸佛相，白雪老僧头。潭水寒生月，松风夜带秋。我来属龙语，为雨济民忧。

无心买酒谒青春，对镜空嗟白发新。花下少年应笑我，垂垂羸马访高人。

敕报游西内，春光霭上林。花围千朵锦，柳撚万株金。燕绕龙旗舞，鶑随凤辇吟。君王多雨露，化育一人心。

立马林冈豁战眸，阵云开处一溪流。机舂水沚犹传晋，黍秀宫庭孰悯周。南服只今歼小丑，北辕何日返神州。誓将七尺酬明圣，怒指天涯泪不收。

手持竹节访黄龙，旧穴空遗虎子踪。云锁断崖无觅处，半山松竹撼秋风。

爱此倚栏杆，谁同寓目闲。轻阴弄晴日，秀色隠空山。岛树萧疏外，征帆杳霭间。予虽江上老，心羡白云还。

强胡犯金阙，驻跸大江南。二帝双魂杳，孤臣百战酣。兵威空朔漠，法力仗瞿昙。恢复山河日，捐躯分亦甘。

何处高人云路迷，相逢忽荐目前机。偶看菜叶随流水，知有茅茨在翠微。琐细夜谈皆可听，烟霏秋雨欲同归。翛然又向诸方去，无数山供玉麈挥。

