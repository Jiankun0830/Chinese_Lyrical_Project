坐听风雷起空谷，俄看四面野云生。道人不作英雄气，可笑当年失箸惊。

几槛虚明不着埃，忘机鸥鸟自飞来。北窗高卧羲皇世，九陌红尘安在哉。

陂塘五月迎秋爽，修竹成阴一迳开。俗客自应惭到此，幽深雅称杖藜来。

林宗乌帻任欹倾，缓带荷风拂面清。城市轮蹄闹如织，飘然从此便登瀛。

篆香如雾细萦帘，始信壶中别有天。客舍黄粱今熟否，邯郸无梦梦游仙。

湖光空阔水天秋，翠盖红衣永日留。惟有诗情磨不尽，碧云吟就喜汤休。

度堑昏鸦接翅稀，断霞相映雾山微。驺车不用飞青盖，试作山翁倒载归。

黄金匀揉万英开，步遶清芬过砌台。一笑欣然超鼻观，知公曾到月中来。

内熟先从一念收，浩然勿药更何求。西山故自朝来爽，政不惊人语不休。

绝景频因警句夸，莫传俚耳便纷挐。须知味道耽岩穴，志意难将富贵加。

