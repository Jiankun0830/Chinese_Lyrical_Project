政报公余称雅怀，两城烟树尽楼台。波通龙口春戏盛，云入山门晓望开。园馆有诗书命笔，海邦无寇破蛮才。当时不俟交符印，恨失岚亭展宴罍。

初到营陵春始回，泱泱风物接梧台。鱼盐利重通阛盛，筝瑟声和宴席开。天际肤云连岱色，海中灵药慕仙才。早知未许身闲去，悔舍尧田石涧来。

需头章荐重，方底诏除荣。人比鸣琴令，官参梦马卿。菰烟吴地景，涛鹭浙江程。美政应天报，姚虞旧俗清。

冬至子时阳已生，道随阳长物将萌。星辰赐告铭心骨，愿以宽章辅至平。

翠岫临寒濑，先生老此中。钓耕轻万乘，要领戒三公。入宿星躔动，归来世网空。何人知此意，千古激浇风。

道闭宁濡足，时平亦括囊。故人登世帝，清濑自吾乡。渭叟非真钓，商奴是诈狂。先生不可问，天外一鸾翔。

闻个狂奴足，生平在草莱。不荣升帝腹，宁自蹋鱼台。步武中朝下，胼胝故国回。沧浪重一濯，京雒有尘埃。

长天杳杳道冥冥，一士孤风达至精。云若有心应有着，鱼缘轻饵是轻生。何人楚泽三年放，此地家滩七里清。应宿将臣皆列士，未将烟水博功名。

毗耶长者入街初。

田园贫宰相，图史富书生。

巢凤阁边劳远梦，系龙桥下认前题。

蜀道盘纡去不迷，故园犹在武阳西。

