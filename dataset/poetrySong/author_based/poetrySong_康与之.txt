玉辇宸游事已空，尚余奎藻绘春风。年年花鸟无穷恨，尽在苍梧夕照中。

天涯芳草尽绿，路旁柳絮争飞。啼鸟一声春晚，落花满地人归。

江上浓阴晓未开，瘦筇支我上苍苔。春寒前日去已尽，今日又从何处来。

巷僻过从少，柴门尽日关。鶑声常在柳，云影不离山。有道难言□，虽贫未厌闲。川原烟四暝，春思有无间。

春暗汀洲杜若香，风标公子白霓裳。碧天片雪忽飞去，何处人家水满塘。

夜深琵琶声似裂，一曲霓裳一庭月。曲终人影在西阶，困倚东风步摇折。

帘幕重重下玉钩，隔帘春在柳梢头。东风着意相料理，吹去杨花不自由。

白云深处路崎岖，鹤去台空景物殊。山展翠屏连紫幕，泉分清溜滴明珠。道人祇问丹砂井，隠客犹寻九节蒲。试问葛仙仙去后，至今遗迹事如何。

白鹤巢兮丹井空，蓬山杳兮烟霞蒙。陵谷变兮今古，木叶下兮秋风。飞仙去兮朝太微，黄冠野服兮以游以嬉。餐霞卧月兮世不我违，与世涤映兮天门可驰。苍龙嗥兮云漫扉，石泉冽兮山芋肥。俯仰宇宙兮日月蔽亏，灵秀回薄兮野芳呈姿。山中之乐兮万化莫移，仙人不来兮隠者曷归。

建武中兴宝运开，股肱俱是济时才。汉家鼎祚如磐石，此老方图拂袖来。

睡起疏帘一半开，更无人迹过青苔。须臾苍狗风前变，雷雨驱潮出海来。

满山一夜风篁响，透屋三更月露寒。自掩残书推枕睡，江湖秋梦水云宽。

越王山下千树梅，逐客年年走马来。寒玉满枝风色里，不受暖霭轻烟催。故人千里复万里，折香欲寄生徘徊。孤吟独醉常夜半，山月野风骑马回。

