风露气凄清，秋堂灯火夕。开编对圣贤，穷理贯今昔。岂无侯门裾，俛仰无颜色。岂无终南路，矫诈亏名实。萃耕渭钓人，乐道贵自得。青紫与金珠，从渠傥来物。

灵根何许来，初春首移植。封培极膏壤，灌溉勤朝夕。惟知人力胜，可与天工敌。侵寻度重九，荏苒复旬日。含芳似悭吝，细蓓犹的历。得非司花神，不为徇世习。闭关存清高，后时养介僻。不然蓐妆灵，护持莫庸释。未容遽烂熳，留作秋归忆。胡为倚墙隈，向人殊寂寞。虽非彭泽长，汝勿余于惜。

忆昔相从游，往往尝继晷。论文在肺肝，商确到肌体。一从怅分携，凫雁惯居徙。相望两川间，别梦萦百里。向来故园思，归兴动行李。奔驰快一见，舍馆渠暇理。畴昔夜过门，明月耿相视。一尊邀踌躇，啸咏天风起。朝来得秀句，惜别语盈纸。所愧才空疏，雅意孰称是。尘劳喜驱人，遣我轮善柅。明当问归途，马足莫西指。男儿结交情，聚散今乃尔。谁论十日恶，怀抱好无几。活活郴江流，此去下湘水。殷勤傥悬情，愿言寄双鲤。

北山结斋处，爽垲非嚣尘。开轩寻丈间，四座情訚訚。君无挟长态，我亦忘等伦。终朝究道艺，得趣何其真。一从分携去，声迹如参辰。相望远十舍，诲席无由亲。秋高鳌峰秀，得助尤清新。明珠不分锡，何以慰吾贫。

衡湘风物佳，微产亦丰美。清腴足秔稻，隽永到梨柿。一饱自有余，此乐渠有涘。况逢使君贤，公余多燕喜。新诗且间作，健笔时一泚。形骸了区别，肝胆洞遐迩。言论斯霭如，旨意不忘起。梧槚良栽培，稂莠早耘耔。我愚莫孰何，流辈敢伦儗。每闻循循诱，敢愧空空鄙。高堂有白发，富贵宁羡彼。丐公成此心，万事欢菽水。

廛居远嚣尘，市隠渺湖海。闲窗理书卷，乐事供戏彩。萧然万虑忘，恬尔四时改。青山满郊园，未省费钱买。客来笑迂拙，我乃厌机械。今朝起遨游，欢意与天会。光风挟霁月，璇宇扫氛霭。兹游发吾舅，怂恿及流辈。扁舟凌湘波，步屧更东迈。名园展良觌，珍赏皆胜槩。松筠矗高节，花草足芳佩。化工自无私，物理欣有待。从渠春烂熳，壮我胸磊磈。招邀坐莓苔，取次列鲑菜。真成脱边幅，底用见奇怪。酒阑发深省，事往忆初载。经营赋归田，想像古贤宰。骑箕久汗漫，种木今猥大。安能耽燕玩，颇复念兴废。信美非吾庐，高兴忽天外。归来且长哦，它时续诗话。

昔闻南山下，有柏古且奇。书痴守寒窗，一见嗟无期。归从软红尘，乃识苍虬姿。青青十亩荫，凛凛千年枝。山灵日守护，斧斤谁侵欺。孤根久盘踞，珍干分逶迤。飘萧爽气生，蓊蔚祥云低。九龙出同穴，宛转犹相持。高标足古意，贞操长遐栖。岂无金芝秀，琐琐夸一时。岂无豫章灵，屑屑关兴衰。何如此嘉树，毁誉无欣悲。传闻禹所植，往事谁能稽。安得子墨卿，写作无声诗。

山城春半时，底事风作恶。小隠杜书帷，暗想花萧索。命驾访林薮，寻芳到丛薄。漫山粲百英，随分有余乐。萦回度城阴，徙倚步禅阁。山僧正斋余，茗椀快新瀹。壁间有佳句，一诵喜且愕。登堂陈杯盘，痛饮自谐谑。新诗恣赓酬，郢匠成妙斲。忘机物不疑，屋山下乌啄。松风动豪气，号怒响林壑。顾我亦楚狂，高兴复谁托。挥毫属同游，聊共题新垩。

永嘉有儒宗，学古源流长。未施经国手，姑绾祠岳章。岂惟礼秩重，正遣文教昌。从游者谁子，秀异推荆杨。潜君春秋学，三传可束藏。君章湘中杰，况有今黄香。群贤集董帷，幸甚同翺翔。吾邦一何遇，石鼓分余光。坐令士气振，闻者皆激昂。今朝过封胡，三英璨琳琅。乘兴访萧寺，草草罗酒浆。吾侪亦纵臾，十驾随飞黄。亢宗赖季子，未数彦道狂。读礼不敢过，养晦须名扬。旁观且袖手，代斲愧不臧。聊补分韵篇，一笑薰风凉。

千古太丘长，风流世淳庞。衮衮多公卿，他姓渠可双。祇今廪贤隽，半刺均麾幢。朝天建长策，致主新周邦。

闽为多士乡，三山最英特。问学可经世，文章更华国。公维太宰出，宅相有令德。无忌独何人，犹能弭凶慝。

先汉郡有丞，选置不浪取。次公在河南，吏严而独不。皇家重监郡，小试烦大手。上方求宽和，淹外讵容久。

岳阳古建郡，不但楼观雄。英英范公记，百世扬清风。斯文行益远，雅意言非空。怀哉久登临，所期忧乐同。

重湖昔苦兵，流亡动轻别。几年费劳来，经旱复骚屑。有底田多稼，民情洽欢悦。洋洋康赖歌，今无愧前哲。

湖山政俗殊，疆理罕凭借。壤赋无定书，民田互欺诈。所急井田均，争心讵难化。入告今其时，公行毋俟驾。

舍人趣治装，驱车将东之。两载贤辙淹，一朝万里驰。洪惟德器远，自是廊庙姿。宁须佩刀祝，已动宣室思。

少陵不作威，恐堕趋走中。而今巴丘吏，所遭更途穷。力绵何以振，敢意鄠县功。慨叹薛长史，谁其继高风。

梅余傲雪香，柳欲摇金丝。隆冬如许清，真宰渠物私。居然风景殊，锺此贤杰姿。政须鸿钧播，天意扶民彜。

斯文不于政，体用方殊观。颇闻罢谋曹，渠肯先学官。而公独古意，首欲尊儒冠。果哉此道振，善俗良非难。

湘俗日窳敝，嗜恶甘如饴。良心岂初然，物欲或迫之。经正则民兴，靡事穷诛夷。桑麻遂生业，四海治可推。

伊洛有真派，渊源洙泗宗。蜀张日益远，言行将无同。于公见事业，吾党知适从。坐令千载下，竟识儒者功。

欲寿人之情，而仁独也正。有能用其力，尽性以致命。公诚格物意，心静无不敬。却笑彼谈仙，区区较功行。

齐卿善高奚，为治孰过之。到今民受赐，微管嗟吾其。宜哉世祀昌，有此廊庙姿。功名方鼎来，端亚萧与伊。

敬仲始盐䇲，丰财此权舆。端能佐经费，农末深相须。惟皇叙八政，国裕民无癯。谁其制低昂，江左今夷吾。

平籴虑国深，公囷匪邦积。自古斯有年，寖远失初意。今年出缗钱，乐岁怨狼戾。此法竟施行，农民等蒙惠。

古人重繇使，竭作唯追胥。两税已复役，三倍将何如。洪惟爱基本，幸甚均惨舒。周亲今闾阎，民情力有余。

岁寒万本怯，表立苍官荣。相看琅玕碧，更对梅玉清。得能三友佳，来寿千载英。庆事未渠央，高标自天成。

去岁与君别，高谈气如虹。酒酣出三诗，遗我意何穷。归涂度黄花，偶遇衡人东。问君无恙否，报言近已终。闻之骇且疑，期君后凋松。分携数月耳，鸡年何遽逢。还家仅弛担，走哭悲填胸。夫君乡评高，孝友古人同。一第晚乃得，权门肯投踪。暂出不少留，翩翩若冥鸿。力学老不倦，进得新有功。惜哉干国资，已矣浮云空。最怜亲白发，行路为惨容。赖是有子贤，接踵翔蟾宫。朝来哀笳发，湘江雨蒙蒙。月岭挂寒斗，霜林号凄风。斯人重难见，夜台情得通。

四海一畎亩，万事均农桑。污莱傥辍功，馌饷安取偿。斯言愧田叟，为吏轻官常。悠悠但愒日，往往俱亡羊。邓侯独古意，枳棘宁鸾凰。所怀将志行，身诎庸何伤。高士岂徇俗，济时乃褰裳。功名始一邑，图籍皆甘棠。古人正如是，远业讵可量。薰风入虞弦，万宇须阜康。行矣食人食，勿谓吾言狂。

乾坤一覆育，日月恒回旋。百川滚滚流，昼夜不舍旃。岂无桃杏姿，孰与松筠坚。物理耐则胜，人事败以狷。君看伯禹功，手足甘胝胼。苟无尼父志，缁磷多夤缘。躁轻易与耳，顽顿终安然。吾宗伯也亢，学世其家传。韬藏第怀宝，穮蔉须丰年。双扉俨庭牖，一字深韦弦。此意当竟成，永言愿无愆。吾闻约与乐，仁者斯两全。君能处以一，我见成皆天。伊傅终佐时，吴邓徒多钱。他时轩中人，更耐官九迁。

疏池种琼瑶，筑屋看云锦。爱渠花种贤，佳处心自领。我爱池中花，花中有君子。相看亭上人，其人亦如是。

吾闻和阴阳，古人喻调鼎。四时有节适，万类自纾窘。神哉洪钧播，妙自元气涬。寒暑递推迁，日月互光炯。隆冬生流金，酷热启冰井。由来积以渐，其究势莫竞。沿流盍寻源，循踵良自宁。天功果其全，人事或可请。民咨思图易，牛喘戒用猛。于焉贵调燮，持以济炎冷。今年苦烦蒸，六月无息影。晴曦煽赫赫，卒岁忧懔懔。无何阴鸟鸣，恍若商羊骋。浓云泼黛合，飞电与天等。谁为投壶戏，多谢一笑肯。疾雷正昼发，隠隠连夜永。群龙挟雨飞，霶霈浃四境。岂惟苏槁苗，已足润顽矿。欢呼到田稚，扬泊乱池黾。热恼变清凉，造化祇俄顷。如痛乃遽定，若醉而倏醒。人情竞欣欣，我寐独耿耿。帝力今何知，谁其发深省。古来禹稷志，要在饥溺拯。行当岁有秋，岂但禾同颖。群熙正待哺，一饱慰延颈。恩斯宇宙均，泽可天地准。怜渠诧祥瑞，得醉矜酩酊。何人司调元，嗣岁愿多稔。但令风雨时，谁复浪悲哂。

南风舞山木，几日天好晴。骤雨洗空翠，当暑气倏清。湖光散弥{氵淼}，宇鉴浮青冥。鱼龙戏吹浪，草木摇芳馨。祥氛郁华居，喜色生缇屏。缇屏一何喜，别驾今甫申。丰神禀崧岳，仙骨标蓬瀛。间世出王佐，生贤果天心。当时三更月，尚记七荚蓂。居然熊罴梦，况乃星宿荧。堂堂问礼家，岂但工梅吟。西湖耿澄澈，泰山愧峥嵘。德器重九鼎，材猷冠千英。鸣弦了岩邑，展骥开修程。岳阳千乘邦，楼观万古名。形胜以人重，民安须政平。谁问蕃宣功，正藉太守丞。要令范公记，亹亹增清芬。十行东北来，六月西南征。心源不受暑，王命无留行。邦人徯膏泽，邑尉觇车尘。敛板慰所慕，执鞭欣且荣。匪私一身遇，所冀千里均。佳辰迫开府，善颂腾欢声。纷纷祝龟鹤，恳恳祈松椿。人情亶忱切，天理尤着明。维仁必寿祉，称德斯钧衡。福禄方鼎来，何者当拟伦。茫洋洞庭波，中有君山青。渟峙未渠央，功成更遐龄。

平生泽物心，不计饱一吻。中年厌道路，回首荒二顷。有口不自餬，谁其识莘尹。天子闵斯劳，祠官养闲冷。庶人乃敢召，往役义唯谨。两手不袖藏，扶犁遍畦畛。云胡三百廛，正可一笑哂。置之他勿问，乐此果何愠。能敬师冀缺，弗治谢杨恽。深思卤莽报，宁惮作劳愍。拳拳畎亩志，尚愿国多稔。长哦七月篇，知公非素隠。

荆山之璞天下奇，韫藏待价其谁知。楚庭已作再献客，楚国未识连城姿。世间万事乃如此，遇否在天而已矣。龙螭尚尔困泥蟠，可是纷纷肆蚖虺。人生安可论穷通，失马有时同塞翁。会须决起凌云志，高抟九万扶摇风。

西风响树声𩙫𩙫，暮云势作蛟龙逃。玄冥夜半挽银汉，翻写到地奔惊涛。万声传空震且怒，草木股栗皆悲号。吾闻闵民望岁者，辛勤必与丰年遭。即今麦孕苗欲秀，得失相去悬秋毫。沛然一雨决丰歉，谁谓天鉴徒高高。

东风习习初春天，流澌冻解兴鱼潜。池波生绿纹漪涟，和气已觉弥天渊。人间佳处不独此，我有嘉客称世贤。怀归不肯依刘表，满怀贮月清光皎。君行天下眼力高，泰山自见秋毫小。往时祖烈通帝震，凛凛奚啻霜松清。力扶彜伦正皇极，精贯日月伊忠诚。声弥宇宙身卑下，贪天下愿群龙驾。功高德厚愈流光，谁信幽潜空厚夜。吾闻丹穴多祥鸾，正论世济非论官。惭卿惭长彼何事，五公四世嗤新安。欣然如君食旧德，澜翻自诡真奇特。潇湘江上忽相逢，遨游远自蚕丛国。诗豪气侠负家传，平生重义不重钱。千金万镒随手尽，南来祗有两臂全。且言昔与吾兄别，相勉相期皆远业。六年万里天西南，历井扪参淅今接。故人已作骑箕英，憔悴倦游谁可伦。风波险阻厌蜀道，恨不泽国归垂纶。如今岂乏资身策，家在吴江天一域。床头金尽何足言，气干牛斗心金石。不须伍举谈班荆，开心见胆须真情。交游衮衮半朝露，家有谏省真难兄。听君话言坐未定，投我新篇富嘲咏。我思伯氏不可作，君为感叹岂其命。自惭无力空殷勤，扶摇孰起垂天云。愧无词华堪掞庭，安得琼琚持报君。

少陵自叹休问天，高歌杜曲希陶潜。两翁洁身如清涟，流行坎止停则渊。不肯相邀事趣走，相望异世俱称贤。又如双鹤立表表，长庚共月相辉皎。人言两翁皆大才，颇恨当时用之小。太微别垣环紫宸，台符烱烱光太清。天心爱君见于世，生贤赉弼何其诚。那知局促多辕下，诡辔窃御夸{覀/乏}驾。怀哉朝秣玉山禾，徐趋可刷幽并夜。我闻此马如翔鸾，不比群蛙私复官。驯辕妥策服黄道，御舆君子何其安。岂其力称称以德，谷量谩富馿骡特。乃知市骏等抡材，毕竟多贤重王国。汤君谓我祖有传，非独中选如张钱。诛奸发策自其手，亟使国步臻安全。忠言信与纷纷别，大启群公扶帝业。退然宁肯自贤功，锡马无心昼三接。青编自有声飞英，笑唾当年石季伦。高风盛节位不称，独抱此志虚经纶。君言济世非无策，太息神皋犹异域。会令桂海一冰天，却镌浯颂燕然石。吾侬琐碎如棘荆，听君忠愤犹含情。可怜有志不得展，三叹失我金昆兄。人生万事皆前定，试听沧浪清浊咏。晋陶唐杜等诗穷，怊怅文章不如命。祝君我有心殷勤，天降时雨山川云。古来皋伊今在庭，食芹有美须献君。

人家二月燕始归，春阴还近清明期。我行东指来江上，杰木夹径如旌旗。驱驰不惮百里远，解后时醉青帘垂。悬知故人隠山市，相见甫迩黄生眉。

疾雷将雨风怒号，夜半破屋声嘈嘈。平明野水一犂满，浮云忽散青山高。三湘归来故清绝，半载何事徒捐劳。可怜辜负春已晚，鶑老花残空浊醪。

唐年斗酒价三百，苦贵已起诗翁言。那知三倍犹痛饮，可知此老空烦冤。风烟澒洞搅霜信，云日黯淡浮天根。此世有酒须烂醉，贵贱琐琐宁当论。

秋老那复雨初晴，我行西郊赏西成。芦花飞空讶舞絮，枫叶满径纷吹萍。香秔幸惬一饱愿，晚菊亦吐三秋英。陂池更作嗣岁计，帝力浩浩仁群生。

晓行出日归流萤，二童一马尘蒙缨。道傍老翁笑相语，道上夫子真劳生。有田观我奉甘旨，无技耸世难公卿。从渠自嗤我自乐，天风振木哦诗声。

昔人逢秋每悲思，往往推本骚人言。安知四时皆足乐，但愿一切长无冤。山林朝市等昔梦，荣悴开落俱陈根。不如沉醉了万事，春兰秋菊谁能论。

养禾欲雨稼欲晴，闵闵此事须天成。湘田是处可获稻，村酒纵饮无几萍。老农欢喜自举白，俗士触缩谁飞英。如今祇合谋一醉，功名富贵从浮生。

一年好景今露萤，试问谁濯沧浪缨。随时动遭不事谤，洁己自觉太清生。西风常次乐郊路，好酒不博当朝卿。浩然十里马蹄疾，未到城门打鼓声。

梦魂栩栩尘缘扫，风拜月窗春树老。一枕惊回得句时，清奇未逊池塘草。

霜肃寒空晴意力，江清一带玻璃碧。微波漾日光浮浮，万顷无声流寂寂。湾头轻舠一叶微，篙工急刺驰如飞。饥鸦见人自惊去，未若鸥鸟能忘机。船头午后炊烟起，飒飒微风掠蘋尾。江皋有客意何如，独立无言望江水。

午日晴明轩眼力，烟浮波面融融碧。隔溪谁家鸡一声，人在丛篁更深寂。纤鳞弄暖吹波微，饥雁为作低回飞。渔翁可是生涯阔，放漾终日忘尘机。心旌忽为家山起，遥忆潇湘鲙鲈尾。谁能一席助清风，归去蒸江弄蒸水。

舍舟湖头烟水昏，假榻邮传犹柴门。可能浊酒浇客吻，莫厌明月撩诗魂。

溪流一作神仙遇，岁岁桃花落复开。谁控空岩守奇鬼，岂唯尘俗到云来。彭泽昌黎一是非，悠悠千古谩传疑。苍崖何物扃岩窦，独许当时渔父知。

夏畦云稼忧芳蕤，炎官火伞烘晴曦。何人半夜起龙蛰，慰我卒岁丰年期。吾生正作一饱计，天意似悯三农时。椎牛酾酒乐村社，帝力于尔其谁知。

三旌之位不足贵，万锺于我其何加。谁如日饮无骨相，底用眼眩鸠盘茶。哦诗清籁助萧爽，角壮余子空雄夸。东洋北若不汝较，望叹自失无津涯。

子云家无儋石储，日有载酒过门闾。道丰泽衍今甫大，天理报施宁欺予。我惭投李得珍贶，俗眼快睹真璠玙。何当急走问奇字，报语姑以先勤渠。

杨侯胸中万卷书，澜翻骚兴轧三闾。文成素藁富柱腹，词有余锋须贾予。俊逸进追新轨辙，温纯端拟古璠玙。我渐不作池塘梦，徒羡清沟愧浊渠。

前年春种方萌蘗，我喜君来屐几折。今年湖田农正忙，君从伯氏听渔榔。平生四海饶足力，到处哦诗不虚日。高怀一笑无心云，暮秣燕冀朝吴餐。从渠小知但莽苍，羁馽维络游龙颡。男儿遇合自有秋，此志宁为温饱休。

我家蒸湘东复东，君尝过我从妪翁。我时总角君未冠，相与游戏如鸿蒙。无何君作十年别，远指沅水云能穷。儿时岂识销黯事，聚散过眼回头空。衡阳以西大酉麓，其间不及马牛风。向来往往二十载，音问无计随鳞鸿。吾翁得官夜郎郡，尽室随牒溪山中。故应喜近栖碧老，岂谓一疾铭幽宫。箕裘赖有七男子，华萼竞秀阶庭丰。尔来得得步相访，磊落玉树何玲珑。固知乃翁已无憾，有子足胜王家戎。团𪢮夜话得相属，幸勿别去轻匆匆。即今山城二月半，李花能白桃能红。阳和薰蒸著草木，骀荡天冶春融融。繁华不足悦我眼，独以文字忻磨砻。男儿胸中负志业，声价直欲高恒嵩。立身扬名我辈事，肯逐斥鷃甘蒿蓬。篇诗殷勤丐领略，但愧骫骳言非工。

诗亡自昔周之东，末乃赖有三闾翁。三闾避谗思去国，当时无人歌雨蒙。忠怀义槩不见省，独以文字涂幽穷。高情寓物发叹咏，忧深思远言非空。富如渤澥产百怪，浩若九万扶摇风。后来文士相继出，思援弓缴随冥鸿。二都以降更七代，浸堕侈靡淫哇中。新奇妩媚乏典则，往往体制多称宫。汗牛充栋号繁博，简策冗长何其丰。至音寂寥风雅坠，天球何处求玲珑。辽辽旷世一杜叟，粹出于正排夷戎。丁年天宝适倥偬，崎岖奔走方匆匆。有我未始不忧国，岂若儿辈随朱红。瞻前无邻后无配，膏馥残賸何丰融。少陵以来栖碧老，笔锋闪闪矛新砻。九原已矣不可作，知有妙语齐烝嵩。生平寤寐祈一见，如垢未沐头方蓬。君无恐我误雌霓，研核讽诵犹能工。

黄钟大吕非常器，清庙陈之乃其地。胡为小用噎寸莛，犹遣咸韶有遗事。君才栖枳今何时，天意似欲昌吾诗。西山正尔朝气爽，左手好在霜螯持。连墙顾我劳相过，徙舍羡君安宴坐。春兰秋菊借芬馨，蚯蚓苍蝇许赓和。弥明出语如笑嬉，喜悲思苦那能奇。便须起敬拜床下，敢问所学真谁师。

当涂自诡谯中龙，长驱远鬭矜余锋。孙刘交合出奇计，一炬赤壁成三雄。荆州畴昔借资地，久假乃复相仇攻。是时熊湘介二国，北有蜀垒南吴牖。蛮争触竞已千古，往事独有江流东。人言此水自云阜，联引𫞚邵经夷中。崎岖二梅压盘束，擘裂千嶂烦奔冲。穷豪究勇力少纵，始得平隰流舂容。纡余十里仅间暇，赑屃五渚俄冲从。潴为渟渊产百怪，往往不宅冯夷宫。春霖夏潦故假藉，谷吐川灌资腾舂。阳侯客气不自禁，驱胁罔象从群凶。往时井邑困陵藉，欲已此患嗟无庸。英英忠定经国手，初日小试勤民功。不烦燃犀照奇鬼，正尔宴坐销狂烽。筑亭据胜俯百壑，坐使衮衮皆朝宗。投巫谩诧邺中老，驱鳄未逊潮阳翁。横流一旦复故道，精意要与神明通。吾闻祖龙制六合，欲以盛气陵华戎。将游会稽示汰侈，乃被涛浙还他从。区区水波岂云恶，要是暴戾神方恫。安知盛德虽邑宰，能转造化回天工。尔来百有六十载，民得平土趋耕农。只今令尹亦公辈，惟有善政希高踪。兴言晴雨应如答，岂复旱溢忧匆匆。喜丰对峙且华屋，一桨横绝江无风。江头秋深足佳趣，林霭烟暝纷冥蒙。乘间领客共赏胜，亦有情话摅心胸。夫君岂久吏州县，伟望况已齐衡嵩。傥令鲸伏波不作，奠枕四海渠非公。

夫君貌瘠中甚腴，万卷抑塞蟠胸书。文章有神贵有骨，小住金马论石渠。青云可上不自喜，却下枳棘如栖梧。勾稽五载信留滞，澹泊一意忘奔趋。心研典坟略鞶帨，腕脱笺牍疲鸿鱼。诸公要人遍知己，争欲迎致沾波余。代来秩满不得去，恳恳至挽桓君须。平生不愿受知广，高兴忽动歌归欤。湘江水落清彻底，桂棹可理真良图。人生适意贵自得，怀土不为西风鲈。一杯别酒聊复尔，千里明月非人殊。修身善世本一理，聚首分袂皆同区。它时用否犹故吾，寄书当道今何如。

君不见大士化身兜率天，地涌两足双金莲。光明照耀十方界，至今犹记周昭年。当年刹利西王国，才见薰风入炎日。菩提广转大法轮，普现宝身千百亿。即今应感湘江涯，一念甫为群生迷。诞弥犹是旧来日，尘世已觉心南移。宰官未向朝端去，暂作资阳大慈父。惟将四谛妙真来，一洗含灵愁叹苦。海沂岂久淹王祥，沙堤指日催鸣珰。心华定力莫思议，福利四海为津梁。斯民正赖觉空觉，应世因缘讵能度。椿龄永劫未渠央，会看优昙几开落。

瑞蓂八叶开蕤宾，湘川当年生俊人。天孙织裳云锦新，下与圣世为卿云。妙龄材策趣金銮，从横礼乐波澜翻。结知九重生羽翰，扬庭径许升朝班。姓名将启金瓯黄，海沂𫏐此留王祥。朝来椒颂传新章，青衫属吏欣观光。方瞳玉颊歌云谣，醴泉为酒{奭阝}斗杓。东方蟠桃三度实，安期瓜枣甘于蜜。

斗杓酒携井络墟，月蓂四荚随盈除。絪缊和气掬宇宙，葱郁瑞霭充门闾。门闾自是相家旧，许国勋阀今渠渠。公侯骨相奇表在，佛祖心谛群疑袪。长材不惮剸烦剧，入赞枢庭还题舆。声猷业履蔼中外，使节荣畀东南如。三湘来领阜通计，九郡咸企澄清车。民言此地公蘧庐，当馈注想宁应徐。姓名行启金瓯书，公府入即潭潭居。方壶蓬岛有寿域，安用九转刀圭余。

杓携娵訾月华薄，瑞霭朝来溢帘幕。芙蓉犹解姹然红，要与诞弥寻旧约。霞觞举处金璀错，寿祝庄椿与龟鹤。鲤庭请学炽昌诗，彩衣戏有承颜乐。

请君吟诗送我归，我归虽作半月期。马头黄埃且百里，村店白酒占双旗。只今柳丝东城路，万缕方作青青垂。归来应未及飞絮，自取春色开修眉。

江行几日风打头，江上客子添牢愁。人言水神喜作祟，客欲精祷姑维舟。平生结习口语业，篇诗敢告波神休。欣然回首领此意，一息千里聊乘流。

司寇家声远，开元相业尊。亚燕推手笔，刺暴赋箎埙。无逸隋图在，居延汉节存。二天公覆盖，六印气雄浑。美玉蓝田裔，洪河积石源。人材锺盛世，侯伯萃高门。龙集天津尾，杓携井络坤。策加三卦候，蓂改四朝昏。兆梦熊罴喜，仪庭鸑鷟鶱。崧高真气宇，佛祖是心原。标准仪中外，才猷剸剧烦。枢庭陪国论，江介辅侯藩。忠力宣僚采，勋庸简帝阍。皇华分使节，风采动輶轩。煮摘三湘富，澄清九郡恩。融融流叶气，蔼蔼载谣言。望洽青毡旧，荣须锡马蕃。金瓯披姓字，芝诏下天垣。卿月当联棘，王庭合簉鹓。蓬壶开寿域，斗柄挹芳樽。蟠实来仙木，松膏出老根。祝公千岁寿，带砺见调元。

官事何时了，郊行亦兴佳。不因修佛供，端为忆诗家。歌櫂浮春浦，吟筇倚暮花。翻思红蘂句，想像怨年华。

不作春游去，那能诗思佳。春山长在眼，白酒不谋家。泛泛一蓑钓，冥冥几树花。相从有真趣，无梦到京华。

寒食江头去，精蓝景象佳。怀人悲往事，得句念无家。飘泊苦多病，颠狂因恼花。那知三百载，崇祀有光华。

持底赏春晴，清眠自爽魂。据梧销白日，高枕未黄昏。蝴蝶飞何乐，华胥梦可温。周公应不远，心事得深论。

世态醯鸡舞，尘缘野马驰。眼中惟俗物，梦里是真知。彩笔神传夜，春池句得时。渠侬未应愧，百世与风期。

日月游驹迅，光阴激箭驰。自应怜未遇，谁解语先知。消息春来好，功名梦到时。更凭询造物，无作戏人期。

世无良乐久，骥足谩驱驰。尚喜心无愧，渠忧人未知。尘埃浑眯目，魂梦识佳时。好在张仪舌，男儿讵可期。

客行半吴楚，人与诗皆穷。得公三昧语，示我五言工。南山足佳气，古刹长清风。应余锦囊句，还许莲社同。

有赋为招隠，无文可送穷。郢歌应寡和，齐瑟自难工。好在南山雾，高眠北牖风。此心奚所得，要与古人同。

久雨送春晚，倦游怜客穷。不因人事谬，安得诗篇工。鶑语唤昨梦，鸡声惊晓风。此时无好句，愁绝有谁同。

诗源渺万顷，衮衮来无穷。定应游戏尔，岂事雕琢工。三章见囊颖，一读清头风。贫儿获兹富，往往至宝同。

残花自开落，迟日半晴阴。翡翠山容暗，蒲萄江涨深。绿杨浑作絮，黄鸟欲成喑。春事今如许，谁能著酒斟。

蒲渚生新涨，花蹊长绿阴。微风将暑至，一雨共春深。强聒燕何吻，卑喧蛙未喑。有怀无可奈，吟兴发清斟。

小雨纤纤润，轻云淡淡阴。溪光清绝处，山影翠微深。蚕市朝何寂，牛歌晚不喑。高吟怜节物，合把酒尊斟。

春色堂堂去，云容故故阴。情连芳草远，愁共碧波深。一雨能多久，鸣鸠只合喑。杖头方寂寞，那得浊醪斟。

客里春三月，江头雨半旬。囊空那得醉，吟苦未甘贫。愁逐花枝老，诗随节物新。郴流去湘水，欲此寄双鳞。

春色无多日，匆匆度七旬。驱驰游子态，萧索旅中贫。酒薄愁那减，诗穷句转新。谁能念牢落，涸辙有枯鳞。

目切云垂望，心驰枕扇凉。两年违色养，七夕又他乡。坐想斑衣戏，胡为捧檄忙。何人翟方进，将母冠岩廊。

江接东溟阔，潮从八月高。祇应风卷浪，谁遣怒成涛。舟楫乘流迅，鱼龙得意豪。瀛洲今不远，好去钓金鳌。

屋敝漏疏星，魂清梦转惊。蛙鸣千百辈，鸟语两三声。意气浑干斗，尘劳未解缨。平生四方志，安肯效蝇营。

一雨洗残暑，初秋生嫩凉。寸岑余黛绿，多稼已云黄。早觉宦情薄，可能诗兴长。空惭赋囊粟，持底报君王。

十亩江头地，今时靖节园。辋川惭画古，绿野谩名存。自有菊成径，何须花满原。是间无俗物，不用闭松门。

擢擢琼簪秀，盈盈玉颊新。陇梅真季孟，洛浦是精神。好在临江佩，遥怜步月尘。对花恼诗思，何必霅溪莼。

岁晚旅怀恶，云平东望赊。故人空眼底，别恨忆江涯。尺素形声画，萍踪溷齿牙。襟期定何许，归梦恼胡笳。

江上送君归，灯前凝我思。源流嗟世远，师友不吾欺。此道无今昔，人生易别离。江湖几千里，从此尚心期。

畴昔春江上，诗成感旧游。重来正炎日，还复理扁舟。兴逐轻帆远，愁随急雨收。三年四来往，依旧水东流。

与愁添悴色，为老出孤标。髣髴生银缕，依微散玉苗。摘除犹茁茁，晞沐更萧萧。相见函关路，应符物色邀。

为邦何所急，劝学最留情。数仞新儒馆，千年继武城。梁间珍篆古，门外碧波平。会有明伦士，培风纵鹗横。

食黮从吾化，安舆本若情。有能奔晋盗，何用筑秦城。一邑诚天幸，三年赖政平。儒功固如许，仪舌漫纵横。

驭吏胡为术，临民若用情。两难诚具美，双璧重连城。威爱无偏举，权衡自适平。吏忠民更乐，协气日流横。

世治不忘兵，公深爱国情。雄张新汉壁，势压旧吴城。夜月鸣笳肃，秋风列燧平。农耕浑自适，是处亩从横。

底事及幽冥，仁人恻隠情。怜渠犹旅骴，为尔返乡城。泚颡人应化，分香讼亦平。存亡俱惠泽，高义与云横。

胸中涵万象，江上漫怡情。突兀飞华屋，依微出化城。所欣逢岁有，此意乐时平。登览多新句，何须马槊横。

州牧谁能举，邦人愿借情。声名简宸扆，恩信着湘城。庞统才何陋，班超策故平。何如今别驾，膏泽与江横。

政最方贤躅，公心得事情。江湖多抚字，秦蜀佐廉平。族处欢群从，乡评叹老成。西风非宰木，犹记手经营。

姓氏标千佛，功名老一麾。人皆嗟窘步，公不陋居夷。悃愊尤安静，廉明且惠慈。穷陬天弗佑，三月逝如斯。

秀整文明早，精明吏事优。联登年正妙，再转誉弥休。方展云衢步，俄惊夜壑舟。平生如此友，零落向山丘。

仲氏怀联璧，慈亲念倚闾。官迁身未享，子少室无储。不料全家望，真成一梦虚。生材悭子寿，天意竟何如。

仁寿渠应尔，为君呼彼苍。若人奚所恨，夫我谓难量。好学颜何泯，多才贾遽亡。乘除馀庆在，薿薿看诸郎。

百岁三之日，如君乃若然。谢庭凋玉树，楚泽毙兰荃。堂有双亲老，身无寸禄缘。英魂傥犹在，泣我此诗篇。

伊昔拜芝宇，词场话俊游。一从分袂日，五阅鲙鲈秋。别梦思何极，长川逝莫留。盖棺俄隔世，空遣泪横流。

辛苦平生学，儒科志稍酬。路遥车折轴，夜半壑亡舟。士惜鸰原尽，亲悲鹤发留。传家幸有子，门户可无忧。

文撼湘南国，才高月旦评。弟兄皆吏计，父子擅科名。彩服欢初浃，黄粱梦不惊。伤心见零落，埋玉闭佳城。

别向巴丘去，归从浙水来。绝怜三益友，高卧九泉台。清会成陈迹，明时失茂才。无因陪祖奠，风壑寄余哀。

人物丹丘秀，才华迈选优。青藜行照坐，白玉遽成楼。数不登知命，言犹见告猷。词林根柢在，三凤看鸣啾。

一经同雁塔，再入并鸳行。方喜为寮好，那知梦奠伤。学多应损寿，文富幸流芳。有士奇如此，云溪奈閟藏。

今代称纯孝，如公第一流。事亲惟婉顺，厉志只操修。德行浑无间，功名略未酬。空遗千古恨，明月一山丘。

虎榜标名日，英声四海闻。传家惟奥学，有子继清芬。未熟黄粱梦，俄同冥漠君。哲人今已矣，无复更论文。

文物湘中盛，唯公独最优。麒麟来瑞世，鹏鹗快横秋。桂籍名方著，灯窗志少酬。居乡多令望，治国蕴嘉猷。

游刃虽余地，栖鸾试未周。仅伸三釜养，俄隔九泉幽。风树悲难弭，蒿莪痛曷瘳。平生无恨处，有子袭箕裘。

早擢蟾宫桂，声名第一流。下帷潜大业，击楫志神州。修短林中木，浮沉水上沤。生刍今日奠，恻怆泪难收。

忆昔居黉舍，曾陪戏彩斑。才华推粹美，功绩叹间关。有子能传业，无丹可驻颜。哀词临隧路，明晦万重山。

当代文章伯，声名属太常。云衢方奋立，薤露忽悲伤。郄桂荣贤嗣，莱衣远北堂。苍天竟何意，忍使哲人亡。

奇士如公少，居然得誉尊。绩文追古作，献策达修门。梁坏吾安仰，人亡道尚存。伤心南野路，天迥暮云昏。

剑浦昔名族，湘川今世家。簪缨方赫奕，里巷正光华。岂意有馀庆，翻成不足嗟。哀哉天道远，福禄一何差。

诗礼家传旧，箕裘世袭良。蚤同花萼秀，晚并桂椿芳。方恨违同气，那知叹肯堂。斯文今已矣，继踵属贤郎。

声猷惊俗旧，科第策名新。筮仕甫从志，辞官复为亲。谁期一朝患，遽殒百年身。平昔经纶事，而今已古人。

学富犹无已，才雄非自成。诲人真不倦，接物有余情。仅有抠衣便，俄惊逝水倾。丹旌嗟莫挽，忍听薤歌声。

夙世垂遗训，书林早策勋。敬诚跻至善，师友富多闻。棠棣两玉笋，闺门万石君。九原那可作，惆怅哽飞云。

暂出伸三釜，归安菽水心。立言存绝笔，遗子胜籝金。肝腑真堪托，情亲久亦深。交朋忘一鉴，哀泪满衣襟。

陈子吾为友，别来今甫春。孔庭歌坏木，窦树失灵椿。谁谓有馀庆，几成无告民。天涯一携手，涕出为悲辛。

咄咄柴桑久卜邻，轩轩少室竟何人。一丘奇兴心犹远，千古论交迹未陈。奋锸自随天地阔，园林好在岁时新。东风相逐经行处，花草禽鱼不计春。

簿书丛里厌纷埃，夙驾輶轩此地来。好是板舆将母乐，不妨樽酒为花开。难拼胜赏哦诗适，生怕严城打鼓催。明日江头还眺望，松风阁上几徘徊。

腊尾春风不着忙，雪花先压百花香。试为天上玉妃舞，欲遣人间越犬狂。万里冰壶尘不染，一番琼圃日初长。东皇喜作吾翁瑞，又报丰年到酉阳。

几日凝空雪未阑，江头乘兴一凭栏。瑶池宫阙连天迥，琼圃山川特地宽。极目龙沙千里远，倚空冰柱数峰寒。望中浑觉蟾宫近，便欲乘风寄羽翰。

骀荡融和二月天，邀朋同是饮中仙。试将拄杖踏芳草，更看兰舟航野川。酒兴偿花聊复一，诗篇贾勇或相千。何妨日日寻春去，醉把赓酬授简传。

寻胜遨游且乐天，楚狂应是地行仙。一年最好春三月，到处那能花满川。梦泽诗肠吞八九，河沙醉境渺三千。眼中况有江皋佩，应作潇湘胜会传。

雨余迟日放晴天，春入园林点化仙。为约奚囊行秀野，更看花岛媚清川。杖头买醉多逾百，笑里挥金知几千。一段清狂谁会得，谩将高兴付诗传。

暖日烘晴二月天，万丝垂舞竞春妍。谁移西蜀寸根远，独领东风一笑嫣。醉脸凝脂朝过雨，红妆照烛夜笼烟。漫山百卉空粗俗，知是流霞第一仙。

一年好乐九十日，底事天工力作难。自古惜春晴有几，只今连夕雨犹{雨/酸}。朝来已报山城社，客里那知花信寒。遥想故园田父乐，伐豚酾酒树团栾。

客里春愁万斛量，随身抖擞一奚囊。了无池草入诗梦，粗有山花供酒狂。半载飞蓬成底事，几钩新月误相望。夕阳又傍空山宿，杜宇声中入异乡。

江上晴光照眼浓，十分春色满城东。客怀何限湘波绿，漕事方殷汉粟红。雅有诗情添兴远，可无酒力破愁攻。舳舻早晚蒲帆稳，长啸东南万里风。

柳岸流鶑两两黄，风光浑在一帘香。休辞老去追随懒，莫遣春归倥偬忙。满地芳茵犹胜践，漫天飞絮漫轻狂。溪园早有同游约，准拟杯行引兴长。

君访西郊古佛家，还因烧佛问丹霞。可能同住依弥勒，应是前身悟木叉。林杪危亭供宴坐，门前翠袖俨排衙。纷纷廛市何时了，静看优昙浩劫花。

山头笑语落千家，晓入登临引暮霞。极目未应烦笏拄，招朋端不羡鱼叉。归来皓月明于烛，睡熟黄䌷卧放衙。幕府官闲诗思敏，赓酬亹亹笔生花。

秀句清圆掩百家，锦心幽思定餐霞。风骚谁敢窥严律，诵数惟应满洛叉。已有文名肩杜曲，却怜羁旅赋彭衙。自嗟下里陪高唱，羞说花时鼓子花。

牡丹摧尽蘂初成，花谱还应压后生。右掖昔年陪俊赏，幽兰今日助诗情。当阶镇日翻红艳，傍砌何人玩秀英。国色要须归第一，花王从此浪收名。

煮酝青梅且共尝，游蜂飞蝶为谁忙。秋千彩索迷青草，车马红桥锁绿杨。春事战回蒲剑老，诗肠结尽柳丝长。韶光赋别休匆遽，凝伫东风更一觞。

奔走尘埃日几西，又从舟楫问津涯。官身底事多羁束，世路由来足崄巇。甘雨也知苏{禾罢}{禾亚}，轻风祗管舞涟漪。夕阳又傍田村宿，无限蜩螗噪晚飔。

从昔人传鹊作桥，一年牛女会清宵。几家乞巧罗瓜果，是处开樽沸管箫。云雨暂成银汉约，风雷催趁玉晨朝。凭谁与问支机石，好上仙槎款碧霄。

寂寞东篱几夕霜，不堪憔悴逐炎凉。谁知璞玉浑金态，尽作红尘紫陌妆。流液尚能甘水味，返魂应付与梅香。来年莫落秋深后，好趁登高入酒觞。

风囊啸谷猎尘衫，雨鬣行天驾玉骖。一洗蛮烟浑逐北，全提商令似征南。佳时不负中秋约，双桂能同一夜谈。我亦兰陔奉馨膳，与君欢事喜相参。

羁寓穷秋几许清，晚芳犹尔亦何荣。东篱旧岂论余子，三径今应愧老成。气味耐堪供饮兴，登临那得厕群英。节华要是丈人行，俗眼谁知省屈平。

何事秋光老更清，故应有菊占秋荣。后来汉陛知薪积，晚出商山叹翼成。三径惟将松比操，东篱那为酒含英。纷纷红紫随时好，臆对西风诉不平。

荒凉篱落露华清，菊为重阳特地荣。奔竞鬭心知戒在，疏迟懒性习闲成。偿秋为子添秋兴，见晚知谁恨晚英。赖有南山陪旧望，悠然目极与云平。

云容冉冉碧于衫，蟾影腾腾稳胜骖。万壑凉声生木末，一天秋色满江南。闻鸡漫起狂夫舞，扪虱谁从隠士谈。坐想诗翁搜好句，初机还许学人参。

百年诗种世科存，三载相望两拜恩。主簿从渠称大小，儒冠喜我到儿孙。立身正要先忠孝，力学尤须造本原。老矣寸阴犹共惜，日新期汝大吾门。

常记吾公诲语存，岂唯抚育念深恩。要将礼义扶门户，常把诗书训子孙。众耳尚闻垂绝语，尔曹无负起家原。殷勤事业能无忝，何羡于公驷马门。

寂寂园林秋暮时，可人卢橘玉英肥。祗应篱菊返魂在，满慰金行得意归。僵立冻蜂攒翅白，霏微繁李缀枝稀。天公似恐缁尘污，乞与毡裘护雪衣。

岸岸花飞客思浓，拍空烟水与天东。暮云横岭依依碧，朝日翻波衮衮红。鸥共忘机元自适，鼍犹鸣鼓定谁攻。凭栏万里危楼望，愁绝江南一笛风。

对酒怜鹅满意黄，江天风暖水纹香。诗情到底能多助，官事由来未苦忙。晴雨不妨春自好，醉醒何择我非狂。几时容与扁舟去，浩荡烟波情兴长。

词伯今犹从事衫，追风才轶谢羸骖。浪传齐己声江左，不见弥明隠岳南。骚读正堪供痛饮，箎音那许接高谈。君家况有輶轩法，乞与新编得细参。

平生四海鲁东家，貌敬谁能礼有加。试问离歌谈狗曲，何如艳曲唱山茶。广平似铁诗犹好，河内闻箴喜更夸。惟有谪仙堪痛饮，世间佳处乐无涯。

新凉凭雨入郊墟，却置诗书困简书。顾我尘埃随野马，今谁风味忆鲈鱼。可能三釜从吾好，且放双眉满意舒。賸买一尊浇礧磈，从他{氵虢}{氵虢}水鸣除。

白云飞处祝融墟，心切平安一纸书。浪走毛生惭捧檄，清贫羊续漫悬鱼。银蟾浮彩秋尤好，金粟含香桂欲舒。指日安舆奉颜色，彩衣容与戏庭除。

平生湖海敝貂裘，一笑周南底滞留。豪放不妨诗李白，峥嵘何意吏朱游。悠悠世上难穷事，落落胸中肯著愁。高兴横秋浑不浅，月明还上武昌楼。

满袖风埃季子裘，谁怜斗粟漫淹留。栖迟岁月浑闲事，放浪湖山得胜游。一律任渠从滥吹，数杯容我且浇愁。祗应好在平生志，更上陈登百尺楼。

微日输晴宿霭妆，征鸿迎暖到南州。相呼相唤稻粱熟，年去年来芦苇秋。琴操曾遗中散恨，海濒还见子卿不。夕阳莫傍江楼去，长有别离人倚楼。

何物包藏欲媚谁，千金难售惜光仪。空凝巧倩如羞靥，晴吐浓薰已透肌。一夕举烽徒自苦，三年射雉若为奇。无情草木欣欣意，却恼多情为赋诗。

雨余清梦话踌躇，投晓敲门一纸书。尺组却能羁壮士，寸心浑欲驾飞车。青衫小吏谁知子，白发慈亲正念渠。只道为官志三釜，而今那似守阎闾。

怯晓征衣袭小衫，山头淡月照联骖。晴光忽散湘江上，秋色疑连梦泽南。后约吹香舒藻思，同游载酒款犀谈。遥知坚卧朱文季，倦听朝鸡趁六参。

君家华屋隠松关，满壑清风六月寒。半岁胡为漫蓬转，篇诗犹解惜春阑。人言占马应东首，我欲移文向北山。试问啼鹃缘底事，尽情终日劝人还。

乱蝉声里夕阳村，野寺荒凉竹映门。汩汩溪流新过雨，芃芃禾稼已平原。老僧不省论诗句，初月犹能共酒樽。莫为奔驰起归兴，东西南北一乾坤。

六月湖天凛似秋，曾凭樯燕小迟留。苍崖偃蹇浮屠古，白壁淋漓醉墨流。吹浪鱼龙供客戏，乘槎牛斗得天游。一声帝子云璈曲，家在蓬壶碧玉楼。

炎风勃勃触轻衫，何事驱尘未解骖。清我一泓能湛湛，洗渠双耳任喃喃。方从君子欢相爱，未信樵夫笑不谈。他日通泉访陈迹，光芒宝剑与天参。

闻弦那用湿青衫，俛首盐车骥可骖。珍重居污自贞洁，飞扬巢幕漫呢喃。云天意气生怀抱，尊俎风流入笑谈。不碍哦诗佐清逸，明朝敛板又庭参。

长沙不足容回旋，放脚直到清虚天。层云荡胸意矫矫，皓月入袖情娟娟。扶摇浩荡九万里，城郭仿佛三千年。仙期汗漫直牛斗，此志理我乘风船。

一年好景负黄花，洗眼江梅傲岁华。把酒欲从天问月，知时谁解管飞葭。人情似水多泾渭，世味如禅说蜜樝。祇可高吟酬节物，鶑声早晚又天涯。

一夜寒窗剪烛花，细寻诗派忆京华。爱人欲赠两溪竹，吊古谁荒大泽葭。味永黄鸡羹苦菜，香清沈水煮榠樝。拈来信手皆佳句，浩叹东洋渺际涯。

海棠冬暖亦狂花，步遶畦区羡物华。微雨苍茫低塞雁，寒声寂历到汀葭。映人清绝梅松竹，照眼黄垂橘柚樝。自喜闲中足幽兴，不妨时理醉生涯。

不随凿枘辨方圆，安用蓍龟考未然。万物由来皆备我，寸心既尽即知天。见几那俟拈花手，乐道浑忘绝易编。自得诚明千古学，谁能证此具精专。

灭去觚棱性本圆，了除藩蔽物皆然。向来具足顶门眼，尽发卑微瓮里天。胶扰空花俱是幻，拘挛尘鞅束如编。非予孰为幡然起，莫遣阿衡美独专。

穷山二月无多乐，犹作春来料峭寒。常恐花枝暗萧索，却教诗句漫艰难。寻芳赖有城西角，泥饮休论日几竿。他日山僧纪清集，阁中应作画图看。

诗书事业可公卿，垂上青冥却反耕。舍己芸人吾弗尔，种田得饱我何营。一犂春雨宁论力，万里秋云会享成。堂上更书无逸语，也知稼穑重金籝。

莱衣喜气著青衫，世路从渠裂两骖。试问虚名空斗北，何如荣养乐陔南。邻墙饱听新诗句，尊酒相从几笑谈。闻道秋郊足佳趣，好奇谁复似岑参。

吾儒不羡能方丈，彼相胡为食万钱。谁识春来有珍味，乐如疏食曲肱眠。园中菜把勤能致，曹掾莼羹美未专。便作远谋胜肉食，他年无愧作诗篇。

春来日膳菜数本，绝胜杖头携百钱。但得园蔬非馑岁，肯令午梦搅清眠。食芹有美吾思献，采菲无遗利可专。莫笑先生长诳腹，解吟朝日照盘萹。

踏遍江湖路几千，买舟因得憩江天。不嫌烟水牵离恨，要狎沙鸥伴醉眠。南浦春深波涨岸，长芦风寝浪平川。生涯喜近长年老，夜半挐音月满船。

湘郡湘城四十余，赋租无爽岁无虚。三年自是澄清泽，一吏何能抚字书。底事古人勤劝课，由来国计在阎闾。南阳谁守蒲谁宰，更赖褰帏使者车。

湘水湘江衮衮流，南连五岭北荆州。造船行粟无遗算，自叶流根皆运筹。国计已多刘晏策，民情滋欲寇恂留。善刀莫起庖丁念，何止恢恢十二牛。

湘俗湘人百不忧，口无异论只歌讴。皆言此日孙夫子，还是当年郭细侯。不信民情容易得，可能仁闻镇长流。而今九郡皆膏泽，看取黄云万顷秋。

湘雨湘田处处同，谁知公意与天通。爱民天亦忧民事，望岁公应喜岁丰。自古强兵先足食，从今积粟可平戎。关中事业非难办，要看他时第一功。

紫泥芝检下遥天，绣斧荣更竹使权。六辔周王新礼乐，重湖楚国旧山川。澄清风采生麾节，眷倚精神跂邃𫄧。早晚沙堤归步稳，二台齐色耀星躔。

丹诏飞来万国春，抡才美意属贤臣。几年志气风云壮，一旦声名日月新。好把良筹裨负扆，莫贪香饵堕垂纶。来年上国风光好，喜帖西驰沸路尘。

几年蓬藋翳儒宫，文物新还俎豆中。幸甚诸生初见武，欢然置酒更亲崇。晴收楚峤千峰雨，薰奏虞弦万籁风。须信廉平汉循吏，可能齐鲁化蚕丛。

江头秀木碧参空，喜见新晴到眼中。秩秩北林筵有序，潭潭东阁礼尤崇。广平元老今贤杰，江左夷吾正祖风。况复赣君崇教养，清阴到处绿成丛。

君侯德业简渊衷，亟上朝端望寖隆。鹓鹭羽仪从北阙，骖騑礼乐正西风。六条郡国褰帷里，万里沅湘揽辔中。早晚诏书归衮舄，由来周召合三公。

黼扆天高德意深，恩言临遣重丁宁。九霄雨露新英节，一日风雷遍洞庭。财力定能均息耗，米盐因得裕常经。如今想见南翁喜，长望吴头认使星。

廷尉年来犴狱清，更凭藻鉴惠诸生。新奇往往多闻罢，朴鲁区区亦竟成。已见规橅通造化，会看勋业正钧衡。先生小试澄清手，天下颙颙望太平。

夫君解纽去通泉，十幅风帆下碧川。宝剑诗成光射斗，扶摇路稳翼垂天。湖山桂老乘秋兴，越水梅开近日边。丹扆须贤方侧席，会听鸣履上星躔。

平生饱听无双誉，一见全胜得异书。妙语从君闻梗概，清尊酌我更踌躇。希踪伯氏情何限，惜别吾曹意有余。若见滁州新博士，为言湘水愧污渠。

四十余年尚转蓬，渠论南北与西东。但知爱子三迁教，不办谋生一亩宫。北海可怜真意广，步兵良苦漫途穷。人生择术须循分，鹏鷃逍遥自不同。

轻去千金若弃遗，高情勇决固应稀。端来共我茅一把，不肯折君腰十围。世事弹棋无定局，人情蒙阱有深机。生涯也趁身强健，况是平阳德可依。

生憎城里只尘埃，胜处何妨特地来。况是近郊新雨歇，可能乘兴一樽开。春随使者轺车至，花倩梨园羯鼓催。来岁披香侍华宴，也应犹记此低徊。

逸兴飘飘鹤九皋，凉州那得费蒲萄。一从卜筑东山胜，便觉声名北斗高。手种百花从日涉，心澄万虑弭汤鏖。主人已作骑鲸去，谁与鸿蒙共胜遨。

夏葛冬裘等一衫，飞黄跛鳖谩同骖。人情展转怜风月，世路沈迷泣北南。我已灰心忘厚味，谁其缄口罢游谈。如今欲问西来意，便挂僧牌报放参。

萍实乡中雨初歇，野溪流水奔惊湍。蚕功欲登蚕妇急，春阴已浓春事阑。飞绵漫空白雪舞，叠𪩘插汉青螺攒。家山归去此无几，眼底已作潇湘看。

路转溪回几曲村，溪头流水去浑浑。农忙野叟朝耕陇，蚕老人家昼掩门。游子漫怜春色晚，故园应想绿阴繁。归欤屈指无多日，夜雨团栾酒一尊。

典衣无策渐朝衫，早计君毋笑拊骖。未辨墙头仍瓮下，空哦斗北与箕南。蒲萄不作凉州想，庚癸犹酬褐父谈。折简更招花下饮，可能离坐亦容参。

野店醪香尚带烟，中山酝久漫经年。公营恶草安吾分，太白高吟羡子先。好办一尊常对月，谁能百斛更浮川。正须浇我谈天口，富贵浮云且任缘。

春愁满眼久驱除，懒问生涯念及孥。但得论文留客醉，不妨问字到山居。寒收冻面应浮蚁，暖入芳腴可泛酥。便欲呼儿洗杯酌，陶然应许及波余。

几日春寒似禁烟，杜门浑欲任流年。得钱相觅非难办，载酒来过定孰先。无奈梅边虚胜践，遥怜柳外涨晴川。佳时纵意须从事，莫笑幽人也化缘。

年来那复不时须，斗酒珍藏敢罪孥。安我馈浆穷逆旅，有谁携榼访幽居。粗粱何择皆庚癸，题品宁当辨酪酥。自笑悲辛惭杜老，却愁人不食吾余。

蹈遍关山日几西，周旋步武镇相依。居贫原宪履长决，战罢吴王屦不归。已类惫靴无复召，空惭释𪨗顿成非。尘劳弃屣今何有，纵尔双凫自在飞。

微雨轻寒透客衫，十分秋色相征骖。人占逸驾应空北，君自良图已运南。须信由来非枉尺，谁云领取勿多谈。而今吐握逢知己，会听新除趁六参。

驰名衮衮甚长川，君独乘风万里船。得意正看期汗漫，趋时宁肯媚连娟。升沈百辟方公道，扶植斯文要众贤。元献景文今棣萼，还须柱石汉中天。

蚤行吴越得清名，岁久湘中始识君。人物自堪交仲父，才华端可继参军。一州从事曾游刃，万里封侯好策勋。江上今朝话离别，西风吹起楚天云。

秀出书堂隽有声，又携琴剑主文盟。师承自得春秋学，经行俱高月旦评。援缴解令专志虑，窥园那肯乱精明。安昌异日多成就，何止从宣一二名。

十幅风蒲下碧川，别怀何惜醉金船。娄公正遣江流稳，庾老宁辜月影娟。善世如君皆夙望，泽民应我愧前贤。荣华莫美城南杜，早晚还亲尺五天。

休论决处甚防川，刚道呼来不上船。正使涓流鸣{氵虢}{氵虢}，终然修竹浄娟娟。浮沈与世鱼潜跃，清浊从渠酒圣贤。富贵功名皆自有，可怜邀月问青天。

得丧区区指屈伸，褰裳归去楚江滨。莼鲈到底秋风美，牛斗依然夜气新。满壑烟霜供啸傲，传家诗礼照清贫。不须变姓吴门隠，自有相从化鹤人。

忠孝蝉联萃一门，雁行相望款天阍。青云有弟先行志，蓝绶今兄亦拜恩。肘印一时饶季子，风雩千载见诸孙。二难金玉交辉映，出处相高德义尊。

霜熟林空月满川，冲寒突兀耸诗肩。便应策骥行夷路，不用燃犀照碧渊。从昔正人终遇世，到今方士漫求仙。老成谋国须吾辈，可笑轻疏贾少年。

从今日日听新除，去马加鞭不用徐。最是好为三釜计，不妨频寄万金书。君行霄汉无留轫，我得江湖欲纵鱼。更念起家人底事，百年门户正关渠。

客里匆匆饱岁时，今谁能免利名羁。有人骑鹤去千岁，顾我巢林方一枝。后日空怀棠杕燕，经年惭愧菊花期。白云飞处湘天碧，心在南陔日咏诗。

追欢那复少年时，老骥如今亦受羁。白发惊人风落帽，黄花伴我岁寒枝。谁能寻胜过元亮，自叹知音失子期。点检胸中犹礧磈，强倾浊酒自哦诗。

少休廛市喧嚣耳，来听田农应和歌。畟畟耕畴皆帝力，欣欣时物自天和。山云亭午半未敛，溪雨黄昏清更多。但得长年饱禾稻，也胜官里厌风波。

不到田家又夏初，试从野老访耕锄。稻畦高下水皆足，天意雨晴时自如。学稼我犹惭孔子，问津君且向长沮。宦游何似团栾好，更念怀归畏简书。

去城靳靳路一驿，故岁迢迢今甫来。桃李阴成真绿野，溪山清绝胜章台。青衫手板徒劳尔，竹杖芒鞋亦快哉。莫向红尘深著脚，而今毛鸷苦相猜。

遥知此日黄初起，颇忆平生马少游。薄有田园奉甘旨，苦无机械与沈浮。如今官事真谁了，底事周南独子留。白发倚门还念否，令人翻动北山讴。

万里沅湘浩荡秋，秋来佳致日清遒。湖平一碧波光静，雨足千崖暑气收。底事欢声腾下隽，祗今贤宰在中牟。民情天意归仁寿，看到三公尚黑头。

君家畴昔汝南龙，渊有骊珠自不穷。黄卷乃翁廉取位，碧梧之子秀参空。儒冠底误资身术，盐䇲聊成富国功。莫倚沃饶云近盬，图南九万看抟风。

旧游历历记湟川，南下番禺稳可沿。知有文星冲斗去，遥怜海水遶城边。而今五岭多宜客，见说群卿賸好贤。问讯夫君聊吏隠，云胡三月未官迁。

诗坛得隽敌无强，独立南丰一瓣香。我欲句中闻妙法，君应肘后出神方。陶镕景色春长好，流转风光物自忙。珍重三薰更三沐，全胜汤餠试何郎。

百拙无堪不自强，身谋犹得学黄香。青衫良助君衣彩，圆凿何嫌我枘方。旧雨故人相得甚，浮云苍狗可怜忙。从君更许闻诗律，唤醒风骚起夜郎。

老懒渠能更倔强，邻墙可恋瓮头香。卷舒自我聊全璧，非笑从人亦大方。日永游丝随望远，春深乳燕趁晴忙。闲来不入邯郸梦，未厌区区白首郎。

惭愧材非可与言，等闲微籁自鸣天。井蛙无理祇成闹，里妇空颦岂解妍。君自平生多与点，谁云一语始知然。欲伸床下殷勤拜，诗律于今属大贤。

自怜疏拙百奚宜，不省胡颜可媚时。驰骛功名非我事，欢娱菽水祇心知。风姿故陋难施粉，面目堪憎正类倛。惟有灵台亦裴度，到君明眼不能欺。

奇谋端合赞几沈，何事山林意味深。引类古人方厚禄，忧时百念可灰心。会看览德翔千仞，未信干霄老百寻。却笑疏慵真漫仕，闲中赢得二毛侵。

行年五十尚青衫，耿耿胸中负不凡。那意宁馨联桂籍，祇知清白映冰衔。平生济叔耽周易，何日商宗起傅岩。好上公车治安策，绿缇飞诏下方函。

长笑痴儿恋戏衫，拖泥带水漫卑凡。何如一动君王听，不入徒劳簿尉衔。细水循除空{氵虢}{氵虢}，泰山终古镇岩岩。可怜司马身华宠，晚作谀书拟奏函。

文府高扃守鬼神，蔽亏那揜艳华春。屠门肯作朵颐过，龙颔轻攘照海珍。十袭莫论藏弆宠，双眸姑浣向来尘。从兹染指谙腴味，藜苋难甘诳腹贫。

小验文场粗慰心，读书从此更谆谆。要令大敌尤能勇，须索新功又过人。得力无过亲翰墨，致身端可上星辰。秋风春浪鳌头好，拭目吾宗尽国珍。

畴昔交情一辅车，年来造物且乘除。论文谁共肺肝语，道旧空传咫尺书。半岁不堪心鄙吝，一樽聊得语踌躇。匆匆又作相违恨，愁绝临风送目初。

鳌峰夜色输明月，龙穴秋光蔼碧云。景物故应人惜别，风流难与世相闻。新诗题处君思我，啼鸟声中我梦君。一笑相从非易得，有怀聊复此云云。

金鸡亭上小舂容，日射湖光照眼浓。痛饮壮君堪八斗，剧谈应我避群锋。笑看天际孤飞鹜，惊起波中老蛰龙。明日东西各奔走，莫随流俗浪迎逢。

怪底微禽似有知，区区舌吻竟奚为。欲将终日能鸣巧，深为当时远害思。布谷尚应勤播种，春畦何事较公私。谁如独占催科考，无复阳城恨拙迟。

蚤岁才名画省郎，会纡玉节惠三湘。哀矜折狱人无怨，访问垂心虑最长。不便幽潜遗陋巷，更将文物萃书堂。期公四海皆膏泽，太息思贤殄瘁章。

牙筹坐席未全温，尚想星沙恋德门。剡牍方新蠲赋请，忧民不计此身存。平生大乐功何晚，寿相庞眉理莫论。云黯江南失春色，可堪杜宇更销魂。

櫑具曾承衣绣迎，学宫仍见选诸生。求文于白远何取，联第如詹时共荣。公自典刑多教化，人谁菑播赖生成。而今未报何侯力，万里神驰两泪倾。

与君同志复同州，少日论文放一头。孝子忧亲双鬓白，痴儿了事一生愁。凌云意气须臾尽，积岁声名取次休。赖有遗编留史笔，几回废卷泪横流。

阀阅方成一段奇，三湘况是古来稀。弟兄同岁乘槎去，父子连科折桂归。诗礼传家人共羡，欢华过眼事俱非。秋风寂寞萱堂露，染尽当年戏彩衣。

回雁峰前忆隠沦，平生谋道不谋身。诗书满腹空名世，科第衰年独后人。赖有佳儿传素业，能令潜德上贞珉。交游半世今零落，忍望铭旌泪墨新。

三釜何如菽水长，毅然投劾奉归装。共钦棰楚辞巴岭，又听勾稽复楚乡。㶉𫛶下滩谁御史，凤鸾栖棘漫仇香。绝怜五十三年笔，不草文园封禅囊。

书来撩我重思君，情比雝雝雁叫群。词赋一时高李杜，弟兄今日扫机云。未还金马日边诏，去作玉楼天上文。千里莫能亲视窆，篇诗寄挽亦徒云。

南楚东吴万里长，几年来往共资装。公方著脚功名路，我办卜邻文物乡。雅意嘉招言在耳，赠行新句墨犹香。追思气概生涯语，诚意谆谆总括囊。

生平耿耿不忘君，位下才高气不群。手取科名如拾芥，眼高富贵等浮云。祇知世可行吾道，其奈天将丧此文。知遇莫酬今已矣，篇诗聊寓一哀云。

呜咽锺悲子夜昏，灵椿摧折重销魂。数丝白雪遗慈母，一寸青松括耳孙。返哺声干那可及，挽须情在不堪论。桂枝皎皎欹寒玉，𥩟看扬名振礼门。

哭公无计挽公留，痛写哀衷佐绋讴。丹旐姓名何所益，青编事业等闲休。长江百里浮清恨，明月孤峰起些愁。底事波神均此怨，白头寒浪拍空流。

子职勤劳众莫攀，巴丘高节世尤难。一官未抵琴书乐，三釜何如菽水欢。傥有轩裳存妙句，平居丰俭只儒酸。音容渺邈今何在，云黯江南万木寒。

始别犹承笑语温，昭晖相望几晨昏。伻来骇听言传异，泪哽悲怀饱不餐。归拜文帷人已去，痛瞻灵室像徒存。反思博我谆谆意，何日能酬知遇恩。

铭旌摇曳泪沾巾，为惜贤才生死分。乐道喜陪今漫道，高文谁与共论文。西湘岸脚送霜雨，明月岭头留暮云。有子登科真不朽，它年勋鼎慰严君。

道义君家振楚荆，嗟君功业负平生。诗书累世有底盛，簿领一官徒尔荣。亲族追思应重惜，慈颜怅望不胜情。灵輀远送松冈外，风雨凄凄猿鹤鸣。

肯为儒冠叹误身，直将富贵等浮云。谈棋柯腐尘劳想，读易编摩世俗纷。郑叟遽嗟年在己，卜商宁作地修文。须知异日高人传，耿耿君平继有君。

不用籯金侈厚藏，无烦农圃富耕桑。一经父子韦编训，馀庆阶庭玉树芳。道义固堪绵有后，功名浑把付诸郎。他年窦桂诜诜报，当信于今种德香。

畴昔云天一睹披，十年徒有梦追随。担簦已负异时志，仰斗今余后学师。夜壑舟亡人孰秘，少微名在世空悲。嗟嗟莫致徐刍奠，掩袂伤心陨泪洟。

蚤擅湘中二妙声，一官政尔为亲荣。倦游未试胸中蕴，苦学徒遗身后名。踵武世科知有子，尽心色养足生平。可堪膝下称觞处，不见伯仁贤弟兄。

帝里从游情最亲，江头一别几经春。追思语笑恍如昨，时枉音书宁厌频。忧患自嗟非故我，昂藏不复见斯人。每哦风月无边句，西望潸然泪满巾。

雁行场屋久联翩，赋客终为桂籍仙。鸾诰已封慈母贵，鲤庭仍见世科传。转头生死归何地，反掌荣枯欲问天。贱子门阑方有托，惊嗟梁木忽先颠。

投檄巴陵本为亲，迟留方拟问通津。一官粗报平生志，万里俄倾未老身。里棘岂堪栖凤驻，冢花重叹卧麟新。我惭李汉无才望，敢效韩编作序人。

人间世事最堪悲，有子骑鲸去不归。客厩谩遗陶母荐，萱堂空对老莱衣。黄金榜上嗟陈迹，白玉阶前泣断机。赖有青毡存眼底，满庭兰玉侍亲闱。

平生知己几何人，高谊如君最好亲。鹤盖不随青眼顾，鸡窗唯有白头新。今谁肯借周瑜宅，待我深知管仲贫。肠断眼穿明月岭，九河倾泪一沾巾。

三椽函宇宙，一卷肇乾坤。深味画前意，宁于纸上论。

作者亦何患，思深义亦深。忘言更忘象，默会古人心。

贱宜人弗齿，贫遣日劳心。不着新诗句，春愁那可禁。

穷达渠非命，机关不到心。新诗聊自遣，高兴若为禁。

无客共谈道，有谁能赏心。人生要自得，穷困吾能禁。

一生俱有分，万事要无心。强聒诚行险，危哉安可禁。

歌舞纯周雅，风流见夏时。可能供痛饮，无畏误雌霓。

阅世觚棱如许，照人冰玉渊然。个里可藏天地，尘中自有神仙。

玉斧琢成明月，陈玄幻出横枝。依旧西湖风景，素衣聊受尘缁。

寄傲宁须门柳，哦诗不必庭松。伴我虚心直节，领渠明月清风。

相马玄黄牝牡，斲轮甘苦疾徐。元亮得琴中趣，弥明非世间书。

远引未能忘世，端居且学灰心。定自随时隠见，应非与俗浮湛。

鸟语唤回春梦，鸡声叫出朝暾。一段可人晴景，几家深处田村。

暖地池塘早绿，春和笋蕨先肥。惯作田家活计，懒随廛市关机。

贵贱孰欣孰戚，穷通何损何加。成毁举同堕甑，妍媸不属铅华。

晓雪才过天气清，喧阗钲鼓喜迎春。世间多少虚名事，彩仗驱牛又一新。

随意旛花剪缀新，杯盘草草簇芳辛。还欣好景平生事，赢得旬余分外春。

柳阴嫩绿藏鶑语，花径余香著燕泥。南亩十分农事好，平畴野水称耕犂。

乍雨还晴近禁烟，踏青人憩楚江边。花枝处处争妍媚，妆点春光二月天。

漫山百卉效奇珍，尤喜原头雀舌新。不待清明改泉火，撷芳收取最先春。

雨歇花畦径未干，春衣初试觉轻寒。所欣节物能多好，祓禊临流江不澜。

绿杨庭院雨如丝，已是梅林欲熟时。惭愧春工起归兴，向来节物彼何知。

东君何事妒花妍，不遣春风一笑嫣。邀动芳心愁万缕，盈盈含恨雨中天。

点缀春容特地妍，艳妆金缕脸霞嫣。无端风雨妒颜色，半吐芳心向晚天。

谁恨花枝苦未妍，故将雨熟醉颜嫣。禁寒来把芳丝吐，会向和风放暖天。

费尽胭脂画不妍，春心一缕褪唇嫣。雨中似是花神意，犹作西来旧蜀天。

潇湘江上送春归，酒榼何人共我携。不是吾侬怨春别，明朝车马各东西。

三月春工倦欲归，花神应约手同携。明年早赴东郊迓，未论渠侬南北西。

晼晚春光作意归，送春谁把酒樽携。多情风雨留连处，几看霖霪到日西。

匆匆春驭去何忙，挽系难凭柳线长。好著新晴送行色，莫教风雨漫彷徨。

雅正余音隠小成，咿哇嘈囐彼何荣。数声睆彼迁乔语，一洗纷纷百口鸣。

底事离群今暮春，故人怀想渴生尘。阳关声断空回首，惭愧迁乔鸟语新。

暑日薰蒸睡思浓，黑甜真处世情空。那知一枕窗前梦，无限尘缘在眼中。

枕簟翛然夜气舒，烦蒸无复到襟裾。殷勤多谢天公意，一雨生凉足有余。

月薄西山夜气清，就床欹枕不胜情。姮娥似欲相钩引，特地窥窗巧献明。

寒著衾裯思不禁，月娥于我似钟情。更添眷眷窥檐入，容与横窗一带明。

去去重阳越夕间，潇潇风雨作轻寒。心知又负登高兴，篱菊留来过后看。

花神那作世间香，狂蝶游蜂暗断肠。不是朱颜向人吝，耻随桃李倚门墙。

韬藏馥郁保天真，珍重芳姿肯𣨼人。莫道清高便无韵，春来谁是解全身。

长羡南枝笑北枝，东风能早亦能迟。而今满树浑无那，管领春光更有谁。

准拟花前玉斚飞，那知辜负隔年期。枝头未报春来信，闲却西湖处士诗。

丝丝弱柳犹迎岁，点点飞霙亦饯年。可是清高厌纷竞，百花那许着鞭先。

雪里最怜梅破萼，花时那负岁寒心。不因王子聊乘兴，争得林逋为赏音。

自是阳和生处有，不同凡卉竞时开。居然茹雪犹全节，底为藏冰但却灾。

刺火艺兰能九畹，白衣访菊亦东篱。君诗唤起西湖老，好处何惭幼妇碑。

腊残春到无多日，留得清芬伴颂椒。却放东风吹冻裂，遣渠堤柳又新条。

水精宫阙偏宜汝，铁石心肠肯受欺。应笑蜡梅犹族姓，祇堪薪槱荐晨炊。

每忆西湖处士吟，暗香浮处最关心。而今也有冰霜操，祇要人知韶濩音。

从来陋巷祇颜回，子悦胡为羡漆开。端向岁寒观雅操，须知冰凌不为灾。

梅边好与酒杯持，寂寂牙檐短短篱。但有诗人出佳句，绝胜𫍲墓得金碑。

自有天香轧魏姚，何须裂麝与涂椒。蜡梅卑俗红梅媚，漫与增添本草条。

休论青琐与黄扉，祇有西湖不受欺。每向冰霜见全操，笑渠长夏受蒸炊。

江北江南入夏来，云蒸日煦欲黄梅。邸居兀坐关山隔，空想微酸到齿隈。

孤根应得暖先回，天惜花房遣护开。早是冰肌自清绝，却因冠玉更奇瑰。

太息凋年雨木冰，岁寒心事属何人。携筇试遶墙边树，喜见琼林第一春。

银色诸天渺不穷，森罗万象匪磨镕。眼明的历南枝好，绝胜瑶台月下逢。

天姿不解入时妆，缀佩联琼特地芳。几日东风回陇首，却教群卉羡天香。

弱植卑丛冻易摧，百花谁伴雪花开。如今最识春先处，红紫纷纷亦漫栽。

梅君消得为高吟，素艳曾无媚世心。粲粲墙隈自潇洒，江南到处有知音。

贪看繁红锦被堆，有人青眼为君开。西湖千古林和靖，还悟牺尊木质灾。

曲槛雕栏诧护持，宽闲何用着藩篱。林间立马多真赏，须信行人口是碑。

结实收功鼎鼐调，不论江路与山椒。可怜杨柳空牵妩，飞尽狂绵祇绿条。

客舍袁安雪壅扉，清标廪廪讵容欺。如今冻解梅无恙，还似高眠甑不炊。

新诗笔力可天回，万里东风扫冻开。照眼玉英清彻骨，花神报子亦琼瑰。

嫩蘂含芳恰褪冰，此时偏恼少陵人。颠狂觅酒寻诗去，赏遍西湖几树春。

痴绝儿童不耐穷，搓酥缀蜡竞销镕。如何见得真风度，须索天工岁一逢。

如今总总鬭新妆，天与风姿压众芳。自是百年中第一，不因兰菊返魂香。

劲气由来不可摧，年年偏向腊前开。清芬肯为冰霜减，好在含章檐下栽。

琼林玉女职司花，装缀珠玑泣露华。妙手有神俄点化，灵根何日下天涯。

累累璎珞作新装，万花匀开细细香。好是花时最清绝，月明珠露夜初长。

见说朱樱正及时，眼穿火齐晓云披。筠笼走送还能否，好带朝霜摘几枝。

桃李从渠著斗量，明珠颗颗更含香。红颜不老如丹渥，笑诧南翁见未尝。

当年上苑得殊观，尔许匀圆讶走盘。容易香山白居士，漫同樊素等闲看。

浮沉闲却紫玻璃，洗盏丁宁已戒儿。会见金盘红万颗，为君痛饮倒酴醾。

侯门珍膳诧猩唇，肉食愚哉鄙若人。安得頳珠洗荤浊，骊龙方寐讵非真。

那须得得列杯盘，不念贫儿逐弹丸。齿颊犹能识珍味，乞渠细咀辨甘酸。

旧闻云梦泽边城，饱饫林间主不嗔。薄暮一鞭飞骑迅，归来盈袖熟红匀。

族派蟠桃谱牒存，三千历岁物难群。黠儿尚许三偷摘，可是年年不见分。

连朝急雨相狂风，愁绝枝头入望中。不比来禽与青李，端能炯炯照颜红。

恼乱诗情庾子山，馋涎浑似未朝餐。张颐一饱非难办，争得君家伏火丹。

放箸朝来颇不贫，野盘春蕨正宜人。玉条缕缕东风软，惭愧山家为荐新。

根荄蔓衍布山巅，一夕春雷引怒拳。足我穷中八珍味，竹萌木耳更求旃。

不须态掌夸珍膳，安用鸡趺快嗜情。富有漫山千臂指，何妨采撷日充盈。

京尘无奈染征衣，况是南宫逐客归。后夜子陵台下去，祇应惭愧钓鱼机。

一席清风游子归，扁舟轻逐浪痕西。浊醪满饮诗情快，尽揽江山入醉题。

纷纷红紫泄天机，已是山城春半时。顾我逢花须泥饮，高情难许俗人知。

客里春愁万绪长，归心宛转九回肠。鸟声啼破刀头梦，似是晓人犹异乡。

南北东西一个天，区区二偶漫相怜。而今若说悲游子，不似当时王仲宣。

二十年间儿女諠，糟糠勤苦不堪论。如今八载君身后，儿已登科又长孙。

下马连声扣竹门，主人何事感遗恩。回头泣向儿童道，重见甘棠旧子孙。

家山归梦恍悠然，小阁逢迎尚世缘。惊觉邻鸡号月曙，不堪欹枕小窗前。

不须种玉向蓝田，不用吹笙学凤仙。试看玉郎亲迎处，梯云挈得月婵娟。

五世儒冠愧甲门，沧浪何意濯尘缨。不嫌山鬼揶揄笑，宁得齐儿舒缓名。

吾祖元丰一桂枝，百年门户尚余辉。箕裘敢说韦平事，且学宽饶衣短衣。

正学心端不论材，吁嗟媒禄漫梯阶。岁寒万木多摧折，凛凛乔松不可埋。

千户侯封有国权，裁能姜韭当畦千。如今谁是凄凉尉，却有新诗可手编。

平生南岳望重湖，烟霭苍茫认有无。可是能来访苗俗，祇今风化已唐虞。

藉甚家声杜小冠，公侯衮衮照门阑。培风小作湖山隠，九万扶摇正好看。

有道如君方杜门，无能惭我亦乘轩。殷勤好在经纶学，早晚亲承雨露恩。

秋来吾亦爱吾庐，松菊交情未省疏。底逐风埃轻去鲁，尚余客气欠消除。

碌碌随人未足旌，折腰趋走太清生。绝怜抗直陈公子，晚欲凭书入帝城。

一节三湘两载留，高怀宁羡子公谋。由来奇士为时用，未信林泉得久游。

灼灼声华简帝聪，得君元不藉先容。趣装已就朝天路，行有新除下九重。

江海无忘魏阙思，不妨身佩国安危。太平基业须贤辅，政赖君王用及时。

湘俗湘人自戚休，亲民谁复念承流。公归若也嫌名迹，论奏何由达冕旒。

扶持根本恃纲维，叹息论功到鼓鼙。蠢蠢潢池皆赤子，埋轮何必问狐狸。

衮衮诸公竞朵颐，具文天亦厌谩欺。啬夫不拜非难事，会有公车访释之。

从来唐治数开元，百辟谁知产乱原。惟有曲江金鉴在，从昆能不效忠言。

稔见银河派里人，眼高余子似纷纷。君今绰有前风烈，愿振家声稔旧闻。

见说龙门不可攀，自惊容易得承颜。从今洗眼湘江上，看取功成鬓未斑。

万顷烟光入客舟，不堪风雨扰离愁。殷勤小𥩟江头话，试问垂杨可系不。

君向春台好宦游，刑清今已狱无囚。会闻宽恕求黄霸，肯复公卿惭太丘。

三年同此日追游，樽酒相欢几献酬。别后临风重凝想，湘云东去是袁州。

先世精忠百世尊，重扶日月正乾坤。岁寒最见乔松节，凛凛清规在子孙。

大学无传久晦冥，英英伯氏独推明。隠斋会得名中意，明道伊川真弟兄。

天邑由来归浩穰，正凭威信执豪彊。次公不到圆机处，须索神医肘后方。

条教初颁洽里闾，米盐靡密见纡余。而今坐啸铃斋肃，雁鹜行空无簿书。

荐士今谁有古风，不论疏戚与穷通。怜渠报国河南尹，愧我无私第五公。

朱履长裙客几千，双凫乘雁一天渊。交情可笑书门老，不省从来有失贤。

御吏何忧束湿难，如今门内已相安。羔羊正使闲风化，他日翁归尚可观。

稔恶偷儿喜探丸，迩来通夕寝何安。铸顽自有金丹诀，何事区区柱后冠。

榷酤谁云一切功，军储百万若为丰。能令利入皆公上，从此深根得裕农。

曾上云端款祝融，更临涛海揖清风。于今又见张夫子，眼底纷纷一洗空。

年年六月二十一，举酒华堂祝诞辰。此意肯为身快乐，须知所喜寿慈亲。

等观性空两居士，世谛宁忘儿与孙。殷勤须若兴门户，力去骄淫是法门。

奉养烝尝子职共，盍迎尔相重承宗。人生正始严昏娶，嬖御虽贤礼不容。

哲命天年本自贻，若为五福具期颐。义方端是长生药，安用金丹与玉芝。

西府风流载世长，玉龙鳞甲更储祥。庆源衮衮多英杰，可但韦平一再芳。

见说奎文得岁时，杓携天北启天机。黄陂嗣有公侯气，牛斗扬光曜紫微。

万卷诗书即肯堂，儒宗气习洗膏粱。天资问学俱前辈，须信源深流正长。

不用籝金累世资，名家人物照清时。碧梧翠竹今何羡，森立庭前丹桂枝。

六月湖田槁欲{难/火}，岳云俄起雨如川。不凭公意回天意，争得饥年变有年。

百万喁喁日苦饥，左餐右粥转欢嬉。也知振廪非私惠，端为皇家爱本基。

饥腹那堪疠鬼欺，万金良药起沈羸。致和自可消群沴，小试犹烦活国医。

赋政频年合简求，民情滋欲得公留。虽然湖外私膏泽，须索樊侯入佐周。

紫枢勋业旧青毡，更上中台秉化权。它日鸿钧陶寿域，赤松相与不论年。

三年弱羽自清阴，行借高风入上林。犹向齐庭一伸喙，此鸣端亦为知音。

风萧萧兮吹我衣，念故人兮我心孔悲。飞霞为襜兮彩云为旗，胡徘徊兮耒江之湄。风萧萧兮吹我裳，念故人兮我心孔伤。星辰为珮兮明月为珰，胡襄羊兮耒山之阳。耒山高高兮耒水清清，高者君之气兮清为君之神。君挟此以生兮不隘以大，胡皎以明兮忽湮以暧。堂有老兮室有稚，能不抱孙兮乐亲以戏。子如不暇恤兮亲宁忍忘，孰夺之去兮不少翺翔。大江之南兮浙江之东，昔与君兮笑言相从。想丹旐兮埋圭玉于土中，千里泫然兮余独感此悲风。

草木送春归去后，山花种种自然开。略无醉倒游人至，自有交情戏蝶来。日暖欲令纷锦绣，风和未遣委莓苔。清幽浑绝嚣尘态，应遣青阳恨莫陪。

春深处处有花妍，已觉春工兴浩然。投晓凭栏枝上看，飘零赢得舞容翩。

花枝春老不禁寒，一夕狂风到画栏。飞尽繁红委苔径，明朝犹作锦茵看。

芳心都付蜜纷披，薄恨狂蜂有底知。红雨一番春事罢，绿阴谁把酒杯持。

