心期万未一能偿，海角连宵梦帝乡。白发易生时序短，青云难致道途长。有方却病还吞药，无事消闲只点香。谁道官居寥落甚，许多风月满诗囊。

簿书应接一身兼，减却新诗上笔尖。愧我世无分寸补，为农忧有岁时占。客因年近思家切，人到心闲饮水甜。昨夜一番乡屋梦，寒梅香处短筇拈。

华严阁上夜谈经，虎啸风生月正横。茶笋家常原有分，簪缨世路本无情。住闲石屋堪容膝，遇个诗翁便记名。

十载几番闲往返，镛公为我添眼青。

