琐闼修文极禁清，蓬莱宫阙拥旄行。舳舻所至笙歌闹，里闬重来道路荣。举世几人居我地，全吴无限读书生。受恩老吏攀辕切，满肚埃尘诗不成。

夕郎贤撰固清崇，公若居之受未充。节似冰霜文似锦，才如风雨气如虹。仙舟菡萏香来枕，铃阁江山秀入空。薄俗莫轻量用舍，吾民时自有穷通。

讼简民淳羡小州，两衙才退似归休。一怀山果三胜酒，暮掩青峰即下楼。

阴风碧里鳞鳞瓦，落日红中缕缕烟。无讼正如高隠地，隆冬方似早春天。州民富庶风光好，谁信常忧满二年。

