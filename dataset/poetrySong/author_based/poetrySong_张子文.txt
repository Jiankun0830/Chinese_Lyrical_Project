偃蹇江头卧夕阳，懒将玉雪鬭春妍。心期老氏能知白，兴寄扬雄独守玄。

仙衣云样拂轻缁，林下神情特地宜。妒妇津头风恐急，坏妆聊为变冰姿。

笔端唤醒玉梅魂，满袖春风不见痕。未许卷帘新月上，却教烟雨恼黄昏。

忆昨江湖倒载归，暗香夹路雨霏微。谁人貌得春风景，远看如烟近却非。

逸少池边发兴新，管城别作一家春。临风玉笛无人会，鬒发空归想太真。

