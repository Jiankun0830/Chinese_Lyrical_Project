隆兴天子开千龄，六龙飞天动潜鳞。东嘉先生初召对，不欺之论惊廷臣。谁令浮云蔽白日，脱帻归来环堵室。巍巍乌府忆霜简，凛凛螭坳有椽笔。魏公眼力无余子，与公周旋岂其死。请公细读不欺铭，一字之褒如鲁史。

绣绷儿啼思塞酥，重床燎香驱群胡。阿环锦袜无寻处，一夜惊眠摇帐柱。朔方天子神为谋，三郎归来长庆楼。楼前拜舞作奇祟，中兴之功不赎罪。日光玉洁十丈碑，蛟龙蟠拏与天齐。北望神皋双泪落，祇今何人老文学。

老隆已死画笔枯，画归天上人间无。公从何处得此图，眼明岭海三叹吁。天策上将天为徒，指挥群龙清八区。褒鄂英卫供扫除，功成告庙金模胡。歌童舞女不愿渠，乃此数士相为娱。铁面苦口谈诗书，直欲措世如唐虞。老隆妙手神所摹，苍头庐儿亦敷腴。祝公归直承明庐，愿持此道补帝裾。

生前官职但执戟，身后一字万金直。当时雷霆下收拾，世间不复有遗逸。上清虚皇手自择，编星为囊云作笈。流铃掷火守护密，君从何处见真迹。知君定通玉帝籍，太微垣中赐余墨。龙腾虎卧摹不得，想君神授五色笔。江南钩锁腕中力，钗折屋漏千态出。整整十卷字犹湿，光彩激射海为立。平生我亦有书癖，对此戃恍心若失。口呿汗下屡太息，十日把玩不得食。作笺天公拜稽首，乞我此老生时一双手，为君痛饮百斛酒。墨池如江笔如帚，一扫万字不停肘。

湘江竹深韶不传，后夔神禹飞上天。泗滨之磬无人编，帝敕此宝沦深渊。於乎不知几千年，奇形异质鬼所镌。青虬赤虎遭缚纒，蹙筋怒爪身挛拳。自从胡尘障中原，神物变化随霏烟。金声玉振义不辱，六丁徙置康庐巅。灵台星官未知处，但怪宝气干霄躔。王郎斋居敷浅原，饮水泣血天所怜。空山无人下群仙，似梦非梦或告旃。扪萝独上果有得，失喜而惧心茫然。百夫挽取自包裹，解衣更买蛮儿毡。缄扃不肯乡人说，知我好古容观瞻。焚香再拜娄叹息，安得致之天子前。安得致之天子前，明堂郊丘备宫县。调和正声荐上帝，箫勺群慝收戈鋋。朝廷清明用耆哲，一律四海归陶甄。凤皇来仪兽率舞，复古却到虞韶边。是时赋公笔如椽，襞笺为草登歌篇。

圩田雨多水拍拍，山田政作龟兆拆。两般种田一般苦，一处祈晴一祈雨。去年水大高田熟，低田不收一粒谷。只今万钱籴一斛，浙西排门煮稀粥。圣神天子如尧汤，曰雨而雨旸而旸。天公广大岂有意，尔自作孽非天殃。

范郎紫玉余半圭，翻手作云雨雹随。龙蛇起陆孔翠飞，云收雨霁千首诗。荐以文锦盘珠玑，夜光发屋邻翁知。桂州刺史书成痴，单车万里日夜驰。囊中已无去年锥，欠此石友相娱嬉。范郎笑我支床龟，忽遣致我重宝赍。金印如斗不愿携，爱此直欲忘朝饥。君行题舆古端溪，溪石丑好纷不齐。溪边之人足谩欺，须君眼力为辨之。更作万斛之墨池，为君大书十丈碑。

崇宁天子开皇极，发挥神谟诏群辟。十八学士天与力，攀鳞附凤才一日。翰林尚书古遗直，不作三公奄窀穸。当时盛事刊乐石，后五十年已今昔。令我再拜三叹息，尚有之子似世德，不羸其躬且赫奕。

编棕织蒲绳作底，轻凉坚密稳称趾。帝庭无复梦丝絇，上客还同贶珠履。我家江南山水窟，日日行山劳屐齿。感君投赠欲别时，布袜青鞋从此始。亨衢知子方著脚，直上云霄三万里。泰阶历尽却归来，赤舄一双应几几。

张家承平四姓侯，门前列戟金成丘。南来清贫家立壁，但有万卷书满楼。云山极观半空写，下有花竹秀而野。闭门读易已三年，乐天知命忘华颠。我行湘中识此老，难兄莫年更枯槁。从来戚畹须表劝，会听鸣珂趁朝早。衡阳小隠虽深幽，去天尺五君无留。貂蝉兜鍪何足道，君必不为猿鹤羞。

石渠东观天尺五，壁星下直图书府。琳琅宝镇出三代，浩瀚简编照千古。右文储砚一百九，钿匣珠囊护琼玖。有时清夜发光怪，诸儒纵观容拜手。一收朝迹归故园，瓦池苇管涂突烟。梦寻清都故历历，起凭书案空潸然。眼明见此超万石，色如马肝涵玉质。白圭之玷尚可磨，涩不拒笔滑留墨。摩挲太息不自已，呼儿汲甘为湔洗。天遗至宝瑞吾子，要与词林壮根柢。子行飞骞为时须，西清承明有佳除。收功翰墨傥乞我，田间自抄种树书。

我船千斛初甚迟，上滩下滩风薄之。百夫撑挽才得过，水浅舟大行无期。同来宾客笑钝滞，一叶自买如凫鹥。瞥波急桨乱藻荇，瞬息不见飚车驰。忽然昨夜雷雨作，黑云颓山风卷壑。龙门春涨鱼鳖乱，牛渚宵明鬼神恶。篷翻缆断泊不得，客只一身无处著。长年绝叫客惊起，一浪先掀半船水。囊衣漂尽到巾屡，一夜奔忙沙石里。我时甘寝殊不觉，但怪飕飕风到耳。起来呼酒自劳苦，水满凉生差可喜。乡来笑者今却悲，人生淹速那能知。明朝转柁我船快，唤客同船莫嫌隘。

吴城山头三日风，白浪如屋云埋空。北来大舸气势雄，车帆打鼓声韸韸。我船政尔不得去，局促沙岸如凫翁。长年三老屡弹指，六月何曾北风起。由来官侬多龃龉，世不汝谐神亦尔。我愧此言呼使前，顺风逆风皆偶然。皇天广大岂有意，想汝嗔喜庸非偏。瓶中有粟囊有钱，与汝饱饭姑留连。

玻璃盆中金作堆，药房桂栋中天开。洞庭无底蛟蜃恶，君不唤我那能来。旁船守风四十日，我行昨夜到磊石。山头望君乞杯珓，僮仆欢呼得头掷。二更南风转旗脚，打鼓开船晓星落。秋光净洗八百里，亭午投君庙前泊。斩牲酾酒报君德，君今清都岂其食。聊须醉饱撑船侬，明日依旧行南风。

欲雪未雪天模胡，冻行沙尾鸧鸹呼。北风刮耳立不住，更骑钝马穿枯芦。两生怜我意不舒，江头三日占樯乌。高堂明朝置安舆，买羊沽酒偿勤渠。

鉴湖周围三百里，极目平波清到底。荷花岁久生满湖，人来采莲唱歌起。贺家千顷水云乡，六月荷花风最凉。短楫轻舟来断续，山横晓月正苍苍。

北风吹来燕山雪，十万王师方浴铁。风缠熊虎灵旗静，冻合蛟龙宝刀折。何人夜缚吴元济，我欲从之九原隔。东南固自王气胜，西北那忧阵云结。岂无祖逖去誓江，已有辛毗来仗节。

今年米贵更风雪，破屋荒凉冷于铁。道人三日不出门，卧听欹檐竹枝折。高吟忽送三十韵，觌面未觉千里隔。比公也自可怜人，家徒四壁衣鹑结。君不见汉时苏子卿，窖中啮毡终持节。

天公作剧已三白，刮面东风利如铁。只今斗米钱数百，更说流民心欲折。胡儿打围涂塘北，烟火穹庐一江隔。陛下宵衣甚焦劳，微臣私忧长郁结。尔曹忍冻不足说，我辈何时立奇节。

老农歌舞手作拍，一雨纷纷稻花拆。去年秋田旱政苦，史君随车有甘雨。旁州不熟我州熟，至今中家有藏谷。地碓舂秔珠满斛，老农左餐仍右粥。史君行矣伊佐汤，缉熙和气无常旸。岂徒一雨润九谷，要为万物除千殃。

史君忧民出至诚，欲晴未晴天所矜。白衣老人无逢迎，香火未收东方明。指挥六龙扶日行，群阴卷尽见太清。女撷柔桑男趁耕，熙熙和气满春城。去年岁事已如许，田头试听老农语。浙西更著五日雨，麦根烂尽种不土。

去年永州逢七夕，今年衡州逢七夕。往来不敢怨道路，迎送但知惭吏卒。年年七夕有定时，我行属天那得知。东西南北会逢汝，但愿强健无所苦。

玉潭月色冽以清，石室千里犹典刑。何人遗我双玉瓶，武夷先生翰林卿。约束风雨驱雷霆，长鲸夜吸川为倾。明朝风止醉不醒，扁舟径度君山青。

蜀江𢭏麻色胜玉，百金才能致一幅。君家入则充栋宇，再拜未肯乞纤粟。为君破悭作此诗，担囊揭箧应有时。比邻寒亡忌唇齿，君但勤渠送川纸。

海涵大阴日西坠，画角一声城欲闭。柴门关上濯足眠，万事不如高枕睡。睡乡广大能我容，兀兀腾腾兴莫穷。推枕起瞻河汉晓，月明庭竹响清风。

素王西狩麟，笔削昌斯文。茂陵一角兽，妙语闻终军。壮哉笔砚间，英姿欲拏云。名参龟龙瑞，威扫狐兔群。岂独濡毫端，政尔清妖氛。会当献君王，玉殿春夜分。输写胸中奇，恩波被无垠。

横槊能赋诗，下马具檄草。忠义乃天赋，勋名要时早。龙卧南阳客，鹰扬渭滨老。当其尚栖迟，众或轻潦倒。风云会相遇，氛祲当独扫。凤皇翔千仞，驽马顾栈皂。士为一饱谋，悬知不同道。

吴甲组练明，吴钩莹青萍。战士三百万，猛将森列星。挥戈却白日，饮渴枯沧溟。如何天骄子，敢来干大刑。呜呼三十年，中原饱膻腥。陛下极涵容，宗祊甚威灵。犬羊尔何知，枭獍心未宁。囊血规射天，苍蝇混惊霆。佛狸定送死，榆关不须扃。虏势看破竹，我师真建瓴。便当收咸阳，政尔空朔庭。明堂朝玉帛，剑佩鸣东丁。八章车攻诗，十丈燕然铭。我学益荒落，尚可写汗青。

矮胡生南方，托家碧山崖。采择供贡篚，扶持上天街。愧此愿悫姿，欲售久未谐。道傍麹先生，风味故自佳。逢渠即倾盖，输写能开怀。刮削出光彩，规绳去欹{亻瓜}。金玉岂足贵，胶漆真吾侪。客来有嘉招，二士往必偕。婆娑止坐隅，供馈烦金钗。矮胡虽木强，醇德真无涯。虚心实其腹，居然外形骸。微物幸见用，弃置理则乖。毛颖有封国，陶匏荐钦柴。大药起世疴，炮燔及根荄。愿子自洗濯，勿受尘埃埋。暇日肯相从，醉经坐高斋。

昨日一尺雪，今朝十分晴。杲日上积雪，光若虹气升。江平镜新磨，地迥玉琢成。赭山有令色，令我白眼青。借马屋东家，唤客踏层冰。冒貂挟裘茸，石路五里平。竹树纷掩冉，珠幢间霓旌。野僧不惯客，仓皇门前迎。屋古少完壁，堂虚有危登。石上迹宛宛，山腰塔亭亭。劫火偶不烧，百年费支撑。我有一尊酒，高处得细倾。谅非无事饮，忧国空含情。长歌眇寥廓，归路已戴星。

万生纷不同，宿昔有定业。哀哉彼迁民，苦事乃稠叠。累累庭际炊，采采涧底叶。问渠胡为来，悲泪不盈睫。连年避胡乱，生理安可说。今年更仓皇，刍藁亦焚劫。扶持过江南，十口四五活。斗米六百钱，兼旬又风雪。前时诏书下，振廪要周浃。圣主甚哀矜，我曹空感咽。愿今兵革罢，复得理归楫。传闻菰蒲中，相杀血新喋。本是耕田农，饥寒实驱胁。须公语县吏，早与支米帖。

我本山中人，对山辄忻然。蹉跎落世网，欲去常拘牵。苍鹰著珠韝，侧脑思高骞。青丝络奔骥，摆脱意乃便。抑郁不自聊，沉冥向谁宣。长怀昭亭山，积翠摩青天。下有千柱宫，突兀数百年。往者雪中游，群峰玉回旋。飞阁出木末，下睨春无边。堂中二老人，龙象开法筵。炯炯月在空，浩浩海纳川。应庵默无言，妙处心已传。如庵说千偈，微辞谛真诠。静极炷炉熏，对床且安眠。更欲捐冠簪，一箪寄三椽。此志竟不遂，缁尘乱归鞯。今朝复何朝，却望山中烟。缥缈见楼观，锺梵声清圆。我携九节筇，飞步云萝巅。

佛宫昔谁营，犹挟盖世气。应惭割据丑，稍识苦空味。重檐隠白日，隆栋涌金地。耽耽壁间像，尚可将千骑。乡来歌舞处，荒棘拥城雉。惟此悲愿成，历劫更兴起。横撞锺万石，妙响警昏醉。忆当风雪辰，兹事实经始。老僧喜成就，膜拜颡有泚。唤客馔伊蒲，斋房颇深邃。空岩才跬步，不往独何谓。径携双竹杖，脚力勇难制。绣衣两使者，风谊我所畏。相逢瘴海上，此乐岂天惠。山林与心会，风月可回施。聊乘簿书隙，拼此一日费。摩挲水边石，胜处欲专美。不用濡漆书，公诗即行记。

今时朱仲钦，文字有奇气。潜幽睹天奥，隽永得古味。袖手阅世纷，虚心余乐地。那持瘴野节，不从羽林骑。埋轮吾宗英，补衮五色雉。去年对延英，御坐再三起。忧民甚己溺，稽古乃心醉。天衢行日月，发轫从此始。会当纪鸿业，我笔墨先泚。相期并征诏，禁殿直清邃。尚忆此追游，班中语相谓。我怀江湖去，初服反芰制。闲边静成趣，岐路险多畏。此事属两君，它年傥终惠。长篇起予病，妙语充法施。调高和难工，初学惭纸费。郊原春无数，风日极清美。已遣具方舟，重游更须记。

吾友林少颖，读书不计屋。抄书手生茧，照书眼如烛。往时群玉府，上直对床宿。夜半闻吾伊，我睡已再熟。此君抱高节，雪柏映霜竹。造物乃儿戏，卧病在空谷。尚能作手书，寄我成一束。我懒更愧渠，终岁不报复。今来见江子，少颖俨在目。不必不如师，惟子肖甚速。持身严法律，自爱比冰玉。学官冷彻骨，三月食无肉。危坐谈仁义，口吻若布谷。时能从我游，骑马踏溪渌。定自我辈人，胸次不碌碌。惟皇开洪业，大厦非一木。岂有梁栋姿，而令久淹辱。愿子益宠珍，即日马首北。我怀山林去，扫迹混樵牧。躬耕得薄少，持用供水菽。稍远声利场，真胜万锺禄。但恨与子别，醉语成谆复。因书寄少颖，以写我心曲。

忆我初识君，屈指今七年。盐车著骐骥，驽蹇纷争先。谓当对清闲，帝席半夜前。稍使修世官，复近尺五天。如何尚朱绂，亦堕岭海边。前山春色多，佳树午阴圆。散策履幽径，方舟下长川。心目得开明，语笑为芳鲜。但恨暝色至，不得穷攀援。尚欲夜然犀，下照蛟龙渊。清游渺难继，归梦苍山巅。须君换鹅帖，更叙山阴贤。

胸中五斗棘，厌此十日读。纷然湘罗帕，犹作春笋束。先生择法眼，一阅不再复。探囊得至宝，每出辄惊俗。孟公更超绝，泾渭饱渟滀。从容了官事，茧纸唾珠玉。鄙夫闻道晚，衡鉴恐不足。冥搜夜无寐，惭愧费宫烛。何时即三昧，屈指社瓮熟。秋容日夕好，应到堂前菊。

仙人玉步摇，佛子白练衣。新妆水底明，素手风中挥。盈盈夜露光，滟滟秋江肥。寒月分好色，朝霞借余辉。遥闻功德水，尽洗幻化非。惟此妙花幢，坐受诸天围。乡来孤山游，末觉所见稀。零落塞草边，相逢故依依。结实须及早，要令饱霜威。采剥登君盘，勿嫌此么微。

佳月久不见，忽见如故人。清风何方来，过我孤竹君。我有一尊酒，政为二子斟。会此风月宵，更觉笑语新。北城石先生，欲唤不敢频。坐上欠此客，长怀渺无津。南方凤之徒，瑞世五色文。铁石赋梅花，一洗瘴海氛。台家须贡珍，我欲列九阍。且补谏官阙，日酌白兽尊。

伍君为涛头，妒妇名河津。那知屈大夫，亦作主水神。我识大夫公，自托腑肺亲。独醒梗群昏，聚臭丑一薰。沥血摧心肝，怀襄如不闻。已矣无柰何，质之云中君。天门开九重，帝曰哀汝勤。狭世非汝留，赐汝班列真。司命驰先驱，太一诹吉辰。翩然乘回风，脱迹此水滨。朱宫紫具阙，冠珮俨以珍。宓妃与娥女，修洁充下陈。至今几千年，玉颜凛如新。楚人殊不知，谓公果沉沦。年年作端午，儿戏公应嗔。

东皇携春来，属车载霓裳。回风作妙舞，杂珮鸣珠珰。千官玉笋班，再拜称瑶觞。酒罢各分瑞，圭琮粲琳琅。浩荡涵濡恩，一笑遍八荒。尘垢得湔洗，焦枯亦辉光。伟哉造化力，天地为翕张。功成了不居，杲日天中央。

去年过浯溪，王事有期程。夜半度湘水，但见天上星。平生中兴碑，梦入紫翠屏。已办北归时，十日穷攀登。今朝复何朝，忽此短轴横。历历眼中见，湘山无数青。白云著山腰，楼阁秋气明。便欲扶短策，下濯沧浪缨。主人山水仙，妙处心自评。元顺骨已冷，千载交盖倾。赏音寄幅纸，益见忠孝情。题诗疥公画，托我不朽名。

史君天资高，夙昔事幽屏。长怀渺丘壑，余习谢锺鼎。东篱羲皇人，槁死骨已冷。凄其千载后，妙处一笑领。高堂娱白发，兄弟极整整。不须南阳泉，寿与日月等。

饮酒见真性，此酒不可止。一饮病三日，止酒宁获已。饮酒有别肠，劝酒无恶意。既因酒成病，那识酒真味。将军骂不敬，次公醒而狂。破面枨触人，不如持空觞。人言我止酒，似是遣客计。但使客常满，客醉我亦醉。

昨日火流金，今日风折胶。昨著𦈌布衣，今衣弊缊袍。赤帝与玄冥，凛凛隔一宵。聊将拥炉适，换此挥箑劳。冰炭欲盈怀，炎凉不崇朝。幻生过隙驹，是身九牛毛。等是一寒暑，胡为自诙嘲。万法从心生，心静境亦消。悟此本来无，𫄨绤同狐貂。还当隠吾几，试听万窍号。

高岩划天门，仄径通乳穴。隈堆青螺髺，嵽嵲白玉阙。外有虎豹蹲，中恐蛟蜃蛰。东荣俯雷电，西出挟日月。万壑生悲风，六月不知热。但觉骇心目，未易纪笔舌。平生山水趣，岭海最奇绝。洞府二十四，未厌屐齿折。晚乃得游此，余地皆仆妾。同来六七士，嗜好颇相蹑。举酒酹山神，慰汝久湮灭。

两李有佳句，冰雪洒肺肝。清越石在悬，圆熟珠走盘。我家十二楼，下俯千仞湍。谁掣白玉琐，借与二子看。临风度长篴，瘴海为清寒。却立望九州，隘狭非所安。便欲驭长鲲，九万扶摇抟。神山在吾牖，弱水空弥漫。回首五千劫，不费一指弹。绝笑尘中年，摄提与涒滩。

李生来岭南，自挟书一束。食箪寄萧寺，矻矻昼夜读。余子让头角，文作翻手速。小试不尽能，它日真可卜。里中老仙伯，曾对玉堂宿。高节老弥厉，名盖斗南北。掖垣我畏友，不爱万锺禄。卷藏一丘下，勋业所迫逐。子归问道要，储作饥岁谷。富贵偶然耳，吾欲子金玉。

老火陵穉金，聚作三日热。舟行湘江上，蒸煮到鱼鳖。黑云起东北，一震山石裂。不知雨来处，但见风卷叶。银河倚天泻，高浪舞飞雪。只听打篷声，已觉凉意惬。岸傍古佛屋，楼殿颇嵽嵲。不辞冲泥去，一看雨脚阔。吾宗紫岩客，穷苦志不慑。自我来浯溪，奔走已旬浃。我懒久废学，愧子来挈挈。相携得伟观，为子炽然说。愿子领话头，吾今指摽月。

七年暑中行，道路万里赊。今夕已七夕，我犹在天涯。系船苍石根，人影散晚沙。上岸是修竹，仄径如行蛇。茅屋四五间，往昔佛所家。经禅劫火尽，旧观初萌芽。墙叠古瓦盆，僧披破袈裟。喜闻拄杖声，扫地自点茶。何以为我娱，冰雪汲井花。一洗十日渴，分凉到童髽。盈盈牛女期，不着雨洗车。疏星银汉动，新月玉钩斜。更呼老奚官，卷芦作鸣笳。莫惊潭中龙，聊起栖树鸦。

行行山益高，所见益以奇。煮茶南台寺，更上千级梯。道傍古时松，阅世心已灰。不与岁月竞，况受霜雪威。路回闻钟声，宝刹隠翠微。排空写金碧，刓石著栱枅。门前兜率桥，劫火昔所遗。神龙厌庳陋，一炬然枯萁。谭笑旧观还，殿柱百尺围。老禅七十余，高与此山齐。大屋贮龙象，空岩走金犀。斋盂细细参，至味无盐酰。颇闻三生藏，中有万宝赍。佛牙舍利涌，贝叶旁行稀。剖蚌慈相尊，破匣血缕飞。稽首所愿观，为洗往昔非。却寻上山路，拟看浴日池。急雨忽留人，吾其具少须之。

象龙唤不应，竹龙起行雨。联绵十车辐，伊轧百舟橹。转此大法轮，救汝旱岁苦。横江锁巨石，溅瀑叠城鼓。神机日夜运，甘泽高下普。老农用不知，瞬息了千亩。抱孙带黄犊，但看翠浪舞。余波及井臼，舂玉饮酡乳。江吴夸七蹋，足茧腰背偻。此乐殊未知，吾归当教汝。

吾友黄升卿，乃是天下士。阿翁苦硬节，御坐留谏纸。辛勤教其子，不但为科第。一官法曹掾，整整老胥忌。吾行桂岭南，所得但吾子。愿渠自爱惜，穷达初不计。功名傥来耳，期子以千岁。

畏暑倦长道，呼童戒宵征。三更渡前溪，溪水清且鸣。舟人自相唤，炬火如疏星。俯视乱石多，仰见北斗横。微微白露下，磔磔宿鸟惊。竹舆出林薄，十里月渐明。光采散草木，凉意侵冠缨。

十日行湘江，湘水清而温。不疗亭午渴，却忆土井浑。道傍古刹竿，著屋高树根。飞泉出山腹，甘冷冰瓶盆。何止解百忧，一洒尘埃昏。设供者谁与，稽首两足尊。

七月十五夜，我在祝融峰。与世隔几尘，上天通九重。手取白玉盘，纳之朱陵宫。群山罗豆豋，万籁酣笙镛。尽酌五湖水，劝我酒一锺。为君赋长言，写向西北风。

天公不求金，富媪不复藏。居然土同价，散作草木芳。英英园中葵，一心倾太阳。采采篱下菊，令汝寿命康。惟此木之犀，更贮万斛香。雄姿傲霜雪，鳞甲森青苍。三贤鼎足立，正色凛相望。岂比桃李徒，红紫纷披昌。聊息贪者心，来上君子堂。岁晚从我游，寘汝兄弟行。

我船行荆江，厌此江水浑。北风知人意，引著清汉滨。汉滨有佳人，心与汉水白。涉江弄秋叶，唤客踏明月。明月永相望，佳人不可忘。期君以千年，珮我明珠珰。

远游何方来，峩峩古衣冠。袖中三百篇，贮月白玉盘。溪清石濑急，雪冻铜壶干。有如山泽仙，外瘠中气完。便合朱弦弹，细著青瑶刊。怀哉人未识，飞步江风寒。

寒梅本无心，适与春风期。孤根擢岁晚，桃李更媢之。取我碧玉壶，荐此白雪枝。故人不可寄，耿耿空自奇。故人隔湘江，独立知者稀。采香正滋兰，忍饥不食薇。拏舟许过我，此约不可违。江南烟雨村，愿与子俱归。

高禅本儒冠，谁令著伽黎。劳渠千里来，赠我一卷诗。句法有源流，人物乃清苦。不用追九僧，政须越诸祖。君家寒岩师，今代僧中龙。持此送君行，更去问乃翁。

仇公昔钓璜，乃得丹灶术。闭门养真火，赣瓮酿新秫。酒熟分四邻，丹成活千人。穷巷不改乐，一室长如春。我知酒中仙，岁晚当得度。乘云见东皇，请诵浊醪赋。

已过汉阳岸，却望横舟山。秀色挹不尽，西风将梦还。我昔登横舟，最爱汉阳树。横舟今不见，树色只如故。公舟在青冥，我舟一浮萍。阑干试拍手，我亦同举酒。

忆昔姑苏台，实与君子别。一别已六年，音书间何阔。我行半天下，尘土污须发。君亦抱艰棘，衣袂洒清血。今日复何日，相望一山隔。我领通玄府，乃在庐山北。君宦山之南，兵卫森画戟。无由接杯酒，但可共明月。作诗付邮筒，聊复寄消息。

昔我初识君，乃在浔阳城。却数已十年，此地还见君。积雨楚水高，落日淮山明。我病不举酒，何以娱佳宾。我行不可留，明复与君别。悠悠千里情，还当付明月。

今代太史公，四海范氏门。斯文十世泽，斑斑被诸孙。我识叔西父，白玉比粹温。今来见令弟，俊气百马奔。一第溷子耳，勿愧而家尊。临分无多言，更酌老瓦盆。

五月问修途，今日一百里。莫投彭泽县，愧此邑中士。古观官道傍，借榻暂少憩。折腰向道士，乞我五斗米。聊为奴仆饭，明日更早起。

云去月在沙，潦净秋满川。北斗挂落木，西风送归船。去年过湘中，夜半投马鞭。篝灯洗尘土，所见只屋椽。鸡鸣问前途，残梦兀担肩。那知阑干外，有此山水妍。微微清露漙，稍稍明河偏。孤光耿自照，静极忻所便。身世两悠然，吾其遂飞仙。

吾家中隠君，才比万斛泉。短小精悍姿，一剑当雄边。去年郴州贼，俯视衡岳颠。君从襄阳来，孤忠作戈鋋。谭笑百雉安，净洗湖岭烟。谓当酬王勋，金印如斗悬。言归遽如许，此意谁为宣。小隠即居山，大隠即居廛。夫君处其中，政尔当留连。早晚有诏书，唤君远朝天。欲为中隠游，更著三十年。

永锡西方来，持论乃据正。健饭不饮酒，自诡作县令。我已识淮父，但未见伯浑。林林三珠树，知是难弟昆。上方顾中原，有君但无臣。岂有千里足，而令走踆踆。愿子径入关，请对通明殿。此事定在我，不必问和战。

此杉已百年，林立官道侧。鬼神所诃护，斤斧不敢迫。爱此遗直姿，凛凛有正色。未云支大厦，聊以荫行客。作诗调令尹，为我驿壁刻。但使杉长存，悬知令清白。

朝游七星岩，莫上千山观。东西两奇绝，势略领海半。长江写缣素，叠嶂俯杯案。中有万雉城，铁立不可玩。伏龙起行雨，老树舞影乱。冲风挟惊电，意恐崖谷断。路悬石磴滑，众客纷骇汗。嵌空偶自托，发若鸟集灌。须臾便开霁，杲日丽清汉。却坐山巅亭，容我乌帻岸。长怀付尊酒，别语不容判。会须九垓外，与子期汗漫。

夜半雨鸣廊，晨起雪暗空。不减腊月寒，故作昨日风。融银拥山腰，飞花满裘茸。办此了不难，咳唾烦天工。纤纤园中花，一夕无光容。凛凛庭下松，巍然两苍龙。

使君喜食笋，笋脯味胜肉。秘法不肯传，闭门课私仆。君不见金谷馔客本萍虀，豪世借此真成痴。但令长须日致馈，不敢求君帐下儿。

斋厨极萧条，晚食以当肉。公来共蔬盘，留语辄更仆。平生惩沸仍吹虀，欲了官事渠能痴。何时竟作淮南归，击鲜校猎从庐儿。

笋脯登吾盘，可使食无肉。鲑腥辟三舍，棕栮乃臣仆。书生长有十瓮虀，却笑虎头骨相痴。得君新法也大奇，且复从游锦绷儿。

积雨已连月，长沙尚春寒。今朝定何朝，唤客来江干。问讯湘西寺，雾重江漫漫。聊须万斛舟，渡此千尺湍。老松如相迎，翠落头上冠。却望城中花，宝髻垂珠鬘。劝农有故事，般乐非所安。薄晚会春园，老稚随马鞍。彘肩侑尊酒，呼唤来同盘。从容及鄙事，尔汝开心肝。我是耕田夫，偶然此为官。饱不知稼穑，愧汝催租瘢。愿言各努力，长年好相看。

平生交游中，此士故耐久。不折为米腰，颇袖斲轮手。卜居并东郭，草草宫一亩。日课种树书，笺题遍窗牖。花草当姬妾，松竹是朋友。上堂娱偏亲，家饭随野蔌。客至即举诗，兴来亦沽酒。清溪遶屋角，高木老未朽。翻翻荷见背，戢戢鱼骈首。幽观天所藏，胜践我独后。不因南轩君，兹游几时有。为君便买邻，溪南好冈阜。我喜君亦狂，呼儿挈尊卣。一洒尘埃胸，快若苗去莠。夜凉佳月出，人影散箕斗。恨我当先归，君能小留否。

陈子居城东，茆屋三四间。下有五亩园，灌畦泐清湾。松柏充羽葆，荷芰作髻鬟。再拜太夫人，寿比衡麓悭。我早与子游，期子到孔颜。察子意甚真，不与时辈班。扁舟漾荆渚，余子颇谤讪。大道甚坦夷，勿叹行路难。彼自种荆棘，吾宁翦榛菅。一醉乘秋风，共此霜月弯。

将酒浇君车，问君行何如。初无十万钱，但有一束书。往昔千官班，渠曾缀簪裾。日月九门隔，江湖十年余。老干久凌剥，寒灰费吹嘘。今者尺一追，问津承明庐。蓬莱道家山，紫极帝所居。功名傥来尔，步武当徐徐。遥岑出疏林，浅水行游鱼。临分再三嘱，音信莫我疏。

戊子岁二月，定叟如南山。行李太匆草，问君何当还。敬展南阳阡，永慕涕已潸。毕事却登揽，纾子悲悴颜。群峰最高处，眼界穷尘寰。紫盖款佛刹，黄庭扣玄关。夜榻藉云衲，晓窗闯烟鬟。野饭荐笋蕨，幽寻翦榛菅。酒贱可痛饮，诗成要重删。勿作贾胡留，闺人赋刀环。归时买竹{鼠留}，小破行囊悭。

黑云起我趾，白雨过山脚。却立朱陵洞，一望紫虚阁。神丹吾已必，仙臂真可握。试向静处听，空蒙有笙鹤。

不见已四年，既见还作别。赠以墨竹屏，况此君子节。岁月不我留，玉立空山阴。愿言无相忘，因风时寄音。

阳城所临州，酒味犹清醇。我病不能饮，负此盎盎春。髯吴烧苦笋，唤客车连轸。名酒随恶诗，掀髯一笑冁。

葵轩新笋生，戢戢水苍玉。脱箨便林立，尔辈殊窘束。黄梅四月雨，念子亦良苦。十二凤凰鸣，秋风何处声。

长沙尹氏子，四岁诵万言。青松一寸长，岁晚当摩天。终为栋梁用，莫作桷与椽。斫根刳其明，本瘁末亦颠。持此劝乃翁，闭门养真源。

城中十万户，亭脚五千丈。小退雁鹜行，却立云雨上。主人心如此，坐了镜中像。沙尾是我船，烟波更空旷。

睡起有佳声，萧萧竹间雨。蒿庐澹无营，一榻不受暑。微飔入牖来，唤起香中缕。抚卷忽超然，空梁走饥鼠。

问讯湘西笋，政得夜来雨。高标诸枉直，余味良药苦。

脆圆供小摘，不待四月雨。新诗同咀嚼，学子心独苦。

从公觅此纸，欲与苏待问。醉中墨鸦黑，北风起云阵。明朝酒醒看，为子传心印。子若不领略，取火烧作烬。

震公住山年，与我共壬子。瓦砾化金碧，愿力一弹指。乡来祖师禅，风定月满天。语子义第一，饥餐困当眠。

早年翰墨场，未见心已亲。笔底三峡流，胸次万卷春。相从未淹时，欲别故恼人。敢赓老仙诗，索去不用频。

立之居糟丘，胸有万斛尘。归来卧西窗，泾渭自此分。污泥生芙蕖，榛墟有白云。莫厌吏事烦，愿子清天君。

久旱一雨足，高低水平分。老农尔何知，史君甚艰勤。史君家雁山，出作无心云。四海方立槁，须君来救焚。

客行苦淫潦，道路渺不分。十步九掀淖，眷言仆夫勤。昔旱欲讼风，今雨当诛云。我已写绿章，拟向清夜焚。

山月半池白，水风终夜凉。蛙声作鼓吹，芰制为衣裳。万里俱远客，三人同一觞。但使岭海丰，此乐未渠央。

筒车无停轮，木枧著高格。秔稌接新润，草木丐余泽。府公为霖手，号令行顷刻。愿持一勺水，敬往寿南伯。

我游衡岳巅，路半此歇脚。风雷驾飞殿，日月隠杰阁。阑干十万里，仰视天一握。遂访紫虚君，归时骑白鹤。

七夕在衡阳，九日在蕲州。秋风浩如海，我行尚扁舟。破帽不堪落，菊花空满头。醉眼忽瞠若，悠然过沧洲。

佳月妒纤云，微和扇东风。聊持一杯渌，共此千灯红。吾宗延阁英，圣学与天通。且最治郡课，遂收活国功。

邵子坐学官，今日有诏追。道山萃竹帛，武库森戈旗。文武要两有，腐儒不足为。明年燕端门，举酒还相思。

逃秦卢博士，读书不读律。江陵法曹掾，移病满百日。燕坐供佛香，青灯照绳床。肺热今无恙，门前春草长。

庙锡珍符岂偶然，灵华再见只经年。祥开二室昭贻燕，根托同楹自属联。上瑞应诚虽绍至，宸衷思孝益增虔。微臣愿考皇天意，不献终童效异篇。

煌煌瑞彩映金铺，元气回旋即此都。太史连年书盛事，近臣更日奏新图。璇宫荐祉宁虚应，玉叶流芳已兆符。早晚清尘款原庙，临观敢请驻前驱。

风流追数建安年，谁遣朱轓并塞边。举国向来儒服少，是邦端有大夫贤。须公帷幄收长策，着我江湖刺钓船。池阁追凉肯临否，红妆翠盖拥三千。

百适归来又一年，投身烽火戍楼边。私忧自笑愚无策，制胜悬知国有贤。北去燕然堪勒石，西来樊口看烧船。中州更有王夫子，笔阵犹能独扫千。

相风日日问长年，鹢首遥知近个边。别后情亲难过我，故家人物更谁贤。一尊且对荒城酒，六月休牵上水船。小此淹留待追诏，公车归奏牍三千。

相公早勒太常铭，康乐当家更典刑。枪急曾看飞鸟过，笔精时作换鹅经。极知许国心常赤，趁取封侯鬓尚青。若到都城见知旧，为言江汉有浮萍。

阅世波流险未涯，爱君悃愊静无华。高门自惜联三{卓戈}，飞珮何当乞九霞。乔木世臣余故国，采蘋齐女甚宜家。君王早晚思前席，会有征书访贾嘉。

荆吴相望各天涯，惜别尊前菊未华。便放扁舟冲骇浪，要看秋日冠轻霞。新诗满路分吾子，盛业康时是故家。好去依刘静边琐，策勋行即赐褒嘉。

上瑞来宁玉座忧，夜声先到竹窗幽。饥肠已作来年饱，病眼聊须腊月收。高士清贫无弊履，故人狂兴阻扁舟。却思清旷江边路，鹑兔成车酒自𥬠。

阴云霭霭草萋萋，晚过东湖雨湿衣。细柳含烟凝翠色，浮鸥戏水弄晴晖。轻舟系缆斜依岸，钓子收纶欲下矶。湖上人家未扃户，儿童蓑笠负薪归。

梦想羌庐一段奇，经行那得雨追随。晴来见说山逾好，胜处如今我自知。虚室真人珠咳唾，卍庵老子白须眉。并游三士风流甚，袖手傍观定有诗。

借雨寻山故自奇，幕中佳客肯相随。清游端拜史君赐，此乐讵容儿辈知。暗谷水来鸣杂佩，远峰烟断出修眉。庾楼百尺江千里，遥忆凭高政索诗。

山南山北雨生寒，竹树风烟苍莽间。青壁倚天元未见，白衣送酒故相关。共追莲社公应许，稳上篮舆我欲还。后日重来拼一月，细扶藜杖觅孱颜。

蹇馿冲雪度松林，啮石溪流有令音。旋摘白云濡燥吻，更参黄蘗印初心。岚开复岭云千叠，冻合浮图玉数寻。一梦经年归去好，宦情全薄此情深。

忆携拄杖过东林，掣电奔雷听法音。青壁倚天元满眼，白云出岫本无心。峩眉江崄公无度，法眼泉清我欲寻。手种庭前柏树子，孤根应比乡来深。

敬亭松竹古藂林，二老风流旧赏音。楼阁长开太平象，钟鱼能洗祖师心。别来黄鹄还千里，盟在白鸥当再寻。却忆西堂大言客，只今高坐海云深。

缓驱千骑出朝京，唤得春回眼界青。旗脚灵风来庙步，马蹄山雪过昭亭。极知太守怀忠款，端为君王荐德馨。惭愧去年冬十月，军书彻夜听鸣铃。

丰年已卜稻如京，雪尽春从草际青。竹里红旗行点点，松间白塔见亭亭。暖回宿麦开寒色，风约疏梅度晚馨。却忆宣城李太白，也将诗句掣斋铃。

紫府仙人自列真，绿章封事更通神。清尘已作连宵雪，不夜潜回万屋春。玉节朱幡来浩荡，云车风马正纷纶。步虚声彻朝元路，便挈荷囊款帝闉。

逍遥丘壑欲忘年，忽作风蝉蜕骨仙。锺阜恰从三昧起，灵岩重要一灯传。极知扫迹终无策，且与临岐快着鞭。莫作山林城市想，从来大隠故居廛。

不寄音书又隔年，因师问讯玉堂仙。碧油早觉儒为贵，青海应无箭可传。忆昔丝纶催唤仗，何时沙路听鸣鞭。生涯落寞公知否，准拟松江受一廛。

帐殿称觞送喜频，德音借与万方春。指挥夷夏无遗策，开阖乾坤有至神。南斗夜缠龙虎气，北风朝荡犬羊尘。明年玉烛王正月，拟上梁园奉贡珍。

鞑靼奚家款附多，王师直到白沟河。守江诸将遥分阃，绝漠残胡竞倒戈。翠跸春行天动色，牙樯宵济海无波。小儒不得参戎事，赋赋新诗续雅歌。

边箭收声江不波，庐山高处与天摩。向来只作青鞋计，此去无如紫诏何。尘满庾楼烦翦拂，经余莲社更摩挲。文成本自筹帷幄，不数黥彭战伐多。

青衿陪祀忆初年，老矣斋居重慨然。俎豆不知鹅鹳事，牲牢空荐犬羊膻。北来被发车连野，东去乘槎浪接天。汲汲两宫常旰食，受膰归去泪如川。

尚忆池塘梦阿连，当时此意惜无传。薪车不障洪河决，乔木终随故国颠。柳下煅工真得道，竹林酒友谩称贤。先生义慨云天薄，千载参渠活句禅。

玉珮琼琚出近班，仙槎从此到人间。聊须海内无双士，往镇坤维百二关。御府应留霜简看，乡人休羡锦衣还。呜呼国步艰危日，补衮悬知欠仲山。

投分平生不数人，忆陪文馆笑谈新。资中宰树看成拱，荆府诗筒迹又陈。已恨别离空岁月，那知解后亦参辰。古来命驾须千里，薄宦区区愧此身。

玉宇无尘夜气清，银河彻底素波明。人应好月同千里，身在高楼近五城。丹桂定知怜我老，绿尊何惜为君倾。建章𫛛鹊当年梦，便欲凭空上玉京。

先生早结社中莲，覆锦凭熊亦偶然。不向江湖忘魏阙，故应山泽有儒仙。十洲便著登瀛士，三径难留避世贤。我亦经营一丘壑，问公先乞小壶天。

慕用高名二十年，敢期丹地接周旋。先生义与云天薄，老去心如铁石坚。梦了琼崖身益壮，烟销金坞臭空传。一尊莫惜空相属，宫漏穿花夜色鲜。

鸟乌声乐作初晴，日到南窗气象新。天接琼瑶三万顷，树明组练五千人。已从炎海消阴盭，更与神皋洗战尘。曾侍严宸知帝力，隆兴借与万方春。

起居一代文章老，阙寄音书恰二年。诗债未还缘懒拙，官游如此竟危颠。会稽旧有探书穴，贺监应寻载酒船。我欲从公留十日，问公乞句手亲编。

陌上春风久矣归，墓头衰草正迷离。白头未抆三年泪，黄壤长埋短世悲。忆昔追游常并辔，只今独往更题诗。两儿二弟俱冥漠，顾影伶俜欲语谁。

千骑东方白玉镳，十眉环坐紫檀槽。安南都护来鳌禁，建武将军握豹韬。瘴雨蛮烟惊鼓角，朔云边雪满旌旄。夕烽不到甘泉殿，尺一征还近赭袍。

江山平远三千里，水石嵌空二百岩。地辟天开成洞府，峰回路转有精蓝。九华却立才堪倚，万井横陈我所监。欲赋齐山无杰句，梦中危壁尚巉巉。

同是清都紫府仙，帝教弹压楚山川。星躔错落珠连纬，岳镇岧峣柱倚天。宫羽在县金奏合，骅骝参队宝花鲜。平生我亦诗成癖，却悔来迟不与编。

金华老子定臞仙，翰墨文章遍两川。遗迹已惊风落木，高名依旧日行天。人间易得朱颜老，寺壁空悬玉唾鲜。欲继三贤歌薤露，严诗杜集傥同编。

公如韩子定飞仙，更喜门人老玉川。莫说诗筒频度岭，即看侯弁去朝天。飞龙位正云霄近，集凤楼高采色鲜。我欲扁舟君记否，但教归去杂民编。

忆曾总领道山仙，自挽狂澜制百川。廷策万言功盖世，台评三上力回天。楚东賸喜诗邮速，天北催颁诏墨鲜。老我江湖堪野史，看公勋业手亲编。

使君领客访金仙，小队旌旗锦一川。我欲采芝非辟世，公当立极要擎天。诗声政尔容传稿，僧律何尝禁割鲜。一笑番阳逢岁熟，问公钟磬几时编。

夜横霜竹梦游仙，晓到余干月满川。山遶楼台欲无地，水环洲渚更连天。明霞一抹朱弦直，芳草分垂绿绶鲜。却忆洞庭张乐地，石钟浮磬定同编。

眼里纷纷不要同，从教三径满蒿蓬。肯来与子谈周易，此去何人识魏公。家近星辰双阙北，身居烟浪五湖东。清台有日占云气，一丈丰碑夜贯虹。

黄茅白苇径才通，忽见晴岚扫翠空。从吏只令俱蜑户，仙山何许是鸡笼。逢人渐觉交游少，问路仍行盗贼中。自是粗才合粗使，瘴乡那得便途穷。

一崦人家竹树凉，午阴深处著胡床。石泉政似煮茗沸，稻花已作炊秔香。梦到家园归自好，起寻官路去何长。尘埃满面迎西日，底处青山是故乡。

野水弥漫欲涨川，稻云烘日更连天。定无适粤千金橐，可买临江九段田。黄犊眠边高树荫，白鸡啼处远炊烟。此中若许投簪绂，便老锄耰卜数椽。

乞得东归一信风，敬持牲酒扣灵宫。千寻石甃苍藤合，百岁神仓赤眚空。浥浥午阴移岸树，萧萧凉意满船篷。杖藜更作僧坊去，借壁题诗却未工。

鼎席方虚望已隆，上游那得更烦公。敢言两镇成交契，自是孤根累化工。旧弼新开元帅府，闲官且领太平宫。归家净洗如椽笔，准拟燕然勒骏功。

白彘乌羊见未曾，青蛇赤蚁当常珍。忽惊海物来登坐，能致南烹有故人。万里漂流怜逐食，百年粗粝愧尝新。新𥬠恰趁来时熟，细酌梅花雪片春。

便合朝阳作凤鸣，江亭聊此驻修程。南瞻御路临双阙，东望仙家接五城。日上白门兵气静，春归淮浦暗潮平。遥怜莫府文书省，时下沧浪自濯缨。

空岩相望一牛鸣，不要邮签报水程。天接海光通外徼，地连江势挟重城。丝纶叠至龙恩重，绣斧前驱蜑雾平。凤阁鸾台有虚位，请君从此振朝缨。

饥肠得酒作雷鸣，痛饮狂歌不自程。坐上波澜生健笔，归来钟鼓动严城。不应此地淹鸿业，盍与吾君致太平。伏枥壮心犹未已，须君为我请长缨。

似向川人有夙缘，交游存殁最多贤。今年初识张公子，六月还寻上水船。万里亲庭心已到，一杯别酒意空传。西行賸有新诗句，寄我应书十样笺。

收敛经纶寄一麾，戏分风月与烟霏。醉余彩笔三千首，老去苍官四十围。露菊漙秋催落帽，蜡花摧夜照更衣。登临纵好难留滞，白发双亲待汝归。

引手星辰逼太微，荡胸云物散空霏。莫山好处青成案，秋月明时雪打围。竹洗佳人千点泪，荷翻仙子六铢衣。西岩定有渔翁宿，障雨拦风不肯归。

九月扁舟下水风，一尊佳处与君同。眼高四海氛尘外，诗在千山紫翠中。倾坐只惊谈麈白，踏筵不怕舞衫红。楼头今古无穷事，醉倚胡床月满空。

檐桷飞翔入太空，下窥庐岳最高峰。亭如岘首应遗爱，诗比西湖欲亢宗。天上唤君从此近，酒边着我几时重。凭阑欲去仍回首，谁与佳名自点胸。

灵光便满恒沙界，大士重来七十年。秋入郊原成乐岁，风随箫鼓散香烟。定知蛮獠安三窟，更遣蛟龙閟九渊。太守忧民但逃责，所忻毕至有群贤。

又领诸儒款泮宫，车书同处礼应同。柏庭老影留江月，竹屋寒声作社风。坐客语残香一穗，候人催起鼓三通。归来税冕仍分肉，更觉休官兴未穷。

昨日离筵酒未醒，今朝风雨暗江亭。近人积水春全绿，隔岸荒山夜却青。野吏衣冠行木偶，客船灯火散疏星。宽程且作三旬约，要看庐山紫翠屏。

泽畔行吟我独醒，归程不计短长亭。西风送浪头头白，芳草随人段段青。昨夜疏篷犹窘雨，今朝严鼓欲侵星。无人去唤华容宰，画我江行作小屏。

缩肩得句极酸寒，何似黄郎咳唾间。少日曾经诸老学，传家自有祖师关。词林根柢今谁在，振古风流要力还。我老故应无用此，因君犹欲更晞颜。

作客临川又一年，却寻归路浅滩船。宦游到处真聊尔，别恨何须更黯然。夹道长红惭父老，绕城浓碧记山川。无端此地成留滞，定自从渠有宿缘。

珍重池阳鲁使君，忘年交契独情亲。江山佳处公开府，风雨来时我问津。翠逼笋舆松径合，绿随秧马稻畦新。东归賸作登临好，病怯诗肠故恼人。

绿简朱书自叩真，复炉香雾晚絪缊。雪花便作茶花白，春色还随月色新。江涨不忧堤万丈，年丰何啻粟千囷。微生只拟休官去，拜胙归来吉梦频。

储祥吴越王家子，媲德蓬莱阁上仙。汤沐几年开大国，笄珈长夜揜穷泉。鸾台晓月悲尘镜，凤轸春风泣断弦。木落荄枯何限恨，藁砧应赋悼亡篇。

汉统千龄接，虞衡七政齐。德馨天自飨，容祲古犹稽。舆卫钩陈北，衣冠观阙西。雨先清道跸，寒避礼神圭。方士朝仙仗，宫垣挟御堤。庙芝楹叠璧，帝乐字连奎。虚次尤祗栗，怀亲极惨凄。珠旒依玉色，兰炬映璇题。两相初扶翼，崇坛六降隮。高灵森欲堕，诸福应如携。燎夜坛三烛，凌霜甲万犀。宗藩申宝酌，秘检护金泥。奉引星辰烂，旋归锦绣迷。端门临五凤，步辇驻双霓。日照云裳委，风含彩筤低。和声翔四表，嘉泽浸群黎。盛事真寥廓，微生荷奖提。侍祠叨执爵，着籍缪通闺。异宠何由报，孤忠誓不睽。裁诗独惭晚，犹得并凫鹥。

岁事今如此，公归意若何。倚门亲望切，传舍客愁多。美谶当圆石，仙游看烂柯。一科须俯拾，五字要长哦。

去从公府辟，不为故人留。国士真如此，台家合见收。声名早多误，功业晚方优。不必毛锥子，相期定远侯。

柏禅工立雪，松寿不凋寒。笔底波澜壮，胸中宇宙宽。登车慵揽辔，投檄愿休官。四海英名满，悬知袖手难。

忆昔金门直，通班玉殿寒。风云黄道近，日月太虚宽。法锦罗千仗，宫花覆百官。江湖岁将晚，未觉报君难。

木老参天直，江清白日闲。先生元不死，遗庙亦空山。文采云仍似，风流正始间。平生子严子，高处得追攀。

儒名参墨行，诗律傲宗风。老去能从我，生来未识公。据梧心已死，行李岁将穷。应见维摩诘，天花结习空。

陆行忌豺虎，水去怯风波。世路险犹尔，客中愁更多。吾生真漫与，天道合如何。千古兴亡意，临风一放歌。

斯文到之子，砥柱阅颓波。致主规模别，伤时疾疢多。大臣谗贾谊，逆旅欠常何。无路排阊阖，聊当扣角歌。

王师行六月，淮海静无波。元老前筹密，诸军捷奏多。西风向萧瑟，北顾要谁何。闻说收兵后，讴吟杂雅歌。

落日边书急，秋风战鼓多。私忧真过计，长算合如何。尽敛清淮戍，仍收瀚海波。栖迟一尊酒，幽恨满关河。

天入南郊白，云连朔野昏。弼臣开盛府，殇虏哭新魂。闻道通轺传，何当拜寝园。荒寒岁将晚，愁绝更堪言。

东邻子韩子，忧国忘晨昏。也作漳滨卧，谁招楚些魂。旧勋留幕府，新渥到丘园。家法传来久，迟君一尽言。

固城朝送客，东坝晚留侬。浙近风烟好，春回港汊通。北来愁乱辙，南去喜疏篷。不是趋朝市，松江学钓翁。

古县依山住，肩舆带雨来。闾阎无地著，岩壑有天开。野驿编青竹，公庭砌碧苔。传闻长官好，小泊亦佳哉。

庐山真满眼，秀句忆东坡。但遣佳名易，悬知得士多。云霄身已近，星象手能摩。太守文章伯，风行水自波。

籍甚韩公子，情亲我弟兄。星沙逢驿使，岳麓见题名。共作三年别，相望五日程。湘江接淮水，寄与濯尘缨。

故人应问我，客里定何如。马铺为行馆，鸡栖是使车。四郊多贼垒，五筦欠兵储。此去无来雁，因人数寄书。

送客古城东，阴晴一日中。旧怜杉𣐕碧，新喜荔枝红。香火丛祠冷，鱼虾小市空。明朝万里别，今夕此尊同。

一舸驾长风，银河此路通。波光连月白，烛影到江红。五岭经星外，千山飓雾中。不知今夜赏，更有几人同。

明庭下温诏，方岳贡群贤。巢凤山中客，栖鸾地上仙。鱼龙回夜水，雕鹗在秋天。添种家乡桂，归途快着鞭。

一雨便清凉，风回百草香。云山米家画，水竹辋川庄。僧赋蠲新帖，墙榛斩旧行。归鞍乘晚霁，空翠满轻装。

亲老难为住，恩深许放归。北行湘水阔，南望瘴烟微。兵卫收门戟，征尘上客衣。遥知六七月，喜气满庭闱。

去年秋七月，我犯瘴烟来。赋少畬田熟，徭归驿路开。上恩均雨露，孤迹返蒿莱。想像山中趣，参差屐齿苔。

岭水常时急，蛮山是处高。户输无翠羽，溪瘴有黄茅。游子归乡国，斯人滞冗曹。临分那忍别，风里鬓萧骚。

岭海适相逢，经年飓雾中。官闲诗格进，禄薄俸囊空。子昔南征鹤，吾今北去鸿。江湖渺何许，听唳九霄风。

尘沙行半日，烟火是灵川。县只三家市，渠通十斛船。官空无见俸，税重有荒田。太息王郎子，栖迟欲四年。

重来滑石铺，为爱碧泉鸣。古甃苔花涩，虚檐桂月明。乔林通夜气，密竹动秋声。客里清凉地，悠然一振缨。

提封连岭海，风土似江吴。仙去山藏乳，商归斗算珠。劭农多乐岁，厉俗有通儒。已过炎关了，吾行且缓驱。

驱马度炎关，身经瘴野还。稍余衣带水，已尽剑铓山。海月随人远，湘云似我闲。不须占紫气，游戏且人间。

见说蒸霞谷，连山只种桃。补成天五色，散作佛千毫。月底群仙下，风前细仗高。期君成美实，归献赤霜袍。

从此上瀛洲，虹蜺晚未收。济川谁作楫，浮海不乘桴。弱水三万里，五城十二楼。读书群玉府，风袂揖丹丘。

乞我一枝筇，经行又别峰。水流仙界叶，风落化城锺。锡去泉无恙，车行石有踪。却怜磨衲老，曾见两儒宗。

归途正辽邈，此地更淹留。落木千山夜，空江万里秋。聊为无事饮，莫赋畔牢愁。明发催船鼓，风帆过橘洲。

吾行聊复尔，处处贾胡留。天入星沙晚，风连梦泽秋。未容诗作祟，政要酒浇愁。明月无人伴，携君鹦鹉洲。

塔上一铃语，湖头三日风。苍山在烟外，高浪与天通。市迥薪刍少，僧残像教空。不妨留滞好，且看夕阳红。

倦客三杯酒，高僧一味茶。凉风撼杨柳，晴日丽荷花。铎语时鸣塔，渔歌晚钓槎。停舻快清憩，步稳衬明霞。

别去太匆匆，回船梦泽东。拟寻行脚路，忽遇打头风。梵网威仪在，天花结习空。它年三百首，吾为子流通。

江北我归去，湘西君卜居。谁知对床语，胜读十年书。不饮清无寐，来朋乐有余。明朝千里别，密处几曾疏。

珍重清江掾，相从五见秋。炎凉无改节，夷险有忠谋。莲幕开新府，蒲帆漾小舟。凄然洞庭野，别意与川流。

百世黄陵庙，凄凉屋数间。只怜斑楚竹，那记赭湘山。访古韩碑在，征歌屈些闲。虞嫔更尧女，莫入水仙班。

鼓发营田市，帆收磊石山。冰纨六十里，烟髻两三鬟。天气水云合，人家罾网间。晚来风更熟，别浦棹歌还。

平生闻赤壁，今日到黄州。古戍参差月，空江浩荡秋。艰难念时事，留滞岂身谋。索索悲风里，沧浪亦白头。

系船著西日，曳杖过东坡。暗井蛙成部，荒祠鸟作窠。老仙骑鹤去，穉子饭牛歌。兴废何须问，斯文自不磨。

故人经岁别，连日几封书。不识江头路，仍迂长者车。追参空幕府，牵挽到宾除。太息交情薄，多公不我疏。

水落鱼成塞，风高雁欲书。公为东道主，我滞北辕车。边障无传警，朝廷有拜除。江干便迎候，此别未云疏。

凄然鸿雁影，晚岁索衣裘。惜别湘江夜，归程楚甸秋。极知违定省，不敢更淹留。明月分携处，无言只是愁。

莫吟青玉案，恐弊黑貂裘。国步艰难日，人间浩荡秋。不须鸟工往，且作贾胡留。后夜回春阁，凄然一段愁。

佛刹起香云，高低一雨均。使君心未已，阁老句还新。喜入村乡乐，凉生瓮盎春。莫嫌知稼穑，我是种田人。

人才收楚产，宾荐谨周官。就日三吴近，披风七泽宽。解包珍贡入，瑑玉宝光寒。簇仗春旗里，看君策治安。

城西行半日，佳客偶相随。古寺寻修竹，荒园读断碑。三杯午时酒，一簇晚沙旗。春色从今好，重来未可知。

登临多好处，第一压云亭。水作高低白，山分远近青。人家半烟树，客柁满春汀。賸欲留连晚，归时更摘星。

夜投宝觉寺，径上玉渊亭。峡束千崖水，天分一段星。神光行熠燿，空翠矗青冥。雄观兼幽趣，悠然寄独醒。

瀑水流红叶，荒祠琐翠微。紫霄人不到，白鹤事全非。苦笋今年少，黄冠竟日饥。摩挲石龙柱，𥩟立为歔欷。

石侧疑无路，峰回别有天。神泉通玉海，帝画丽奎躔。紫闼虽重到，青瑶却未镌。直须香案吏，为写白云篇。

楚雾侵衣润，湘江到眼明。春连岳麓寺，花满定王城。佳客真如此，天公却不晴。空蒙殊可意，沙湿马蹄轻。

海内朱公子，端能为我来。谭谐渺今古，欢喜到舆台。日月何曾蔽，风云会有开。登临一杯酒，莫作楚囚哀。

得孙当赞喜，唤客便分题。楼鼓方行夜，天星恰照奎。熊罴通梦寐，孔释自提携。汤餠那应晚，吾来为止啼。

吴郎薄轩冕，市隠室垂罄。儿孙忽成行，乘除乃天定。我女才三岁，此事当退听。賸欲便款门，积雨道苦泞。

荐士移书早，论交识面迟。宽行十里路，细读百篇诗。句法能如此，胸中定自奇。不嫌知己少，莫厌此官卑。

秋日郊扉乐，心闲景趣闲。风生疏竹里，雨在片云间。疏港聊通水，关门不碍山。残书读未尽，飞鸟暮云还。

江月清光冷，波亭夜色奇。流萤翻露草，倦鹊遶风枝。素魄不长满，故人频语离。有怀千里恨，若为一杯辞。

请说归休好，扶行白发亲。访医无远近，买药辨新陈。索酒兼邻瓮，要宾尽里人。短长无不可，且得是闲身。

请说归休好，从今自在闲。新除叠黄纸，旧隠接青山。竹遶披风榭，芦藏钓月湾。田间四时景，何处不开颜。

月地参差影，风檐取次花。酒为春主掌，贫是老生涯。湖海扁舟去，江淮到处家。扶持两仙伯，丹鼎绚彤霞。

世德方隆报，君恩未及封。起家惟子好，弗寿竟谁锺。无复时中圣，遥怜不相舂。只鸡吾阻往，抆泪睇乔松。

帘幕垂垂燕子风，宫花春尽翠阴浓。日长禁直文书静，宝𦶟时时一拆封。

刘郎家具少于车，只有诗囊未厌渠。乞与丹铅将底用，点勘腹中行秘书。

蛮笺欹斜落杰句，清似秋月横蛾眉。口中雌黄盖天下，聊欲教我烦新诗。

满面宫妆淡淡黄，绛纱封蜡贮幽香。遥怜未识春消息，乞与一枝教断肠。

想见秋花插满头，遥怜不负此山游。一枝并与诗筒馈，气压西湖万斛秋。

帝家好赐矞云龙，祇到调元六七公。赖有家山供小草，犹堪诗老荐春风。

仇池诗中识焦坑，风味官焙可抗行。钻余权幸亦及我，十辈走前公试烹。

霜净波平水落湾，我行正在画图间。帘钩不用怕风日，且看江南江北山。

说河不救痴儿渴，砥柱乃障颓波流。庾公楼中三昧手，何时归侍殿西头。

霜余江北山如画，岁晚家乡稻作京。万里公方黄鹄举，扁舟我自白鸥盟。

今朝放缆好天色，过午忽作打头风。却望江州才十里，我船且系芦花中。

庐山突兀上霄汉，使君豪气与相酬。庐山虽好不足恋，归矣当为苍生谋。

连城鼠璞不足唾，千金敝帚谁能酬。只今机会不容发，愿借前箸君当谋。

谷帘酿酒极清美，风味大似主人翁。我有一尊正倾写，却思烟雨庾楼中。

何人列屋闭婵娟，忆对清歌重慨然。一笑相怜穷相眼，谩撩诗思入愁边。

经行有恨是阴雨，不见香炉生紫烟。安得草堂容一榻，听松听水日高眠。

寒女生来不解妆，天然玉色照孤芳。疏篱茅舍无端恨，故有幽人与断肠。

蹇馿夜入定山寺，古屋贮月松风清。止闻挂塔一铃语，不见撞钟千指迎。

千山苍茫月东出，万木摆摇风怒号。幽人隠几抚群动，清灯明灭炉烟高。

一双分我洞庭秋，梨枣傍观不那羞。唤得风霜回齿颊，夜寻清梦五湖舟。

厌听诸方三昧禅，却思夜雨对床眠。欲知千偈如翻水，看取朝来绿涨川。

不谈世法不谈禅，彻晓齁齁一觉眠。个里神通元不小，回风急雨震山川。

朝供炉香夜供灯，闲来落得困瞢腾。如庵许我参堂去，长作昭亭粥饭僧。

一灯分作百千灯，光遍河沙正郁腾。稽首应庵休拣择，直须传与在家僧。

道人受偈自然灯，笔底光芒夜夜腾。诗成十手不供写，凿齿敢对弥天僧。

飞蛾扑扑误占灯，火色何人要上腾。我已澹然忘世味，蒲团纸帐只依僧。

四年忽忽两经过，古岸依然窣堵波。借我绳床消午暑，乱蝉鸣处竹阴多。

风光猎猎上乌巾，不那西湖烂熳春。借我绳床对修竹，为君一洗软红尘。

松行石磴两崎岖，此去长安路更迂。底个官侬强健在，葛巾芒𪨗自骑馿。

雪压畦蔬僮手皲，度郎多日欠常珍。悬知旅食初无恙，窖里黄芽借得春。

韩郎香尽诸缘绝，坏衲篝灯供佛熏。乞与纸衾绵样暖，撩教醉里梦纷纭。

了知梦境皆虚妄，妄念常从梦处开。败子道心因此梦，梦成还我纸衾来。

雪中纸衾有奇趣，煖香夜作椒兰熏。毗耶丈室本无病，天女为散花纷纭。

雪花如席风色恶，拥被围炉门不开。我亦穷阎车马绝，一杯相属望君来。

一笑归来见在身，倒倾江水洗缁尘。骑馿缓缓东风里，知有工夫展故人。

隔江灯火夜深明，见说江城犬不惊。黠虏头颅当献社，使君胸次有长城。

旧闻隠静庭前柏，虎啸龙吟三十秋。我亦经营一丘壑，无根树子却须求。

平湖漠漠雨霏霏，压水人家燕子飞。欲向湖东问春色，杏花无数点征衣。

夜行水涩舟难进，月白林稀鸟易惊。老去不堪霜露力，尊中微觉似多情。

开轩种竹仍留客，想见此翁强健时。借我绳床小盘薄，为君试读壁间诗。

种竹主人今白发，题诗客子半青云。北来南去何时了，风月依然只此君。

不复襄王梦里云，纷纷缟袂与青裙。鸣鞭枉送斋中酿，病彻杯觞欠薄醺。

湖上童童百亩阴，丹楼碧阁照清深。不嫌歌板相喧聒，要见桃花印此心。

中兴人物数诸公，遗墨凄然野寺中。欲访英灵无处所，独搔蓬鬓立西风。

百折崎岖岭路头，一环清𫘝石间流。须君净洗南来眼，此去山川胜北州。

世事风经两过，此身遇坎乘流。折腰不为五斗，辙环或遍九州。

登临不但为山水，玉节政尔观民风。因君引我看胜处，诗在千山烟雨中。

平生烟霞成痼疾，置在朝市殊不宜。梦寻归路向何许，淮南小山生桂枝。

先生名字帝所识，三节在道已相望。早晚鸣珂朝玉阙，朱衣正在殿中央。

便建油幢上木天，棠阴元不用蒲鞭。南州小试调元手，国步多难政要贤。

绿蓑青笠舟一叶，黄麻紫诰言如纶。君扶日月行黄道，我向江湖作散人。

盆池虽小亦清深，要看澄泓印此心。不嫌蛙黾相喧聒，夜静恐有蛟龙吟。

君诗我续貂不足，曹郐大楚非匹俦。要知二人唱必和，异日盛事传中州。

甘言误我三折臂，良药为洗五斗肠。欲知苦过味方永，请试君家肘后方。

此老才堪上谏坡，南州留滞意如何。还将苦口劘英主，医国悬知药笼多。

曾侍虚皇玉案前，夜书茧纸笔如椽。莫嫌此石规模小，一寸玄云万斛泉。

端溪别驾极风流，白璧明珠不暗投。笑我支床已多许，须君隠几更冥搜。

十月西湖冰齿凉，梅间松下小齐房。幽芳靓色天为笑，落莫南来也自香。

瘴土风烟那有此，却疑姑射是前身。冰肌玉骨谁消得，付与霜台衣绣人。

雪屋因君发妙思，作歌可比汉芝房。根尘巳证清净慧，鼻观仍薰知见香。

玉壶寒露映真色，雾阁云窗立半身。可但凌波学仙子，绝怜空谷有佳人。

一麾縻我欠追从，怅望千山紫翠重。忽向邮筒得新句，知君正在碧莲峰。

斋中寒日影珑葱，斋外参天十八公。二十四州民乐否，莫教一物怨途穷。

玉节南来两使星，埋轮折槛有家声。不嫌斋榜民为重，去国当时一叶轻。

德意丁宁到绿林，都捐刀剑作齐民。皇华入奏天颜喜，趁得朝元第四春。

行边使者几时回，寄我清风欲满怀。已把十诗镌乐石，为公满意落新斋。

蛮烟瘴雨侵行李，每向南云有所思。定自为民忘涉险，请君细读寄来诗。

东窗便种千竿竹，准拟清风六月凉。传语报恩珪长老，相烦去作竹街坊。

午阴篱落小裴回，底许清香鼻观来。定自霜台风力峻，故教霜菊暑中开。

金缕裁衣玉缀裳，扫除瘴暑作秋香。一杯拟做重阳赏，更借西风一夜凉。

龙焙新春出尚方，细官佳句总堪尝。遥知举案齐眉处，再拜萱堂寿未央。

我梦扁舟震泽风，莼羹到箸晚盘空。那知岭海炎蒸地，也有青丝满碧笼。

北岳仙人汗漫游，斯文曾到海边州。谁怜诗礼甘公子，牢落青衫向白头。

山到湘中青未了，月横岭北夜何其。问字刘郎能载酒，为渠更赋一篇诗。

一潭秋水不见底，十里暮山无断头。长恨公余过溪晚，放教明月上扁舟。

刘侯赠我笔一束，笔锋如锥管如玉。不嫌夜艾剪银烛，为君一扫千兔秃。

魁杓历历控云岚，地阔天虚万象涵。不与天公管喉舌，犹堪岳立镇湘南。

便驱匹马出烟岚，圣主恩深若海涵。却到玑衡高处望，白云无数满江南。

火云飞电远连天，太息斋厨几不膻。定自随车有甘雨，为言星使早加鞭。

藩府东行迓绣衣，海云山月照旌麾。锦囊賸有新诗句，寄与幽人莫遣迟。

双凫旧作朝天计，一鹗新收荐士书。不惜持杯相煖热，白头慈母最怜渠。

山入乌蛮连越嶲，天开斗野对珠宫。应怜岭海长炎热，乞与清凉万窍风。

湘南湘北三十里，六月七月再经过。紫荆花开白酒贱，柰此湘中风月何。

堑山堙谷北防胡，南筑坚城更远图。桂海冰天尘不动，那知垅上两耕夫。

浯溪见渠文字古，龟潭有此竹石幽。王孙卖药城市去，江雨过时余独游。

飞廉盛怒土囊口，美满风帆真快哉。后日南山山下过，更留余力扫尘埃。

岸草汀花对夕阳，满船新月夜鸣榔。秋清菡萏红千柄，风静瑠璃碧一方。

扁舟东去几时还，身寄云涛泱漭间。一夜橹声鸣到晓，觉来满眼是它山。

山围平远水浮天，目送归鸿落照边。好趁新年酿云液，归来犹及牡丹前。

乱山深崦小蹊斜，野水微茫浸断霞。一笛晚风生碧树，始知林里有人家。

南来北去祇纷纷，又过荆山一月春。笑杀风前桃李树，飘蓬犹作未归人。

泊船江口夜深深，月傍蓬窗照浅斟。隔岸渔灯半明灭，不眠空有故人心。

已晴复雨雨还晴，惯阅人间梦不惊。小立栏干搔短发，乱云飞度夕阳城。

一杯为我贳天刑，便觉人间有独醒。忆昨金华侍经席，曾分甘露饮春庭。

故人春梦谁复见，故园梨花二月天。丁祝主人时醉赏，荆州寒食又经年。

参天古木绿阴合，峻极层峦瀑布长。啼鸟一声家万里，依然无语对斜阳。

触鼻野花香泛泛，劝归啼鸟意谆谆。岭南三月已烦暑，犹向江头细问津。

诗卷随身四十年，忙时参得竹箄禅。而今投老湘西寺，卧看湘江水拍天。

句中有眼悟方知，悟处还同病著锥。一个机关无两用，鸟窠拈起布毛吹。

海棠开后碧桃开，寒食人家燕子来。一病闭门三十日，更无屐齿到苍苔。

张饮名园乐有余，奉常何苦但斋居。一杯我亦垂涎甚，病起无聊只羡渠。

臞曾句法早知名，新筑诗坛五字城。不要绨袍怜范叔，应将石鼎调弥明。

浄色只应撩处士，国香今不落民家。江城望断春消息，故遣诗人咏此花。

人物千年海岳翁，笔精墨妙与天通。传闻有帖藏张姓，怪底湘江月贯虹。

复古殿中留醉墨，只今神品世间无。衡山尚画传家宝，花鸭来禽肯借不。

童童翠盖拥天香，穷巷无人亦自芳。能致诗豪四公子，不教辜负好风光。

迺翁几年在黄阁，郎君四十犹白丁。一家荣瘁不足道，谁持此意闻天庭。

伐山万鼓震春雷，春乡家山挽得回。定自君王思苦口，便同金鼎荐盐梅。

先生笔势挟风雷，春色先从笔底回。却笑粗官成漫与，望林止渴竟无梅。

诗肠隠隠转饥雷，春困无人与唤回。强续新诗终不似，空传衣钵向黄梅。

传语金山山下龙，乞将上水一帆风。道人自有飞空锡，只载中泠十丈洪。

万里清江占一湾，丛生桂树点幽闲。谁人得似刘郎子，赋到淮南大小山。

熟颗樱桃和露摘，新冰削玉辟风开。南楼纵作一水隔，不遣小舟冲浪来。

短篷掀舞不得寐，忽枉新诗手自开。主人留客不作意，更送一江风雨来。

二年尘土堆中坐，一到南楼眼暂开。风静江平留不得，待教黄鹄送诗来。

江州司马旧知音，流落江湖感更深。万里故人明月夜，琵琶不作亦沾襟。

浔阳江上琵琶月，彭泽门前杨柳风。两贤抵许不相似，哀乐虽殊吾意同。

湖光潋滟接天浮，风卷银涛未肯休。夜岸系舟来古塔，不妨踪迹更迟留。

层峦叠嶂几重重，万顷烟波浩渺中。钓艇未归饶夕照，耳边芦苇战寒风。

灵源直上与天通，借路来从五老峰。试向栏干敲拄杖，为君唤起玉渊龙。

庄田总是昭陵赐，更著官船载御书。今日残僧无饭吃，却催积欠意何如。

老干参天一万株，庐山佳处著浮图。只因买断山中景，破费神龙百斛珠。

朱砂峰下楞伽寺，白发僧生乙丑年。乞我一杯清净水，为扶脚力上层巅。

天围欲尽三千界，地险真成百二关。不向中峰最高处，诸君元未识庐山。

山北山南劫火余，如何留得此僧居。可怜钟阁三枝竹，无复山房万卷书。

苍龙翔舞余千仞，瀑水奔流欲百盘。定自山灵怜寂寞，故教临镜有窥鸾。

水漫春洲到处通，樯竿无数插空蒙。主人只爱堂前木，不放庐山入眼中。

夷齐之清格鄙顽，孳孳盗跖何曾闲。空斋风定香缕直，但有书册犹相关。

万里归来无苜蓿，扁舟共载两猿君。今日送君向何处，黄鹤山中多白云。

山林城市不相得，此处俱胜天下降。欲展江天一千里，横舟西南更开窗。

莲社高人久寂寥，草堂风物故萧萧。追还旧观须公等，唤我它年寄一瓢。

午窗溜雨忽潺潺，想见欣然阡陌间。敬简堂中有新事，水满新池雨满山。

北风吹云如裂丝，赤龙卷水尾倒垂。雷轰电激不敢驻，驱入吾家喜雨诗。

天公有意不作难，一雨千里须臾间。但得湖南今岁熟，我亦腰镰归故山。

使君保障仍茧丝，可怜民屋如罄垂。今朝一雨秋事了，便可高咏丰年诗。

头纲八餠密云龙，曾侍虚皇拆御封。今日湘中见新夸，唤回清梦九烟重。

三月新茶犹未识，作诗去问野堂君。春风有脚家家到，定为粗官不见分。

宝刹凭虚五百仙，犹将心事向尘边。烦君试问桥东寺，若个而今又应缘。

截得苍山一段秋，千峰万壑翠光浮。虚堂百尺瑠璃簟，对此真堪作卧游。

翁仲无声石马闲，墓门萧瑟锁青烟。故人仰卧青松下，落日孤村闻杜鹃。

泰常嵩岱拱神州，玉帛闲来四十秋。却到朱明回北首，忧时泪作九江流。

昔日主人今法从，空留伟观古城隅。邦人指点思遗爱，我亦先生屋上乌。

佳句新茶亦太奇，尝新即日未全迟。扫除雁鹜行边事，细辗春风细读诗。

锦箨离离乡触藩，怒雷挟雨更追奔。绝甘赖有吴公子，菌蠢猫头不足论。

楚产惟渠可定交，时时隔壁望烟梢。已烦穉子来相过，更有新诗送岛郊。

顺宁去覆郎官锦，府谷仍监太府钱。唯有吾宗老兄弟，闭门依旧绝韦编。

春风花柳又芳妍，更接髯郎水竹园。小阁横桥俱胜绝，只应欠我共开尊。

召公分陕是东邻，天远堂中好主人。更喜新来黄太史，剩拼佳句了新春。

髯郎高卧元无恙，何日湘滨具一舟。肯约春风同过我，为公酾酒炙肥牛。

洛阳家世邢郎子，间止逍遥自在身。病肺秋来定苏眚，可能乘兴到沙津。

酴醾压架玉交加，深院无人有落花。却忆江南田舍乐，旋敲生火煮新茶。

柔桑细麦绿油油，云水烘春烂不收。马上困来寻歇处，断堤寺里半时留。

堤边杨柳密藏鸦，堤上游人两髻丫。可惜行春来较晚，谁家留得碧桃花。

古寺留春最得多，紫微花畔海棠窠。无人岁晚同幽独，古柏阴森著薜萝。

两林文章翰墨，只今尘上墙阴。炎凉莫作世态，是非当印吾心。

君家稚箭宝茗，赐出太官水衡。已约髯吴过我，更须君来细评。

君诗与物俱妙，鄙夫那敢抗衡。芭蕉辟君三舍，笋脯亦须改评。

素香无脂粉气，好语谐韶濩音。有人问西来意，门前秋水沉沉。

桑下不须再宿，囊中莫留一钱。打鼓退高台寺，洗脚上五湖船。

微凉入船窗，秋水满湘浦。过尽前头滩，只得夜来雨。

人鱼不相及，挂颊以香饵。因循十年错，归计觉今是。

悠然望江南，日出烟霭微。倚门双白发，屈指待儿归。

渔师来卖鱼，船小风荡漾。得钱瞥波去，不怕江流涨。

朝发方良矶，莫宿白水湾。宽作一月程，须见江南山。

我程可默数，中秋过江池。趁得江南米，新舂玉满箕。

栈羊割肥红，社瓮拨浓绿。再拜为亲寿，起舞自作曲。

闭门静观心，踵息閟天和。从渠江头人，尺水一丈波。

挥毫高山巅，余墨走龙蛇。请收今夜雨，为汝洗袈裟。

我曾到梅坞，正自画不如。是处有风月，君无怀故居。

赵侯富贵种，自有岩壑姿。同姓古所敦，早晚踏天墀。

两峰双涧水，万古一篇诗。玉局竟仙去，空山无此碑。

七泽阑干外，兹游亦壮哉。主人何处去，犹未赋归来。

我词不足录，聊以醒渠醉。更参三十年，当与风子对。

过了铁围山，复生金莲台。与问万上座，一笑愁容开。

吴牛三十角，久与牧相忘。忽忆淮南路，春风满柘冈。

秋晚稻生孙，催科不到门。人闲牛亦乐，随意过前村。

权郎笔墨禅，往者屡参请。斯人骨已朽，妙处一笑领。

极目洪波渺，轰轰浪接天。江心分殿宇，敕赐号宁渊。日照山如画，云浓小似烟。休寻蓬岛地，只此水中仙。

亭依三塔占清幽，松竹环除翠欲流。晚色晴开千嶂月，波光冷浸一天秋。琼瑶影里诗僧屋，云锦香中钓客舟。风送不知何处笛，雁声惊起荻花洲。

漫有五车书不读，岂似一编勤过目。痴儿鬻肆蠹鱼书，巨富牙签尘满屋。市南水竹一亩空，平生腹笥史长公。闭户却扫得真乐，冥搜万古窥鸿蒙。淹留岁时亦何有，策勋兹事要持久。吾家文昌读书处，好在溪山落君手。上方治定登文儒，东观石渠森宝书，望公起直承明庐。从来海内知名士，须读人间未读书。

楼上箫声欲断魂，仙官分与一枝春。旋摧妆额添新样，细撚香须数玉尘。月下精神宜淡贮，雪边肌体更清匀。老来花事无消息，只有君诗当写真。

天与孤标不受尘，生憎桃李鬭芳新。诗成名下无虚士，花在身边当丽人。只恐素英欺白发，试烦纤手插乌巾。风流今代神仙尉，管得河阳县里春。

松韵笙竽径，云容水墨天。人行秋色里，鶑语落花边。修竹三间屋，清泉二顷田。了无官府事，鸡犬慕神仙。

金铜隠花古龙涩，朱干大羽纷纭立。宝锺玉磬垂丁东，和鸾雍雍八音翕。鲸吞虎噬二十年，至尊戎衣不解鞍。里中小儿事刀剑，管钥掷去尘漫漫。真儒倏兴明典礼，周庠连云斩荆祀。银袍如云拱翠华，师儒便坐讲经旨。

斋居安稳似乘船，鱼跃池光鹭宿烟。还有一生江海客，钓竿闲放日高眠。

吴楚山河尽付公，君王长策在平戎。人才王谢风流似，地望东西节制雄。赤手尚能探虎穴，白头空是钓鱼翁。将军知我非徐庶，不向江边起卧龙。

贱子如今休说穷，玉麟铜虎信频通。君今持橐甘泉里，我不投书苦海中。且愿耕桑依地主，长教温饱荷天公。回思三十三年事，一笑相逢两秃翁。

大麦半枯自浮沉，小麦刺水铺绿针。山边老农望麦熟，出门见水放声哭。去年泠泠九月雨，秋苗不收一粒谷。只今米价贵如玉，并日举家才食粥。小儿索饭门前啼，大儿虽瘦把锄犂。晴时种麦耕荒陇，正好下秧无稻畦。

