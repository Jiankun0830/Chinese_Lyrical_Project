畴昔中朝士，簪绅仰令名。恩威彰辅郡，忠孝卫都城。许国志何壮，为山功莫成。西风故林道，萧瑟感秋声。

季世遭奇祸，烦冤痛可论。交情伤死别，亲属恸遗言。空想还家梦，难招去国魂。一朝成万古，斜日下平原。

芳樽到日恰清明，似与嘉辰默计程。拟助林园延胜赏，肯容桃李落繁英。老来官爵浑无味，闲里杯盘却有情。见说使车临岱麓，倘能相过共飞觥。

