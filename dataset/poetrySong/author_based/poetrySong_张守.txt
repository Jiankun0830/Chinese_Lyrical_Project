大哉观世音，愿力不思议。化身千百亿，于一刹那顷。香山大因缘，愍念苦海众。慈悲示修证，欲同到彼岸。受辱不退转，是乃忍辱仙。抉眼断两手，不啻弃涕唾。欻然千手眼，照用无边际。至人见与执，不在千手眼。向来弃去时，初无一毫欠。乃至以千记，我亦无赢余。是故将示寂，还复本来相。犹如大虚空，云电或风霾。须臾各霁止，太虚自寥廓。我今仰灵踪，欢喜发洪愿。今生未丧世，誓愿永归依。更与见闻者，同登无上法。

嶷嶷玄英孙，闻风自鄞川。朅来苕霅间，王事亦复联。相遇一倾盖，论交即忘年。开口见城府，落笔生云烟。寻春五亭岸，钓月双溪船。杯行各酣适，箕踞忘拘牵。放辞发奇伟，捜句穷镵镌。我时怯欲降，退壁常自坚。俯首试外台，一矢双雕连。联镳仲与季，三秀来差肩。群隽为辟易，拱手不敢前。折棰破大敌，未足烦戈鋋。风低忽垂翅，信命付诸天。公飞东阳舄，我访兰亭贤。双鱼数流问，五马方荐延。摄事古山阴，晤语复粲然。禅心扣空寂，蔬饭捐荤膻。一洗尽玷缺，皎皎尺璧圆。继从甘陵游，假道仍周旋。飘零我蓬转，渠敢自意全。邂逅凤凰阙，公亦仍迍邅。宦学旧軰行，金狨覆文鞯。以及后来秀，青云各联翩。公方驾别车，去即三山巅。俟期下吴越，寄迹无一廛。尚及秋风残，饱脍鲈鱼鲜。我陋不足数，生理亦可怜。尔来犯不韪，策足英俊躔。文羞白羽扇，中岂青铜钱。家风故不恶，蹇步徒加鞭。迷途得蹭蹬，奄奄如寒蝉。别公起归思，端欲驱其先。经营一囊粟，攀附嗟无缘。擿耳听知音，拂拭朱丝弦。一札行亦驰，两桨定复还。阔步白玉堂，一挥笔如椽。

薄晚雪逾密，助寒风更颠。长涂客衣薄，仆马僵不前。绿林轸玉食，渠敢叹独贤。行喜见故人，羁怀得披宣。冰花散渺莽，玉树争清妍。遥知坐歗余，铃斋耸吟肩。

六花照老眼，令我喜欲颠。顷刻万株玉，巧趁春风前。伫立听风谣，诵言使君贤。不事厨传饰，皇化忧不宣。相见虽苍颜，妙语加韶妍。小邦犹射鼠，安用弯黄肩。

任重非所胜，位高忧疾颠。归耕半顷秫，荣枯付樽前。来作江南牧，衰谢愧五贤。喜闻复故境，中兴颂周宣。贤能不复遗，纡余定为妍。勿笑百僚尾，三署会须肩。

客游跨两春，胸次饱尘滓。无人抉河汉，为我一浣洗。故人富清制，放笔如翻水。此间渺无津，滂沛到笔底。长须遣大轴，光彩照窗几。我时食对案，惊喜失箸匕。风雅间何阔，稍复闻正始。涤除尘想灭，肝肺挹清泚。早年上金闺，气劘诸彦垒。风斤运无旁，四座羞血指。骎骎跨骢马，奔轮不容柅。负大难为力，得坎聊复止。熙辰崇盛典，润色待东里。风云吐愤郁，事业振奇伟。余暇赋天台，金声追祖祢。

若人儒林秀，俊声自孩提。振鬛日千里，众眼惊月题。盍登要路津，献纳苏黔黎。聊乘使者车，枳棘非鸾栖。戢翼下吴会，客路秋风凄。弭帆江之濵，归梦先苕谿。寄傲水南北，忘怀玉东西。况乃味禅悦，已知昔途迷。坐笑老婆禅，杖拂劳提撕。祗应浩然气，中宵吐虹霓。功名傥来遇，未免云衢跻。只今宠辱际，渊澄看旋鲵。龙钟秣陵守，短髪那胜箆。邂逅见亹亹，野鹤羞凡鸡。言句谢筌筏，未易穷端倪。归来见詹尹，宁复问突梯。

静者悦山林，夸者慕钟鼎。人生各有适，所乐滞一境。王郎超世姿，名教得深省。穷通付风雨，一笑万累屏。闲居只蔬水，开卷味自永。从事虽贤劳，游刃失綮肯。此心故休休，阅世徒耿耿。开轩理松菊，留客办果茗。得趣地自偏，无尘句尤警。他年观出处，廊庙即箕颍。

忆昨避寇乱，与君连一墙。别来几寒暑，杳如参与商。君与丧乱际，徜徉水云乡。十年林下梦，不到声利场。结庵劣容膝，不为大盗藏。此怀那须澄，已作冰雪凉。花竹供四时，饮水乐未央。何当谢尘鞅，解缨濯沧浪。

云山屹长空，烟水湛深渌。筑台万象表，领略在吾目。凝岚翠欲流，烟光炯堪掬。尽洗缨上尘，长照杯中醁。

胸中浩无旁，吞纳九云梦。高怀有所寄，亭中亦空洞。凉月侵风棂，寒烟逼晓栋。达人意有余，未许俗子共。

令君命卿家，一经世遗子。煌煌丹桂枝，寂寞逾五纪。朅来山水县，辟馆贮书史。竹梧森翠碧，鸾鹄自停峙。翩翩丹穴雏，一鸣惊众耳。綷羽览辉翔，百鸟各披靡。英姿凌云气，玉颊编贝齿。唾手取青毡，父老为惊喜。宁无英妙年，亦或拾青紫。上堂拜重庆，此事世无比。勉哉尊所闻，烟霄千万里。五斗暂折腰，百錬无绕指。矫翼仪舜韶，作瑞明光里。来者玩兹亭，甘棠同勿毁。

奉诏辞北阙，把麾到南州。向来政已拙，老去语更偷。条教虽屡下，疮痍何时瘳。犹喜豺虎息，稍解圣主忧。英英幕中彦，红蕖泛清流。袖手听婉画，药石兼珍羞。衰迟樗栎姿，万一桑榆收。吾人南丰秀，未应仄席求。飘泊乘别车，惠然肯来游。周旋见家规，会合非人谋。清诗日砻琢，不厌枯肠捜。束书赴嘉招，掉臂不我留。我无青玉案，何以报所投。从兹谢泪洳，龙门看吞舟。

抱衅久羸瘠，兀若槁木枝。别离故作恶，未别意已凄。况此清商时，木落水潦归。舣舟话心曲，未了舟欲移。借问何匆匆，直恐违官期。念此登临意，何止骚人悲。子行不可留，子鬓殊未衰。痛饮置人事，江上鲈鱼肥。

涎涎社燕尾，嗈嗈霜雁声。两物巧相避，寸阴不得停。我来燕未归，倏见雁南征。客游何当还，节物凛可惊。哀歌抚长铗，独夜羞短檠。念营堂上巢，愧尔飞冥冥。

篮舆破霜晓，驾言郡城南。云山为好色，风日仍清酣。古祠据山腹，深堂静潭潭。我来何所祷，祸福久已谙。顽冥亦天资，乞灵漫怀惭。同来得我軰，胜处思穷探。爽气排俗虑，浊醪侑清谈。卧碑一拂拭，古镜开尘函。斯人已仙去，寒泉独清甘。扶藜山崷崒，放目窥浑涵。前瞻群峰翔，九仙驻飞骖。后俯归路迷，城郭埋烟岚。平生丘壑姿，回首不我堪。归来耿不寐，青灯对书龛。

我来春未动，兀坐秋忽老。客怀饱世味，尘土不容澡。尚余笔砚癖，俯仰半华皓。中年得异书，夜讽或至卯。尔来口生棘，妙语时耳剽。故人吾臭味，囊帙富缃缥。什袭秘不传，凛若璧在赵。念兹访遗逸，从人掇残藁。何当发其藏，囷廪一倾倒。穷途百态恶，归思疾飞鸟。终当馈所有，共此绝代宝。岁晚同吟哦，乘风上蓬岛。

广文坐客寒无毡，少陵人来坐马鞯。胸中富等千户侯，不使囊中余一钱。嗟予久客贫到骨，兀坐长恐藜床穿。才名未踏两公阈，穷愁何遽容争先。画饼端知不糊口，笔耕辄亦遭无年。愧无文茵荐佳客，促膝危坐如寒蝉。君不见汉朝博士能说经，五十余席输戴凭。又不见袁尚索席藉冻地，不意头颅行万里。空榻萧然亦安穏，得失荣枯付天理。金狨覆鞍容坠伤，祸福由来相伏倚。

不羡高门聫甲乙，欲傍林泉老蓬荜。田间筑室路三杈，亭子荫茅檐四出。春霖竹牖上蜗牛，夏夜藜床吟蟋蟀。茅亭虽小容舒啸，丘壑胸中故超轶。晨窗晚迳足披风，细柳修篁长障日。闭关已作柴桑趣，况有腴田供种秫。客来共醉瓮头春，长啸一声百忧失。遥想妖氛纒象魏，忍见风尘侵警跸。勿忧苏门真避世，要似武侯时抱膝。我纡郡绂病且衰，欲报君恩老无术。簪裳未觉柴栅殊，鼓吹殆与池蛙一。簿领几回迷老眼，况复伸眉纵狂率。已惭成瑨功曹谚，空忆刘琨胡骑逸。遐想东皋落成处，欲往从之足双桎。梦君琢句俯清流，春草池塘到诗律。便应投绂赋归来，肯待子平婚嫁毕。

二松偃盖势曲拳，二松疏干凌风烟。霜姿舒卷全于天，笑看草木争春妍。杖藜谁子行蹁蹮，欲渡略彴回溪船。令我清梦归林泉，漳江流驶行可沿。

去年谢病辞黄屋，夜夜乡心梦相续。今年罢郡理菟裘，喜在家庭厕兰玉。阿翁年德冠吾宗，时亲典刑听约束。怀奇终待玉三献，世路不堪珠九曲。爱酒惟忧北海空，居贫不作扬雄逐。如何蔬粝肯淹留，不为盘餐为宗族。忘怀一醉见天真，穷达宁烦詹尹卜。归作长歌写悲壮，千载骚人可奴仆。客星在天翁莫愁，赫赫太阳升若木。

赠君吉水麝煤之玄玉，毗陵兔颖之毛锥。玄玉磨研胜点漆，毛锥挥洒如印泥。增光纒龙之大字，焕发吐凤之英词。玉旒光邉借前箸，便好再勒中兴碑。

赠君西蜀卫生之药，南台送别之诗。药驱阴邪保真气，诗叙平昔同襟期。愿言加餐锡难老，念兹分袂送将归。时有平安寄来雁，慰我别后长相思。

承平不用卫与英，赤子频弄潢池兵。猰{犭俞}向恃七闽险，彗孛欲翳三辰明。吾皇南顾念凋瘵，旧臣虽老堪一行。奉诏褰帷问疮痏，一意摩拊无他营。尔来松溪扫遗孽，卒岁不复枹鼓鸣。九农丰登四郊静，孟冬大阅张军声。摩天金鼓动霜晓，井钺色正参旗横。羽箭犀利七札薄，铁骑驰突一鸟轻。战士人人逞骁俊，猛将一一怀忠精。吾军如此粗可用，纵有绿林何足平。独公之家雄洛京，人物接武多名卿。天涯邂逅见典刑，岂止一善宜盱衡。胸中韬钤想余事，笔下文采常知名。登场纵观重感慨，那得万骑听使令。通和强敌固下策，自古三王犹有征。得君耆艾将神武，定看却敌贤长城。

早禾饱熟收山场，晚禾硕茂青吐芒。五风十雨作丰岁，一饱何以酬苍苍。牛遭疠疫大半死，挽犁岂夸人力强。妻儿翁媪共耕凿，勤劳有此一稔偿。人言谷贱三农伤，我喜不乏三军粮。邉骑长驱自送死，卒致一怒烦君王。将军输忠士贾勇，献俘献捷来相望。忍令战士有饥色，努力收敛输太仓。勿言无以饱妻子，湏知饿死胜兵死。

吏散无人迹，风回扫积氛。虚凉檐际得，远响静中闻。树色深留暝，炉烟细袅云。此间应有句，端合与君分。

疾风回急雨，碧瓦散晴氛。幽趣何人共，微吟得自闻。扶笻翻倦鸟，岸帻送归云。病恼新凉夕，孤斟负十分。

薄雾林花润，微风沙水清。鸿归心共远，鸥泛眼偏明。寸禄秋毫累，分阴尺璧轻。沧浪端可濯，藿食了余生。

润公看经室，山气翠霏霏。花雨当轩堕，松云入座飞。凿池泉绕霤，采木露沾衣。欲觅三山石，空惭心赏违。

湖海关幽梦，峰峦想翠氛。诗囊闲事业，禅衲旧知闻。白简留任昉，玄文付子云。飞潜俱有适，物理听群分。

蛇影沉杯里，牛鸣震坐傍。晦明生疠疫，神物护忠良。喜复神明旧，闲宜日月长。关心一枰上，黑白已分行。

才疏空许国，老去漫为官。长病同玄晏，多言愧懒残。归心随赣水，愁眼望桑干。自笑髪如鹤，羞看镜里鸾。

昔年留建业，授馆厕嘉宾。忝窃惭高位，淹留有故人。相逢青鬓在，谁信白头新。晚岁良田熟，东阿岂漫云。

诗坛推宿将，一诺重千金。长怯雷门过，惟堪泽畔吟。数篇真漫兴，三叹沗知音。佳句如传法，殷勤慰夙心。

频年分将阃，那敢厌粗官。花著双眸暗，霜侵两鬓残。四郊才罢警，七泽忽忧干。未报君恩重，清高愧伯鸾。

胜流还入幕，贤否数嘉宾。婉画无遗虑，佳言更可人。中郎才简亮，开府句清新。渌水称佳丽，于今不足云。

秋雨厌烦浊，清诗静垢氛。向来佳句法，不遣俗人闻。和气回霜简，闲心付岭云。只应明主眷，符水未容分。

久客迷岁月，劳生念斗升。寒侵风卷幔，夜静月窥灯。暗穴鸣饥鼠，晨窗上冻蝇。起来看镜懒，种种髪鬅鬙。

斜日明官柳，飞红缀客衣。隔林莺对语，掠水燕争飞。野饮聊排闷，羁怀得解围。言归归未可，今昨两俱非。

孝友终身笃，词章一世英。艰难扈行在，憔悴老承明。归院花塼影，趋朝革履声。一麾随逝水，尘迹想平生。

道德文恭并，才猷修简亲。中庸汉伯始，清献晋平春。望袭高华胄，身终侍从臣。不谐三老约，华屋穗帷新。

虀盐太学鬓先秋，乘兴聊为漫汗游。戏把汉旌行绝域，不因卭竹取封侯。波神侑饮鲸翻鲙，海雨催诗蜃吐楼。不独鸡林传好句，会看弭檝上瀛洲。

学士风流异域传，几航云海使南天。不因名动五千里，岂见文高二百年。贡外别题求妙札，锦中翻様织新篇。淹留却恨鸳行旧，不得飞觞驻跸前。

老怀欲别已辛酸，再岁周旋瞬息间。谁遣暮潮催两桨，却应清梦挂三山。功名不许淹行色，谈话何时复解颜。鹓鹭行间如借问，为言衰谢合投闲。

少室山中计已成，卧看朝市等蝇营。对门山雪惟诗思，过眼秋云即宦情。长恐搢绅嘲捷径，勿缘升斗诮虚名。翁看肉食颜如甲，何似村醪一笑赪。

衣冠相望两卿家，列鼎当年办咄嗟。后裔不应犹短褐，除书未怕失丹砂。恩光漫欲霑宗族，品秩何劳问等差。莫笑青衫同画饼，也胜辛苦踏槐花。

佳丽江山得共游，一时宾主亦风流。鸟飞鱼泳青油幕，虎踞龙盘白鹭洲。坐席未温俄告别，题舆催上莫淹留。苕溪尺五烟霄近，入手功名不自由。

沧江洗尽眼中埃，饱看江山句更裁。风引前旌如挽去，山迎归棹欲飞来。捐躯许国忧心在，袖手还家笑口开。应念龙钟豫章守，沉迷薄领日回回。

诗邻可卜拟诛茅，好句人间见一毫。吟就钵声应未绝，流传纸价顿能高。谬成燕雀追黄鹄，已作蜻蜓避百劳。清夜月窗裁警句，霜梧风竹助萧骚。

投老须营一把茅，晚亲珠玉看挥毫。赋牛绝敏惊曹植，刻鹄无成愧伯高。已放闲身栖寂寞，时凭佳句洗尘劳。喜逢载酒经过客，老去无心作反骚。

老依背郭荫堂茅，寒夜微吟自削毫。羡子笔回霜气劲，惊人句与月魂高。极知蹇足追随苦，便觉长须走送劳。因识卢郎是佳器，定能痛饮诵离骚。

咳唾成诗未许攀，腹中应着绮千端。画蛇思巧因饶足，倚马才高肯驻鞍。割肉固非方朔社，蒸壶曾入老卢盘。小瑕不揜千金璧，能事宁容俗眼看。

为寮东越肯忘年，南越相逢两皓然。杜守谬容居召后，杨文那敢在王前。谁能狡兔营三窟，深羡神龙袭九渊。便合从公下吴会，济时无术拟求田。

百篇无一可讥评，落纸银钩慕伯英。足蹇向来甘后乘，敌勍真合避先声。探骊君每珠先获，类鹜吾惭鹄不成。十五大都须赵璧，无劳鼠璞换秦城。

诗名宗党不虚传，又复舂容见大篇。李蔡名甘居广下，照邻文合在杨前。盘斜敢下长鲸钓，引路须烦老骥先。纸贵韦郎一千首，不妨频觅浣花笺。

高谊天涯日讲闻，欲趣函丈畏深文。佳言阻听霏霏屑，秀句欣披蔼蔼云。鸳序略同惭晚遇，銮坡并直记宵分。中朝多少登龙客，应拟沙堤御李君。

大篇作者鬭舂容，肯为明时叹不逢。通塞任分蜗两角，唱酬应秃兔千锋。光依日月从初载，名在蓬瀛第几重。联辔盍归廊庙去，支离容我受三锺。

学道居惭邴曼容，典刑今向海边逢。德容璞玉长涵润，才刃硎刀始莹锋。养寿不忧潘鬓二，趣装行觐舜瞳重。期公展尽调元手，盛取勲名勒景钟。

开函三复似南容，入眼清诗左右逢。绝唱自应开奥窔，全提谁敢触机锋。朱弦清越宜三叠，宝玉森罗富五重。袖手吟边无好句，冥搜空恨五更钟。

泽国秋霖涨渺弥，天都久客厌驱驰。不辞短褐供莱戏，苦忆长头课楚词。帐望巾车陶靖节，浪闻推毂郑当时。此身长恐儒冠误，已愧当年学稼迟。

秋空目断白云飞，过隙奔驹激箭驰。爱日王符空着论，悲秋宋玉漫徴词。问天拟决行藏计，择地犹难喜惧时。负郭傥容供旨味，穷年衡宇足栖迟。

此生休问小行年，合抱遗经老玉川。处世长怀方外友，羡君今作地行仙。风尘京洛伤羁旅，云水江乡渺接连。归梦但随南雁去，懒追雕鹗上青天。

红尘飘转任吾年，羞愧丹砂葛稚川。海上鼋鼍谁可驾，淮南鸡犬故能仙。弃家似欲追梅福，琢句何妨学惠连。待尔药炉丹就日，御风同访洞中天。

性灵陶冶赖遗篇，秋水愁看灌百川。索米谁怜身是客，餐霞还恨骨非仙。鸟惊急雨来还去，云敌冲风断复连。好句时时慰愁绝，仰惭高义薄云天。

短檠心醉养生篇，拟筑高峰看逝川。野性合休林下鞅，枯肠常愧饮中仙。化羝未是左元放，檄虎先烦顾少连。何处羽衣从漫汗，君山千仞水如天。

心醉微言九九篇，浩如沧海翕支川。著书柱史家传道，辟谷留侯世学仙。蠧简倦推三豕渡，长弓那解两禽连。极知无用宜幽隐，杜曲无田拟问天。

度岭三年叹陆沉，一抛城市洗尘襟。雷霆激石泉声怒，烟雨埋云树色深。食肉向无编贝齿，忧时空有未灰心。露门劝讲高华地，倦鸟终当返故林。

堤沙不起润如酥，坐看飞云自卷舒。麦陇人闲牛舐犊，柳陂波浅鹭窥鱼。残花糁径东风后，碧草粘天暮雨初。分付荣枯蜗两角，浊醪青杏送春余。

相门耆旧典刑余，戚里豪华习气除。游遍云山行乐耳，种成香草赋归欤。纫芳兰畹余幽佩，辟蠧芸堂有旧书。奎画煌煌照林壑，只应门外看锋车。

闲筑池亭古刹边，厌将勲业写凌烟。柳湖寄傲王摩诘，丹鼎怡神葛稚川。乐圣一尊浓琥珀，平戎三尺旧龙泉。一邱勿作淹留计，衮绣归时席夜前。

疏泉𣃁石寄高怀，仙药名花取意栽。履道醉吟齐步武，平泉景物付云来。菰蒲雨洗双池净，松竹风传万壑哀。怪底茅斋频下榻，故时宾客满翘材。

纷纷甲第照清都，谁信蜗牛亦自庐。未厌嚣尘聊近市，不湏高大拟容车。窥床夜月陪清冷，入户风埃痛扫除。丰屋从来招鬼瞰，却因容膝得安居。

不贮闲愁学子山，此心分付水云间。临池罢钓鱼同乐，隐几忘机鹤伴闲。为喜经台依绝境，故安禅榻面孱颜。洪崖仙事皆陈迹，戏说遗巾笑李寰。

拟上篮舆趁晓晴，不妨小立听江声。青山合处江疑断，野渡喧时潮欲平。雨脚又从天际起，霜毛偏傍镜边明。绿林未静烦宵旰，敢为龙钟叹远行。

自笑行藏愧古人，归与有意坐长贫。霜毛不种自生鬓，云路无梯宁致身。春韭秋菘聊当肉，冬裘夏葛听悬鹑。何当即买扁舟去，醉兀五湖烟雨春。

青灯只影夜迢迢，赖有尘编洗郁陶。此事长惭作吏废，少功又笑为儒劳。行藏老骥思千里，用否九牛亡一毛。端为鲈鱼挽幽兴，拟飞烟艇破秋涛。

午梦初残日未西，人情节物睡偏宜。花开花落纷无定，春到春归漫不知。香缕细萦环堵室，槐阴清翳一枰棋。此间粗有超然处，雕琢天真却坐诗。

风条日萼半披残，不用登临意惘然。宿麦吐芒风卷浪，垂杨吹絮暖生烟。送春莺友分明语，并水凫雏取次眠。触眼风光浑有味，人生行乐且加鞭。

江城暑退叶惊秋，环堵萧萧草树幽。扫净尘心清似水，静看人态曲如钩。一尊楚醴醇无敌，半榻湘波冷欲流。午枕日斜呼不省，梦魂还上五湖舟。

几人能信见前因，满意肥甘豢色身。曾是鼎钟华贵胄，肯同瓶钵苦空人。招呼善友明初地，降伏心魔浄六尘。翻笑花间霑醉客，空看高冢卧麒麟。

长驱敌骑傍淮淝，又是忠贤许国时。扶义东吴回日毂，宣威西蜀正参旗。暂逢贝锦辞黄阁，却续金华上赤墀。联事乌台余病骨，仰看麟阁写英姿。

几年头角翳蒿莱，今日宁辞尽一杯。好向明时聊自试，莫缘荒迳忆归来。白头休叹从人后，青眼多应为汝开。老去岂堪频作恶，风帆目断首空回。

溥溥清露洗残妆，静倚疏篱暗吐芳。不逐黄花候秋节，笑看殷叶陨风霜。寒潭谁致南阳种，晚景宜登靖节堂。我对冰姿赓雪唱，骑骡无计度飞黄。

凤去池荒今几年，碧梧翠竹故依然。鸣檐流水涓涓下，排闼群山衮衮前。幸有清风继莲社，不堪斜日近虞渊。归途满眼春耕了，劝课无功愧力田。

猩毛意重鹅毛赠，老不中书一怅然。宜付削毫贫郑灼，政堪握笔晋僧虔。判冥即合防抛失，瘗塜宁甘便弃捐。瓦研蓬窗吾臭味，秃翁相对且忘年。

杯羮卓午荐朝餐，一饱龟肠亦尔难。穷鬼还来调韩愈，夫人真欲试刘寛。尚余食案韭三种，早悟官亭鲙两盘。传语厨人莫轑釡，不应饿死悔儒冠。

元礼清门有四龙，云孙远跨旧家风。持荷入侍声名早，仗钺宣威节制雄。晚岁独抛尘鞅外，高怀聊寄药炉中。堂堂玉树埋黄壤，何事凌烟欠此公。

只今耆旧几晨星，又失三朝一老成。许国忠规关社稷，绝尘奇表照簪缨。只应鼎里金丹就，无复廷中革履声。才大故难供世用，空余拱木翳佳城。

剸烦余刃发硎刀，使节藩符久漫劳。腰绶六朝知寿考，悬车一纪足清高。光阴不用悲驹隙，温凊无违有凤毛。晚缀葭莩公已病，送行无路首空搔。

声驰太学俊游先，膏火穷年味绝编。百战收名丹桂籍，一麾送老白云边。心闲要路门无辙，岁恶穷阎爨有烟。全福略无毫髪恨，更余身后一经传。

霅水论交今有谁，两翁华髪映朝衣。功名晼晚君流落，衰病栖迟我倦飞。叔夜相思能肯顾，子猷乘兴却言归。人生动是参商别，三复清诗对落晖。

风流谁复似三郎，并辔春风辇路香。漫说宫中行乐秘，画图千古记兴亡。

四老堂中四老人，饱经丧乱始收身。苍颜鹤髪团栾坐，知是时平有幸民。

兄弟当年七业兴，精神如鹤齿如冰。升沈存没今如许，且作随堂粥饭僧。

已是平头六十人，江湖身老寸心存。明窗净几翻经卷，深炷炉香答主恩。

一派荆溪过枕前，喜从人境得幽偏。直疑身在烟波上，卧送飞帆落照边。

堂后堂前竹与梅，老人多半手亲栽。何时更作闲花草，亦遣群芳次第开。

四时花草逐时新，衮衮年华过眼频。景物无穷人自老，新花应解笑迎人。

系舟长傍柳堤阴，曳杖时穿竹径深。薙草浇花课僮仆，更无余事可关心。

多病经时不着冠，岸巾长对倦云闲。年来衰谢交游绝，靖节柴门不用关。

鹤养丹成鹿养茸，群呦对舞傍衰慵。待看仙骨他年就，同访蓬莱第一峰。

商岭偷生计已疏，橘中乐事亦区区。洛阳耆旧今黄壤，会有人传四老图。

色味清香美莫名，更怜圆树碧亭亭。结根得所天然胜，为对三台第一星。

直上烟霄碧玉抽，静摇月露冷光浮。堂堂劲节冰霜后，元老如今有壮猷。

闭门不复过高轩，梦蝶悠扬栩栩然。睡起杖藜经略彴，静看鸥鹭浴晴川。

毣毣精思愧鲍宣，如如不动契金仙。回观争夺纷华地，已老吴蚕不复眠。

迹抛朝市不妨清，心照空华故自明。但忆沧浪时鼓枻，肯从金谷听鸣筝。

觅句高攀孟浩然，藏经远慕汉韦贤。深林小隐成幽趣，我得为邻愧子先。

昔向丹墀侍玉轩，略无裨补髪苍然。元非食肉封侯相，合抱遗经老玉川。

三州皇化未能宣，山水清奇记九仙。白首弟兄长挂梦，喜听夜雨对床眠。

门对芙渠碧沼清，萧萧五柳似渊明。远听林壑风鸣籁，戏看儿童草鼓筝。

通塞升沈亦偶然，山林高卧更称贤。似闻小筑西湖上，择胜浑输一著先。

摧颓病鹤怕乘轩，归路风帆任渺然。环堵故能容两膝，扫除荒径老斜川。

不乐从军学仲宣，那能辟谷慕飞仙。直缘衰病干明主，乞得南窗一觉眠。

衰怀底物能陶写，社舞村歌眼暂明。谁似玉人供巧笑，不劳长笛与哀筝。

追陪杖履已悠然，把玩诗篇更觉贤。局上频烦问瓜葛，吟边端不敢争先。

南渡登舟即水仙，西垣有客思悠然。因君相问为官意，不买毘陵附郭田。

小阁幽深枕浅波，直疑湘水见英娥。不将诗酒频料理，奈此风前二妙何。

意匠潜符造物工，笑谈花坞出榛丛。风条日萼随时看，须信春藏指掌中。

月里移根傍小斋，不惟收子看花开。捣香筛辣归春瓮，凖拟高人胜士来。

分得骚人九畹香，时人不服更幽芳。小窗低户维摩室，苒苒奇芬春昼长。

笑取功名指顾间，归来心与倦云闲。闭关不作南柯想，睡起香凝金博山。

罢酒寻花涉断矶，颠跻犹复强褰衣。可怜醉眼无分别，却把傍边柳折归。

方锐新池卧介圭，水光如玉夜腾辉。不应只作韩侯觐，更喜姬公著衮衣。

多病扶笻老自便，得君方竹更轻坚。平生正以方为累，拟付山僧任削圆。

蟠根带石傲年芳，秋雨春风拂水长。不用引年劳服食，相公勲业似汾阳。

风折枯荷芦苇秋，萧萧㶉𫛶上沙洲。关心满眼江湖趣，何日扁舟得自由。

大老归周庆有源，中兴吾宋属云孙。五龙夹日三辰正，一虎当溪百兽奔。何事云山遽招隐，向来金鼎厌调元。追锋早晚求黄髪，三径还荒靖节园。

闻道抽身向急流，海边暂舣济川舟。功存社稷推元老，人向渔樵识故侯。绿野江山供笑傲，赤松俦侣伴淹留。闲棋小酌怀畴昔，清梦时追杖履游。

镂冰斵雪赋精神，不受丹青一点尘。施粉故应嫌太白，谩凭水墨见天真。

骚人洗砚试松烟，造化𬬻锤贮笔端。春破南枝入诗眼，句成祇许画中看。

笑挥墨妙当铅华，真是天然玉雪花。月冷霜清春不管，一枝寒影堕溪斜。

墨白何妨俗眼疑，写真妙处足天机。横斜疏影黄昏月，貌尽西湖处士诗。

墨竹文翁旧写真，墨梅颜子更超群。我家幸有筼筜谷，乞取冰姿伴此君。

故园雪树想雕零，却向毫端见典型。梦破江南愁绝处，前村烟迥雨冥冥。

乃公倦经纶，结□俯沧浪。风波不到处，修鳞自徜祥。一与芳饵辞，此乐殊未央。借问那得知，吾人亦相忘。

