河势横斜带地形，碧油具旆昔常经。驿名未改风尘黑，碑字犹存雨藓青。荐福园林僧杳渺，撷芳洲渚续娉婷。汝南一值贤人降，分野于今占德星。

未持双节去朝元，玉陛犹虚侍从班。龟洛旧游天直上，鸡林新句海中间。品流有日归陶冶，隐逸无时奉宴闲。鹤驭仙游何处所，轩皇冠剑在桥山。

琐闱官接凤凰巢，蔼蔼青云器业高。一代后先书惠化，三朝中外主风骚。阜安广粤新城郭，慑伏幽燕旧节旄。元相台楼何处是，蓬莱山压海波涛。

举头何处认京华，凤阁层层出乱霞。山势转来双径曲，水声分去一川斜。丹青隐映林间焙，黑白微茫石上畬。遇兴每须穷日夕，槛边修竹砌边花。

一家终日在楼台，弈局斜兼画卷开。幽鸟影穿红烛去，寒蟾光落素琴来。钓丝暮惹蘋间浪，篆石春浮藓上埃。三数寺通溪畔路，好寻僧借度时杯。

飞鸟影穿红烛去，寒蟾光落素琴来。三数寺通溪畔路，好从僧僧借渡时杯。

月上高台云半屏，洞门休唤夕阳扃。巍冠不整跏趺坐，秋楮斓斑数点星。

洞天虚寂翠屏欹，心迹萧然万物齐。无奈宿猿嫌宿客，夜深犹拥乱云啼。

入林休顾小猿惊，寿酒交持石外亭。刺史尊崇上卿月，主人高隐少微星。只因避雨投松盖，屡为障风夹桧屏。笑语林猿能解意，往来应不限岩扃。

云蒸洞穴秋成雨，泉落庭除夏结冰。

晓塔影分山店北，暮钟声落海门西。

