登高闻旧俗，况此奉尧觞。鸣跸遥空下，层楼颢气傍。御沟新过雨，苑树未经霜。楚泽丹苞重，吴畦紫穗香。三侯天纵妙，九节召南章。中岂矜多艺，威将慑四方。清时人共乐，白日坐间长。近从叨慈渥，区区祝寿昌。

瑞雪清晨集，丹墀发策初。德音闻彻盖，玉色望升车。羽卫排阊阖，晴光溢紫虚。琳宫陈玉币，疏屏宿旌旟。祼献多仪备，弦匏九变徐。太宫无盛举，掌次省先除。灵鉴纷昭格，天心不自舒。孝慈更答告，万福此攸储。

回仗由黄道，鸣銮入翠宫。忾思文武侑，诚与地天通。登陛行裀彻，终祠坐幄空。风云归绝域，星斗下遥穹。壝际柴烟白，龛层烛焰红。气祥书鲁观，福嘏萃尧躬。海上鸡星动，楼前马队雄。仆臣殊幸会，独得近重瞳。

明诏初发中，奉慈讲升祔。考典下容台，集议付近署。双礼稽国章，大义推经据。参覆经宰司，裁定皆宸虑。献后正壶仪，仍几被遗顾。拥佑隆帝室，清夷赞王路。懿主锺景命，禖宫开庆祚。灵长繄发祥，熙洽本垂裕。蓬阙邈仙𫐌，柏城拱寒树。别飨隔昭穆，时思怵霜露。阳月日上辛，斋居待清曙。当衙荐宝册，夹道陈卤簿。玉色俨庄栗，渊衷缅驰慕。端闱出翟车，黄道回天步。千官陪祠庭，秘祐宁神御。盛德配不祧，至孝始如素。穹厚昭精纯，蕃夷入仪注。涣汗肆庆宥，需云均膏饫。广爱形海区，教忠宪侯度。下臣叨载笔，书法资典故。

皇心奉先孝，盛德事天明。严配讲隆礼，精禋格至诚。衣冠先示质，金石始谐声。鬲享初登熟，锋和用启牲。百神虔受职，万物乐由庚。星斗罗空碧，柴烟彻紫清。祥曦回羽卫，佳气覆瑶甍。雷雨金鸡动，风云铁马轻。灵休纷报贶，宸念在持盈。孤陋叨华近，何辞颂泰平。

愆阳干岁事，斋殿轸予忧。默为斯民祷，心从六事求。同云俄蔽景，盈尺忽呈休。淅沥千琼树，峥嵘万玉楼。尘氛开紫宙，气象露皇州。雕鹗精神劲，松筠操禀优。边庭伤久戍，农亩庆来麰。咨尔臣邻地，常期九叙修。

丰宫周旧宅，梁国汉东关。尹正司留钥，贤公出近班。教条推爱利，滋蔓悉除删。狭野耕桑急，终年狱市闲。燕申铃阁静，荣养彩衣斑。治迹经纶外，阴功造化间。士林归北海，人望在东山。一节遄趋召，西辕不可攀。前旌霜树晓，候骑古河湾。和气均生物，淳风复海寰。具瞻知可副，盛德致无艰。他日开𬬻冶，余功为铸颜。

法座临轩策俊髦，同君陛见预旌招。疲驽十驾始千里，孤鹗一飞先九霄。兰棹秋风行逦迤，觚棱旭日势岧峣。石渠为谢诸时彦，行迈同趋便殿朝。

多君贵主子，材识乃名儒。青海渥漥种，丹山鸾凤雏。兵家左车后，书法右军无。拥幄羞纨袴，怀章就隼旟。亭台烟水阔，楼堞暮云扶。析木元分冀，滹沱渐近胡。双觥虽蕴藉，重闭勿须臾。谁道长城远，今观出上都。

此君齐鲁之奇才，三十病废吁命哉。来游京国动凄怅，东归泰山卧崔嵬。支离攘臂福所倚，功名累身古共哀。但恐人求骏马骨，未免却上黄金台。

趣时贵近君独远，此情于世何所希。车马尘中久已倦，湖山胜处即为归。洞庭霜天柑橘熟，松江秋水鲈鱼肥。地邻沧海莫东望，且作阮公离是非。

当年留钥守陪都，龙坂因兹得曳裾。北海一章惭鸷鸟，松江三岁厌鲈鱼。贾生感事多垂涕，园令居闲辄著书。独恃明公念孤介，东郊未去逐长沮。

功名本不与人期，人取功名亦系时。蜀相闲居久龙卧，马周狂醉竟谁知。将军身到衡庐问，英主心惊奏牍奇。宣室思贤方空席，去陈经济勿迟迟。

参也堂堂气拂云，十年策蹇四方尘。羁穷自古有元叔，精鉴观今少法真。骥在驽群殊有态，龙初鱼服未能神。君看渭曲傅岩事，天困斯人必有因。

才命相憎不相并，古来达者齐其中。此君寂寞年虽暮，灵府峥嵘事甚雄。韝上鹰饥思掠草，车傍骥老尚追风。丈夫掩棺始为了，是故南阳晚立功。

得丧竟谁尸，人谋不可移。独看屠钓叟，达迺帝王师。大观齐诸物，雄图彼一时。君思塞上说，孰可预端蓍。

明公才气本雄杰，晚戴儒冠腰拖绅。讲劔妙传色践术，工书兼得伯英筋。外台共叹郎潜久，中检行膺帝命新。司列不烦询治状，几州栾社有遗仁。

萧洒武夷秀，兹人美且偲。治经通古学，应务富时材。盍在修书选，行须造币回。更研轻重术，归奏阜民财。

之子东南美，声光满贵游。溪山聊薄宦，才调自名流。野趣虽孤艇，清涂即十洲。金波沁园宴，迟子有贤侯。

寒飇栗冽响吹空，雪意沈沈岁向穷。正是兼衣御醇酎，如何孤蹇逐飞蓬。杉松古色泰山庙，丝竹遗音夫子宫。访旧自堪宽旅琐，贤侯况似蜀文翁。

君过严陵濑，扁舟入婺溪。滩长秋日短，山乱暮云齐。未探骊龙颔，聊羁骏马蹄。吴江涛正恶，鸿雁此东西。

高歌弹铗酒盈锺，壮士何须叹道穷。客路岁阑天又雪，旗亭醉别气如虹。骥腾夷路思良御，帆破长波待便风。今子方为采兰役，未宜去揖紫芝翁。

七闽一都会，乃是无诸城。海近气物异，山遥风候清。宦游过乡美，君禄及亲荣。去去倚门念，溪船归棹轻。

吴公昔作河南尹，首唱儒风荐贾生。今日治平承祖德，可无推引助文明。

剑横驴膊儒装陋，戟列台门霸府雄。喜似祢衡逢北海，直须雷焕辨南丰。谬悠为说非今味，疏略言诗粗古风。更似贾生多叹息，闻公真赏胜吴公。

炎方景象异中原，海气昏昏杂瘴烟。今日荒夷成雅俗，薰风南播自妫弦。

不须南浦怀消黯，好过西山访隐沦。比到岭时应近腊，相思可寄一枝春。

东连海道彻扶桑，北望神皋斗柄旁。两处音尘杳难接，征鸿岁只到衡阳。

夕阳疏苇暮江湄，秋色萧萧动客思。自侍严君领州去，岂同骚客梦边时。

诏起东山对紫庭，清风萧洒动阶蓂。谠言几为忠邪发，大用须凭庙社灵。武库神兵罗斧戟，大宫礼器列笾铏。愿公早入当钧轴，重演三篇相武丁。

忘怀物外且如愚，何事劳精据槁梧。以马喻马即非马，数舆无舆方得舆。莫执斧斤过栎社，懒施几席向蘧庐。好归玉秀峰前坐，闲看晴云自卷舒。

知逢三洞客，曾指九丹方。气抱冰霜冷，神含日月光。闲轩同鹤静，妙境入龟长。它日南峰路，相期过华阳。

忽悔轻抛云水来，便将鹤去指林斋。生涯琴劔外无物，日逐醉吟中遣怀。旧隐居常因梦到，尘游动是与心乖。送君翻自嗟覉滞，木叶脱时还计偕。

家住崆峒塞垣上，翩然游蜀遂忘归。九还气足通神化，一日丹成是道机。曾共灵龟波上隐，又随苍雀火中飞。只于醉里藏身去，休入红尘作是非。

师通禅律外，外学二篇微。貌似寒山古，身随风叶飞。潇湘曾晓梦，鸿雁伴南归。七十三峰里，云庵拂旧扉。

早出都门何往哉，四明雪窦指崔嵬。便从古道扬眉去，莫到宝山空手回。乘月晓行松露湿，迎风晚渡海涛来。普贤楼阁知非远，逦迤南游想善财。

莫随世伪作圆方，坦坦元邪是履祥。学鄙浅讹趋古道，天教𫐘轲与刚肠。俛投胯下人皆笑，独卧隆中自不常。毕竟途穷无所合，何妨持钓坐沧浪。

邹鲁衣冠古士乡，义方不独有扶阳。德名垂世先君子，经术传家小太常。闾巷共荣新昼锦，吏民司爱旧甘棠。前人彝鼎铭勋伐，未似盈编盛事光。

此老得天乐，自称云水人。佯狂不妨道，太息漫劳神。沈醉少醒日，与游多逸民。常忧忽不见，无处访清尘。

郁仪结邻太霄道，金铛玉珮虚皇冠。𬬻中火候烟霞煖，坛上磬声星斗寒。紫节晨游从玉女，绿𫐌夜降接灵官。愿持璧纽充盟信，乞取胎精九化丹。

古屋气象冷，苍崖烟翠中。龙归半天雨，虎啸一岩风。露后芝房紫，霜余柏实红。终期把藜杖，来伴白云翁。

壮志本桑弧，当年亦弃𦈡。尘游谢京国，火记得酆都。露气凝琼树，冰光澈玉壶。世间出世法，胎食即天厨。

石门路已绝尘寰，紫柏高深不可攀。野色苍茫连远水，暮云惨淡裹寒山。琴碁有徇皆为役，松竹无情且共闲。卉醴一杯时自酿，陶然亦可发朱颜。

天仓三十六峰下，犹有轩辕辙迹存。丹灶前临六时水，芎田远接九仙门。火芝夜照千灯迥，江树朝涵一气浑。道友相邀寻异药，携筇几到老人村。

神仙灵药自然功，五色光中一气通。借问参同相类法，何如相类即参同。

山路层层峻，幽栖最上层。净光悬海月，幻体任春冰。四句有为法，一心无尽灯。我来忘所问，相伴久腾腾。

燕坐非持律，游方不学禅。长空任飞鸟，古涧自寒泉。见月何须指，追风不待鞭。平生一破衲，随处伴闲眠。

天下赤龙诀，人间金液丹。先生今已得，此事古传难。阴德留尘世，仙阶在广寒。旧闻三五一，乞取略开端。

半醉长呼意若何，官情道味两蹉跎。眼前渐渐故人少，世上纷纷新事多。疏籁自鸣非节奏，虚舟妄触任风波。悲歌深叹流年急，常忆江南蓝采和。

到不说来处，去安知所之。野云同自在，溪鸟与谁期。虎伴闲行远，猿惊住啸迟。相逢聊一醉，重见又何时。

旧学孙明复，春秋助发微。倦游惊白首，知已失缁衣。乞了朝鸡去，南随社燕归。衡湘多隐逸，道侣未应稀。

山居知独处，一杖代儿曹。试水溪沙浅，挑云岭路高。访僧归有伴，采药远忘劳。它日蓬莱会，应骑过海涛。

宗邸横经授小侯，迹同半隐久沈浮。却寻故国溪山路，多谢朝堂钟鼓楼。冉冉年华年老态，纷纷时事作闲愁。一丘一壑平生志，况有门人伴钓游。

西伯已招二大老，东邻更弃三仁人。元龟遂讫商家命，白马永为周室宾。抱器幸存天凤祀，丧邦都为牝鸡晨。可怜长发源流远，旧国犹存庙树春。

宛下君臣实儿戏，昆阳胜败非人力。刘秀其来异独夫，隗嚣何事为西伯。送质已是不能强，保险明知本无策。惟其得士似田横，后世英雄共嗟惜。

文物皇唐盛，诗家老杜豪。雅音还正始，感兴出离骚。运海张鹏翅，追风骋骥髦。三春上休苑，八月浙江涛。璀璨开鲛室，幽深闭虎牢。金晶神鼎重，玉气霁虹高。甲马腾千队，戈船下万艘。吴钩铦莫触，羿彀巧无逃。远意随孤鸟，雄筋举六鳌。曲严周庙肃，颂美孔图褒。世乱多群盗，天遥隔九皋。途穷伤白发，行在窘青袍。忧国论时事，司功去谏曹。七哀同谷寓，一曲锦川遨。妻子饥寒累，朝廷战伐劳。倦游徒右席，乐善伐干旄。旧里归无路，危城至辄遭。行吟非楚泽，达观念庄濠。逸思乘秋水，愁肠困浊醪。耒阳三尺土，谁为翦蓬蒿。

天上灵仙谪，人间秀气涵。朱弦清庙瑟，美干豫章柟。富艳三千牍，从容八十函。典纯追古昔，雅正合周南。温粹琼瑶润，滋醲稼穑甘。微中缄海蚌，巧处吐春蚕。璀璨龙宫出，精深虎穴探。机衡成臲尯，嵩洛入烟岚。寂忍修禅智，虚柔慕史聃。骥辕曾未骋，鸾驭不停骖。岩庙登何数，承明入独三。可怜经济意，旧客记高谈。

世主英威动九阳，高贤事业出岩廊。何须梦卜疑千古，灼见云雷定四方。小国霸图微管葛，当时人杰自萧张。不终制作成遗恨，律准今犹在太常。

孺子圯桥跪履年，七章德在谷城仙。所言道德帝王事，不比盘盂长短篇。晚欲出尘应有诀，初行遇汉岂非天。萧曹勋业皆劳力，宁似功成樽俎前。

刘季当年在古丰，芒砀王气已连空。天机先露由啼妪，人意冥符自董公。历数有归徒胜负，风云相会尽英雄。不然樊郦萧曹辈，尽老屠商掾吏中。

落托刘郎作帝归，樽前感慨大风诗。淮阴反接英彭族，更欲多求猛士为。

纵酒踈狂不治生，中阳有土倚兄耕。晚遭乱世成功业，更向公前与仲争。

回合空山万叠苍，磻溪投钓此开疆。儒家俎豆连洙泗，战图戈鋋接楚梁。四岳子孙终海屿，诸田意气尽尸乡。不惟仲父能轻重，形胜由来自霸强。

人物无重轻，庙朝有失得。世平徒匹夫，时摇一敌国。奸雄望风尘，冠剑动惭色。治庭不论功，声名辉典策。

默坐磻溪素发垂，商周于此系兴衰。机深正似忘机者，应被沙鸥静处窥。

楞伽三万六千偈，百八句中成自性。法法非法离法尘，心心无心入心病。渐熟当似庵罗果，顿照犹如大圆镜。龟毛兔角妄有无，海浪空华不清浄。

五行生成本一气，晓此体用知命枢。还元当复定金鏁，过宿宁更怀蘧庐。无质生质是丹地，有象非象真坛图。此途得道亦连袂，迟晚须乘八景舆。

即定非存出入间，照而常寂所居安。将心起用知逾远，有眼无光见亦难。向上本来惟一路，初机聊为立三关。莫于此地分延促，弹指时中海水干。

正一初传王远知，后来体用益精微。惟无矜贵为真地，但涉成亏即世机。松径风声犹有待，糠𬬻火候事终违。便令直了九丹术，不到坐忘何处归。

上清紫简世传稀，中有灵都妙旨微。云雾披光丹凤出，风雷接势赤龙飞。琴心三叠胎仙舞，籥筦双迎帝子归。幸得九天真一诀，尘劳何事尚依依。

八龙长鹜造昆丘，七萃前驱纵逸游。遇雪自裁黄竹唱，捧觞喜答白云讴。羽陵广奏随风逝，崦阜铭踪共日留。惆怅璧台人不返，乐池遗恨素波愁。

不遇元和得献谟，望山东北每长嘘。独赓唐律雅风后，更注孙篇俎豆余。霅水胜游成怅望，杜川归事竟踌躇。中年遽使山根折，尽写雄襟在此书。

杜陵有穷老，白头惟苦吟。正气自天降，至音感人深。昭回切云汉，旷眇包古今。万壑入溟海，一枝成邓林。掩抑鬼神泣，寂寥星月沈。珠凭罔象得，玉看晶采寻。穰穰丰年谷，磊磊殊方琛。病源问岐伯，兵略须淮阴。流寓四方路，浩荡平生心。每览述怀篇，使我清泪淫。

固云志在修私怨，破郢其如不利吴。由此夫差心遂侈，鸱夷岂得谓非辜。

不独岩扃与市尘，金门亦可晦吾真。孤风大义人谁见，宣室聊曾抗幸臣。

凌空素阁彩霞鲜，旧侣相容见九玄。上下登梯一童子，逡巡离座六灵仙。跪瞻宝案凝神久，手纳金匙受记专。病卧夜长思此境，忽惊四十有三年。

爵位功名可自豪，青云志士岂而曹。一朝黄钺看看下，始愧狂奴故态高。

野怀常逐白云飞，疏拙那能合世机。偶似曹溪一宿觉，已多蘧瑗九年非。略呈幻事何须了，惟愿朝恩早放归。它日莲华峰下去，犹期话道过黄扉。

此日河南念贾生，留将名字彻丹庭。秋声渐觉寒生树，亲老遥知独倚扃。徒系车傍淹白昼，得离韝上必青冥。公如未信牛间气，试掘丰城必有灵。

初辟明堂见帝轩，此时宁得恋丘园。程文懒谒春官氏，决策思干法扆尊。千古声名传鹗表，四方豪俊望龙门。若趋丹陛承清问，何以酬知或敢言。

鳌背三山压海涛，云台高议接时髦。一麾忽到江湖外，回首方惊日月高。不善取容同曼倩，且歌乐职学王褒。贾生自是长沙远，更吊湘累赋广骚。

所至辄惊座，归来成泪痕。怜君孤劔客，掷谒五侯门。骄气羞纨袴，凉风忆故园。时清经世事，扪虱为谁言。

避暑鹿门寺，虚斋风竹凉。草连郧国远，水接汉川长。寓客怀江表，骚人爱楚乡。京尘诚可厌，君未舍名场。

大雅久颓弊，夫君真古人。道维皇极正，文著帝刑淳。美望锵金石，深诚照鬼神。立朝惟一介，为郡有遗仁。素尚陶弘景，风流贺季真。岁寒松有节，明莹玉无尘。霜简虽清重，铜符亦久迍。老成急登用，必有及斯民。

君家白云外，岩溜响嘈嘈。绝壑风烟澹，孤峰冰雪高。自能无世累，谁见有生劳。指我蓬壶路，琼宫隔海涛。

松桧峰前古柏林，结茅无伴对幽禽。鄙为浮薄八公事，独入精微九圣心。春𣃁晴川闲种玉，夜开丹灶试还金。泠然风驭知何返，三十六关云路深。

一枕清风靖馆深，满庭公桧郁交阴。此时真境谁人见，月在泥丸日在心。

尘走我何劳，岩栖君愈高。林斋且吟啸，世路尽风涛。小桂闲招隐，西岷续返骚。气机冲不露，承弁纵双毛。

家自唐来世大儒，惟君不肯读家书。春游烂漫少曾醒，俊气飘扬频得卢。早讲猿公飞劔术，更通风后握机图。何时羽猎长围合，请看云中一鹗孤。

带粉裁踈节，凌霜剪翠筒。鲸鳞铺海浪，鹏翅展天风。暖恐春冰释，清宜晓魄融。露华流沆瀣，寒色凛崆峒。栩栩来庄蝶，{瞢目=羽}{瞢目=羽}失夏虫。枕须松石碧，幌鄙雾绡红。坐觉非尘境，魂如在月宫。北窗聊寄傲，俗骨愧方瞳。

江城风日燥将燃，喜此滂沱仅有年。诸泽气交阴压地，四溟水立阔围天。廓开紫宙清凉界，顿去骄阳跋扈权。须信化工人可代，傅岩才业在三篇。

长吏忧民深望岁，诸侯闵雨著编年。鹅鲜聊用遵明诏，尩鼻何能感上天。五事肃时敛在宥，九功美利属持权。守藩无状惟推分，必在蒙庄内外篇。

玉水一方光潋滟，霜华八尺翠琅玕。卧来病骨殊清快，胜饵西山五色丸。

青松北山麓，春蕊摘金团。芳泽逾肪节，滋华本岁寒。功传上品药，饵胜曲晨丹。一泛彤霞液，天和入肺肝。

日精月华所滋结，金匮琼笈称灵珍。味胜仙人掌中露，色如游女衣上尘。饵之伐邪炼神魄，久且长年登高真。轻瑿茯菟乃沦滓，嘉赏当问清遐人。

流景无端隙驷驰，永怀顾复感慈闱。幸兹门外车马少，更复朝中书信稀。衰飒颠毛素丝短，芒佯病眼乱花飞。舍西赖与招提接，时叩禅关话祖机。

同流谁往还，终日掩柴关。壁观少林寺，门风先洞山。道场随处是，心地本来闲。指我常河水，都忘鬓发斑。

车马交尘路不停，势家门巷密如萍。张汤筋力奈寒暑，楼护口舌摇风霆。机牙潜发如驰传，声影相连若建瓴。此地岂容山野客，盍归乎来掩岩扃。

香严昔向沩山住，只作田翁学牧牛。路绝纤尘宁见迹，野无寸草漫回头。晴天任去云作伴，露地闲眠夜不收。却问清居真了未，树边蓑笠为谁留。

海内故人少，市楼新酒醇。与君聊一醉，公袂此残春。北道邢台路，东州泗水滨。相期复何处，京洛旧风尘。

平也青云器，乡评推孝廉。高怀焦尾澹，壮节湛卢铦。与我偏心照，论交以道詹。逸群容策蹇，美盼对无盐。振楫期同济，提衡岂致嫌。前年税征鞅，弥月憩衡苫。环堵藜为榻，圭门席挂檐。未曾忧四壁，聊与醉青帘。且默何尝说，虽寒不附炎。伏龙当自起，跃马要谁占。舌在居贫乐，情亲茹蓼甜。雅游伤遽散，流景顾将淹。信断伤秋雁，愁多伴夜蟾。不堪男女泪，北望一渐渐。

舍在世尘外，松扉夜不关。心同秋水静，身共野云闲。自得逾三乐，谁堪话九还。它年玉泉约，何以救衰颜。

古郡利名外，万山云霭中。思君痛饮处，累石小轩东。观阙风光近，郊园野趣同。溪头对鱼鸟，未羡舞裙红。

晓驾白龙车，氤氲入紫霞。翠微云外路，碧落月中家。驶过刚风骑，闲如迥汉查。幽窗一欹枕，世虑自空花。

已闻露叶寒蝉急，休待霜空晓雁催。不是相思闲命驾，无为弟子望师来。

雪拥归程朔吹寒，来时孤劔系征鞍。此行誓不忘知己，昨夜为公重一弹。

百二十年名上寿，浮生百岁实稀闻。百年三万六千日，今已三分过二分。啸歌独喜齿全在，文字看来眼未昏。酒量虽衰犹得醉，尘中人事自纷纷。

平昔雍容两禁游，共陪帷幄奉咨谋。功名不到麒麟阁，词赋空传鹦鹉洲。事业三朝虚物望，声华一代擅风流。清时只作文章老，谁识深怀蕴九畴。

尝谓君才似武侯，草庐牢落卧龙愁。天公不念苍生故，元叔堪怜郡吏休。蒿野已埋经国策，岩廓谁是富民侯。朝廷今始思英俊，不见庖丁刃一投。

溪堂月榭几分杯，暂住三峰约便回。斋榻忽留青竹去，庭除不待玉棺来。人间如幻宁同恨，天上修文亦用才。碧秀烟云无限好，此生勿复望崔嵬。

闻说频来帝里游，药𬬻何日得同流。劝君只就红尘里，拨转河车万事休。

三峰顶上五经秋，妙法白莲清浄修。无数天花常自散，真空性水不停流。病痴谁问维摩诘，俗眼徒嗟冉伯牛。别有妙身诸相具，金刚坚固异浮沤。

清风凉月满前轩，邂逅相逢索酒樽。东有启明俄动色，北来寒雁亦惊魂。相车未过尘先起，宫漏才终市早喧。阶下从人催上马，百官已是簇朝门。

先生莫可测，沧海远沈沈。詹尹徒端策，昭文不鼓琴。一丸天上药，几日静中吟。安得菊花酒，盈卮金液深。

画船浮震泽，烟水接秋空。一霎过云雨，满帆开岸风。酒旗莲荡里，僧刹橘洲中。何似并州路，尘高马阴雄。

待月移肩倚，听琴向膝横。溪桥经雨滑，山屐入雪轻。击水乖龙起，书空老魅惊。夜归闻石响，鹤舞远来迎。

万籁沈声群动息，纤尘绝迹片云无。此时何物名身世，一点灵光彻太虚。

随书初见一枝藤，入手方知锻炼精。远寄只缘怜我老，闲携常似共君行。静轩独倚身同瘦，小圃频游脚为轻。何日归舟上新洛，拄来河岸笑相迎。

祖录忘筌后，丹𬬻住火时。浮生更无事，燕坐复何思。暖日移棋局，寒风促酒卮。世间安乐法，不独浄名知。

日长春事动，田野膏脉轻。草青布谷过，桑绿新蚕生。雨足有酒色，社近闻鼓声。牛羊暮归饱，舍中灯火明。

昨日看公知足吟，寂然不动至人心。视身无实元泡幻，观世皆空谩古今。忽忽岁穷驹度隙，尘尘事过鸟遗音。从来两个泥牛鬭，一任相将入海深。

蓬岛灵仙宅，星河帝女家。波光泛金翠，楼影动云霞。清浅游鱼过，参差垂柳斜。移舟更寻胜，远见小桃花。

上第西归即弃官，此人趣味亦堪怜。风波常自庙堂起，云壑不随朝市迁。野叟馈浆羞客气，山僧投拂悟尘缘。青城山下空堂在，留入华阳续旧编。

区区鲁国争蜗角，矗矗齐城磔猬毛。万壑相倾知地险，浮云忽散觉天高。苍烟自古埋尘世，红日中宵破海涛。七十二君迷旧迹，空教秦汉侈心劳。

乐全得意自庄书，静阅流光乐有余。四句幻泡明般若，一篇力命信冲虚。心闲自觉浮云薄，才拙诚知与世疏。只此空名漫儿戏，何王城阙不丘墟。

真乐不违俗，红尘自满城。卷帘寒日暖，高枕暑风清。世累离忧患，天和得性情。五时依约合，多谢白云生。

得谢自廊庙，事高疏仲翁。安车虽驷马，归路已冥鸿。令子承良冶，朱轓治左冯。缁衣方改造，列鼎有余丰。屦杖居多适，轩裳梦觉空。天倪希柱史，性理问能公。窗槛开潇洒，风烟接郁葱。上方思贾谊，即奉小舆东。

南北分疆域，此城当要津。幻泡兴废速，蛮觞战争频。世换山河旧，时平井邑新。喧喧村社散，多是白头人。

杳杳参天气，亭亭构厦材。千年对霜雪，一夕折风雷。枕静疏声减，庭宽翠影开。梧桐与杨柳，娇色倚楼台。

危楼古城角，山色遶苍仓。寒日下何速，清风来甚长。烟尘恩战国，云水似江乡。重九登高近，阶前菊已香。

中夏圣人调律吕，八荒异国入图书。从容德让唐虞远，驰骋战争秦汉余。不道鼓旗无勇将，须知俎豆有真儒。功臣骑虎凶而国，常向冰渊审庙谟。

一川墟宇暮烟中，楼堞笼山气象雄。北路荒原戎子国，东坡断堑隗嚣宫。马来洮海蕃城近，鹤去辽天越洞空。三十六程劳极目，陇云犹在故关东。

琼签隐诀旧曾寻，共秘还金妙旨深。会向本源分造化，即抛尘劫出来今。含生皆是坎离气，复会自知天地心。幻事徒劳聊一笑，他时云壑有知音。

昔年曾见琅邪老，为说楞伽最上乘。顿悟红𬬻一点雪，忽惊暗室百千灯。便超十地犹尘影，更透三关转葛藤。不住无为方自在，打除都尽即南能。

楼下凉轩六月凉，风窗一枕傲羲皇。寿山云影浮空近，罗谷泉声遶砌长。迥觉风尘非此世，不须雪月更交光。最宜羽客冰霜骨，共引瑶卮沆瀣浆。

仙术初修自性情，本除阴浊养阳明。三田窈窈通虚白，一路层层彻太清。寂不动中方见道，思无邪处好存诚。君如欲到逍遥国，须自还元第一程。

南岭云岚开晓霁，北窗松竹度凉飔。闲欹碧簟石琴荐，静味丹经金钥匙。梦幻泡中何得失，雀蚊虻处苦喧卑。更令薰祓澄心阁，客自三峰到有期。

边清羽书息，事简使君慵。地僻俗客少，日长春睡浓。平安三路火，昏晓两山钟。戍满归心动，先随渭水东。

柳暗三眠困，花繁二月香。情怀当酒尽，兴味为春长。叠鼓渔阳节，清讴北里妆。阶前乐无误，席上有周郎。

秦川节物似西川，二月风光已不寒。犹去清明三候远，忽惊烂漫一春残。香随芳树频移席，晴爱遥山久凭栏。却忆京华胜游处，常为暮景促归鞍。

地得金方正，山藏灵物珍。月宫遗玉兔，仙仗失霜麟。乳窦冰泉冷，晴原露草春。清风生涧壑，高格对松筠。久卧常存息，凝思若养神。烟崖一蹭蹬，华馆久埃尘。我意本云水，无心爱珮绅。平生厌俗客，待尔当嘉宾。萧洒襟情远，虚恬气韵真。桧轩同鹤静，竹渚伴鸥驯。龟智霑骊血，牺纯被绣巾。放归旧林麓，好去避虞人。

江边无限地，君舍劣容蜗。争鼓田家社，疏钟野寺斋。执经多卉服，牵葑待荆钗。秋雨鲈鱼美，时应钓藓崖。

东方千骑忝藩侯，情味都如寓一丘。客气尽将还野马，机心聊自试沙鸥。时凭静几随飞蝶，强拂危冠笑沐猴。只向公斋得嘉遁，何须远逐赤松游。

江南到梅暑，蒸湿鲜晴明。聊仿登山样，无妨涉水行。齿牢防易折，蜡滑亦加轻。早幸还吾土，闲将挂后楹。

神归自何处，记此梦中吟。道为无心合，人因省语深。窗灯寒影薄，庭月晓光沈。悟境真泡幻，迷情妄古今。

古风久已坏，今夕闻遗声。恍若忘身世，怡然通性情。缅怀有虞氏，旷想三代英。此时知此意，青天秋月明。

骠骑子侯第，长门大主园。烟波二宫赐，宸翰四朝恩。禅客常摇拂，名流必解轩。春风与秋月，好景中空樽。

不必山林远，且离朝市喧。前轩好风月，高客共琴樽。在所同浮世，何须忆故园。八琼还返事，聊更话根源。

沛公吊伐军戏下，百二鲁无藩楗牢。天险固非一姓有，孙谋宁在两崤高。县崖通栈遥连蜀，绝𪩘横空势走褒。几见狂图矜四寒，泥丸封处竟徒劳。

一径过萧森，幽提此独寻。俗游殊不意，僧话粗宽心。役役真何了，空空究竟深。尘劳何日脱，来伴远公吟。

火车双轮驾九虬，出海直上昆仑丘。经天三百六十度，匝日一万四千周。电破重阴霹雳过，风开霁色烟云收。干关坤轴极排轹，势阑却返无为洲。

久雨新晴后，秋风初起时。天倪一清旷，精爽入希夷。壁上吴生画，床头杜老诗。平常性酷爱，对眼忽如遗。

萧萧霜草晓风秋，忆是当年最胜游。车马自随寒日急，管弦肯入野云幽。流渠水断鱼何往，高树阴疏鸟不留。为问主人曾到否，自家池馆待谁修。

二十四年流水东，早为名误逐飞蓬。事随过鸟去无迹，愁似浊醪倾更浓。好是把花歌北榭，更休提劔哭西风。壮心郁郁身牢落，几见中林鹤发翁。

朝着紫宸殿，直庐金马门。楞伽百八句，柱下五千言。何处求花藏，忘机即漆园。凉宵万籁寂，明月在前轩。

重到金坡二十春，闲思出处一伤神。略行大地山川遍，再睹青天日月新。疏籁岂知谐律吕，散材无意入辕轮。何时却出都门去，静掩岩扉老此身。

霜天惨淡过重九，忽见幽芳发故丛。多爱清香对亭槛，不堪疏叶下梧桐。他年仙去空华表，此夜魂归尚汉宫。过眼须为无色观，返童疑有内丹功。写题更愧诗情浅，折带应宜醉脸红。须为重重张翠帟，可怜羸怯不禁风。

飞花无复数，遇物辄成双。书画疏幽阁，屏帏恋北窗。懒开辞俗客，写望忆秋江。椒菊供朝饵，犹须发酒缸。

静外游神迥，望中尘物稀。天连远水尽，鸟背夕阳飞。木叶初摇落，乡怀动式微。兴阑不忍去，迟子一舠归。

群动已沈响，蛩吟时一声。露寒仙掌重，月午庾楼清。慷慨闻鸡舞，悲凉感笛情。几多尘役者，夙驾待钟行。

庭户闲扃月，草根寒带霜。时方感摇落，尔更助悲凉。漏版敲孤馆，灯青背曲房。向晨转哀急，几断旅人肠。

露华月色澹轩庭，风过时同从籁鸣。谁挂机心在弦索，有弦宁更有全声。

代舍悲弹铗，夷门默抱关。风云未时会，意气与身闲。劔为屠龙砺，弓须待虎弯。君看纬萧子，一旦探珠还。

八十不扶杖，看书夜每深。自言非服药，无事可关心。景为诗曾爱，花因醉尚簪。去城无一舍，路若隔飞沈。

红树依依古驿西，一声长是报秋期。新晴忽见横飞过，落晚最伤孤啸时。阴激英雄增感愤，潜催节物至萧衰。草根蟋蟀霜前雁，共与愁人染鬓丝。

翠眉含愁展新叶，长袖善舞拖旧条。黄莺初啭一何喜，红桃相映不胜娇。行人歇马近驿路，渔叟系舟临溪桥。斜风细雨与残照，不妨意气常飘飘。

无端聚散千形出，本是轻清一气浮。终古光阴宁变坏，四时景象自迁流。宝华馥郁周三界，彩仗氤氲过十洲。远望非烟笼凤阙，近观如穗起龙湫。余霞映日晴相照，素练横空晚未收。迥汉归槎遥泛泛，碧天孤鹤静悠悠。惊禽逸兽情无待，阵马风樯势莫留。泗水高歌增感慨，阳台残梦作闲愁。断虹落照江城暮，澹月踈星禁省秋。过岭时随樵叟去，傍溪聊伴野僧游。久阴泱漭重重积，忽霁飘零片片幽。待物方行嗟滞影，乘波妄触笑虚舟。仙家五色随鸾驾，海面千寻立蜃楼。雪意低浓伤旅馆，岁朝黄润喜农畴。初微触石才肤寸，曾不崇朝遍九州。生施功成让雷雨，无心却返旧山头。

迟景融融暖气浮，中园曲密小庭幽。春风故引颠狂甚，芳树相容烂漫游。不分风流输楚女，懒将身世问庄周。有时潜见多情处，每遇王孙尽日留。

土润正溽暑，幽庭熠燿飞。陈荄未全脱，生气一何微。风急光不灭，月明景共稀。蟏蛸与蟋蟀，时节伴依依。

社后日犹暖，雨前春尚寒。乘时众来易，无伴独留难。京洛柳花白，潇湘枫叶丹。堪伤季秋雀，风急海漫漫。

雨细池塘静，风斜院落深。蝶飞随乱絮，莺啭入浓阴。翠带堪纫佩，金丝可度针。愿依菩萨手，不上美人簪。

古有桐君住，汉时严子来。山横疑路尽，溪转若天开。尘世不相接，海潮从此回。维舟上层𪩘，恋恋白云堆。

晚来枕簟凉，杖屦望平野。疾风卷浮云，黄叶如雨下。奈此急景何，忽过如奔马。九丹功未成，幽恨将谁写。

踏青原上饮，祓禊水边歌。佳节相连好，游人一倍多。

重叠荒山满四围，征鞍系劔背斜晖。遥知梁国白云下，此际吾亲独倚扉。

醉里翻身天地窄，愁来天地不容身。可怜泽畔行吟客，争似垆边高卧人。

中台分虎节，全蜀领龟城。山色二千里，水声三十程。烟村深谷火，云栈半空铃。野馆无钟漏，猿吟晓日明。

坤维五十郡，麾节忝师垣。缓辔犹秦甸，前驱已劔门。傥来增客气，重寄愧君恩。昨夜岐山梦，三归修竹园。

汉牒熟当披旧迹，灞桥今忽过征鞍。前朝宫展烟芜远，四望河山古木寒。自古功名应邂逅，大家岐路妄汍澜。兴亡甚费生灵血，只得高人梦幻看。

斗峻凌霄出混茫，东西秦蜀此分疆。萦纡断涧千寻曲，回合危峦万叠苍。烟外孤村通鸟径，云间盘道遶羊肠。朝家方面非轻寄，何事徘徊望故乡。

西溪殊近郭，少华更当轩。竹径通华表，松庭接绀园。

高原极望秦川阔，危栈横空蜀道长。多谢终南山色好，迢迢相送过岐阳。

谷口巑岏狮子山，洞门高掩白云闲。自惭末裔无仙骨，名利途中鬓已斑。

本规一举定乾坤，遽见长星坠垒门。公在必无生仲达，师昭何业得中原。

山寒雨急晓冥冥，更蹑苍崖上驿亭。深秀林峦都不见，白云堆里乱峰青。

蜀道循山多险巇，行人独此策征羁。人情多为虚名怯，鹤唳风声走老氐。

地维绝脉摧鳌足，天垒横霄壮井舆。谁轧祸萌通鸟道，古为风土感鱼凫。壶中日月邻方外，海内山河入帝图。过此益知方面重，万兵开府一寒儒。

林壑云深接玉泉，松斋闭息辄经年。一无标致惟随俗，别有真机在指玄。诏板尝延清暑殿，诗筒时到华阳川。蜕形虽在张超谷，粟粒珠中自在天。

谋国有劳新史在，挂车无第旧乡遥。睢阳图记光耆彦，华下风烟遂寂寥。紫气尚劳关吏思，甘棠犹播陕民谣。莲花峰下仙人掌，高出云端若奉招。

雨中驻跸此闻铃，当日梨园写此声。忽忽悲心自多感，铃声何事怆人情。

高从云际落崔嵬，疑决银潢一派来。散漫难收珠网绽，琤𪻐不断玉山摧。寻源谁到烟霞路，税驾聊倾沆瀣杯。向暮危亭上灯火，水精帘下烛房开。

嘉陵江到水苽园，水势东回入阆川。前过剑门山路稳，免寻阁道上云巅。

蜀道寒轻水木清，峡中无复杜鹃声。归期正是春风暖，任向空山叫月明。

嘉陵江上嘉川峡，古木云萝千万峰。阁道缘山已经月，萦回未出画屏中。

苍崖老树云萝合，绝涧惊湍阁路高。羽驾飚轮殊惚恍，依程缓辔未为劳。

乱石峥嵘散粟堆，飞湍奔泻万山开。轰空急若雷车过，振壑倾疑地轴摧。银汉势从天际落，云涛声破海门来。迸泉叠𪩘平生爱，欲转岩隈首重回。

中流石埭隐如磓，鼓鬣徜徉此复回。春水渐深沿泳快，为传尺素锦江来。

奇峰叠𪩘无重数，横涧飞泉会一谿。老树藤萝从古长，寒空云霭与天迷。幽中应有神仙住，深处唯闻猿鸟啼。野性旧多山水癖，恨无心赏此相携。

灵泉一派蜀江通，源出苍崖古洞中。乳滴云根苔臼满，药成仙灶石台空。琼缨珠络千岩霤，瑶瑟琅箫万壑风。杯勺已忻清病骨，刀圭敢望变衰容。

路到葭萌古道边，层崖叠磴入苍烟。忽逢方丈在平地，何意中途过洞天。四面浓岚围碧嶂，半空急雨迸飞泉。一宵身世离尘境，却抚征骖懒下鞭。

江汉朝宗入海长，尝蒙起浪卷轻航。金牛西路经嶓冢，却见微源此滥觞。

岐南一舍过长汧，路近陈仓始入山。三十三程桥栈外，平川始下鹿头关。

香车晓驾九花虬，笳管声中到十洲。太一元君传密命，许君长住八琼楼。

惨淡霜风月色寒，愁人无寐坐闲轩。别听一部凄凉曲，几种秋虫咽草根。

妙句江春入旧年，江梅长向腊中残。梁园地冷春来晚，试劈垂杨旧眼看。

风裂幽窗水泽坚，寒郊空迥澹无烟。何因得向桃源去，景气长如二月天。

野色秋光共泬寥，水村篱落晚烟交。拄笻回就下山路，行看斜阳隐树梢。

东南古县介江皋，西北神州倚斗杓。安得叶君传秘术，时飞双舄诣台朝。

树带晓霜寒矗矗，山含宿霭远重重。谁家收得汾阳笔，八幅罗浮晦景浓。

携樽纵步寻芳墅，聊藉芊芊手把红。行乐岂关闲客事，少侯长日占春风。

索索幽虫急晓风，玉绳西下露华浓。远钟惊觉窗灯暗，依旧江山一万重。

我爱霅溪风景闲，年年鱼鸟伴湖山。利名人到心犹静，况是老僧长闭关。

一阳初独啸，两耳遂双鸣。寒谷疏钟远，霜空众籁清。千铃行险倦，万鼓战酣声。瀑落山头峻，涛翻海面平。风樯开大浪，晓角动严城。陇首悲凉意，苏门旷逸情。凤箫云外过，龙笛月中横。细转缫车急，微遥扤橹轻。衰残伤老态，驰徇厌时荣。处世希蒙叟，观身愧浄名。神明思内守，豪荡悔平生。素问方家本，巢源导引精。早年曾有客，奇术可还婴。何日开金鼎，灵丹见八琼。

密槐遮急雨，疏柳带斜阳。缑岭余音远，苏门清啸长。附冠金翼薄，横鬓玉钗光。高洁自天禀，宁同蜂蝶狂。

金丹一指自崆峒，便控飞轮驾赤龙。况是曾居小有洞，更应不在易迁宫。紫文宝诀三元秘，皇象灵符二景通。却恨劳生闻道晚，九还未就已衰翁。

远寄江城外，新栽水阁前。虚心劳可尚，幻质定非坚。扇薄摇凉殿，杯深泛绮筵。忽疑鸾凤过，翠影落金渊。

舟过严陵濑，凉秋水木清。鼓旗知郭近，鱼鸟见人惊。云乱迷山色，滩长杂雨声。一毫名利事，搔首愧平生。

享国承熙盛，斯民老太平。无私均覆载，大德共生成。阴骘无留迹，神功不可名。曰仁归祢庙，时夏绎清明。

临御自初终，恭勤一日同。慈心夷夏等，诚意地天通。垂拱成文治，安和即武功。含生游寿域，四十二年中。

谟训垂宽大，基图得显承。新宫开玉鏁，旧册阅金滕。龙驾归虚极，鸾旗建大升。平生怀孝慕，游仗展三陵。

不问大横兆，天人心是真。讴歌早归舜，气志自如神。正合乾坤体，明开日月轮。孜孜朝昃意，克己为生民。

旧学多闻富，咨周听德聪。乾元纯用九，丰日正宜中。治迹传英烈，神明溯阆风。平居修五事，洪范在潜宫。

八月初凉后，千年此去长。朝廷留事典，户牖想容光。濯景游霄极，乘云返帝乡。春秋大居正，天统付元良。

遣奠宣哀册，严行按字图。桥山仙去远，渭水月游初。俭制遵遗训，方中列旧书。龙輴三十里，笳鼓节声徐。

瀍东五陵陌，嵩下万安原。风水通佳气，灵祇护至尊。国容回吉仗，像物辟神门。清庙标英德，流光万古存。

羲轩前载远，虞夏信书传。比德皆尊大，惟皇克继先。五陵同厚地，两曜出高天。制作流方策，忧勤十九年。

经纶成盛业，震耀烜威神。粹气同乾健，含生自化醇。无文皆受职，重译竞来宾。东观成书日，方知百度新。

经始开三殿，晨昏奉二宫。承颜专致乐，教孝遂移风。访对朝曦昃，程书夜漏终。艰难思稼穑，意在纪元中。

睿智由天纵，规摹继祖贻。有为皆社稷，无逸著屏帷。传令通湟狭，赓歌及岛夷。时髦俱入彀，流美辟雍诗。

广大天同量，渊深海共澄。遽闻凭玉几，恨不瘗金绳。同轨陪仪仗，因山鏁阙庭。深恩沦朽骨，孤梦遶新陵。

何事高前烈，忘身卫至尊。平生彤管在，忧国玉刀存。一惠彰柔德，深衷忆善言。凄凉金殿月，还照给孤园。

美化成麟趾，勤心念兔罝。廞衣荐翚翟，灵仗咽箫笳。香海归华藏，晴霄散彩霞。春风青琐闭，侍女泣宫花。

风采来尘外，才名入洛初。清言还正始，雅度合冲虚。玉气千寻直，金精百炼余。雍容到岩庙，一世共华胥。

不与椿龄远，先伤棣萼零。宸章怀旧德，惠节入新铭。后世推名教，当朝重典刑。东维跨箕尾，一化本同灵。

谟明余论在，记博近书传。得谢三司重，归休五福全。国门回卤簿，嵩麓望松阡。天下中庸法，宁惟伯始贤。

台阁留风论，蕃垣著治功。时皆推旧德，心自信孤忠。骥骋常疲险，鹏抟不遇风。晚年探妙理，顿看世缘空。

世德承槐荫，朝评许栋材。都堂陪八座，近府阻三阶。燕阁清宵闭，佳城白日开。南阡有一去，冠盖不重回。

晶粹分天婺，深长自帝虞。义声高北海，政事达夷吾。历职小司寇，退身贤大夫。独嗟造化手，不得鼓洪炉。

经济期成务，康宁遽引年。人知三事贵，我爱二疏贤。金石名儒刻，弓裘孝子传。国书循吏传，谁在老成先。

湖暖春波阔，山晴宿雾开。空观素车过，不复画船来。柳外悲萧度，松间送骑回。郑人怀子产，行洒有余哀。

条牧始龚罚，干戈兹滥觞。以拯焚溺起，谓副天人望。君思彼伊吕，胡为乎夏商。顺守信有道，启端乃无疆。

齐桓合兵车，召陵始服楚。忿缘荡舟起，辞为包茅举。勤王岂其诚，继绝聊可与。萌此挟君奸，夷吾合膏斧。

晋之公室微，六族相吞螫。赵鞅率邑车，志岂在君侧。封兹祸乱根，留为奸雄迹。吴楚因诛错，不昭宁复辟。

季子治内难，牙也王堤诛。缓追逸庆父，二子奚亲疏。探情异无将，归狱兹何辜。减量自孟德，抽戈实公闾。

亲亲自祢率，恩礼有等节。虽云王父命，天性何斯绝。奈何彼卫辄，父子相倾夺。此而义可与，人伦固隳灭。

浑浑十三篇，兵谋与师律。匠巧虽自心，规矩宁可黜。腐儒知舞干，奔车暇择虱。腠理与骨髓，所攻盖异术。

伐谋自庙堂，长城在樽俎。下敌无智名，服叛非萧斧。主尊而民安，兹宜国之辅。勿使有功臣，功大将骑虎。

紫阳洞中客，水晶宫里人。一念堕尘世，资本犹天真。擢质出流俗，抗志凌苍旻。邈从逍遥游，浩与恬漠亲。风箫不受调，溪鸟非所驯。敢希古作者，尚从诸逸民。犬马皆有养，况我无天伦。俛首遂干禄，老先称过秦。流遁亡旧守，趋锵陪荐绅。骄气与矜色，湛没四十春。市合先缩手，战酣早收身。桑榆近颓暮，丘壑惭荒榛。福兮祸所伏，名者实之宾。虽嗟负前志，大观亦同均。

平舆旧龙渊，今复见鳞角。隐景入虚无，长吟振寥廓。宁为嗜欲留，当假风雷作。我亦待扶摇，徘徊伴黄雀。

昔者帝尧光宅本都冀，幽朔廼为寰内地。舜肇十有二州此其一，禹服周藩有年祀。崆峒之英其人武，气含阴杀乐钲鼓。秦汉发吏守边亭，世与其民捍中土。召伯功勤黑社传，昭王意气金台古。我兴北望涕交颐，念汝幽蓟之奇士兮。今为勋华光耀照四海，忍遂反衽偷生为。吾民孰不愿左袒，汝其共取燕支归。

八月风高星汉秋，海边闲客骑槎游。云涛茫茫浩无涯，槎头忽触斗柄斜。回看乃在织女家，织女投梭颜如花。客愚不知天上乐，遽把一拳伴归鹊。问得严生应悔来，重去何由寻得着。

我思古人兮，有东晋太傅谢公者其庶几。英才乃是孔明辈，风流更觉茂弘卑。东山游兮不归，妓携手兮嬉嬉。晚年拂劔兮一起，为苍生兮安国危。笑言指挥兮八千师，氐秦百万兮溃而夷。朝之君臣兮犹燕巢于幕上，公对枰兮解颐。吁嗟公之车兮逢白鸡而遽止，青山空兮已而。

财利乃怨府，功名为祸胎。东市悔晚矣，西锺悲悠哉。庖刀割腴味，匠斧斩良材。在埶勿偃蹇，居易无低徊。一瓢颜子巷，孤竿严光台。盛德与高风，颢清无毁颓。

辟书来北门，召命自宣室。朝廷搜英材，溪山及野质。当世良有心，一得思造膝。署霞隐扶桑，已是长安日。

旦下乌石滩，暮泊严陵濑。潺湲卧溪声，惨淡宿山霭。所历已陈迹，不忘惟嘉话。泪湿青云篇，抚襟惭慷慨。

帆挂桐君山，橹入富春渚。寒风荡江波，烟雨迷汀树。煮茶论药经，挑灯数碁路。全胜谢惠连，独望新安去。

飏帆上渔浦，随潮宿雁湾。烟火指富阳，云树连萧山。曲岸蓼花疏，清波鸥鸟闲。江外信清旷，吾心睢洛间。

我本高阳徒，野性盖踈拙。岂堪天子傍，命令裁机密。一麾出承明，猿鸟遂超逸。山州寂无事，气象颇萧瑟。闲寻琅邪溪，云岚可披拂。中路闻潺湲，幽亭对崷崒。锵咽触环珮，清泠泛琴瑟。知君多醉此，归鞍屡突兀。醉中遣形骸，题名亦信笔。遗我溪风清，苍颜坐髣髴。暝色失松竹，徘徊望寒月。携酒频来游，行待山花发。

季子揣摩佩六印，主父宦游食五鼎。奈何君抱纵横才，四方漂泊无人省。我客在陈君逆旅，秋霖淫滞宵灯永。解裘命酒邀与谈，萧萧衢路骅骝骋。是时泣血略相吊，我走汝南君入郢。今者索然来上都，阴怀一刺谋谒请。深闳高盖竞豪权，大浪长风独萍梗。龙待云雷无一勺，虎思林麓困穷阱。壮心日觉春冰消，素发年来晓霜冷。季子主父昔亦尔，子参今胡怀怲怲。一为齐国无立锥，一为洛阳无二顷。我有弊庐濉之阳，子参良田枕清颍。况是伊人高枕时，明朝归鞅同君整。

阴阳万变始三画，天地大法都九畴。斯文滥觞日增广，淳源已溃分千流。举而错之为事业，典诰始勋终乎周。尼父将圣生无位，一王遗法存春秋。化成天下文之大，岂事章句矜雕锼。道经战国遂榛莽，赖汉诸儒勤耘耰。然其文物比三代，高曾下视云来幽。唐时师匠多磊落，昌黎把钺为之酋。姬公端冕明堂位，八门四面群小侯。嗟时迦老驾异说，吾儒路阻行无邮。可怜韩子独强介，抗颜不为缁黄羞。惟余碌碌谬庸者，蓬头风转萍波浮。出言踈阔触忌讳，倦游四国无人收。夫君家公世才杰，士林向景称英游。是故落然来北海，登门如到神仙洲。贻诗旅人定交分，所期者大将安酬。爽如高秋望霁景，壮如拔戟逐挟辀。两敦六瑚见古器，黄锺大吕闻鸣球。伟哉志趣规取远，古人之善今人仇。直须摆脱忽回视，远趋董贾为朋俦。此心可以厚风俗，此文可以扬天休。誓将它日同利涉，我为之楫君为舟。

夜凉风月静，庭幽松桧阴。羽人江外来，为我开素琴。上清通灏气，太古传遗音。逍遥得天和，虚寂还真心。更调三乐曲，无惜一卮深。胡然忧世患，慨叹伤灵襟。

秋风吹空一横扫，秀桐芳蕙经宵老。晨鸡惊起穷丈夫，心骨调残感霜草。独起过君喜君在，鹴裘同就旗亭解。酒酣气壮把袂归，吾曹心过中区大。君不觉丰城两龙思延平，气凝愁紫牛间横。神物际会当有时，洛阳楼上逢张卿。古人率自穷途起，景略执畚南阳耕。

星斗挂空碧，鸾鹤翔紫清。朝真弟子古坛上，炉烟袅袅金碧声。露脚斜白寒不动，千山岑寂横烟清。绛阙太真冠简静，紫宫夫人珰珮鸣。霞旌晓迈遗空谷，石磴云埋瑶草绿。残蟾冷帖西南隅，回首尘寰烟一簇。

有所思，在斗墟之东华。我欲从之路阻赊，寸心坐驰天南涯。彼美一人骞且都，明月环珮云霞裾，蹇于翔兮不我留。登高杳视令人愁，褰裳欲涉江湖修。江湖修，不可过。不可过兮奈若何，私自怜兮长啸歌。

少年心骨壮，功名期力殉。文邀马卿评，劔谒猿公问。御良骥足逸，胡为车三偾。浮沈道所尚，穷达天之分。迹从逍遥游，心与洪蒙论。姑佩湛卢归，休复较铦钝。

千里寒雪程，平生旅人心。丈夫虽四方，行役愁不任。祢刺弊生毛，赵囊空无金。钱子一樽酒，送子垂杨阴。

畴昔未识君，汝南熟声耀。相随会上都，一揖心相照。爱君真快士，顾我略同调。剧孟重然诺，曼倩喜谐笑。往简日共评，高楼常对釂。君锐如利劔，腾拔已出鞘。我独策征骖，舌在慵复掉。归养咏南陔，丘园忆高蹈。

暮哭寝门外，南望愁云昏。何言英迈气，奄成幽寂魂。寒月长夜台，秋风黄蒿原。十载金石心，凄凉谁与言。

物色无容华，逆风利如剪。晨兴心怅然，惜此岁华晚。自古东流波，滔滔去无返。计事须及时，咄哉行自勉。

广陵散，妙哉嵇公其旨深，谁知此是亡国音。商声慢大宫声微，强臣专命王室卑。我闻仲达窥天禄，人见飞鸟在晋屋。子元废芳昭杀髦，常道乡公终荡覆。义师三自广陵起，功皆不成竟夷戮。广陵散，宣诛凌。景诛俭，文诛诞。广陵散，晋室昌，魏室亡。

五湖波浪涵秋空，风烟萧索愁溶溶。棹扁舟兮长迈，当年则有越相之范公。乌喙不仁固可恨，文种踟蹰亦已庸。功大不赏威震主，不去必诛今古同。周霍中曾殆如线，黥韩竟不保其终。谁能持此沧浪曲，寄入三湘棹唱中。

有叟羁穷垂白头，潜神密理同天游。朝歌鼓刀既屠纣，渭滨垂钩来钓周。晚遭西伯与同载，首封东海荒营丘。洋洋大风仅千祀，当年固乃屠钓俦。世变后有薛公文，馆中多坐倜傥人。鲁连节重轻丘山，冯驩气高微风云。丈夫志义绝流俗，岂与层层雏鼠群。楚汉兴亡事已微，后世倾夺奚足讥。龙韬豹略苦迂阔，使公复生将安归。

仙人仙在沧海湄，双毫出耳绿丝垂。瑶池西赴白云宴，丹山远借青鸾骑。香云红淡春光染，天风吹旌霞飐飐。晓过扶桑水一泓，下视中州尘九点。蟠桃初熟甘露瓜，对持斗柄泛流霞。妄向秋空举金掌，茂陵衰草令人嗟。

周道积衰礼义坏，夫子咏歌沂泗滨。宓君不齐宰单父，独推深诚仁此民。弹琴燕坐澹无事，人不忍欺风化淳。流光逝水二千年，我税征鞍来盘桓。满屋清风气象古，绕台宿楚霜华寒。缅怀德音竟谁嗣，挥酒洒空独长叹。安得长官尽恺悌，编氓父子聊相欢。

山翁貌清耸，膝横古桐弹。泛弄渌水曲，满弦流潺潺。初调意绪微，温流动斜晖。划然响嘈嘈，秋风驾怒涛。数声细更大，涧泉咽复快。曲终急以停，骤雨齐无声。西壁月华白，万壑松风清。灏然太古气，使人尘虑平。山翁弹罢抱琴去，归处一峰烟翠横。

圣明天子仁且英，海寰内外归神灵。辞客相夸凤凰诏，功臣不貌麒麟形。绣旗尘卷霞纹暗，古劔秋涩铜花青。尚余旧爱征西马，待从日仗登云亭。

天地闭不泰，贤人隐山泽。如何尧舜代，箕颍有逸客。消长存乎时，出处惟所适。箕子之明夷，钓筑亦潜迹。乘桴海上游，采芝商中匿。有道盍来仪，经纶建皇极。致君义轩庭，安民仁寿域。岂必同蚯蚓，蟠屈泥中食。

灏灏元气淳，茫茫太古迹。文巧不胜烦，发机自三画。盟诅复诰誓，民心日浇弊。荡然近太初，祖龙亦深意。倾夺损生理，世人多夭死。诚哉象系言，乾坤有时毁。

受命托厚地，禀气独英妙。有心出太虚，无情合至道。君子正容色，烈士全节操。自是万木王，何辱大夫号。

美玉琢温润，界尺裁方直。非惟立规矩，亦以端简册。玉性比君子，尺用同正人。兼有盘盂戒，宜为几席珍。

邑民三万家，四边湖海遶。家家勤穑事，市井商游少。荐岁逢水沴，饥劳何扰扰。我来忝抚字，见此心如捣。去秋仅有年，膏田尚停潦。今幸风雨调，皆话天时好。春喜鹊巢低，夏更蝉声早。秧船拏参差，葑岸萦回缭。艺插暮更急，车响转清晓。纺筥犹挂壁，何暇张鱼鸟。我时行近郊，小艇穿萍藻。渚长葭薍深，野沃{禾巴}䅉倒。孺子远饷归，闲暇颜色饱。预喜省敲笞，租赋可时了。归来轩馆静，旷荡盈怀抱。衙退人吏散，庭庑阒窈窈。露筿映孤亭，风荷动幽沼。置身木雁间，兹焉愿终老。颠蹶走荣利，况余拙非巧。鲈脍饭紫芒，鹅脂酒清醥。怅然怀友生，虚斋为谁扫。

曲池秋水平，虚碧杳澄浄。有𫚢从何来，潜据久已横。鼓鬣作波浪，晴景占蘋荇。贪吞无遗鳞，多折修荷柄。西轩因纳凉，遶步恣哦咏。时逢横水面，气意殊豪劲。向非神守严，雨雾寻飞迸。不揆入江海，且与蛟螭竞。暇日呼罟师，搜摝穷泥泞。泼剌出数尺，怒跳何健轻。状丑足涎沫，刀几嫌腥硬。遣童放西泽，不死傥知幸。犹虑持私烹，诚嘱烦言令。去去避钩网，再获谁尔诤。遂取群小鲜，投中使沿泳。上游若浮空，众沈疑落阱。队行有孤出，如嫡从诸媵。忽散何所惊，两合成相迎。衔尾既竞速，依蒲亦少定。庄濠念逍遥，严溪思隐行。聊以贻后人，持竿助闲兴。

泽国气温湿，暑候尤郁蒸。矧更并江海，霖霪久相仍。沉阴不暂解，云雾常昏凝。蛾蝶败禾麦，鳅鳣占田塍。菌本出床脚，藓痕粘杖藤。蜗蚓离窍窦，伸缩殊自矜。蛙黾聒昼夜，耳惯犹愁憎。漫水接河汉，宁复分淄渑。暑弱为寒冒，阳微遭阴凌。震雷寂不发，凄风时暴兴。孰此宰四序，令烦无威棱。将由列缺惰，何处闲曲肱。飞廉独掀扑，公尔作阴朋。共力起波浪，势且襄冈陵。涉古考经说，助阳义有凭。古典救日法，于社萦朱绳。置麾伐五鼓，消慝使勿胜。庶几灾沴革，幸获忻谷登。幽斋窗户暗，懵瞀思不澄。有如坐盎缶，巾羃施层层。疚心忝抚字，搔首徒鬅鬙。安得昏霾辟，坐见白日升。

芳园夏景初，茂树成帷幄。幽亭鲜人到，群雀宅檐桷。飞集得所安，朋噪声何乐。幸无弹弋虞，复免鹰鹯捉。入水时尚赊，孳育日以数。啄场徒耗粟，穿屋皆有角。属我厌歊蒸，来居屏纷浊。置榻开小窗，当轩挂踈箔。莫肯少畏避，竟来鬭纷魄。争粒时聚喧，夺栖或相抟。谁命为嘉宾，轻率可无怍。主人不尔堪，尽逐归蓬藿。

刘郎阮郎丹箓客，桃花源中有旧宅。闲寻流水过碧溪，忽闻鸡犬见人迹。琼台瑶榭知何所，紫云深处开珠户。鹤驾龙𫐌彩仗来，鸾歌凤舞霞觞举。世缘未断尘心狂，苦厌仙家日月长。洞门一闭恍如梦，归路古木何荒凉。

水为都，云为庐，芙蓉帐，清盖车，霜裾雪襟素襜襦。秋空清，秋雨晴，弋者不来渔翁去，孤翘群泳芦花汀。往来东浦何容与，莫爱稻粱过西渚。渔翁布罗满葭下，潜教媒子来呼汝。罥丝漠漠不可见，羽翰一挂脱不去。汝挂罗，媒子喜，更笑汝愚落他计。

崇轩华盖为谁子，高阁朱扉为谁第。孟公君卿善请谒，少叔王孙有权势。凭凌豪气务相倾，晚日署门复谁恚。君不见隆中草庐客，阳里席门居。敛翼蓬蒿下，萧条意自如。触罗向稻梁，肯随黄口雏。将军三降顾，真主六用谟。岂由趋逐交游得，壮心自与功名俱。

层台复道盘盘斜，马头冷光摇玉花。曲葆翩翩映红日，彩旗苒苒舒晴霞。铿钟考鼓台上宴，花间楼榭层层见。香雾低蒙烂不收，觥筹随酒东西转。山衔半日王未醉，桂花蟾露滴浓翠。冬冬满板敲金丸，千娥攒碧台门闭。古铜青涩对秋晓，王乐不极将如老。孟尝坟上牧童歌，千岁空台长荒草。土花愁碧古甬平，阴夜鬼荧光扰扰。

黄鹤飞来兮，越沧海之无垠，标格孤高谁与群。风前清啸欲命侣，凝神翘立如含嚬。鹰鹯独矜觜爪利，燕雀止为腥膻驯。扃笼犹负语言巧，堕羽直为依襟珍。杳杳水云上，亦有网罗屯。黄鹤飞去兮，汝无恋此扰扰之尘寰。冲丹霄兮凌紫烟，行啄秀芝咽醴泉。静栖琪树金羽丽，闲舞瑶池菊裳鲜。鹓群凤侣久相待，休随燕雀陪鹰鹯。

有儒落落何为者，策驴晓到吾门下。凤标高古气深淳，询之乃是陶唐民。并汾形胜太行麓，西距潼关大河曲。春秋战国汉晋史，所书义勇雄侠士。多出三晋与秦燕，古云气俗禀之然。我颅儒冠腰博带，躯干不如脑腑大。曾游两河望王屋，不到并州心不足。喜君历历说其乡，引我心飞过太行。因爱其乡爱其人，已重其人重其文。文比玉溪既高爽，诗比玉川仍清新。胡君不但歌诗好，又工画笔名精妙。画牛百年鼻不干，浙东独有戴巡官。胡君不肯居戴后，自署名为画牛叟。忽摧两幅教余看，回首故园心恋恋。我家一廛寄淮汭，往曾亲把枯犂尾。月下歌商叩牛角，雨里寻春坐牛背。长来提劔事羁游，虚名役我荒西畴。见君画得牛如活，却忆烟蓑淮汭秋。胡君胡君君贤者，画得信奇宜少画。勿令画价闻于人，掩君诗价兼文价。

众客醉归杯席阑，有客不醉坐长叹。不醉长叹客何苦，请以眼前近事观。客见南迁丁晋公，拥旄秉轴天禧中。昔岁羁游客此宇，穷秋萧索随飞蓬。渐达得意忘旧困，手提国柄矜权雄。矜权未足俄南窜，青衫白发穷衰翁。向者枯荣试回省，何异春宵梦一终。人事纷纭似飞絮，钟漏声中朝复暮。且脱鹴裘换酒来，与子相从醉乡去。

露下蝉不鸣，怆然觉秋暮。独立夕阳楼，遥见南征路。动乖心所期，事与年同去。弹铗歌归来，愁思发宵寤。高吟惠连诗，重忆安仁赋。佳人何当还，荆阳叹流寓。

世事随波涛，流光逐魁杓。二年革新旧，一夕连昏朝。容华益凋歇，况味殊萧条。信似唐生语，跃马期非遥。

浙江汤汤，南国之纪。句章之乡，居巢之里。天子命公，二邦更治。越人之嗟，吴人之喜。公之为政，简而易从。不严而威，敏以有功。孽不及牙，奸折其绪。孰施斧斤，不见铓露。老稚晏起，壮服于亩。椸有澣衣，廥有多稌。公之退公，乐是北池。飞阁渠渠，虚廊迟迟。鱼跳于藻，渚有凫鹥。钓亭桧岛，其水涟漪。公之退公，以豫以游。邦人喜公，尚无疾忧。邦人祝公，百禄是遒。匪公其私，王家之休。我思建官，公理众政。与民最亲，惟时守令。其有不臧，根心之螟。小犹虮虱，肤皮是营。于铄有宋，一统万方。千里所付，几人曰良。凡领王民，守土之吏。有理如吴，帝道则粹。我歌北池，爰颂公德。以告后人，勿污勿塞。

烈士趋死易，黜己下人难。况乃持柄位，而当功名间。天宝唐中圮，大盗起幽蓟。伐鼓倾中州，意有摧枯易。桓桓许公远，持节睢阳郡。孤垒扼贼冲，攻急势危窘。张公何壮哉，雍丘以众来。誓将同忠义，分持虏羹杯。慷慨二丈夫，感诺明悲吁。对举两手起，力与扶中区。空郊乘垝垣，赋锋四周攒。万夫齐一心，就死无悔颜。夫岂威令使，化公心如丹。兵尽粮饷绝，重围气逾烈。龙枯无一勺，虎腾坠穷穴。帐下万金士，霁云特雄杰。乞师贺兰府，啮指如枯蘗。七日哭秦庭，何谢楚臣节。邻藩救不来，呱呱守埤哀。天胡不我吊，竟使孤城摧。沈痛数忠良，委骨鲸与豺。王师遂破贼，天王归京国。持久全江淮，实由二公力。遗烈在宋人，食公河之津。我闻唐天子，命远守宋民。张公何为者，单车投远舍。开门授之柄，引己出其下。张公仁且英，节义无与程。但初无睢阳，此功将安成。顾岂沮大节，而下张公名。意欲觉后来，知人为贤明。

踈慵余本性，放旷涵天真。自疑姑射来，藐然太古淳。思与老彭游，坐阅冥灵春。世家守儒业，此志成越秦。蹭蹬湛世伪，遂与英俊群。阔步处清禁，迎班趋紫宸。高议预时事，客气矜要津。薪火不停焰，风波浩亡垠。释筈前无的，将车后多尘。履地弗敢蹐，仰屋徒含颦。兼济悼迟暮，独善惭隐沦。沥恳得嘉命，闲曹容病身。性以浄为体，慵乃德之纯。融师善知识，中散诚仁邻。首慵废冠弁，腰慵捐佩绅。手慵如槁枝，足慵若奇轮。耳目遗声色，鼻舌忘馨辛。内乐极委顺，中扃收精神。大观齐诸物，万化同一均。祸兮福所倚，名与身孰亲。何须人林壑，自是逍遥人。

种种诸法皆心生，心自无生岂有法。祖师来意我不知，昨夜秋风扫黄叶。

黄裘纱帽霜眉白，九老相携意气同。碧水宫中初邂逅，黄金殿里久从容。苦催归路憎骊母，留赏名园喜葛公。为问家乡还远近，迢迢七十七程中。

二八已微阙，十四犹未圆。盛满在三五，素蛾逞婵娟。两半阴阳合，平分上下弦。臼中有灵药，一粒九光全。

可怜萍梗飘浮客，自叹匏瓜老病身。从此空斋挂尘榻，不知重扫待何人。

自从无始千千劫，万法本来无一法。祖师来意我不知，一夜西风扫黄叶。

烟策西归背九衢，锦城春色遍平芜。它年定有乘槎客，知是严君隐蜀都。

故人久别忽相逢，不及开樽舟已东。四十五年春梦过，此回一见更匆匆。

剡中盛事自南朝，太守诗人趣亦高。我岂匏瓜常系此，酒舡捶鼓兴犹豪。

红尘三尺险，中有是非波。

谨言浑不畏，忍事又何妨。

讲事时农隙，斿车引狩畋。旌门开霁野，帐殿拂霜天。星斗随华盖，风云逐宝鞭。翼开花浪急，围合锦城圆。射狡无遗镞，从奔必应弦。迹人轻过电，骑队速回漩。鸷翮纷争击，材卢亦竞先。亟来余逸足，径下不虚拳。勇气凌金鼓，懽声杂筦弦。抗緌分逆顺，植表阅周旋。汤德逾三面，尧心岂两豜。颁禽均近列，赐帛及高年。坐幄陈慈宴，停舆劳力田。鸣铙回彩仗，斜日下蒙泉。宁校虞旗获，聊供庙俎鲜。简稽严卒乘，典制寓蹄筌。甫草深怀古，磻溪念得贤。威灵增震耀，夷虏慑腥膻。羽猎尝箴汉，车攻昔美宣。词臣兹纪咏，抑未愧前篇。

飨帝精禋举，严亲广孝纯。祢宫增懿典，皇册荐威神。宝殿斋居肃，琳房献礼陈。慨瞻清庙几，穆奠紫坛茵。备乐嘉安曲，鸿仪显相臣。玉从丹禁出，路俨绣旗新。瑞霭蒙天仗，祥风入帝宸。懽呼九州会，庆泽万方均。有幸逢华旦，无谟翼至仁。但祈陪百礼，景扈越千春。

