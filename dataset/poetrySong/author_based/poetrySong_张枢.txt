尧殿融春大宴开，山呼才了乐声催。侍臣宣劝君恩重，宰相亲王对举杯。

观堂钟响待催班，步入朱廊十二间。宣坐赐茶开讲席，花砖咫尺对天颜。

月笼梅影夜深时，白玉排箫索独吹。传得官家暗宣赐，黄金约臂翠花枝。

翠枝斜插滴金花，特髻低蟠贴水荷。应奉人多宣唤少，海棠花下看飞梭。

笙歌散后归深院，花柳阴中过曲廊。静掩金铺三十六，黄昏处处𦶟衙香。

灿锦堂西过夕阳，水风吹起芰荷香。内监催扫池边地，准备官家纳晚凉。

晚凉开院近中秋，香染金风倚桂楼。花月新篇初唱彻，内人传旨索歌头。

银簧乍靘参差竹，玉轴新调尺合弦。奏罢六幺花十八，水晶帘底赐金钱。

回廊隔树帘帘卷，曲水穿桥路路通。禁漏滴斜花外日，御香薰暖柳边风。

紫阁深严邃殿西，书林飞白揭宸奎。黄封缴进升平奏，直笔夫人看内批。

一曲朱栏百尺余，仙人自是爱楼居。松风不动千山静，月满天坛人步虚。

今古茅山是胜游，秀峰突兀绕沧洲。云含老树迷还散，石拥甘泉咽复留。未见岩风晨下鹤，祇闻涧月夜鸣蜩。道人不是悲秋客，黄菊丹枫相对愁。

