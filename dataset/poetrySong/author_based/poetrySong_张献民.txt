文脊佳峰峦，烟云密帷幕。穷深到幽处，无路通马脚。天意忽芜没，神功为开凿。周环列苍石，直上撑碧落。伏暑坐其下，凛凛风霜作。俗客频往来，只恐却锁钥。

无路可通文脊隈，山腰大辟门崔嵬。若非天地功破裂，定是鬼神力凿开。浑浑旁撑苍壁立，空空直贯清风来。祇应便彻仙源去，愿蹑飞云到玉台。

撇衣秉火扪石入，路硬硗确黑如漆。穷深不见瞿硎生，洞中依旧石藏室。

洞流何处窟穴断，泉向洞中源源生。潺潺万古流不尽，夜夜空照山月明。

一窦险若到平处，裂壁忽见天共明。水深不敢投石响，潭中惟恐神龙惊。

朝见紫云生霏霏，暮见紫云归戢戢。有时飞鸾舞上下，料是仙人潜出入。

日破阴蒙照岩顶，紫云一片拖晴影。溶溶泄泄晚不收，只疑便是壶中景。

屹嵲欲到倚山脚，涵云泄雨摩半空。向晚呀然射颓照，叠石烂烂参差红。

岩下夕阳烛已然，岩腰斜照光犹射。暮云残霭不能遮，始信仙居无昼夜。

