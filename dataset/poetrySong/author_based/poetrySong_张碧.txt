寒姿数片奇突兀，曾作秋山秋水骨。先生应是厌风雷，著向池边塞龙窟。我来池上倾醉尊，半酣书破青烟痕。参差翠缕摆不落，笔头惊怪粘秋云。我闻吴中项容水墨有高价，邀得将来倚松下。铺却双缯直道难，掉首空归不成画。

毒龙衔日天地昏，八纮叆叇生愁云。秦原走鹿无藏处，纷纷争处围成群。四溟波立鲸相吞，薄摇五岳崩山根。鱼虾舞浪狂鳅鲲，龙蛇胆战登鸿门。星旗羽簇强者尊，黑风白雨东西屯。山河欲拆人烟分，壮士鼓勇君王存。项庄愤气吐不得，亚父{豆斗}声天上闻，玉光坠地惊昆仑。留侯气魄吞太平，舌头一寸生阳春。神农女娲愁不言，蛇枯老妪啼泪痕。星曹定秤称王孙，项籍骨轻迷精魂，沛公仰面争乾坤。须臾垓下贼星起，歌声缭绕凄人耳。吴娃捧酒横秋波，霜天月照空城垒。力拔山兮忽到此，骓嘶懒渡乌江水。新丰瑞气生楼台，西楚寒蒿哭愁鬼。三尺霜鸣金匣里，神光一照八千里。汉皇骤马意气生，西南扫地迎天子。

