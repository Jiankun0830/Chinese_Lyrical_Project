平时谷口驰声名，只今朝市心如水。司马政成方外趣，官事莫能相料理。公堂卜筑在人境，锺阜孱颜是吾里。瑶林琼树风尘外，白雪阳春谈笑里。花间有酒可逃禅，客至忘吾还隠几。便应诏登金马门，乐此徜徉聊复尔。君王神圣相伊周，虎豹空山不可留。招我白云二三子，弹冠径出从公游。

老矣丹心在，愁来酒兴浓。江山遗古意，云水淡秋容。落日孤村笛，微风远寺锺。平生善知识，却忆妙高峰。

