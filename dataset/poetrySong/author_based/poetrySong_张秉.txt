何处来蘋末，萧骚尽四邻。金茎吹晓露，玉宇动轻尘。易水离歌阕，齐纨怨思新。泛兰迷旧泽，落帽会佳辰。篱菊飘香远，庭桐坠叶频。帆开五湖客，槎去九霄人。曲沼铺纹簟，平芜偃绿茵。鸿飞资羽翮，鹰击助精神。仙驭归堪待，琴松韵更真。披襟同楚树，千古自相亲。

斜汉西倾桂魄新，停梭今夕度天津。世间纵有支机石，谁是成都卖卜人。

红蕖烂熳碧池香，罗绮三千侍汉皇。阿母暂来成底事，茂陵宫桂已苍苍。

香阶宝砌静无尘，遥指星河再拜人。若把离情今夕说，世间生死最伤神。

北斗城高禁漏多，汉家宫殿奏笙歌。漫教青鸟传消息，金简长生得也么。

珠箔风轻月似钩，还看锦绣结高楼。堪伤乞巧年年事，未识君王已白头。

函关秋霁雁初回，六里商于晓色开。四皓有灵应笑我，谪官方始入山来。

叠石自然成雁塔，贮泓依旧作龙塘。

