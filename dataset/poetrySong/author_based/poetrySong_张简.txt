病骨癯然鹤一般，相陪夜坐万松间。乾坤清气皆归月，湖海高人半在山。吟苦心从天汉转，琴清身与岭云闲。杯茶预约中秋节，五老峰头说大还。

骨凡缘欠大还丹，饱食人间行路难。灯火半生诗鬓老，江湖九月客衣单。拈将红叶书愁思，摘得黄花当晚餐。莫向吴松江上宿，梦魂偏怯雁声寒。

俗缘未断念家乡，回首仙源竟渺茫。野鸟自啼春自好，桃花应是怨刘郎。

草窝双树下，借与定僧居。会得虚空境，坐卧总从渠。

行阙独崔嵬，垂杨夹道栽。河通桃叶渡，门对雨花台。世事棋千变，人生梦一回。谁知今夜月，曾照六朝来。

