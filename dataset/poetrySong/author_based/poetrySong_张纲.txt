一声清跸九天来，睿主崇文宝运开。光动石渠春滉漾，香浮芸阁昼徘徊。天颜有喜垂清问，御笔亲题仰圣才。铅椠小臣空怅望，五云深处认蓬莱。

春旗簇仗石渠边，东壁分明帝座前。八品微官恩有地，七年通籍愿瞻天。心驰魏阙何时到，身滞周南祗自怜。遥想道山云集处，几多光宠被群贤。

酒狂玩世芙蓉仙，胸中落落太古全。浮云富贵不着眼，肯复腾上夸鸢肩。应怪元龙负豪气，献书天子言十事。骑骡一去不可追，风月凄凉壁间字。

太丘道广固难周，自有良朋结胜游。莫使弹琴防性气，只堪寻竹占清幽。三篇解索诗偿债，一醉那无酒唤愁。贫甚渊明在环堵，忍教空负菊花秋。

古寺凭崇冈，苍烟荫乔木。欹斜屋鳞比，缭绕墙带束。何人辟层轩，延客寄遐瞩。醉赏菊坡下，客意岂在菊。念昔居此地，名世尽儒服。师旷贤多知，苍史圣重目。台成竟谁游，事去不容跼。梁王髙帝孙，名字亦不辱。当时盛歌舞，肯使后人逐。陈迹今故存，新池为谁绿。感叹世上事，反复如转烛。请君听锺鱼，尚想吹紫玉。

轨道无停辙，枫林难尽柯。人生百年间，疾若下走坡。何为行役苦，况乃忧患多。渊明颇解事，舍浊扬清波。九原骨已朽，万古名不磨。念我独窘束，处世随唯阿。尘埃眼中满，岁月马上过。不作鸡肋弃，尚扣牛角歌。正赖良友朋，诗句陶天和。涓涓吐微溜，浩浩供洪河。三篇怯大手，未陈先倒戈。借问菊坡游，颇亦狂醉么。独不饮公荣，冷面看红酡。欲赋无好语，书怀愧阴何。

纷纷儿辈谩同时，独负权奇不受羁。刻烛已惊诗句逸，飞觞肯放酒行迟。平生白璧休三叹，万事黄粱仅一炊。谁向先贤得风制，空令人笑虎头痴。

大木千章难近用，朱弦三叹有遗音。微言欲扣会心处，浊酒不妨随意斟。

年少诗狂不自禁，那堪客里听孤砧。窗寒夜半月初上，酒尽欲眠愁更深。

禅房深夜雨萧萧，只有青灯伴寂寥。咫尺婵娟锁朱户，不知何日枉佳招。

延宾北海坐常满，不饮公荣亦太悭。病渇固应难与酒，啸歌元自不相关。

在处朱朱兼白白，化工伎俩真多色。谁知先生铁石心，到眼物华如过客。髙标可但凌三冬，一枝杰出妖艳中。椒兰绛灌信鼎贵，万世屈贾留清风。

春融凖拟千场醉，底事年来兴易厌。满眼笙歌招不出，独哦诗句遶穷檐。

黄阁曾居百辟尊，经纶相业满乾坤。化行风雨年年节，恩到桑麻处处村。付与斗枢深拱极，安排鼎铉再调元。赞襄好为苍生计，天子文思纳尽言。

朝来佳气满枢庭，知是君王用老成。素倚房乔关大事，政须裴度张威名。三千奏上深忧国，百万功成看偃兵。听取啼禽催布谷，便将霖雨发春耕。

衮衣廊庙孰推先，元老勋名自卓然。忠概明堂尊一柱，神锋长剑倚中天。定知辟国功归召，已见疏封地得燕。相业蝉联应未艾，少翁家学似韦贤。

此日君恩特地深，传呼星使自天临。鸾台鳯阁满春色，燕语莺啼俱好音。骏极共歌申降岳，对扬真赖傅为霖。青毡岂待金瓯卜，自有公言格帝心。

推毂当时起陆沈，巴渝祗恐累知音。十年谬许门人列，一报长怀国士心。沙路待看新筑稳，桃阴应念旧蹊深。酸寒尚有男儿志，忍使霜华两鬓侵。

瑞雾祥烟满绛霄，诏开黄阁宴生朝。钧天合奏御香满，百辟紫宸初散朝。流花宝爵传宣劝，欢声自逐和风转。四方争献寿星图，祝公千岁身长健。画手丹青妙入神，煌煌列宿能写真。貂冠玉带画中见，便是凌烟阁上人。伟哉风骨神仙裔，主张寿禄来尘世。不须更占南极星，看取老人朝玉帝。

上方有国名众香，经行苑囿皆芬芳。世人岂识天香界，但知苏合及都梁。博山氤氲吐微窦，一炷香婴净尘垢。散成五色空中云，持献现前无量寿。我公宿悟香严因，应缘来现宰官身。妙香密圆证无漏，总持不动真天人。熏陶四海看无际，便是经行众香地。献香陋语应已闻，罗筏宁论几千里。

凝香红蜡大如椽，华堂两两排金莲。漏涩铜壶寒夜永，光摇翠幄争春妍。兰膏芳苡何足道，帘卷香风碧烟袅。霜蛾勿用拂麟须，合就仙丹会难老。我公身依日月光，不假仙丹亦寿康。煌煌神烛照天下，光焰何止万丈长。世间爝火知无助，想像丹辉争欲赋。可怜贱士老不才，短檠见跋无佳句。

蓬莱宫中老仙伯，一首诗堪万人敌。胡不佩剑趋明光，要试南阳二千石。南阳异时名帝乡，蘘山菊水秋风香。民歌召杜向千载，至今遗俗皆农桑。使君此去殊不恶，坐啸风流有余乐。堂前画烛照红妆，席上枯棋响飞雹。行看玺书下赤墀，旌旗夹道生光辉。应念斯文要羽翼，归来九万翔天池。

剥啄龙门未厌频，履声容易出云津。求羊径扫无它客，王谢堂前宴令辰。心醉不知帘外雨，眼花唯觉坐中春。留连更欲穷欢赏，惆怅金壶启夕沦。

不须乘月坐胡床，帘底高张蜜炬香。随意尊罍供北海，等闲谈论到羲皇。三朝旧德真忘分，一介微官倍有光。礼绝百寮明日事，可能重许上公堂。

索米长安甑欲尘，斗升分惠意何亲。无烦子罕出公粟，自有叔牙知我贫。指囷高风怀国士，翻匙佳句忆诗人。他年若遂归田去，尽种香秔老此身。

佳言吐屑破春温，落落胸怀自不群。百万买邻轻去我，十千沽酒屡思君。懒偿诗债缘何事，熟读棋经要异闻。挑战会从今日始，待严旗鼓送奔军。

万籁沉沉夜色幽，倚楼长啸杂吴讴。干时不利羞鱼沫，廪食无功类鼠偷。已欲忘言聊卒岁，尚余豪气独悲秋。麹生胗味真吾友，谁解招呼与解愁。

秋云来不断，野色浩无穷。兴逸烦襟外，诗成醉眼中。怀乡看宿鸟，转物悟飞蓬。何日江南去，新鲈鲙箸红。

嗜酒刘伶绝世无，春衫典尽倒天壶。造门谁为倾家酿，见客常留满眼沽。颇讶霜威太严令，忽分春色到焦枯。一尊且作通宵醉，明日重看朝夕乌。

萧瑟中宵雨打窗，那知风月乱飘黄。已无佳月供清赏，赖有新诗耿夜光。蓬户我方甘寂寞，朱门君勿看辉煌。只今天柱峰何在，好约玄真一醉狂。

结束征鞍去欲奔，行行折柳送都门。壮怀未用看双鬓，祖席何妨醉一尊。玉局仙游成独往，草堂诗句与谁论。悬知别乘风流处，醉倚红妆笑语温。

奉倩伤情爱所钟，佳人难再岂天穷。登台曾是吹箫侣，对影今为舞镜雄。虚案故应愁午饭，小窗谁与伴春风。夜深它帐遥闻语，莫怨朝来无是公。

破睡轻风透碧纱，宝钗聊插任欹斜。欲寻女伴嬉游去，试问秋千有几家。

萦蛇路转惬登临，一室翛然客静心。杖履主人山下去，风鸣岩壑自幽深。

老将诗坛数按临，词锋疑有受降心。夜严旗鼓吾将勉，只恐秦师壁已深。

累累弱蔓绕长松，未放苍龙舞太空。赖有霜刀堪一割，谢公汧水为磨砻。

檐桷纵横仅满筵，维摩病室故萧然。焚香静扫床前地，宴坐超观物外天。容膝不妨元亮醉，下帷谁识仲舒贤。白头千里来相就，知是吾儿几世缘。

骑马走天阙，着破几狐裘。功名藐未涯，日月去不留。从来舌本彊，游谈愧枚邹。闭门有乐地，未用儿女忧。故人寄新诗，卷轴红牙头。飘然雪中作，乘兴将谁谋。相与情未疏，连夜飞轻舟。此身一缕微，岂待万户侯。有酒且共乐，贫交乃胜游。

黄花白酒两相逢，把酒簪花对晚风。千里故园云水外，三年归路梦魂中。自怜晼晚伤秋色，谁解疏狂发醉红。寄语髯周颇知否，此时情绪与君同。

破的雄乡国，担簦上帝京。路夷骧逸骥，天阔转飞鲸。学就千人敌，名归四海争。莫言年少在，岁月易峥嵘。

黄卷新儒业，青钱旧世家。征衣轻远别，祖席倍欢哗。云薄尧天近，山昏楚日斜。髙堂朝夕念，擢桂是生涯。

圣主收群策，终军正妙年。精神挥玉雪，翰墨洒云烟。旧学嗟予老，衰宗继汝贤。决科须第一，慎勿弃青毡。

旌旗千里照江红，学语小儿争挽弓。春风江岸草无际，马蹄踏遍青茸茸。将军面作石棱紫，百万胡群阵前死。游魂假息度长江，京观应惭望西浒。苏侯笔力壮三军，破虏长谣入眼惊。何当更献中兴颂，坐看万国朝神京。

髙卧元龙百尺楼，饱看风月自忘忧。虽无浊酒招陶令，尚有枯棋伴奕秋。俗事可堪遮眼底，愁情终莫上眉头。襟怀落落谁能测，方寸端容万斛舟。

千里长怀北固楼，客居颜巷不堪忧。清荧坐看孤灯夜，摇落初惊一叶秋。已厌清谈挥麈尾，谁能细字写蝇头。莼鲈固是吾家味，好约西风买钓舟。

卧病何人为扫门，堕霜黄叶任缤纷。旋沽浊酒难禁醉，厌数孤砧远更闻。冉冉生涯飘似梦，悠悠心绪乱如云。几时得遂江湖去，野性终随鸥鹭群。

未复钱塘郡，先收铁瓮城。妖星随月落，杀气逐参横。已筑鲸鲵观，重新鼓角声。大江应好在，流恨几时平。

懒性时难合，愁肠酒易醺。雨声窗外过，客语梦中闻。借问安邦策，谁堪破贼群。可怜吾老矣，生意薄如云。

贼随寛诏免，恩浃大江浮。人少余新市，城荒剩古丘。疮痍谁共理，宵旰独深忧。莫上西楼望，黄云满眼愁。

余年知有几，时过如激箭。况乃世味恶，酸辛几尝遍。朝来忽览镜，坐叹华髪变。故人尚青眼，危论排月旦。慰我出新诗，骊珠有余灿。

国步何多艰，戎虏尚传箭。万里眇寰海，澒洞风尘遍。其间虮虱臣，亦作豺狼变。中兴赖明主，扫除在一旦。凭君深夜望，已失妖星灿。

扁舟连夜发，归兴急如箭。丧乱男女悲，一息万虑遍。人生岂匏系，事业有豹变。圣主纂洪业，庙堂用伊旦。拔茅到公等，王道何其灿。

不见梁王旧吹台，年来愁眼向谁开。求贤廊庙无虚日，报国涓尘自乏才。直指漫能迎櫑具，永怀宁敢咏金罍。相看鬓髪霜千丈，自视文章水一杯。晚岁可怜神气索，故人犹寄好诗来。追还正始真堪喜，突过黄初岂易陪。婉娈也知能度曲，葡萄应已酿新醅。何时东阁容惊坐，一日那辞一百回。

老来心事不禁春，风物相撩入眼新。苦索吟哦成底急，且休拘束任吾真。有钱买酒须饶醉，无事看山莫厌频。忧国只今夔契在，应容衰疾伴樵人。

满眼莺花自在春，送春情绪怯愁新。鼓琴不用戴安道，行酒却须温太真。晚岁深交能有几，相逢烂醉莫辞频。新条更有明年在，重与东风作主人。

年来春事不相关，一笑除非醉里拼。未信花枝憎白髪，且随月色傍朱栏。他时拜赐犹能记，此夜伤心更忍看。姚魏风流浑谩与，坐来双泪落金盘。

七月忽逢晦，悲秋竟若何。破羌无妙略，中圣有狂歌。世味羞尝鼎，心源欲静波。由来麋鹿性，幽兴满烟莎。

穷巷归来已白头，结茅何必榜休休。好山当户碧云晚，明月满谿寒苇秋。诗社纵添新句法，醉乡难觅旧交游。平生幸自无机械，一棹夷由去狎鸥。

愁来莫遣上眉头，着酒驱除醉即休。未省一官堪送老，已惊双鬓不禁秋。收心香火供清梦，洗眼云溪结胜游。唤取短篷乘晚兴，坐看烟浪没轻鸥。

蓬鬓秋风老，柴门辙迹疏。谁同今夜月，望绝故人书。止酒愁元亮，何心赋子虚。得诗还喜诵，习气未全除。

西山群盗欲侵凌，小艇移家傍险行。遮眼乱云方合沓，向人飞雪忽纵横。心忧出穴虎狼近，身似遶枝乌鹊惊。天阔此时难借问，地偏何处可偷生。

雪花吹面冻凌凌，客路艰危敢缓行。春酒可賖三日近，野梅初见一枝横。伤时在处愁先满，讨贼无期梦自惊。谁解山东问消息，谢公应起为苍生。

泊船髙岸曲，散策小村傍。盗贼耳边满，朝廷天际望。系愁官柳嫩，醒醉野梅香。后进推吾子，词锋不可当。

乱后荒田杞棘生，归来还喜见春耕。随犁细雨蒙蒙湿，转垅新泉聒聒鸣。好劝卖刀添健犊，尽令长亩种香秔。腐儒一饱真余事，莫遣闾阎有叹声。

宴罢金鸡列，笼瞻黼座遥。两雄争定霸，一战息虚憍。忍受摧冠辱，贪承赐锦饶。如何纪渻氏，今乃混渔樵。

系马翠楼下，鬭鸡花树傍。飞毛惊辟易，喋血壮摧伤。奋撃方乘势，欢呼忽擅场。忿心能几许，嗟尔太匆忙。

约鬭提笼出，无哗倚壁看。祸心藏芥羽，碎首湿朱冠。擒敌壮夫事，策勋公子欢。栖群哙等伍，今日始知韩。

万事浮云过眼空，羞将白髪竞春红。折腰久已惭元亮，作赋何劳慕敬通。经世岂无天下士，知心应有古人同。破除孤愤难忘酒，圣处时时且一中。

却老惭无术，驱愁赖有书。披寻穷浩渺，领略造玄虚。窗日三竿静，炉薫一炷余。倦来还自哂，蠧简类蟫鱼。

说食书生费口牙，一杯初捧白瓷花。晨凫夜鲤可亡命，早韭晚菘同世家。毒甚镆鎁浑谩语，诗成珠玉且雄夸。腐儒一饱忘麤粝，更索卢仝七椀茶。

筋力摧颓老自知，追欢犹学少年时。园林胜处看如梦，杖履行来步懒移。对酒不堪蕉叶满，插花那复帽檐欹。羡君诗句方豪甚，应笑疏狂亦强随。

蒙蒙烟雨忽晴开，坐觉群山爽气来。谁向此间寻贺老，相逢莫放酒船回。

山似围屏六曲开，小谿如带傍山来。结庐谿北对山住，俗驾何妨且勒回。

柴门无事昼慵开，杖履谁曾得得来。隔岸野花随处发，护巢幽鸟傍林回。

三顾当年尚草庐，南阳谁识卧龙居。舍人自是出世佛，学子犹呼行秘书。视草似闻虚翰苑，追锋看即近郊墟。论思好为苍生计，莫学辛毗谩引裾。

随缘到处是吾庐，风雨飘飖敢定居。异县逢君如隔世，七年怪我苦无书。平生出处皆陈迹，大半交游已故墟。愁绝不知尊酒尽，醉归儿女笑牵裾。

早从微宦去田庐，惭愧英游许并居。拙计自怜嵇叔懒，暮年空悔子公书。归寻松竹开幽径，坐看牛羊下夕墟。已把经纶付王导，不妨𦈌布制襟裾。

底事承明厌直庐，孤城天远寄幽居。根尘已悟三乘祖，香火聊看八会书。是处风烟供翰墨，何妨杖履入村墟。皇文近日收遗老，妙手终烦补帝裾。

五马归来识旧庐，相门曾对水云居。家声自可威戎虏，吏最何劳课簿书。好扈六飞还魏阙，却麾单骑复姚墟。莫欺霜鬓将军老，矍铄犹能一揽裾。

病骨支离怯晚风，可堪游目送飞鸿。书淫老去还知倦，酒圣秋来却喜中。北伐会须空虎落，西边先欲靖蚕丛。卑飞莫起扶摇念，徒使庄生笑二虫。

衰草连云万木风，天髙灭没见孤鸿。夕阳人散酒旗下，远浦船归渔笛中。兀兀松窗翻蠧简，垂垂蓬鬓飒霜丛。自怜世味谙来惯，已觉忘辛似蓼虫。

翩翩才气逸轻翰，倒写波澜笔力寛。沈醉不辞金盏侧，清吟长占竹窗寒。捧心欲效羞颦媚，斵鼻须烦尽垩漫。辱赠骊珠念无报，但惊怀袖有奇观。

夜雨妨清梦，疏檐落细声。幽怀无客语，偶坐有琴横。水阔柴荆迥，风髙雁鹜惊。感时思报主，材薄愧平生。

闭合静无寐，观书空复愁。虞卿双白璧，晏子一狐裘。万事等归尽，百年谁得留。还将句中眼，为问贾长头。

篮舆行尽万松冈，得得来看古道场。飞锡落花成佛去，后人谁见紫金光。

踏残西日寄僧房，一炷炉熏秋夜长。谁作响泉喧客枕，梦回欹听雨淋浪。

落日孤村静，凄风一笛秋。寸心灰欲死，双鬓雪添愁。未报中原复，应烦肉食谋。独惭苏季子，计拙敝貂裘。

之子初倾盖，论诗即定交。心清悬水鉴，才逸奋蒲梢。贳酒移宾榻，携盘杂野肴。半醒还半醉，相对老蘅茅。

木落秋声迥，山寒暮色连。时危羞冕绂，身老寄林泉。浊酒平孤愤，清吟续短篇。一枝吾已足，鸿鹄谢哀怜。

梧阴低落月，蛩响怨凄风。旧隐江烟里，归期客梦中。揽衣惊带缓，看烛待花红。莫谩呼欢伯，驱愁正罔功。

浮荣过眼风脱叶，鸳行无复清梦接。柴门昼闭雀可罗，寒日晖晖弄疏樾。已种芳兰滋九畹，更遣胎仙舞三叠。李侯壮志亦可人，举目万里欲横绝。醉眼时看石棱紫，吟鬓半作霜棘折。方今圣主躬俭勤，奏赋不须夸羽猎。中兴盛事要磨崖，老于文字谁逾结。愿君勉力上扶摇，渺渺云海出飞楫。莫随铩翮卧穷巷，漫学啼螀吊寒月。

卷去竹书闲棐几，卧看桐影转檐牙。试凭波律送清梦，未信华胥天一涯。

霏霏沉水屑玄玉，霭霭博山生翠云。罗筏城旁知几里，坐令香界彻微熏。

闭眼无劳身外思，安心有法静中知。香添细炷焚千和，茶碾新芽试一旗。

阻阔书邮顿两忘，三年清梦独徜徉。风旌引兴与天远，茧绪牵愁知日长。逸翮伫归鸳鹭列，鸣驺忽下水云乡。秋霖穷巷无人到，裹饭应烦问子桑。

伊昔趋青锁，尝叨奉紫宸。燕间承仄席，清问及垂纶。宠荷皇恩重，归惭白髪新。粉身那足报，结草是吾邻。

褊性多违俗，忘年只旧山。心随黄叶谢，身与白云闲。杜酒频应酌，莱衣賸喜班。幽情在丛桂，为着槿篱环。

未试屠龙学，频应引剑看。梦惊秋枕雨，愁入曙窗寒。战伐今年定，乾坤万里寛。扶摇终一举，回首谢悲酸。

地偏车马静，门闭水云深。野艇收晴网，村舂续暮砧。危肠逢酒怯，病骨畏寒侵。又见鸦归尽，谁赓梁甫吟。

坐看飞雨激风雷，忽变晴空万里开。残暑暗随檐溜去，新凉频逐树声来。朱弦奏罢空三叹，白酒𥬠残尚一杯。病懒怕催诗债急，彊吟狂斐不知裁。

急雨鸣初歇，崇云凝不流。客帆迷息浦，渔火聚烟洲。委巷藏身拙，残编乱眼愁。功名心已谢，肯负故山幽。

斵石染轻翰，对面可十手。价重千黄金，欲见那得苟。难欺相如璧，宁碎范增斗。作诗伐君谋，聊以当墨守。

秋来天色半晴阴，衰鬓难禁节物侵。兰叶向人方泣露，菊花催酒已浮金。莫将诗课频频聒，不那愁城日日深。咫尺南山堪寄傲，欲随鸠杖遍幽寻。

萧然云屋敞溪阴，荒径蒿莱故故侵。穿竹晚风轻戛玉，入帘凉月碎摇金。畏寒皮骨惊秋早，得酒情怀语夜深。临老工夫在禅说，试拈波若为重寻。

月窗明素练，风榻浄飞沙。饮极樽无绿，更长烛自花。感时忧未散，得句喜能夸。莫寄思归语，妆寒损鬓鸦。

渔火前村近，秋砧静夜多。山烟归宿鸟，水月动明波。烛短催诗急，樽空奈客何。抱愁眠不稳，林影半床过。

宇宙秋光老，崦嵫夜色连。澄波寒浸月，低树远浮烟。巷僻喧都骑，杯行促广筵。摩尼元自照，沉醉不妨禅。

俗态多违性，忧梅不近城。诗书看长物，林壑寄余情。傍驿寻梅使，冲寒过麹生。一枝供细酌，归路见参横。

地僻官仍冷，心闲日自长。松篁供远吹，芝术度幽香。直木应先伐，惊禽忍再伤。家山吾所爱，投老慰相望。

信步寻梅约，欣逢亚雪枝。春藏红萼小，寒啬暗香迟。画角传新曲，妆台敛翠眉。广平心不动，唯许笔端知。

陋巷人谁乐，穷居意自安。拥门云树暗，缭径土花干。白髪惊时速，青灯耿夜寒。中原满胡骑，一念一悲酸。

朔风卷地寒云繁，忽惊空花堕檐间。远山历乱眼中失，飞鸟灭没天际还。缅想端门万官贺，云陛俨列鸣珮环。丰年献瑞天一笑，声动四海具欢颜。李侯人物妙天下，何独卧穷看屋山。胸次冰壶自深莹，管中雾豹难窥斑。异时富贵恐不免，讵忍空歌梁甫艰。君看鸿鹄有髙志，一举九万谁能攀。

雪晴日脚下茅屋，深巷泥融频屐声。幽鸟唤春啼不那，野梅迎客意先倾。愁肠断送酒边散，诗眼安排烟际横。晚岁浮荣安用许，祗应丘壑未忘情。

老去交亲浑谩与，兴来终日饮亡何。扣门颇厌催书债，隐几凭谁遣睡魔。肯怪物情相楚越，端由吾道自丘轲。衰慵更着诗烦恼，笔阵方开已倒戈。

忽忽岁云暮，霏霏山雨频。鸟啼茅舍静，梅映竹篱新。陋巷无深辙，清酤有善邻。中原消息断，聊与醉乡亲。

寒逐云阴散，年催节物新。桃符趋腊市，社鼓赛田神。任性琴书懒，呼儿杖履频。君恩难报处，家食奉双亲。

雪残春信近，山迥客愁新。兴极樽无酒，诗成笔有神。玩心云物变，惊梦雨声频。坐对华严海，忘言意自亲。

日落寒云薄，楼髙望眼迷。兴亡千古恨，衰病万行啼。拔士空岩穴，防秋尚鼓鼙。建章何处是，坐待玉绳低。

倚空山翠罗曲屏，入山晓日寒凄清。苍龙导前散疏影，幽鸟劝坐回新声。探梅忽见数枝发，曳杖折来双眼明。绰约东窗可无伴，烦君火急呼曲生。

舍爵頺然饮中仙，夜归一苇航深渊。长歌扣舷天上坐，起舞失脚水底眠。未省渇羌笑肉动，会令鼹鼠惊腹便。布帆无恙急藏去，明年更试春江船。

士有鸿鹄志，万里一举翮。胸中自廊庙，肯顾三亩宅。李侯气迈爽，词锋凛霜戟。老夫晚结交，文会欣有绎。剧谈到时事，唾手欲任责。短褐天路髙，畎亩抱忠赤。风雷惜变化，泥蟠等蜥蜴。结茅西山下，樵爨走僮获。富贵会有时，箪飘岂不适。世态翻覆手，宁较黑与白。兴来时一杯，南窗俯遥碧。

蒲牢不击欠晨炊，风伯如何圣得知。留我舣舟明日去，满堂香饭雪翻匙。

李侯词气吐朝阳，光焰真成万丈长。绿髪莫将尘土暗，会看它日照金章。

年齐耆旧愧衰阳，懒性唯耽野趣长。了却官租更何事，君王约法已三章。

初试梅妆惬寿阳，藁砧山上夜何长。式微未尽闺中怨，束晳那辞补一章。

堂堂笔阵一当千，得意秋风急着鞭。百万破荒明日事，未应长欠亩头钱。

铺茸紫葵乱晴飔，点金寒菊栖短篱。木犀韵髙陋凡枝，顾与葵菊同阶墀。香闻十里自绝奇，造物岂偏雨露滋。闲见层出珠琲垂，鹅黄靛妆宫様宜。烟销红日下薄帷，宴坐幽窗风度时。颇觉飘飘兰蕙姿，着人不去催作诗。李侯为续离骚辞，香草端从笔下移。花前把卷不停披，何以酬君金屈卮。

寿阳催妆花睡起，半额残黄娇欲语。香魂浮动满幽思，着莫春风暗相与。李侯铁心似广平，笔力万钧谈笑举。诗成夜诵更清绝，向来谁识袁临汝。句中有味应独知，吟罢余甘发微咀。

愁里危肠日九回，今朝愁眼为花开。一枝斜倚向人笑，应报上林春信来。

老去看花能几回，旋移花树着行栽。君家封植满烟露，分我一枝春色来。

雨余沙迳浄无泥，策杖何妨过竹谿。迎客野花随处发，劝沽幽鸟向人啼。峰峦路转攀萝倦，楼观烟深望眼迷。疑是武陵仙地隔，坐来遐想旧桃蹊。

瓶空何必醉如泥，送客谁能过虎谿。一枕闭门追蝶梦，两行森木听莺啼。新诗未读心先伏，细字徐看眼欲迷。笔底春风有生意，他年桃李会成蹊。

仲蔚蓬蒿满径荒，主人曾是汉中郎。干时不利初无术，医国那知别有方。老去与谁同臭味，秋来多病独悲凉。倚天长剑君休问，腐肉当前亦敛铓。

打窗风雨夜萧萧，客里谁堪伴寂寥。五字苏州有苗裔，髙吟何必更闻韶。

扰扰何年断俗缘，从今便合老山间。会将碧涧洗心浄，坐看白云终日闲。

萧萧两鬓雪毛新，忝窃清朝旧荐绅。陈力心知难就列，引年恩许致为臣。卧家正恐贻官谤，增秩俄惊捧帝纶。温饱一门生意足，捐躯无路报涓尘。

月窟当年裛桂香，衰兰那敢望重芳。姓名忽见偕千佛，骨相端知误九方。老树逢春欣有蘖，新雏出谷敢争翔。琢磨赖有交朋在，髙义无专数范张。

三复长篇句法新，兰言纫佩更书绅。才髙奚啻千人敌，誉过空惭一介臣。莫讶笔端能品藻，定由胸次有经纶。波澜万顷分余滴，洗尽昏花满眼尘。

二妙争开古锦囊，烂然佳句压群芳。奉髙遗德归临汝，文范流风在季方。顾我挂冠宁复振，生儿附翼岂能翔。愿公勉力跻云路，视草斯文要主张。

喜雪排筵晓漏催，玉人传诏下天来。香随日转蓬莱近，花带春回锦绣开。一线新阴留鼓吹，三登和气入樽罍。叨霑惠渥思归美，授简梁园愧乏才。

奕世占来宝运昌，母仪垂庆肇生商。銮回长乐神人喜，书就蓬山日月光。北阙导迎三卫仗，东朝欢奉万年觞。太平盛事人相语，孝德回天赖我皇。

吾皇圣德绍先猷，清庙华芝屡降休。道盛百王神画验，祥开两室化功侔。牺尊影照彤云聚，藻棁光连瑞气浮。愿诏乐章歌伟迹，更从来岁荐郊丘。

升平和气格天渊，瑞物嘉生太室前。根托丹楹朝丽日，叶敷华盖护非烟。燕胎为祝多男庆，天母人符万岁篇。圣意每勤宗庙事，屡蒙休应答精虔。

三日残冬趁腊回，飞霙满眼送春来。香浮彩胜随宜带，花着瑶林是处开。已卜屡丰歌井邑，何妨乘兴倒樽罍。东阳莫讶休文瘦，老病仍添一岁催。

上元春色压轻寒，故事宾僚集晚筵。合坐香浮花袅娜，卷帘风定月婵娟。闾阎尽道宜新岁，灯火何妨减去年。堪笑樽前穷太守，只愁老病欲归田。

乞得清朝一病身，杖藜归去老山村。室庐旋筑新椽就，松菊犹寻旧径存。渐喜有缘穷野兴，只惭无路报君恩。百年来日知余几，且把生涯付一樽。

恩光初自九天来，玉树三枝一日开。造物无私人共庆，那知阴德旧栽培。

三世追荣荷圣恩，诸孙仍见捧丝纶。当年孝友家声在，流庆增光属后人。

恩袍新绿照新秋，文雅乡评早见收。王谢故应人物胜，芝兰生处自风流。

清时得谢老山村，弟侄相过庆一门。结绶满庭青若若，莫辞勤苦报君恩。

圆丘迎日至，大驾肃天临。乐奏来灵享，嵩呼动德音。均恩寰宇庆，望阙老臣心。基命歌周雅，何劳五字吟。

岁晚穿池结小亭，地偏聊欲寄幽情。虚檐风度披襟爽，曲岸波平照眼明。过我宾朋无厌数，傍人鸥鹭不须惊。圣朝乞得身闲散，便觉渊明是隔生。

君恩赐我老菟裘，旋筑池亭野趣幽。地势曲连青嶂遶，波光环匝翠烟浮。兴来樽酒随时办，客散琴书尽日留。为问标题意何在，一生心足是归休。

解组清朝返旧乡，依然门巷接回塘。闲身乍觉鸟声乐，缓步重寻花径香。多谢故人停桂棹，何妨清夜醉霞觞。新诗赠我光蓬屋，什袭应同夏后璜。

晏子区区惜敝裘，吾衰亦恋故山幽。得归更喜诗盈轴，任达宁须酒拍浮。已纵虚名身外去，肯将俗物眼边留。只惭老负君恩重，结草他年报未休。

明诏搜贤动四陲，西来一鹗冠群飞。擅埸笔势惊华省，发策才名上紫微。无负题桥平日志，要看怀绶故乡归。相逢肯惜倾家酿，已约莺花慎勿违。

老来百计不相关，诗句雕镌兴亦阑。只有好花堪照眼，从君聊借一枝看。

笔阵横飞屡叩关，严兵夜点迫更阑。好花多谢频分我，怯敌魂惊未暇看。

扁舟避舣山隈，问捷江城信未回。犯夜号风惊梦破，催寒飞雪送愁来。三军挟纩烦温诏，百战搴旗赖隽材。已办磨崖颂功烈，𥩟还生意发春雷。

吟残翻水笔生春，秀句惊人字字新。赋料扬雄谁可敌，才高太白善无邻。清心鸣镝增豪气，刮膜神篦净俗尘。唯有诉穷疑太过，文章从古忌悲辛。

朔风吹雪应嘉时，蔌蔌空庭静夜知。岁稔不须占瑞谍，家贫尤喜映书帷。花虽无艶难争巧，舞不成行也自奇。病起老翁迷眼界，寒窗呵笔强裁诗。

名花朵朵向人开，家酿沈沈旋拨醅。咫尺晴川风更便，追欢何惜片帆来。

闻道防秋吉语来，生朝宴席为君开。黄花也似知人意，争挽欢声入寿杯。

牙旗动处拥貔貅，直渡黄河塞草秋。百万强兵阵前死，肯教卫霍独封侯。

先生诗兴浩难收，苦思俄惊两鬓秋。变格竞传吴富体，怀沙拟续畔牢愁。会令后学轻焚藳，消得诗名号倚楼。我老恨无青玉案，锦囊分示若为酬。

杖藜何日下西畴，想见欣逢岁有秋。可但聚粮供腹饱，还应酿秫散眉愁。决科伫看标金榜，得路终期侍玉楼。莫把光阴等闲弃，一朝清问要人酬。

闲里光阴逐水流，重阳忽复故园秋。休言白髪从教老，试插黄花也解愁。感旧有时曾落帽，凭髙无力更登楼。昏昏病懒惟堪睡，诗债休催未暇酬。

老来无计了残年，只有欢情寄酒边。歌舞借看真达士，忍将朱户锁婵娟。

幼子童孙乏寸长，迁官同日被荣光。芝兰瑞色来空翠，雨露恩言满诏黄。莫讶飞腾循九品，会看毫末耸千章。即今天子收群策，廊庙訏谟要主张。

百岁休夸日月长，十分逾八叹流光。精忠许国心犹赤，老病催人髪已黄。扶杖每闻宣鳯诏，望云无路仰龙章。恢图幸有皋夔在，坐看朝纲万目张。

下诏徴多士，弹冠动四溟。三埸遵旧典，八韵见明经。劝驾勤州牧，吟笺诧地灵。春风归路近，衫色照山青。

最宜为诰唐仲舒，上林子虚汉相如。喜君万事懒着眼，独向文章情未疏。家贫肯恋儋石储，船漏则已那复袽。素志蹉跎雪侵鬓，青衫匍匐尘满裾。可怜虞翻屯骨相，相逢呼我丈人行。夜闻抵掌论开边，怒髪冲冠亦何壮。鹴裘典尽终讳寒，忍寒悲歌行路难。绨袍恐贻范叔怒，长篇忽拜乌丝阑。辞章典要古所尚，余子碌碌何足仰。愿君回笔颂皇猷，偃武修文答灵贶。天子亟欲闻尽言，前席还应虚黈纩。

莫笑樽前白髪翁，曾骑竹马戏元丰。年弥八帙痴顽在，身荷三朝宠眷隆。绿野敢将前哲比，香山幸有老人同。兴来尚欲寻幽去，收拾残春杖屦中。

老病辞荣日月边，归来拟作地行仙。飞霜满鬓三千丈，止水观心八十年。松菊尚存堪寄傲，干戈未定敢安眠。君王宵旰图恢复，洗眼神兵策万全。

老来光景去骎骎，亲旧应多惜老心。倾盖义髙双白璧，开函诗敌万黄金。催年生怕玲珑唱，醉夜宁辞凿落深。多谢殷勤祝强健，寄言衰病莫相侵。

萧然华髪映苍颜，九帙开来第一年。炼尽交游难讳老，养成衰病却安禅。新春已负登山屐，旧赏空惭载酒船。张绪风流那复少，坐看飞雪弄晴烟。

英髦云集几千人，群试争看艺绝伦。一鼓搴旗先作气，三场下笔要如神。决科无失青毡旧，拜赐重添绿绶新。秀发孙枝吾欲见，梦魂已到上林眷。

谁为传花信，新亭破睡风。春回芳意早，客到赏心同。酒盏摇江绿，诗笺照坐红。无由接欢宴，危坐正书空。

地胜宜楼观，临江势屹然。横波吞翠壁，倒影插雕椽。老子难收兴，云安未足怜。由来词翰手，五鳯独居前。

旧句入贞珉，新题亦已陈。光阴如许速，谁是百年人。

昧死飞章上九天，恳辞严召卒余年。纶言宠念桑榆迫，台馈恩垂雨露偏。异数一时真创见，穷乡万口遍夸传。吾衰忝冒知难报，结草他年敢避先。

召节煌煌下帝关，君王图旧起髙年。露章恳避回天速，拜命欢呼压地偏。锡馔宰官侵夜到，问安州牧置邮传。辞荣有耀人皆说，谁解清时独占先。

丝纶五色锦为囊，宠赠双亲庙室光。位列三孤升极品，名加大国启新疆。劬劳仰荷湛恩报，精爽应知积庆长。燕及子孙宜勉力，忠勤他日继遗芳。

莫辞官小路间关，趁取春风稳着鞭。无限清时推毂手，冲天何必待三年。

池塘春草促君诗，阿绪风流絮欲飞。满眼吾家好风景，正须相赏忽相违。

高才自是古梅仙，彩棒何须向壁悬。晋盗奔秦无一事，炉薫深炷好安禅。

空诗羞涩送君行，老病难堪叙别情。天假吾年未填壑，它时犹及问归程。

人衰马亦老，不踏长安道。筋力渐疲羸，鞍鞯谩华好。见我勿嘶鸣，为尔动怀抱。无复矍铄时，去去饱丰草。

仕路定风波，人生能几何。时来聊试手，为瑞不宜多。

故交沦没水东流，岁晚无人话昔游。飞絮落花何足道，忽经风雨亦添愁。

辅汉阴功大，生商宝运开。俸从汤邑省，恩向外家裁。奄忽乘仙驭，劬劳动圣哀。园陵奉遗诰，终不费邦财。

长乐坤仪肃，思齐母道全。九州供大养，八帙茂遐年。仗簇江山外，哀纒日月边。遗芳归史笔，万古照青编。

仗去慈宁殿，神归永祐宫。问安迷辇道，洒泣恸宸衷。水逝长江月，天号宰木风。平生尚慈俭，流泽到无穷。

五福兼全举世稀，庭闱早日见清规。应期千载生公辅，掩迹三迁号母师。汉魏疏封华国史，蘋蘩遗德继周诗。年年只说重阳近，无复黄花酒一卮。

一夕萱堂事已非，百年遗范在丰碑。颁花玉殿春风暖，奉诏登楼夜漏移。罢宴已闻修故事，回班那复见新仪。音容寂寞应仙去，香火因缘只自知。

兰桂秋风一夜催，衮衣何处望南陔。堂垂斗帐销香篆，鉴掩飞鸾下玉台。汉使从天虚卤簿，胡笳和月助悲哀。东门咫尺佳城在，双鹤飞空日几回。

铭旌冉冉去飞扬，萧瑟西风泣画堂。不见鱼轩辞绣毂，空余鸾诰冷绡囊。姓名自是标仙籍，环珮应知返帝乡。尽把遗芳归史笔，会令千古独辉煌。

一德乘亨运，三公冠宰司。秉钧回直道，解组向明时。人去空图画，名存粲鼎彛。悬知千古后，贪懦激清规。

帝念亏三鉴，天临动八銮。飞星瞻傅说，旧学记甘盘。治定身先退，名全德不刊。于何验符策，有子嗣鸳鸾。

不慭遗元老，岩岩失具瞻。勋庸扶庙社，名字到闾阎。王国开封大，师垣宠数兼。梦鸡初莫省，今日竟成占。

词伯风骚旧，公朝宿望存。郎官宁出宰，廷尉亟平反。梦断天衢远，愁连野树昏。祗应阴德茂，兰玉照于门。

时论归清德，耽书到白头。士应知己用，人岂法家流。骨瘦凌孤鹤，诗豪压万牛。悲看耆旧传，谁复继前修。

四海知名士，三朝老从臣。勤王安反侧，分阃试经纶。天阔鸳行断，山空马鬛新。丰碑满忠义，千古诏簪绅。

忠愤忧时切，风云得路先。官箴循吏传，家法棣华篇。灭虏兵方急，优贤席屡前。如何天不慭，髙冢卧苍烟。

束髪师前辈，忘年得此翁。鸡豚同里社，诗礼共家风。别去十年久，书无三月空。归来人不见，铭旐舞斜红。

京兆吾宗不乏人，煌煌朱绂照簪绅。棠阴讼简弦歌乐，莲幕才髙画诺新。北海但知樽有酒，莱芜谁念甑生尘。哀笳忽送秋风急，忍看遗踪万古陈。

满目溪山旧赏心，杖藜那复共登临。平生友谊情无间，累世宗盟分更深。顾我老怀谁告语，思君遥夜独悲吟。流风赖有诸郎在，他日相亲倘嗣音。

厚德乡评最，知名国士同。郎曹参列宿，宰属辅宗工。紫诏恩垂下，黄梁梦已空。九原那可作，流涕湿西风。

仕路青霄逼，还家白髪生。一麾惊作梦，三径适幽情。孰谓如兰契，先随逝水倾。送君凄断处，烟雨暗铭旌。

吾舅当朝杰，幽芳配德同。典刑家法整，汤沐上恩隆。鸾影悲尘鉴，兰芬泣露丛。音容不知处，宰木夜号风。

我有劬劳念，多从外氏游。母仪频接侍，宾馈每淹留。应惜年垂老，相亲礼特优。一朝千古别，衰泪不能收。

射策飞腾早，推贤望实兼。直心常自负，大器果难淹。持橐丹墀稳，分符画戟严。平生莫追忆，泪尽转愁添。

诸舅唯公在，承颜念母存。笑看身已老，情话意弥温。不作求田计，方期报主恩。髙堂忽萧瑟，谁为赋招魂。

彊健公先去，零丁我曷从。同盟空白水，酷似有衰容。休说鹓行梦，看成马鬛封。泪流南望眼，愁绝暮云重。

画省真郎选，朱幡老郡侯。名归时论重，行向古人求。嗜学千鸡跖，修文五鳯楼。秋风忽惊梦，怀旧涕交流。

忝戚乡闾旧，论交道义深。穷搜千古意，乐易一生心。遭谤身虽贬，全名死不沉。君恩为昭雪，归窆得家林。

生儿要路早飞腾，玉瑱金花宠屡膺。天寿康宁逾九帙，佛心明了契三乘。葭莩永叹音容阻，闾里空存孝义称。追想潘舆从游处，青青烟草正愁凝。

坦腹东床众莫奇，堂堂吾弟独君知。交亲未及亲三岁，沦丧俄惊共一时。琴在我方悲子敬，礼存谁为哭言思。山阿幽室千年閟，挽语空吟靖节诗。

总角承颜赖击蒙，后生因识古人风。忘情自到羲皇上，盛事多谈庆历中。双寿儿孙青若若，一门慈孝郁葱葱。吁嗟耆旧今何在，古木斜阳濑水空。

西山忽与老人期，未报深恩忍复思。燕及祖风从少小，与闻家训识操持。聊从诸舅纪遗行，深愧外孙无好辞。悬想追封在他日，附书名传有佳儿。

由来甥舅两相依，存没谁知半路亏。在侧每蒙夸叔宝，不才那得似牢之。临风酌酒酬春处，对月凭轩语夜时。回首凄凉已陈迹，壮心无哭奈愁思。

天阙辞严召，云栖得坐忘。尊生三洞箓，起死上池方。神托飞鱼化，丹余旧灶香。从今纪甲子，华表伫还乡。

一尊相别未经时，情话如今忍复思。老去交亲能有几，年来怀抱更谁知。谿桥路断秋风急，香火庭空晓日迟。三尺孤坟闭千古，伤心东望涕交颐。

回首三年别，追怀一笑欢。坐移香砌暖，饮散烛花残。蒿里归何速，桃蹊忍更看。秋原愁绝处，为想鹡鸰寒。

白首论交旧，黄冠独此人。诚全知俗薄，语直见情亲。上馆锺鱼在，空坛月露新。如今入山去，行处是悲辛。

世德知名早，乡评第一流。折腰官易厌，拄颊兴难收。博物千寻海，髙情百尺楼。平生松菊径，萧瑟晚云秋。

里社欣相接，葭莩晚益亲。过从忘客礼，简易见天真。把酒微风夜，归舟细雨春。如今每追忆，凄恸欲伤神。

望族推平舆，清芬嗣太邱。乡评严礼法，家学邃源流。幸托葭莩契，方期仗履游。西风忽悲惨，忍复看眠牛。

德润洮湖阔，心平福地安。流风前辈似，雅量鄙夫寛。松菊开三径，芝兰秀二难。百年如转烛，萧瑟夜堂寒。

旧约频相过，交情忍独违。四时闲杖履，一榻冷烟霏。易感龙祠别，难期鹤驭归。老怀谁共语，东望益霑衣。

吾家奕奕茂芝兰，士论尤推季孟间。挟策可怜埸屋老，杜门空对水云间。嗟余屏迹常多病，幸尔论心数解颜。乘兴过从无复日，忍将愁眼望西山。

解组归来会面初，杖藜朝暮过吾庐。相亲樽酒情无间，共话田园乐有余。樗散年颓方倚托，棣华风急顿萧疏。堂堂人物无髙寿，不那哀伤泪满裾。

忆弟悬弧日，当余弱冠年。艰勤同素志，衰病各华颠。辞禄归相倚，惊魂去忽先。一樽风雨夜，那复共蝉联。

地发湖光秀，神锺鹤骨清。髙谈排俗子，执友遍时英。枳棘鸾栖在，松楸马鬛成。欲收东望眼，流涕若为情。

交契先朝露，凄凉对夕晖。箕裘三世远，簿领一官微。翠柏开新隧，青编冷旧帏。元方未惭长，万里看横飞。

仙李移根远，夭桃表庆长。九重颁象服，三世奉萱堂。尚想慈祥性，难追淡靓妆。眼酸生怕哭，双泪忽淋浪。

四德腾芳早，三乘悟性空。清修忘俗累，勤俭肃家风。舞镜鸾悲影，飞花雨泣丛。愁情无处著，半入梦魂中。

旧约余偕老，分违汝忽先。有怀中馈阙，无憾母仪全。望断送归路，衷纒垂尽年。何当卜同穴，相与伴愁烟。

七帙开逾半，孤芳散若飘。可怜频举案，那复记吹箫。翠幌浮埃积，熏炉旧炷消。如何寄怀抱，细雨夜萧萧。

色如春温，若可与言。神如水清，不可以烦。子乔仙去远矣，乃今识其裔孙。任造化之日逝，独湛然而常存。

道风仙骨照青春，谁写生绡却乱真。莫讶三毛不加颊，齐公端解视全人。

蟠根仙李万叶敷，遗芳岂直黄冠徒。吐气硉矹古丈夫，味道之腴貌何癯。谁令畏垒俎豆予，龙吟虎啸人争趋。故栖猿鹤情未疏，翻然脱屣吾归欤。舍者争席不关渠，向来形谍诚区区。

领袖名山，龙吟虎啸。忽辞屦于户外，信光矣而不耀。是将冲而用之，深入乎众妙之门。吾不知其人，曰伯阳之孙。

堂堂莫作公侯想，是身如幻无定相。衣冠挂却神武门，便是维摩坐方丈。

投闲岁久，圣恩图旧。载锡身章，在帝左右。骨相多屯，何以愈人。陈力就列，勿为具臣。

紫绶金章八十三，衰残不称旧官衔。烦君写作归田老，野野翛然坐碧岩。

