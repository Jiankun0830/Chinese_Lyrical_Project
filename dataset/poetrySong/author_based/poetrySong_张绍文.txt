清沟泂寒波，怪石乱扶拥。轻风卷浓云，天际孤月涌。主人宴亲宾，会合意弥重。列炬照寒梅，繁星粲修陇。清香逼诗魂，吟兴欲飞动。酩酊归去来，严城角三弄。

立马锺山路，斜阳锁乱峰。断碑生绿藓，古道立青松。春事梅边觉，乡愁酒后浓。兴亡多感慨，我辈复情钟。

烂漫家山景物妍，西风收拾下蛮笺。半分寒事梅花里，一段幽怀夕照边。渔唱凄凉招野色，雁行缥缈带晴烟。淮山只在栏干北，目送飞云重黯然。

喜得归来席未安，又携书剑上江干。莫陪亲戚话情愫，空指溪山说肺肝。客路几程来杳杳，天涯一棹去漫漫。故乡又被江云隔，写得诗成欲寄难。

小院春寒闭寂寥，东风吹雪未全消。山茶谢了梅花落，移得诗情上柳条。

醉乡诗笔是生涯，短短蛮笺字字斜。沉水一株烟未断，半窗寒月上梅花。

松迳转幽密，一程深一程。涛声在平地，月色正三更。僧定欲唤起，鹤眠频梦惊。晓来真富贵，露叶缀珠璎。

无意觅封侯，来从长史游。辞章唐韵度，人物晋风流。花影天坛午，松声月涧秋。登临尽诗境，分我半山不。

电挟雷声迅，风将雨脚多。须臾寂无有，造化果如何。饥鼠撼帏竹，哀蛩语径莎。披衣起中夜，有感寄长歌。

地迥秋声远，山空野兴多。宦游聊尔耳，疏懒奈吾何。摇落惊黄叶，推敲步绿莎。新凉大自在，对酒且高歌。

杨柳和烟翠不分，东风吹雨上离樽。茝弦调急难藏恨，燕子楼高易断魂。锦字书成春梦远，玉壶泪满夜灯昏。马蹄想过长亭路，细与萧郎认去痕。

登高便可豁双明，吟外还能见物情。南北盛衰关大数，英雄得失总虚名。莫云千里乡心远，寒雁一声秋意清。江上白鸥应笑我，等闲虚负水边盟。

三间书屋年年在，一点禅灯夜夜明。门外青苗浑不见，半山松竹自秋声。

卸却征衣卧客窗，移床切莫近寒螀。空阶一雨凄凉甚，不怨梧桐怨夜长。

金鸭香残酒半醒，夜深寒月过西棂。可怜心事无人识，诗眼与灯相对青。

晓云扶日上高梧，一枕春酲困未苏。山鸟不知如许事，隔窗犹自劝提壶。

雨过盘池起绿波，夜来添得几圆荷。单衣不奈春寒恶，却美杨枝挟纩多。

