终夜雨潇潇，闷杀孤舟客。滴滴打蓬声，错讶灵妃瑟。

秋夜净无云，嫦娥展孤镜。灏气浸澄波，荡漾光还定。

极浦一帆回，招招近岸开。倚船试相问，莫是故乡来。

唤侣下寒汀，争宿芦花萼。夜半渔翁过，惊起还飞落。

野烟寺初暝，僧添宝篆香。鲸音送残照，敲落楚天霜。

日落大江头，返照江村里。独有羡鱼翁，垂纶收不起。

茅屋开山脚，岚光映日光。行人消野兴，个个醉壶觞。

江上雪纷纷，风寒天已暮。中有泛舟人，兴尽迷归路。

每因蜀水涨，横遏楚江流。气象吞云梦，波澜彻夏秋。风云几开阖，日月自沉浮。欲济谁舟楫，乾坤独倚楼。

云可有无水，风能奔走沙。蟠深鸣老{虫屈}，飞倦落长鸦。地有湘头尾，山无楚正斜。人间与天上，何处碍浮槎。

