冷云堆屋晚仍春，惘惘人行陌上昏。飞去飞来沙上雁，去年洲渚旧芦根。

𥩟兰无限楚时春，罨岸风平绿自熏。睡起画檐双语燕，梨花留得夜来云。

后主搴香复倚春，潘嫱梳洗最轻盈。南朝破后无词客，燕子桃花古石城。

芳草复芳草，有人孤倚楼。明月复明月，何处照离洲。相见渺无期，此恨讵相知。日暮天寒吹属玉，蛮江豆蔻重重绿。

一寸春霏拂绮寮，蕙花江上雪初销。伤心燕子重来地，无复人吹紫玉箫。

主人流落委荒坟，燕子还来坏{卓戈}门。惟有桃花古时月，端端正正照啼痕。

千山万山星斗落，一声两声钟磬清。路入小桥和梦过，豆花深处草虫鸣。

风勒江云雪未匀，梦寒不到碧梅春。破帆又指芜城近，漠漠平沙落雁频。

柳暗旗亭不忍看，临江愁杀晋衣冠。伤心明月扬州路，十里珠帘蕙草寒。

丛丛竹雀闹人家，农事春来渐有涯。品字柴头煨政暖，不知风雪到梅花。

茂竹永和字，浣花天宝诗。清江入舟楫，忍泪别僧持。

连雨疏篷不耐关，修眉如失更晴悭。越王故国无人问，艇子穿花自往还。

每忆山房话夜深，几前无主亦无宾。老兵未领西来意，斜倚屏风一欠伸。

帖帖平湖印晚天，踏歌游女锦相牵。凤城半掩人争路，犹有胡琴落后船。

五都一何绮，歌管政繁会。眷我友明月，援琴写秋濑。何言昃离后，一饱困藜稗。风雨墨如翳，欲往徒自碍。

颓年去堂堂，白发新种种。崎岖造化久，败屦常决踵。从来万里意，不料乘崄恐。鸣鹤略九皋，未羡乘轩宠。

白鹭悠悠去不还，渚云汀草一生闲。暮年不入西州路，空倚梅花说住山。

儿时吾亦寄君州，细细听君说旧游。处处绿波通酒巷，女郎多在采菱舟。

雪花竹屋未全消，寒雀梢头眼擘椒。纸合不烟梅自放，底能踏湿渡溪桥。

上池入寺见承平，影落南州迹易陈。手把黄花看新雁，风烟愁杀旧京人。

三十六陂春水绿，四十九年人事非。杨子江头永嘉后，吴侬荡桨北人稀。

从来怜汝丈人乌，端正衔蝉雪不如。江海归来声绕膝，定知分诉食无鱼。

儿时曾忆此登临，细说穷途有述征。四十九年蘧伯玉，月明人静过临平。

罨画层波蕙草荒，冷云客雁两回皇。梅花到得吹成雪，尽是清愁不是香。

之秦剩肯迎张禄，踏越何曾用计然。元鼎事看蛙胜负，大槐人与蚁相连。

浊醪初熟荐霜螯，不拟寒山不广骚。清晓豆花篱下立，竹梢独与月争高。

家住鄱城小洞天，经年烹鲤尚茫然。几回鹊喜无消息，吹杀灯花独自眠。

江上孤篷雪压时，每怀寒夜暖相依。从今休惯穿篱落，取次怀春屡不归。

谁家池馆静萧萧，斜倚朱门不敢敲。一段好春藏不尽，粉墙斜露杏花梢。

雪色侵凌绿剪芽，枝抽寒玉带金葩。北堂回首伤心处，却复令人恨此花。

小破燕支钿早梅，雪云平澹越江迟。青山岁夜行人少，鸭鸭群飞浅草时。

黄叶声中接锦鞯，添丁篱落怪相牵。归来剩欲从僧话，正掩楞伽曝背眠。

恰则黄昏雨便晴，青塘迤逦尽蛙鸣。月明已在芭蕉上，犹有残檐点滴声。

平旦梅花破冷红，越香何限水流东。陈年翠袖新年恨，尽在吹香笑语中。

丧胆岩上人，怖死岩下人。周道自砥直，何枉不问津。人生贵适意，毋容矫吾真。渊明兀余年，漉酒乃一巾。

九转丹砂炼得成，飘飘仙袂入青冥。一泓寒水留真汞，千岁长松产茯苓。

侨装结束灿花衣，采藿兰娘釂翠卮。三五二八月皎皎，东西南北草离离。非君之故岂妄集，对酒不狂无乃痴。口住山闲省前梦，而今不似洛阳时。

迢迢岭外雪云明，犹忆尘中见伟人。沙上岂无新到雁，附来莫厌尺书频。

水芳未动城南路，一一僧檐有竹看。政尔尘埃能自表，故应悠久澹相安。长杨晓猎干戈肃，古棘春朝万玉寒。碧眼阿师来授记，化龙飞去抑何难。

函谷关头紫气浓，独教关尹喜相逢。如何道德五千字，不载周家藏室中。

愿同丑万辈，终老孟子门。

客向愁中都老尽，祇留平楚伴销凝。

流落荒郊道转孤。

老去青林又一霜。

秦南燕北见君难。

指似凤城烟月路。

空掩玉楼先睡去。

肠断江南一百五。

先到王城第一桥。

长干白下相逢少。

客子摇船绕画图。

