真病药无功，精魂夺鬼工。百年终有尽，诸相等成空。圆满缺陷世，逍遥兜率宫。一池沤水意，分付蓼花风。

德星难再聚，薤露重兴悲。客忆芹边脍，孙寻膝上饴。入门惟水竹，拜像见须眉。吾父亦丁丑，白云增梦思。

四大假合相，六根清净缘。祇知心是佛，不惜药成仙。鱼泣衔沙立，鸥疑侧脑眠。凄其野人奠，秋菊荐寒泉。

陈君昨从江右归，元龙豪气如虹霓。清晨访我叙契阔，手持锦轴征余题。远山近山凡几簇，三两人家住溪曲。酒旗摇曳朝日晴，渔舟来往烟波绿。属玉䴔{青鸟}聚暖沙，疏篱老屋带烟霞。竹边有客烧新笋，林下何人扫落花。景趣无穷来宛转，一抹岚光见平远。斯图精致非寻常，妙笔原知归北苑。君家旧住桥子东，森森乔木含清风。颍川世系年应远，使节勋名孰与同。君视黄金犹土苴，好画如逢不论价。何当乘兴去相寻，索看新收古名画。

猛为春归苦口嘶，桐花满地绿荫齐。自从康节先生后，孤汝天津故意啼。

玄黄氤氲，混沌未死。道隠冥默，文郁雕跂。蚩蚩熙熙，结绳而治。谁凿七窍，鸿蒙拊髀。马图鸟迹，仿佛文字。羲轩勋华，授受一理。典谟训诰，浑浑无拟。天生素王，躬服仁义。宪章祖述，参赞经纬。经揭日月，史严辞事。九流说铃，诸子疣赘。秦灰小厄，鲁壁阐秘。白首齐生，口诵臆记。枝叶扶疏，风流委靡。汉兴购求，六经大备。舒向校雠，班马传纪。尔雅同风，沿袭世次。宋三百年，超轶姚姒。际海薄天，声教渐被。惟此东邑，蔼蔼多士。孔墙巍巍，重屋丹绮。群玉之府，五经之笥。排签插架，堆案盈几。藻饰皇猷，驰骋帝轨。兰薰颜冉，玉洁曾史。物忌太盛，道有中否。何物坏宅，有士抱器。坛荒杏老，墉鼠穴虺。川竭珠逃，椟破玉毁。炷灯拭案，篇{土盍}简毁。观鹳雅鸦，鲁鱼亥豕。斲轮糟粕，负蛉口耳。忘筌舍蹄，出足弃履。文未丧天，道不坠地。起废者谁，孟母之子。薄言采藻，于彼沼沚。鸠工捐资，不捐廪饩。榱桷得宜，轮奂有炜。肩摩踵接，出入槐市。非此乔木，畴克大庇。非我宗匠，孰主张是。祖有令德，世济其美。休声日流，与道终始。

古木千章荫浅滩，干霄危石噀飞湍。水晶帘下谁家女，乱掷珍珠落玉盘。

清沟名父子，浊世福人家。二妙手谁抗，一翁颠未华。天方老猿鹤，岁忽值龙蛇。公死可无憾，吾生未有涯。

乱世没吾宁，何须满百龄。云封灵寿杖，天殒少微星。长夜泉台黑，幽林鬼火青。西风吹木叶，无语慰飘零。

东老遗风且百年，乡评犹叹子孙贤。金丹数满三千行，玉笈名留十八仙。座上杯盘由好客，鼎中𫗴粥且随缘。相逢咸恨匆匆去，绝胜空回访戴船。

