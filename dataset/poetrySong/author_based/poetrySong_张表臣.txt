曹生画手信有神，毫端风雨生奫沄。波涛不合来翻屋，鲛鳄何须欲噬人。汤汤此水势方割，阳侯郁怒冯夷搏。鼍掷鲸呿海岳惊，雾塞云昏光景薄。开元将军爱骅骝，拳奇灭没隘九州。时危此物岂易得，写此尚可销人忧。末有乃孙画乃水，逋客见之心欲死。雷奔电击走中原，鱼怖龙愁宁忍视。先生道眼高昆仑，聊将妙语破迷津。中流险绝待舟楫，四海浩荡须经纶。我生甘作淮海客，身脱垂涎头雪白。惊心未定畏漰湍，欲觅平波泛家宅。此身端的老江湖，雨笠烟蓑是所图。他年但饱扬州米，今日宁论甓社珠。

骑鲸仙伯已凌凌，奈尔三山二水何。地老天荒成脉脉，凤凰台上独来过。

张许昭鸿烈，南雷贾共灵。无瑕双白璧，有曜五华星。怀哲音容在，伤时涕泪零。向来丹凤阙，犹带犬羊腥。

渔阳哭骑满关东，百战孤城挫贼锋。唐室兴亡系公等，九原可作更谁从。

暂隐嵩高六六峰，未乘云气御飞龙。自餐白石求黄石，更采长松寄赤松。

翰林历历侵华盖，禁掖明明侍紫微。自昔词臣最清切，帝宸高拱借光辉。

还将他年重，作师此日难。伤心闵东道，白首戴南冠。

射飞何必捐金弹，抵鹊虚烦用夜光。切玉昆吾宁刺豕，断蛟干越岂刲羊。

八陈功成妙用藏，木牛流马法俱亡。后来识得常山势，纵有桓温恐未详。

白鸽潜来入紫槽，朱鸾飞去唳青霄。江边塞上情何限，瀛府霓裳曲再调。漫道灵妃鼓瑶瑟，虚传仙子弄云璈。小怜破得春风恨，何似今宵月正高。

醸忆青田核，觞宜碧藕筒。直须千日醉，莫放一杯空。

作畎捉檐卸，呼田欸乃侬。山塘莫车水，梅雨正分龙。

已乘云气翳凤麟，六百余岁无斯民。想像璧月何当亲，虎头摩诘俱泯沦。谁其画者陆仲仁，远绍乃祖高无伦。

云移鸟灭没，风霁蝶飞翻。

采玉应求破山剑，探珠仍遣水精奴。

蛇蛟已尽定飞去，雷电欻惊重下来。

床弩天诛韩闼览，剑锋神助宋将军。

碧藕连根丝不断，红蕖著子薏何多。

