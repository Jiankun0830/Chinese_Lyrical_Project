君子防未然，见几天地先。开物象未形，弭灾忧患前。公旦立无方，不恤流言喧。将圣见乱人，天厌惩孤偏。窃攘岂予思，瓜李安足论。

秦弊于今未息肩，高萧从此法相沿。生无定业田疆坏，赤子存亡任自然。

道大宁容小不同，颛愚何敢与机通。井疆师律三王事，请议成功器业中。

阖辟天机未始休，袗衣胝足两何求。巍巍只为苍生事，彼美何尝与九州。

出异归同禹与颜，未分黄阁与青山。事机爽忽秋毫上，聊验天心语默间。

九天宫殿郁岧嶤，碧瓦参差逼绛霄。藜藿野心虽万里，不无忠恋向清朝。

圣心难用浅心求，圣学须专礼法修。千五百年无孔子，尽因通变老优游。

老大心思久退消，倒巾终日面岧嶤。六年无限诗书乐，一种难忘是本朝。

有丧不免道终非，少为亲嫌老为衰。举世只知隆考妣，切思不见我心悲。

土床烟足䌷衾暖，瓦釡泉干豆粥新。万事不思温饱外，漫然清世一闲人。

芭蕉心尽展新枝，新卷新心暗已随。愿学新心养新德，旋随新叶起新知。

贝母阶前蔓百寻，双桐盘绕叶森森。刚强顾我蹉跎甚，时欲低柔警寸心。

置心平易始通诗，逆志从容自解頥。文害可嗟高叟固，十年聊用勉经师。

先生高卧洛城中，洛邑簪缨幸所同。顾我成年清渭上，并游无侣又春风。

病肺支离恰十春，病深樽俎久埃尘。人怜旧病新年减，不道新添别病深。

篱鷃云鹏各有程，匆匆相别未忘情。恨君不在篷笼底，共听萧萧夜雨声。

楚峡云娇宋玉愁，月明溪净印银钩。襄王定是思前梦，又抱霞衾上玉楼。

冻仆堆堆依灶燎，山僧草草具盘飧。井丹已厌尝葱叶，庾亭何劳惜薤根。

步虚声里八奇翁，八奇须信古英雄。宾朋未散山翁醉，听歌同入醉乡中。

傅岩岩下筑岩翁，幽通心与帝心通。忧勤未感思贤梦，相霖何日见成功。

磻溪溪畔钓鱼翁，濯缨溪水听溪松。龟猷未告非熊兆，渔蓑堪笑老龙钟。

老原原上卜年翁，感天功业地天聪。流言未信成王悟，悟成全得起禾风。

龟山山下感麟翁，麟翁知己几时逢。自从颜孟希踪后，几人今日更希踪。

青牛西去伯阳翁，当年夫子叹犹龙。立言为恐真风丧，岂知言立丧真风。

寓言豪诞漆园翁，夸谈名理浩无穷。早知悬解人间世，争知悬解不言中。

一身无碍竺干翁，遍圆身世戒身同。船师从我乘桴去，顽空中与指真空。

褒斜谷口卧龙翁，量如江海风如虹。不应三顾逢先主，至今千载慕冥鸿。

篮舆多病八吟翁，云宾溪叟恣游从。清时无事青山醉，青山仍醉最青峰。

克己工夫未肯加，吝骄封闭缩如蜗。试于中夜深思省，剖破藩篱即大家。

葛蔓青长谷长迁，女工兴念忆归安。不将贵盛骄门族，容使亲心得尽欢。

闺阃诚难与国防，默嗟徒御困高冈。觥罍欲解痡瘏恨，采耳元因备酒浆。

学易穷源未到时，便将虚寂眇心思。宛如童子攻词赋，用即无差问不知。

两山南北雨冥冥，四牖东西万木青。面似骷髅头似雪，后生谁与属遗经。

灵旗指，不庭方，大风泱泱天外扬。短箫歌，歌恺康。明廷万年，继明重光。曾孙稼，如茨梁。嘉与万邦，纯嘏有常。

日重光，天际翔，愿言贞明永瞻望。月重轮，淡溟渊。愿犹月之恒，协帝仪中天。

度关山，循九州，省耕宽徭询明幽。人为贵兮，哀我人斯敢予休。

鸡鸣嘐嘐兮台怀忧，兄弟表里兮台心求。黄金门，白玉堂。置酒恺乐，荣华有光。桃伤李僵，尔如或忘。

小雅废兮，东山不作。哀我人斯，皇心不乐。烝哉斯人，胡然而天兮，王师于铄。

古风出东门，我行乐巾綦。今歌东门行，牵衣强留甘𫗦糜。仗剑去，忽如遗，时清君去予心哀。

鞠歌胡然兮，邈予乐之不犹。宵耿耿其尚寐兮，日孜孜焉继予乎厥修。井行恻兮王收，曰曷贾不售兮，阻德音其幽幽。述空文以见志兮，庶感通乎来古。骞昔为之纯英兮，又申申其以告。鼓弗跃兮麾弗前，千五百年，寥哉寂焉。谓天实为兮，则吾岂敢，羌审己兮乾乾。

皇胡为兮西山之幽，翳长薄兮俯湖流。眇冀州兮何有，眷兹上兮淹留。皇之神兮如在，子我民兮不穷以爱。沛皇泽兮横流，畅威灵兮无外。洁尊兮肥俎，九歌兮拓舞。嗟莫报皇之佑，皇欲下兮俨相羊，烈风雷兮暮雨。

虞之阳兮漓之浒，皇降集兮巫屡舞。桂酒湛兮瑶觞，皇之归兮何所。听驾兮天门，羽毛兮缤纷。俯故宫兮一慨，越宇宙兮无邻。无邻兮奈何，七政协兮群生嘉。信玄功兮不宰，犹仿佛兮山阿。

移疾谢华省，问耕还弊舍。扶持便疏慵，旷僻逃将迓。昼棋莎径侧，暮粥梧阴下。久矣澄清心，永愧桑弧射。

清湘庭下千竿竹，百尺斑斓耸苍玉。通轩轩外万顷陂，陂接南山天与齐。唐基一坏半禾黍，举目气象增愁思。我来正当摇落时，尘埃七日无人知。东平叔子信予友，问学不厌坚相随。叔子莫痛凤沼湮，又莫悲愁花萼堕。所忧圣道久榛塞，富贵浮云空点涴。明发予西叔且东，高谈更为通宵坐。

洞庭水落洲渚出，叠翠疏峰远湮没。重楼百尺压高城，画栋沉沉倚天阙。湖光上下天水融，中以日月分西东。气凌云梦吞八九，欲与溟渤争雌雄。澄澜无风雨新霁，一日万顷磨新铜。琉璃夜影贮星汉，骑鲸已在银潢中。湘妃帝子昔何许，但有林壑青浮空。苍梧云深不可见，遗恨千古嗟何穷。须臾暝晦忽异色，风怒涛翻际天黑。乘陵濑壑走魑魅，停滀百怪谁能测。也许看舟子玩行险，更欲飞帆借风力。安得晴云万里开，依依寒光浸虚碧。

柳絮飞时与君别，南楼把酒看明月。月似当年离别时，柳絮如君何处飞。千书百书要相就，思君不见令人瘦。念君情意只如初，顾我形骸已非旧。朝来有信渡黄河，雁足系书多网罗。城南城北芳草多，月明如此奈愁何。

牧牛儿，放牛莫放涧水西，涧水流急牛苦饥。放牛莫放青草畔，牛卧得草儿亦懒。随牛莫着鞭，几年力作无荒田。雨调风顺租税了，儿但放牛相对眠。

秦市金悬鲁史修，措辞当日两难求。书传果在西迁后，锥口诸儒未必休。

我欲庭前木叶疏，病枝衰蔓手披除。从今燕坐无通塞，来往风烟任卷舒。

萱草花开十日余，花繁日日倍于初。朝开暮落终非计，栽活青松渐剪除。

画前有易不知易，玄上求玄恐未玄。白首纷如成底事，蠹鱼徒自老青编。

山前咫尺市朝赊，垣屋萧条似隐家。过客不须携鼓吹，野塘终日有鸣蛙。

夹屋青松长数围，午风摇影舞僛僛。幽禽叶底鸣相应，时引残声过别枝。

竹间幽径草成围，藜杖穿云翠满衣。石上坐忘惊觉晚，山前明月伴人归。

帘卷晴空独倚阑，冥鸿点点无无间。秋风注目无人会，时与白云相对闲。

冰壶潋滟接天浮，月色云光寸寸秋。不用乘槎厉东海，一江星汉拥行舟。

羊公风绩几经秋，独绕龟趺为少留。欲问荆人寻旧事，一江青泚自东流。

江浮云影抱层栏，云外青山一水间。尽日倚阑看不足，杖藜欲去更回环。

江风飞雨上雕栏，庭树萧萧景自闲。向晚浮云遮不尽，好山浑在有无间。

庭前古木已经秋，天外行云暝不收。倚杖却寻山下路，一川风雨湿征辀。

欲驱残腊变春风，自有寒梅作选锋。莫把疏英轻斗雪，好藏清艳月明中。

云霭浮空半雨晴，茅檐未忍扫残英。欲将春物飘零尽，只有黄鹂一两声。

浮花浪蕊自纷纷，点缀莓苔作绣茵。独有猗兰香未歇，可纫幽佩系余春。

轻风拂拂撼孤柽，庭户萧然一室清。隔叶蝉鸣微欲断，又闻余韵续残声。

小斋新创得新名，大笔标题字势轻。养勇所期肩孟子，动心那肯诧齐卿。川流有本源源听，月入容光处处明。此道几人能仿佛，浪言徒遣俗儒惊。

契重金兰屈指谁，偶然倾盖接英辉。疏慵唱和应嫌晚，久淡封题莫厌稀。致主每思烹鼎说，剪戎何日檄书飞。安仁久识儒家乐，老大情怀渐有依。

孤宦殊方意自违，邻光兹幸托余辉。人心识尽童心减，世事谙多乐事稀。直有岁寒甘柏说，终无春思惜花飞。岂同毛刺墦间客，向望他门卜所依。

几年烟浪掩遗踪，今意扶持古意同。簪笏每游高圣世，莼鲈聊为快秋风。轻阴岛屿莓苔湿，夜雨蛟龙窟穴空。南浦云峰晴不乱，北窗溪木暗难通。春浓岸酰成行碧，日暖汀花取次红。岁月可悲唐废苑，山河终近汉离宫。归禽影转沙堤曲，处土居邻竹坞东。星斗已知天象富，菱蒲堪喜地毛丰。持竿幸有鱼充鼎，混浴须嗟鹤在笼。吏隐苟能游物外，江乡何必羡吴中。

林木南山荟蔚时，工斤樵斧竟朝侪。举知趋利青冥上，不念幽闺季女饥。

陆轴呕哑麦上场，讴歌声韵满村坊。茅斋病叟安闲久，帝力民欢殆两忘。

求富诚非惮执鞭，安贫随分乐丘园。两间茅屋青山下，赢得浮生避世喧。

负郭吾庐二顷田，面山临水跨通川。苏秦妾妇无高识，盛诧腰间六印悬。

风泉盈耳鬓斑斑，林下幽窗对万山。妇子职修簟食足，病身何幸亦安闲。

不堪烦暑病荒城，六月翛然寓野亭。珍重南山且归去，再来相望雨中青。

渭南泾北已三迁，水旱纵横数顷田。四十二年居陕右，老年生计似初年。

乐处加功勉处行，事无甘苦必心亨。䌹衣容有文章在，低首时人莫怨争。

白发千梳昼景暄，乌瓶一啜夜窗寒。庙堂勤苦茅斋静，不见人心是两般。

九万笑鹏抟，幽居一室宽。雨声便早睡，酒力压新寒。懒觉闲多味，衰知死有端。此生吾自断，不必梦邯郸。

太平气象养高闲，宴赏诸公老致冠。朝野已闻亲相业，庙堂曾睹漆丹桓。形容杰出新图粲，德泽雄霑旧俗寒。一片忠心涵国史，桑田虽变迥谟看。

昌谷五月稻，平田垂青玑。遥峦相压叠，颓绿互蔽芾。竹香满凄寂，粉节涂生卉。攒虫锼古柳，芳径生红纬。莺唱子夜歌，瀑悬楚被翡。昭华寒不粟，贵嫔暑无痱。桂蕊女几簪，蕙花神娥扉。碧锦帖花柽，香衾事残贵。霞𪩘殷嵯峨，烟岚互叆{云气}。壁月舒窈斗，元云为仿佛。霠{雨/昕}宛虹带，天空繁星衣。古桧拏屃赑，水华融觱沸。销声永薖轴，栖隐耽岑蔚。请事鸿宝元，至澹味无味。悲歌激流风，逸响迥秋气。

二龙闲卧洛波清，今日都门独饯行。愿得贤人均出处，始知深意在苍生。

十载相从应学得，怕人知事莫萌心。

若要居二宅，先须入礼门。

无限寒鸦冒雨飞。

红树高高出粉墙。

苦厌尘沙随马足，却思风浪拍船头。

一目全牛万隙开。

归燕羁鸿共断魂，荻花枫叶泊孤村。

春菰牙露翠，水荇叶连青。

无疑菱荇香。

