阳乌翅焦云崔嵬，避热马转南山隈。边湖兴熟厌频往，幽讨林落穿莓苔。涧声引步陟层岭，亭矗路侧双扉开。泓泉湛碧透坤轴，合有龙卧专风雷。抚栏立瞰眩奇閟，漱挹未敢持深杯。瘦筇趋寺更幽寂，苴补不到檐楹摧。老僧肃揖选凉坐，借床过夜容裴回。神灵变异亦喜客，跂脉现状潜鳞鳃。从容瞻敬忽无靓，应悯堕世余氛埃。堂中遗像成三老，英爽长在游天垓。认题扫壁说前辈，今昔玩视俱悠哉。出门因爱月正午，桂子秋到须重来。

我生好奇难比论，流水古木期终身。卜居城隅易得趣，窗户日与青山亲。出门陂湖旧湮涸，连岁乃尔成奫沦。结亭据要虽屡赏，物景尚厌非清真。商飚入序才两夕，猛雨尽洗炎歊尘。今晨已复暑不奈，挥汗几欲捐衣巾。晚风引履到云镜，萧爽意象生无垠。须臾从地出伟观，光洁万丈推冰轮。波明上下互发越，弥望但怪镕黄银。烟芦窣飒杂虫响，渔艇隠约收丝缗。人生何用计俗眼，强起口笑胜眉颦。急倾巨盏叫李白，今古不问交精神。相随拟造广寒阙，共醉更住三千春。

甫里先生穷到老，剩有诗文记林草。杞苗菊叶果何佳，自喜春风颜色好。现庵主人同吾张，故家文献出大梁。相过肯对桂隠榻，握手书社倾肝肠。顷年客处东濒海，灌畦不仰园官菜。小窗寒绿独专名，实与天随同所爱。所爱既同人亦同，岂较早晏时遭逢。极知趣尚寓小物，过眼斥鷃高飞鸿。闲关馆舍人稀到，檐前席地聊从好。维杞与菊复移栽，撷可烹茶羹可芼。晓烟夕露清无边，尽扫万古红紫缘。对之饮水骨亦仙，屠沽儿家休击鲜。

二月二十八，花开满林鶑恰恰。春光谁遣插翅飞，雪色情知添鬓发。暄风随我登古城，远树如簇山如萦。一川渺弥青镜平，云翳不定天疑行。去船住船纵复横，日辉迸射光晶晶。逆听万古苍蝇声，眼穿故国唤不应。鼎湖龙升朝帝廷，还领旧物苏函灵。维先忠烈为列星，侍尧受命行专征。今上移军复四京，实遵天时协群情。不战自可屈人兵，版图悉更郡县名。蛇荒鸟夷颁朔正，礼乐制度重修明。漏泉沛泽江海倾，小臣笔力鸿毛轻。愿书诏命奔驿程，涤洗罪眚哀孤惸。霜露所坠皆驩盈，此意一笑从谁评。旧游安期丹想成，未须遣鹤来相迎。我方居园学长生，后五百岁归蓬瀛。

丈夫出处无两岐，彊自分别儿童痴。鹿门庞老不愿仕，名与诸葛争驱驰。天子从臣岂易得，履声已到黄金墀。堂堂文誉动宸极，奕世长策归论思。攀辕卧辙昔人事，前日作州重见之。万口祝公犹在耳，拜后爵土同封蕲。绪余间发有如此，功业盛着庸何疑。仙风却与松乔期，泛苕涉霅寻幽奇。洞天白石人未省，翦茅植树亲指麾。山灵地妪许时秘，恰与八座供娱嬉。人间台榭难顿著，临胜向背真天施。霞晨雾夕更护耀，鸥朋鹭导欣逶迤。乡来韩必今复来，飞云入步长相随。上章乞身世亦有，发落齿撼将何为。公未五十方朱颜，勇退奚俟谋耆龟。九重嘉赏宠殊职，百辟动色钦清规。镃也尘鞅方羁縻，先德未报鬓已丝。高节凛凛端可师，扣门粮休千里赍，一舸叫月从鸱夷。

尝闻魏伯阳，铸丹会稽山。功成试其徒，未欲泛与餐。绐言丹入口，命尽不可还。一人笃信道，快饵肯作难。翁复起诸死，携手升云鸾。临行作奇戏，留使后世看。聊将一粒变万颗，掷向青林化珍果。仿佛芙蓉箭镞形，涩如鹤顶红如火。只随翁字姑号阳，姓杨乃是讹偏旁。迄今年深少人识，地妪山君应记得。木生曲直味宜酸，此独甘香胜蜜团。吾宗望郎忽驰送，色映筠篮光欲动。想因见此列宿躔，曾遣冰壶纤指弄。我方水际呼清风，葛巾高挂千丈松。为公摘荷盛荐酒，此乐城中那更有。

遐陬编户居海滨，不但生涯仰虾蟹。煮盐成雪雪成堆，清曝群鱼趋市卖。其间石首最得名，随潮百万鼙鼓声。长舻巨艑鬭截取，急逐风便来王城。头中有物从何得，精卫含冤口抛石。此鱼腹小不容舟，只把石吞那患迮。错将转上泥丸宫，又疑当年漱石翁。临流快咽透入脑，化作鳞鬣金巃嵷。子孙诜诜仍亹亹，曰春曰梅俱可喜。醉乡贪衒风味高，失身盘脍杯羹里。先生趁晴携酒觞，柳色正似鹅儿黄。与渠岂暇考族谱，便结保社南湖傍。软炊玉饭乘燕艇，撑对柴门乱花径。并呼三子伴渔童，食肉诸公自时政。

宿云蔽空溪溟蒙，我船晓系红蓼丛。宿雨滑道树沥漉，我车早转青泥冲。破程约涉一舍外，远目未快千山供。岸傍小店换马去，毡裘障冷披蒙茸。须臾巾盖不容展，莽莽暗雾逢逢风。偕行客舆屡掀簸，适值官骑来憧憧。刀弓负带竞硉矹，𫘰驷{马质}驖骓𩨈骢。争前迭进步殊窘，迫暮始望桥垂虹。石塘百丈捍骇浪，间有滩碛纷鱼筒。鸦群黑白混鸥起，帆影乱点遥波中。笔床茶灶住此地，得句未必惭龟蒙。浮图屋老且投宿，解担正听黄昏钟。纱笼炙灯照佛古，展席布榻便吾慵。酒边纸尽莫翻写，睡觉红日生于东。

莓苔墙下斑斓长，烟霏谷口依稀上。晨辉迳奔鸟声来，夕影屡逢蟾魄晁。杖拖瘦路鸣敲铿，天台庐阜著脚行。中林稳置盘陀石，并坐不与孤云争。疏红叠翠如先有，霜藤蔓缘惊蛇走。枝枝叶叶巧相搀，岁寒俱是论心友。庵前台上晴最嘉，数杯薄酒聊随茶。客来劝主主劝客，醉倒冠履从欹斜。且道如今夸甚处，见成不是虚排句。堂前新展假山诗，约斋老子堂中住。

今年植菊良寡谋，丛萎满望如田畴。黄深白浅欠旌别，未表劲浄专高秋。初移风雨连朝恶，才到暄晴骤开却。铺毡未暇坐观嬉，携筇粗放行吟乐。游蜂冶蝶拨不开，粉趐云动鸣轻雷。霜前姿性本介洁，肯受浼辱宁摧颓。道人犹拣鲜鲜蕊，铜缾换浸重添水。一声清磬晓窗深，香边坐断三千偈。歌缘酒分从束轻，正色已定十种名。来年自种先献佛，不应直为杯中物。

人心怀感初因喜，感到极时还堕泪。亦犹雕琢用功深，自发诗中平淡意。更须绝处悟一回，方知迷梦唤醒采。今谁得此微妙法，诚斋四集新板开。我尝读之未盈卷，万汇纷纶空里转。君不见严陵使君敛眉头，清虚山水吟两秋。又不见国学先生离文句，变现佛魔麾总去。相逢三翁同肺肠，江西吴蜀如一乡。只怜我似臭革囊，任翁薰染终难香。

高标无过张户部，督赋文移多似雨。侵晨径造梦蝶床，冷坐谭诗捐俗语。博闻无过尤少卿，议礼辨析纷如争。破午远到煨芋室，抵掌谈事非今情。梦蝶床前何所有，一盏术汤聊代酒。煨芋室中殊可怜，半椀草茶不直钱。登车出门尚回盼，邻媪巷童惊走看。雪寒水际正萧条，安得驺呼连改观。世上尘劳忙若钻，想欲跳身脱羁绊。只堪告诉向梅花，我是梅花千树伴。春风不觉园中换，刺字交驰烦则乱。狂歌愈见野人真，巨笔掀空合有神。

秋风本自佳，岂直令人悲。连宵天上送好月，我病偶失登楼时。长安城中少人咏，风月似厌空相随。凌晨吹云满虚际，却向山头移雨至。老夫识破不生愁，黄叶阶前从委地。人生三万六千日，何苦区区论得失。定将印绶弃掷归南湖，秋风与我还相娱。

天将奇观留东南，波织翡翠山堆蓝。仙庐佛刹互入望，渔篷游舫遥相衔。清愁闭户孤晴色，试逐薰风领佳客。平生行处后杯盘，枯淡自甘先笔墨。放船何处芙蓉开，绿幢翠葆从天来。凌波生尘想遗珮，抚槛徙倚心悠哉。秦关将种身九尺，须绕茶烟闲虎戟。潘君高隠百不知，酒酣慷慨乾坤窄。空蒙暮气收斜阳，柳色转岸参差香。南漪杜鹃易桧海，公子爱客邀举觞。毕逋栖乌噭城上，登车揽辔归相望。乘闲结伴须数来，与往不烦拘定向。

披岚长啸和岩洞，衣汗未冷毛发知。贪奇甘恋足欲驻，拥鼻将返心还疑。清音来贤祇过目，亭下树边俱欠诗。归舆渐受雨沾洒，客盖转适风倾欹。出门倚涧得雄观，放泉出匮供游嬉。勉赓新句未为报，他年共隠非公谁。

杨侯相逢复见寒梅开，鬓色不带浓霜来。君居山县适近我先垄，夜半应望灵气勃郁缠崔嵬。去年竹寺倾樽罍，官来急救老眼饥。西枢相公喜人物，搜材剔抉英雄窟。苍松腴硬久阴崖，此亦鹖冠宁肯忽。近闻一饭蒙异恩，快札好阙休驰奔，我诗安得达相门。春风后日自东起，太岁无缘只桃李。

人间盛衰理甚明，势去有如汤沃冰。听言一事足叹惋，恐君亦复伤中情。行都赫奕名王第，列屋珠玑多秀慧。主翁五十二本兵，宠冠诸家当盛世。其间属意字以端，姿品高妍兼妙艺。燕开云幄萃亲友，艳阵香藂尝窃睨。转眼陈迹俱已休，西风叶飞东水流。相逢应怪我鬓改，贪情省认俄惊羞。波明藏泪尚剪月，山浅带恨犹横秋。失身何心养儿女，啁啾耳厌山蛮语。困居村店少人沽，饤饾腥咸污盘俎。无言脉脉话最深，为君写作溪妇吟。人生荣悴由分定，有夫不必萌他心。

道人生长清淮西，地荒战血孤鬼啼。饱知浊世一朝菌，摆落羁馽全天倪。穿霞踏月半区宇，山水名胜随攀跻。我来欣逢大条左，握手便许论刀圭。蕊珠七言素探讨，敷析秘奥开群迷。绵绵玄牝斡两曜，夜半虚室腾虹霓。同居蜀客话清简，物理返笑庄生齐。坳堂烛暗坐顷刻，石头路浄缘高低。倾壶随意荐岩果，不假沆瀣求交梨。他年相就养灵液，肯复自弃沦尘泥。蓬洲阆苑恣游宴，有句更继肩吾题。

一日不炷香，已若神不清。一日不觅句，更觉身不轻。是身天地间，假物舒其情。君看屐与锻，自可了一生。世上纷纷蛮与触，两眼看渠怜不足。炉烟未断诗已成，更肯愁吟头白曲。

人材抡选何时停，高者栋负卑薪蒸。我家忠烈定社稷，任大岂但惩与膺。不毛夏渡泸潍水，裂面夜踏滹沱冰。强敌坐致九顿首，和议姑随三折肱。至今耆旧话曩昔，白发相对搔鬅鬙。堂堂传业翁克绍，中宸委寄恩重仍。禁林延阁望隆积，边琐辅镇才优胜。知闲未数持烛照，神专端与承蜩凝。会堂风云趣健步，人则父子功侪朋。从容中的仰文翰，仁者如射弓须弸。为山檐外六月冷，兴到不忍无诗登。袖归镃得正法眼，此事肯许参禅僧。

既望月轮迟未上，更深阔港喧轻浪。舟人惯夜自牵撑，却嫌炬火光摇晃。长桥千柱过顷刻，良久阴辉弄云黑。渔家裹鲊缚蟹来，波系松鲈取艰得。堤平步散情初适，此去垂虹才咫尺。登舆风力透衣绵，俯槛波声卷沙碛。商船鱼贯昏烟隔，天水难分但空碧。三贤远矣英爽存，来往频年定相识。兴亡慨叹终何益，愚智俱为百年客。划然长啸起蛟龙，共向吟笺飞霹雳。

虚皇清晏仙班朝，宝花随现非根苗。璆林瑶树振灵响，飞彩灿蒨辉苍霄。下怜人宇厌凡卉，特许福地生芳条。细看纤洁谢丹粉，仿像翠鬓森珠翘。移来泉石助萧爽，暗麝不必𫄨衣飘。玉簪失素萱让叶，倚墙岂独麾芭蕉。

顷年叠石规制狭，大类堆沙戏成塔。一株蟠桂两穉松，便爱清阴蔓藤匝。阶前指作嵩华样，引宾纪咏纷酬答。迁巢城北倏两期，惯有真山坐延纳。人生最怕眼见广，到处卑凡意难合。每还旧舍觉荒陋，草树虽添漫稠杂。林塘移植势定增，未成已想风烟飒。朝晴夕晦各异状，倚杖闲看更铺榻。园中胜赏亦甚富，此独宜茶兼酒榼。载来非敢效奇章，甲乙题朱旋涂蜡。

横塘暮烟吹雨来，白鹅叫风双毰毸。鹅儿力小立未定，偎母恋哺忘惊猜。炎歊生欲逃天垓，虚堂有此新图开。芦梢荷叶亦动荡，茹句未吐愁难裁。

市梢茅厂三两间，旁有数鹅行复还。适从何来令威老，矫首便觉高情闲。群鹅不度风姿少，罢亚相随过汀草。令威流盼略无言，寄与谁知自瀛岛。少焉戛然鸣一声，岂暇更顾儿童惊。直上青天三万丈，鹅在人间夸字样。

我家城中烟云乡，秋风晴日千桂香。交游半是渔樵郎，门前水深通潮江。和诗到此推砚牍，必不能教鬼神哭。何如且向桂花中，快泻鹅黄入杯玉。去年试君当夏初，知君直气非狂夫。平生批龙编虎须，千言万言长短书。诚斋许人以文字，须待其人有余味。君今莫问且速来，不醉明朝花满地。

冒寒畦菜青黄色，意到春风才一息。踏雪山僧折简来，不学渡江携履只。我方开樽酒如泉，浩然得味无中边。何须随喜楞伽讲，始似闲行白乐天。

黄埃簸空吹赫日，白鸟不度喑蝉声。先生出门数有碍，陋巷粪壤愁逢迎。家山望断围修竹，常说携书伴鸣犊。心无拣择自清凉，臭腐神奇总超俗。

夜虹照饭光如玉，春瓯饤菜肥于肉。周郎赤米太寒酸，潘令紫姜徒记录。饥创塞罢忘贪欲，气定徐行手摩腹。更能运任着衣裳，听尔计高三十六。

南湖地胜无凡木，只说寒梅夸不足。四般风韵两般高，黄如蜂蜡白如玉。余品缃红亦总嘉，早开最喜黄白花。去年树下看不厌，吟兴被压空长嗟。今冬一病恰半月，未暇寻梅踏残雪。数枝蜡蕊忽先来，吹香大慰经年别。道人不作群儿痴，三嗅唤醒胜良医。黄绢幼妇语难辨，一默自有无穷诗。此机亦似维摩老，何曾真难文殊倒。从兹不病是谈禅，命花却为金色仙。

颇讶蓬莱主，相忘不寄诗。荆溪虽有集，桂隠未容窥。地胜人难老，春回律自移。梅花如有语，莫似去年时。

藉使音书少，何妨好尚通。看花虽各自，觅句却相同。嚼蕊晨烟里，搴枝夜月中。亦曾湖上坐，香底水精宫。

坐厌增冰地，遥思胜热城。忘名全道用，远俗养诗情。枕病怜幽独，心交阻合并。晴春开径在，自断学渊明。

山负红铜日，云披绿玉天。一晴聊饯腊，三白已迎年。贵气楼台满，春声松竹先。诗成缘底事，鸟迹印篷船。

诗本无心作，君看蚀本虫。旁人无鼻孔，我辈岂神通。风雅难齐驾，心胸未发蒙。吾虽知此理，恐堕见闻中。

读到香山老，方无斧凿痕。目前能转物，笔下尽逢源。学博才兼裕，心平气自温。随人称白俗，真是小儿言。

见说诗并赋，严陵已尽刊。未能亲去觅，犹喜借来看。纸上春云涌，灯前夜雨阑。莫先朝路送，政好遗闲官。

自作诗中祖，翁难子更难。波澜千偈阔，光焰九霄寒。觅著由来远，成时自好看。头头见成字，谁道要吟安。

别去常关梦，书来意已强。那看多竹地，相对两绳床。壮志霜空鹘，禅心古庙香。糠炉熟黄独，待子数分尝。

世态从渠变，前山只么新。关门便懒退，遇事少躬亲。和我诗何益，知公道不贫。两旬才识面，枉是自由身。

雪窗吾畏友，称誉满中边。往矣非乔木，生乎仗老天。肯来丹桂里，须醉白鸥前。百计安流好，纷纷急水船。

宇内张夫子，诗如孟浩然。安心从太末，借屋近平泉。眼里弹冠手，生来种芋田。相投忽离席，佳月恋{舟光}船。

领取无多话，频年顿不疏。幽寻尘土外，高韵笑谈余。既悟蕉中鹿，宁求木上鱼。论诗能避暑，此意复谁如。

岂是幽人眼，从来可惯山。有时才得见，觅句不曾闲。野日光尤暖，溪梅信尚悭。饭余行便去，休待暮云还。

愿得诚斋句，铭心祗旧尝。一朝三昧手，五字百般香。弦绝今何苦，衣传拟自强。草玄非近效，举世漫匆忙。

昔逢欣把袂，三叹说吴钩。共醉虚堂晚，还兴故国愁。花黄思靖节，鬓绿傲浮丘。世济王门业，洪流万斛舟。

鹊冻听无语，鸥饥望不飞。从饶居士爱，亦自到园稀。入幕灯生晕，飘池水长肥。何能巧模写，吟思欠幽微。

待伴犹虚夜，羞明或遇朝。但依歌袖舞，休向鬓丝飘。有句清堪比，令人意自消。暖寒林下具，相就可须招。

自到南湖日，邻翁识长方。一官甘寂寞，万事绝思量。疏见祇缘懒，频来政不妨。松林浑似旧，相伴踞胡床。

因病诗全少，春中忽夏深。清幽百亩地，安静六时心。树茂晴方好，荷新雨未禁。泥干容后日，闲步酒随斟。

尘土真堪畏，君髯美亦衰。登楼才会面，促坐便论诗。社日休持酒，秋香待满枝。客涂书旋习，犹似向来痴。

出郭凉舆稳，山晨气自浓。寺园逢水断，塔路过烟重。啄木声穿竹，凌霄色映松。世欢吾傥泥，那遂此从容。

烟重山弥远，林高日倍鲜。抱鸡趋野店，{奭斗}水入冰田。未有三冬雪，浑如二月天。梅花应早慧，着眼竹篱前。

未苦撩清兴，骑馿故遶山。松篁高下处，云日往来间。要是从今后，休教枉却闲。乌巾风弄影，画出我诗孱。

卧疾睽人事，逾旬只掩扉。野情添懒惰，宗伯极瞻依。篱落寻黄独，檐楹接翠微。健来方数日，诗又不教肥。

珍重尤夫子，逢人问死生。扫门那惮远，出户真须晴。为国鬓先白，因官名更清。何时容卜夜，灯畔听文衡。

治平前代寺，幽胜占唐昌。我始生弥月，师初踞上方。百年虽未半，三纪独偏忙。一事尤堪哂，相随两鬓苍。

岁岁闲为福，今朝命最通。看蒲逢紫燕，弄柳得青虫。但愿诗妥帖，何心技拙工。山林过轩绂，谁谓只相同。

湖远慵呼艇，春归只闭门。树高应翠合，竹静自黄昏。轩冕情终薄，诗书好益尊。人间难办事，夜气要长存。

嵩华平生梦，骑馿未得游。橐中分雅惠，掌上起新秋。报国何能早，需时莫漫忧。祗应长近眼，过夏亦慵收。

僧舍匆匆别，飞花雨过春。水村居自乐，城市懒尤真。载酒青油舫，传书白锦鳞。访君须及早，非是久闲人。

四面围疏竹，中间著小台。有时将客到，随意看花开。拂拭莓苔石，招携码碯杯。昏鸦归欲尽，数个入诗来。

春在将回暑，晴开尚带阴。佳时从易过，闲日尽能禁。卧室宜重立，浮鱼乐又沉。有诗无亦好，争似有时心。

突兀前朝寺，维舟又一来。殿空金像暗，径断石幢摧。物相依成坏，尘缘漫乐哀。僧残无悟语，犹幸结宗雷。

春来慵把酒，间日伴僧斋。风雨梅花梦，谿山老子怀。有人非吏俗，同好任天涯。归上青云日，幽期孰与偕。

便欲相寻去，山光看水光。野航因挟策，春韭自炊粱。踽踽吾才短，翩翩子意长。文翁他日誉，不但劝农桑。

我固有诗癖，怜君尤苦心。自闻非为俗，异处却同音。病后闲方乞，湖边秋渐深。排门听车骑，相与话幽襟。

见说聪明早，童年便与玄。细看今日句，宛似乃翁篇。家谱无他姓，文星聚此边。何须待千首，一首已堪传。

去市无多地，重游浄客心。何人偏种柳，今日屡鸣禽。浩兴生孤桨，归情恋远岑。梁间满题咏，宁欠我窥临。

幽寺知何处，风钟送远撞。孤花明几席，阴树惜轩窗。唤渡轻舟竞，窥人白鸟双。寸心方自适，肯易利荣降。

自笑从来癖，诗书满屋藏。不充饥鼠喙，即饱蠹鱼肠。插架牙签整，开编竹简香。他年林下去，谁与记山房。

地僻人稀到，檐虚燕未过。清愁诗酒少，寒食雨风多。名字因农具，襟怀属钓蓑。莫惊时节换，安分看如何。

翠翼高攒叶，朱缨澹拂花。来从山堑侧，开称画檐牙。影薄谁停绣，香清似煮茶。几多轻敛态，月动夹窗纱。

晴色今朝好，春光恰半头。波情如钓渭，圃事胜封留。瘦觉中黄合，闲宜大白浮。无端同志侣，相过结诗愁。

句业诚渊海，愚方一苇航。空成由也瑟，难应女娲簧。拟易乾坤别，传家父子香。整翰从此去，拭眦望朝阳。

频年虽并住，今日偶能来。水槛因莲设，风窗为客开。诗凡惭鲍谢，社近忆宗雷。莫问通衢隔，轻舟自往回。

将谓无佳月，贪程过上湖。才来八尺住，却见一轮孤。带露寒于水，和烟白似酥。江天空想望，高下两明珠。

不应杨秘监，无暇问南湖。桂树又花发，莲池和叶枯。雨声秋最好，尊酒客非无。寄去撩诗眼，深惭句法粗。

山色棱层出，荷花浪漫开。只如平日看，自喜此时来。杨柳侵船影，蜻蜓傍酒杯。僧庐须过夜，城禁莫催回。

邂逅如相约，新交会旧知。轩窗浑未暑，宾主总能诗。小草浮冰楮，初篁映锦葵。星郎风韵杀，我辈盍幽期。

从此无因见，南园老叔翁。朝廷世臣少，文献我家穷。达宦谁无分，全材不易逢。先王勋第一，号恸仰天公。

八郡恢成绩，江山入壮图。风流羊叔子，才术管夷吾。绝笔诗犹在，酬君志不渝。经纶如有位，肯堕浅规摹。

小小为知己，常常说向人。论情宗族异，问事见闻新。囊锦将谁管，湖园看未真。伤心啸庵路，不复送亲宾。

内典存心久，家居戒行僧。同尘聊且尔，着相亦何曾。脱却当来袴，传将不尽灯。欲知归甚处，一月万波澄。

妙墨真连草，清辞角应商。襟期容汗漫，兴致入苍茫。派自王摩诘，才分马子长。宦途休叹滞，眉宇见新黄。

多士宁王室，中宸梦傅岩。如何两京客，犹挂五湖帆。落落云松节，飘飘霜叶杉。深藏草檄手，端欲取殽函。

欲薄交难古，心亲话许深。更长银烛夜，院静石云阴。冷梦多孱骨，修程费老襟。松壶梅并插，投醉且高吟。

偻指抠衣日，于今岁六移。步趋徒愿学，忧患亦何为。窗晓鸦同起，天寒雁引悲。依仁方再幸，小耐了康时。

几欲疏方沼，泓澄豢小鱼。画屏先我意，觅句为君书。扇举萍疑动，纱明水一如。林塘能早就，肯但植芙蕖。

草树秋声合，乾坤夜气生。念闲无复梦，坐久屡闲更。未试从长剑，相亲幸短檠。欠伸聊觅枕，谁会此时情。

自识闲中趣，常嫌闹处行。湖山真富贵，花鸟小声名。有客金兰好，贻诗征角鸣。相期耐霜露，斯事岂凡情。

地秀溪通邑，山高寺矗云。望殊惊乍见，景胜厌前闻。鸡犬人家乐，风烟钓艇纷。奔程船径过，虽雨未西曛。

徇俗非能事，便幽定宿缘。跃泉新作雨，装树巧留烟。雀喜频频下，蜂知小小穿。疏风奏檐珮，无梦到钧天。

湖隠门连草，宗盟肯屡寻。长才明主眷，直道古人心。又引皇华去，谁怜白发侵。官居兼静乐，贤帅复朋吟。

别来秋易过，幽桂两番开。去岁人同赏，今宵梦自回。飞云遥楚岫，斜照直秦淮。地念曾游处，春行或许陪。

未晓雨先骤，过朝风更鲜。谁知初伏日，全是早秋天。洗盏尝新酒，临池摘嫩莲。平生丘壑意，不受暑寒迁。

稍负园亭约，新篁带可围。看山真耐久，临水易忘机。野角呼蛇出，轻舟趁鹜归。还家欣未晚，池藻弄晴晖。

桂隠无期报，朝贤去却知。累年艰特荐，一事必忧时。盛世未应尔，重来犹可为。相过非为数，公论合勤思。

鹤也来多日，今朝认笋舆。伞斜聊引避，路转亦前驱。俗远眼宁白，年初顶渐朱。古囊能背否，胜用小奚奴。

三见中朝入，徐行每后人。功庸身较晚，名誉众常新。有句须同咏，今离似所亲。政成应必报，山郡易回春。

自复林湖隠，相从却恨稀。梅花年后白，江水去边肥。世态纷纷改，交心特特违。暖晴当送别，敢望款柴扉。

未到枫林寺，常吟半夜钟。乍来冲路雨，少坐怯廊风。漱齿村茶苦，看碑大字工。出门山惯见，何事意无穷。

老监过陈实，贤郎似窦群。共将奇句了，不许外人分。访我三竿日，萦帘一炷云。当家相见处，那此世情欣。

爱水移居宅，行藏岂但迂。若非风月管，枉伴竹松臞。野服常宽带，芒鞋亦断絇。请君看此老，堪作贵人无。

屋负山陲晚，篱侵水泺秋。农桑能自力，鹅鸭岂它求。逆数曾来日，遮留更觉稠。夜歌听款乃，催兴满沧洲。

便静非形色，相逢子独知。功名槐蚁话，文字壁鱼痴。剩取朝贤誉，何须隠者诗。南湖鸥正狎，休误凤凰池。

故故论年赏，新看惜未多。一香参众树，千月下纤娥。今雨胡能阻，秋虫亦复歌。有情毋吝醉，斯世合婆娑。

芳桂年年种，今秋两倍开。略无蜂敢傍，为是月中来。幸自晴多日，须拼醉几回。便教香杀了，犹胜别人呆。

未喜亭阴坐，先贪树畔行。谿浑因雨瀑，岩近得风清。一饭幽人福，三杯太古情。尚须冰月挂，来放雪涛倾。

园翁能好客，折赠小春桃。却为开花少，翻成占格高。来年红烂漫，绕涧碧周遭。莫忘阊门外，曾将进浊醪。

止是寻常月，今宵不爱明。江边有归客，都下减诗情。上自怜公直，人知暂此行。贤郎先返舍，应喜候门迎。

酒熟将何字，白鸥波正如。一瓢谁合饮，高士观中居。汗漫涵无象，鸿蒙洽太初。醒来松户晓，应念臭于帤。

坐上君但笑，人间我最愚。百年休较命，今日且航湖。地旷山霏薄，风薰水叶粗。寸阴方解惜，总是己工夫。

鹤骨何能尔，龙姿或果然。锋棱四面峻，节操一生坚。界纸书堪使，敲针钓最便。从教方有碍，终不效规圆。

郁郁凌寒色，来宜此地蟠。解衣轻盾日，假盖得秦官。香宿风微堕，青留雨未干。通宵岩侧梦，根窍手藏丹。

梦觉西窗晓，听风过曲廊。好诗非易辨，闲坐尽无妨。人静鸟乌喜，雨来花草香。寸心经患难，况复近秋凉。

二十年前事，浑如梦觉时。漫行荒路迳，难认旧亭基。尚记因逃暑，曾来学赋诗。如今无可好，植杖欲耘籽。

浊热不成睡，起看宵过中。繁星珠结网，片月玉为弓。赋鹊情何有，驱蚊计颇穷。犹欣汤浴后，肤受绿蘋风。

精神由日就，格律忌雷同。我匪从它入，君应自此工。多岐怜世路，力学振家风。莫易朱弦绝，千年论最公。

双鹿林泉友，新居后我成。角低方长旺，斑嫩未分明。濯濯菰塘晚，呦呦草迳晴。仙畴吾种玉，汝辈耦而耕。

超旷欣便静，纷哗厌处浓。客亲非外约，地胜适新逢。诗兴骖黄鹤，仙情寄赤松。烟平千万户，此处认歌钟。

振俗还风雅，乾坤觅句中。夔皋渠合遇，郊岛我甘同。浩荡投鸥水，清和翻燕风。相投两无语，声远莫摩空。

修竹有风处，道人无事时。诸公难入眼，不用总如眉。得价婆娑重，投闲懒散宜。三年何足道，坚判百年期。

暮色云端合，晴光天际悭。鸟群科斗字，山态倦螺鬟。寂寂功名会，纷纷车马间。拍栏情倍极，烟老罩鱼湾。

身世长歌里，于今得好朋。露阶秋到竹，风屋夜吹灯。菱芡供馋口，图书伴曲肱。头颅知自揣，顾影笑鬅鬙。

王祖扶天日，同声外氏翁。功勋俱卓越，门户合穹隆。诸舅今何在，唯兄命亦穷。贤郎须力学，一线续家风。

襁褓予多疾，三年托渭阳。未能看击瓮，常是戏登床。转首尘埃里，惊心岁月长。挽兄赍志去，倾泪入诗章。

握手四年别，满心千偈禅。清灯才软语，新雪尚幽眠。了了翻身诀，寥寥断臂缘。我怀吾自会，恶句莫多传。

已事殷然急，江湖第一流。才高楼五凤，伎进刃全牛。可惜梅花节，忙回竹叶舟。老师应赏棒，碑巨压东州。

事业新来别，贤愚久自知。作文时似咒，写字忽如锥。卖屋因为宅，谋官本近医。有来评世务，好好只相随。

约客探名胜，停辀得所欣。山寒多作雨，洞古不收云。夜宿听鸣鹿，晨斋饤野芹。黄冠尤喜事，添注石炉熏。

桥迥有牛过，村深无马嘶。哨风惊客袂，膏雨慰耕犁。游目花通野，吟情絮著泥。幽坊惬虚眺，况复见新题。

山向林间出，船从草外撑。行来风数刻，坐待月三更。政自安闲散，谁能管爱憎。新功喜今夏，阴满蒲萄棚。

屋漏灯垂粟，墙欹螾唱丛。断编非径捷，隅座且丞聋。歌听鱼蛮子，盟寒水勃公。明知今夜梦，清杀苇间篷。

分数论春物，都应让牡丹。几枝单叶紫，满担夕香寒。除我知心切，从人得句难。肯辞回櫂日，多瓣剪来看。

夜月虽愆约，秋云却荐凉。桥明缘水浄，树近觉风香。众论轻闲适，幽怀贵老狂。从今无复病，处处养生方。

客去情宜独，宵长睡未忺。露多应冒砌，香重欲蒸帘。较利真谁得，耽书肯自嫌。炉存金粟火，煨蓣不须添。

昔为金阙相，曾是玉皇师。近即维垣拜，还从彭祖期。传闻风景胜，多赋洞天诗。肯示渔樵否，林间要勒碑。

自怜冰氏子，父祖已登门。屏迹千官外，驰书一品尊。华戎心处活，经传语前论。欲理西风棹，因瞻祇树园。

谁谓闲无事，闲中事日生。和香雕印脱，记石假云名。水取从龙井，花移自马城。若将朝市比，忙处却多争。

蜡梅吾甚爱，园种未能多。旋去东南竹，新添二十窠。离家俄半月，放蕾想盈柯。前日丁宁句，花神记得么。

震泽匆匆过，胥塘渐渐来。风高多罨岸，船侧屡翻杯。积草摊渔网，疏林聚客桅。景逢宜急写，句过恐难裁。

庆协丁年应，祥开甲观雄。九霞光绚烂，重日彩曈眬。根本千龄固，元良万口同。文孙觌尧法，圣子奉虞聪。视膳长遵度，怡颜但饬躬。形容歌玉粹，瞻仰见渊冲。象辂陈仪肃，鸾旌定制崇。承祧虽位震，宝俭只扉铜。典学勤无斁，谈经异必攻。性天元启辟，讲席更磨砻。以贵厘京兆，维禋礼昊穹。理繁情毕见，陪祝敬弥隆。善政邦人洽，纯诚帝赉通。澄源基广大，主鬯福延洪。绮甪从游盛，应刘藻思工。德尊谋不用，唱古和无功。八法谁云易，前朝论亦公。规模传圣上，意韵出胸中。草轴方翔凤，真题复起鸿。联翩来殿戟，焜燿到门蓬。雨足湖山秀，秋成黍稷丰。菊香金错艳，橙嫩玉垂丛。五学懽声合，三宫喜气充。骈蕃恩莫纪，洋溢誉无穷。得数多椿柏，齐年指华嵩。前星高拱北，少海正储东。拜手群僚集，裁诗瑞锦蒙。何尝惭鲁颂，自是迈豳风。拊迹希随骥，驰心属梦熊。三熏申善祷，小伎愧鸣虫。

漫记今年雪，先悭半月晴。乍飘偏有熊，猛下却无声。水绕长春圃，人居不夜城。弄寒群犬戏，惊晓独鸡鸣。桥冻泥添滑，窗虚纸借明。冷妨梅早慧，高妒柳轻生。瀹茗尝深鼎，临书厌短檠。鹅边鹇失素，鸥混鹭争盟。日壑银烹出，龙沙粉筑成。歌盐唐按谱，聚米汉谈兵。曳履需公诏，吞毡感使旌。初平羊变石，白起甲填坑。贾舶停珠浦，朝骖萃玉京。驼铜夸北录，马瑞遇东瀛。云凝情俱淡，风旋力骤狞。藕边侵纬宿，酥畔比螺蛏。敞坐诗笺接，欢筵舞袖迎。缘甍方盼转，入幌忽萦盈。烟满空翔鹤，潮翻海纵鲸。蓝田难爱宝，月窟助蜚英。瓮罩杯谁覆，盆冰镜不倾。瑶随王粲珮，玑缀李彪缨。豹舄宜分色，麻衣浪拟清。齐腰休更举，巴曲试烦赓。

听说小巾车，形模似竹舆。双轮毡裹去，三壁帽开舒。僮矮行携砚，鬟娇坐奉书。岢峩回径处，𫐆{车录}度桥初。鹤引青莎软，鶑看翠柳疏。袖炉香正喷，背榼酒多储。过爱凉轩敞，停因燕馆虚。直须教画看，全似出尘居。缓驾终调鹿，忙牵莫命馿。只缘心荡荡，自到境如如。剩有真堪写，时无愤可摅。尚惭销粟帛，何事免缲锄。命驷邀朋客，笼鹅谢里闾。屏星前日梦，不枉赋归欤。

农家正旦喜占晴，老圃观风趁早春。两事欲寻强健日，一生常作太平民。绍熙初岁新开历，典册崇仪极奉亲。词拙固难传乐府，水边闲示钓鱼人。

下马东风恰到来，午烟沙际日烘开。长松寂历寒声少，远柳葱茏绿意回。零落欢游逢故地，寅缘幽胜逐深杯。湖边不使侬先咏，枉却今年处士梅。

未春天气已佳晴，病起光风满意明。竹色舞帘金翠活，鸟声穿户角宫成。黄麻天上登周召，浊酒林间慕绮荣。从此寻芳绕阡陌，野翁相遇诧时平。

插花呼酒少年场，烂赏花灯十里香。璧月当天星纬少，珠帘排户乐声长。非缘风景今殊昔，自是情怀老不狂。赢得安禅心似水，碧琉璃照佛龛旁。

东风渐放柳遮门，隔水人家聚似村。渔艇远来夸甫里，僧邻闲过讲慈恩。花繁惯识蜂情性，昼静初闻燕语言。病起适逢春正好，莫教诗思却尘昏。

{髟/监}𩭹绿柳拂垣衣，课蜜蜂忙踏蕊归。须趁一春随意适，极知万事转头非。添罏麝餠遮残火，拥案尘编绝故韦。便当清欢忘肉味，况安淡泊少甘肥。

期会纷然不到诗，拙哉前计只心知。纵当吏散庭空后，争似山行水泛时。柳影半笼明处路，苇声轻窣暗边篱。波神擅此三更月，定讶今宵欠笛吹。

南湖寒食又今年，宿雨连朝洗旧烟。竹叶酒边闲凿落，杏梢墙畔出秋千。游欢殆类前生事，老态惟思白昼眠。明日水边晴更好，只愁归思渺秦川。

闲中滋味谙来惯，懒费心情为节辰。丹篆但期诗祟去，红泥俄见酒壶新。移船遣送随鱼信，洗盏开尝对鹤宾。绝胜渊明过重九，东篱空伴白衣人。

林墅光阴日日新，不因时节强随人。青红雨砌戎葵柳，金玉风池荇菜蘋。千载是非均似梦，一朝醒醉肯沈身。彩丝昌{蜀欠}喧儿女，谁信清吟兴独真。

良宵观月岂无人，未必能看到四更。山载塔灯金笔立，水摇亭槛玉帘横。歌从菡萏香中起，酒向玻瓈盏内明。谁信南湖当暑夜，葛衣风透觉寒生。

景奇天遣助诗豪，意快惭无炼句劳。一夜月晖金碗出，万波风摆玉鳞高。衣冠城里多新贵，酒脯船中自老饕。未著丛书追笠泽，此行扶路且游遨。

半年殊少夜间来，湖上今宵绝点埃。人老纵教过百岁，月圆难保看千回。舒眉酒饮休辞满，冲口诗成不待催。自有一般堪乐处，却言山水近亭台。

矫首千寻古杏檐，远林空处月钩纤。龙蛇薮泽秋声起，牛女虚空夜气添。满荡荷开从北看，危栏塔立向西瞻。绿笺封事精忱达，髴郁天香羽袖沾。

秋近疏飚未转凉，彩盘珠阁已传觞。佳期天上频逢节，却老人间未有方。蟾魄嫩明情缱绻，鹊河斜界色沧浪。瓜盘华锦空儿剧，祷旱于今仰圣皇。

秋暖浑如水上春，意行幽径散衣巾。海棠突过色尤好，荷叶打空芽更新。焉得便遭田父饮，不须真现宰官身。今朝涉趣初悬榜，争睹何妨走四邻。

疏星历历间银河，天澹浑疑泻素波。墙角影低遮月少，树头声壮著风多。平生但念长闲好，万事从教若梦过。要足一诗添故藁，小山池畔更婆娑。

倚栏看月兴难平，载酒还须入涧行。竹顶有时翻鹊翅，草根随处闹虫声。城中岂是无人赏，船里何曾卧地撑。游遍一池心未足，乱荷丛底听三更。

画桥烟重柳垂垂，露湿衣裳透始知。丹桂花香墙畔起，水葓枝影席间移。思量究竟都如梦，恋着休闲煞不痴。夜半江潮声正熟，归来才是欲眠时。

林居多解识秋声，岂是松篁耳惯经。桐杂蝉鸣愁易起，蕉和蛩响梦频醒。琅琅急雨喧荷港，戛戛清风战苇亭。一事古人犹可恨，不言杨柳最堪听。

策策惊飚战素秋，梦回衾幔亦飕飗。不传鸿雁秦关信，可柰蘋蘅楚客愁。作赋未须悲落木，挂帆方喜助归舟。何须更借抟扶便，自是层霄九万游。

我自江乡有姓名，相逢契合义相亲。连行几宿来栖草，戢翼常时想避人。石岸风高难到县，今宵船住定为邻。南湖若肯寻幽隠，却把衷肠自缕陈。

未倒花前凿落金，登携那怕嫩寒侵。归牛下陇争浮水，宿鸟随山不过林。衰鬓预吹明日帽，放歌时带故园音。菊烟桂露虽情物，须索高蟾管夜深。

半空飞雨整还斜，翳日游云散复遮。七字吟情书柿叶，一年心事约梅花。关门人识陶潜室，静坐自疑庞蕴家。纸帐蒲龛方用事，更须何物作生涯。

幽芳何事独开迟，寂寞寒金照短篱。老子樽罍方欠此，春风景物最相宜。要随得暖南枝发，肯趁登高九日悲。翻笑陶家门外柳，夜深零落舞腰肢。

居士归来百事嘉，木樨雪里也开花。麸金一掬枝头小，药玉千沟屋上斜。境界许奇非浪得，色香俱静更何加。高寒似我休拈出，微笑从来少作家。

呃喔花冠梦易呼，冻天应遍色模糊。旋听索索敲松瓦，便拟翩翩傍酒觚。一白要从高砌看，双清先喜小山俱。晚檐坐断违消息，待问林深寺有无。

春到林梅得重权，首冬疏萼已争先。移栽尚记陪深斝，静看因思觅近篇。佐世勋庸金鼎味，贪闲怀抱竹篱烟。临风欲寄横斜去，梦绕江城暮角边。

小园春事果如何，分数梅花最占多。贪看满梢初的皪，病妨连日绕婆娑。鸠声唤雨风还至，鹤骨栖愁梦独过。艳阵香天翻霁色，明早拼取醉颜酡。

阴霏非是妒春华，薄命诗人带累花。烟逼艳低侵竹冷，风拦香横逐溪斜。开时数日曾邀客，别后连旬阻到家。檐溜可堪声彻晓，梦中余恨亦无涯。

天鸡催日界窗横，蹑屐看花兴便成。正尔飞霞舒彩珮，尽渠宿雨结珠缨。飘零未带溪边笛，缥缈如临海上城。身世长吟谁会得，华祠梅市总逃名。

沙头晴了便回春，已觉青蘋媚暖津。但课浇畦园内叟，何心说剑里中人。超情耐久宁拘远，合处无多颇复伸。待得梅开醉香海，健呼重看老精神。

经年规划种酴醿，柳际春将一再归。蔓草藩墙才放远，海棠桃杏得成围。连宵冷月知予乐，数日条风挟鸟飞。尽写前人题品句，诵声时撼绿窗扉。

阖夜惊飚落树巢，平明沟瓦渐迷坳。鍪函静听来千骑，珪璧遥知委四郊。再白呈祥矜大稔，积阴嘘气遏方苞。池边废沼邀闲立，乍合冰澌怯杖敲。

冻枿归禽易辨巢，烛龙分燿入堂坳。长须喜戒锄荒圃，小队闲思猎近郊。坐许刚筠全直节，行看弱柳发新苞。僧炉遥想煨松柮，犬逐应门认客敲。

晓爱晴晖万瓦融，近山春意便葱茏。敲冰踏雪三旬里，送腊迎年此夜中。仁政果能销运厄，闲家何幸乐时丰。明朝扫径看桃柳，要识天公两样风。

寒缸孤照听更迟，情绪斟量睡却宜。春向岁前三日到，老缘头上二毛知。朱泥逐疫烧灵药，桃板书符换旧诗。但愿明年更闲散，无灾无难复何疑。

霜雪连朝作劲威，暮来吹散景偏宜。未开璧月千秋镜，已建金云十丈旗。脱帽渐看山峍屼，袭裘须判酒淋漓。乘闲书纸休嫌数，簿领丛中怕说诗。

永日柴扉手自关，不惊时序若循环。炼成黄土为真药，守得青苔遍假山。戊己燕知随鸟历，西南樱喜趁花斑。春光莫恨中分过，能使时长始是闲。

每到山堂懒作诗，今朝诗兴觉偏宜。层林飒还阴填户，乱石巃嵷翠绕池。猛欲近前闻紫燕，忽听高处啭黄鹂。风铃不必檐间语，境界非凡我熟知。

老圃工夫愈可嘉，种藤萦树尽开花。人间似我能闲少，石上看云到日斜。樵径有苔休埽叶，茅庵无客亦煎茶。两边最喜添新竹，夕照斜时渐可遮。

岩通道院碧桃妍，别号琅华小洞天。香火微官方称职，轩裳闲梦自无缘。星坛夜礼魁罡列，丹室朝存震兑全。绝粒飞升休漫语，不求人已是神仙。

居闲投课熟为优，似此工夫尽不愁。量涧打船轻似盏，转墙开迳曲如钩。已令山圃收黄犊，又盖湖亭记白鸥。春水画桥桃四百，新年那羡武陵游。

南湖老子太汗漫，第一生来懒做官。钱物用多常是解，权门路便不曾钻。红裙遣去如僧榻，白发梳来称道冠。若没祖财教饭饱，定应饿作壁鱼干。

居士年来更觉痴，竹梢云过望移时。晓窗倦栉犹思梦，夜榻忘眠尚改诗。匹马未能随李广，一丘端欲效元规。客谈休讶无心对，贪看蜘蛛结网丝。

小堂清占景无哗，不向阶前种俗花。过雨家茶脱黄玉，近霜天竹缀丹沙。静眠宁羡蚁来梦，孤坐屡谙蜂报卫。万事一身安分定，关河休用发长嗟。

满襟斜日澹如秋，烟竹湘花结暮愁。几树蝉清新抱叶，一湾鱼乐旧忘钩。蔬盘饱去山家饭，楚调吹来水园讴。此事不教千载识，苦谐时辈祗贻羞。

柴门风卷却吹开，狭径初成竹旋栽。梢影细从茶椀入，叶声轻逐篆烟来。暑天倦卧星穿透，冬昼闲吟雪压摧。预想此时应更好，莫移墙下一株梅。

移居桂隠诗全少，半为支离半为慵。今日一杯才引兴，便成七字不求工。鹤来池畔闲寻水，蝉在松梢快语风。门外车尘红似火，唤渠不应嗫嚅翁。

花柳无情浪占春，浴鹅波暖草方熏。催畊野旷鸣黄犊，瞰客篱疏立茜裙。拼睡工夫便日永，得闲滋味苦愁分。行行快趁风烟阁，莼鲙诗坛要策勋。

清晓啁啾响众禽，共忻暄色上穹林。已如料峭春初景，不作萧条岁暮心。堆径尚看桐叶在，遶篱那顾菊丛深。秦正嘉月将何祝，长寿新芽当酒斟。

野水因晴自少文，淡云当昼不容昏。夹泥船小才通港，洗菜人归定入村。布谷飞鸣随燕去，舂锄俛啄得鱼吞。春风有得诗如许，妙处从来复细论。

半纪移居野水旁，年年尝为木樨忙。若非老树从头发，安得西风彻骨香。数朵折来犹甚爱，满林开后得无狂。今番莫把寻常比，一段清香两主张。

雨深愁入树花飘，尽际翻晴现帝霄。目力壮时苍岫长，心情闲处戏鱼跳。秋云总是诗家物，夜市今连里陌桥。船子不来同载我，却惊翡翠出兰苕。

作者无如八老诗，古今模轨更求谁。渊明次及寒山子，太白还同杜拾遗。白傅东坡俱可法，涪翁无己总堪师。胸中活底仍须悟，若泥陈言却是痴。

岁序推流感世浮，乐闲宜早向农畴。修梧绿减俄过夏，短发丝添剥得秋。千古是非归啸傲，一门酬唱胜交游。祗因名句多难数，常笑区区赵倚楼。

未说香高众卉林，清名先已入人深。衣青萼绿不见珮，屋贮阿娇纯用金。久恨酒肠悭似盏，更输诗字响如砧。公能为办归休计，肯向花前叹陆沉。

要趁清霜未染林，小山同赏桂丛深。已拼醉后缠头锦，莫待风前布地金。兰桨溯流歌客櫂，麝材匀捣付香砧。戈挥就借如椽笔，不信湖边日易沉。

不比先贤傲竹林，鸣驺许过径蓬深。瑰词走送惊联璧，钝思追酬漫注金。岩底幽人矜社瓮，闺中幼妇感秋砧。何如醉袖淋漓墨，一笑人间百虑沉。

江南从识桂花林，岁岁逢秋属意深。夜气未添承露掌，晓光先上辟寒金。玉笙殿迥应留月，铁杵岩高不用砧。争似吾家种流水，拥香亭榭绿沉沉。

遍看韶淑万花林，谁似秋风巧力深。点注红泥千日酒，剪裁紫磨十分金。色迷仙令疑勾漏，香醉姮娥忘藁砧。莫把钓竿烟外去，珊瑚休道海中沉。

心期经岁只秋芳，况有溪山近好凉。天宇荡开暄浊意，岩花催就泬寥香。招寻拟把深枝折，爱护休令背蕊伤。三五冰轮行散影，仙凡同异要平章。

藤杖徐穿竹径凉，地宽那更水云乡。山明屋背髻鬟耸，蝉奏树头丝吹长。蓑笠钓船家自有，轩裳朝路梦俱忘。英雄本志今朝得，十亩香荷著醉狂。

积潦斜阳忽射阶，夜深穿树雨还来。披襟径放清凉入，倚扇微教懒困催。出草乱萤时自照，叫空孤鸟暗飞回。贪吟四鼓犹妨寝，除此人间念总灰。

几年飞梦越来城，试扣柴荆恰快晴。松菊正酬闲客意，烟波真似主人情。黑头据要方行志，绿野当年浪得名。我亦邻乡植桑柘，访公非为忆莼羹。

駮云飞去见晴岚，叠𪩘平湖影共涵。景与新诗争上下，天将真赏冠东南。频来但觉如初到，得侣何妨纵剧谈。归路一弯明月好，闹花风里跃华骖。

曲廊桐树绿阴阴，檐珮风来奏玉琴。但有疏帘知独立，更无尘事恼闲心。雪霜鬓畔谁能免，城府胸中枉自深。二六时辰真快乐，坐禅才罢即行吟。

杖藜如向碧空行，路转松杉面面声。遗庙香残人少到，古台仙去草闲生。都缘世念多时绝，不但尘襟逐境清。却上小舆归寓舍，晚峰明暗紫烟横。

地荒无处可追游，赖有兹山景颇幽。远水一隅横雪练，乔松千丈舞云虬。飘飖霞想生来僻，胶扰尘心老更休。不向是中观月去，城中那可度中秋。

重到虚亭意豁然，望高容易觉秋天。山边旷野全无水，树杂轻烟间有田。极目几时忘去路，西风何日送归船。残蝉更唤斜阳好，衬出金刚翠筿边。

雨后溪流尔许深，枕堤楼阁静沉沉。暂来殊郁登临恨，欲别难禁去住心。倚槛乍离桥百尺，系船犹恋柳千寻。黄昏最喜林端月，影掠波寒彻底金。

晚雨凄微叶未斑，小亭非但揖西山。船行半出青蒲末，塔立参排杂树间。了事儿痴妨剧醉，澹阴天气合清闲。幽居不与红尘隔，退食何能一往还。

夕风轻飏一池香，遥为荷花泛短航。俗子几曾贪韵胜，闲人赢得放清狂。幽栖野鹤林松黑，乱扑流萤水叶凉。会取渭川当日意，不将终老俟周王。

戏选婵娟结伴来，画桥低处侧鸾钗。娲簧静试醒松响，鲁酒聊倾旷荡怀。万事亦须从使便，百年无过任天排。怜君近许同心友，分取湖光到竹斋。

秋林何翅一般香，楚思无穷属野航。不必再参庞老语，要须先会接舆狂。青灯渐向韦编熟，白露初添玉井凉。久矣荡除人我相，莫疑高尚鄙侯王。

顷年寻地喜初来，墙下松飘满迳钗。屈指五经寒暑候，教人一扫利荣怀。南湖又共诗翁住，东寺须连单位排。触景未尝瞒昧得，肯从颜氏学心斋。

纷华尝遍气豪粗，未到衰年一点无。行幛不施机上锦，坐龛祇葺水中蒲。斜斜策杖随棕屦，寂寂闻香对瓦𬬻。若昧那伽常在定，结跏徒费钝工夫。

寄语堂前万玉枝，未须开尽等人归。行云佩杂衣从湿，溅水裙轻步自微。关塞垂杨横槊赋，禁津芳草掞毫挥。为君岂复仍关念，看到清阴碧实肥。

堂成初喜豢髯龙，肯梦当年十八公。宝树未穿烟际雪，钧天先听日边风。成丹得所从春首，栖鹄无声过夜中。谁遣墙阴接芝径，月晴应是费拖筇。

短桥斜路入松林，何止能销利欲心。眼悟一真清浄色，耳通千古泰和音。尺量梢影邀僧记，竹护根茎恐鹤侵。莫讶塼炉多宿火，春晴犹似处云深。

句法参同李翰林，风流依约谢宣城。放怀应喜醉三日，听曲知无误一声。箬叶露方高石室，桂枝香谱度银笙。西清东观迟归去，相就盘跚勃窣行。

夕霭生凉竹径迂，快风吹马出通衢。疏星落落连城阙，击鼓阗阗杂笑呼。竟日浪追河朔饮，几时真在辋川图。归来小憩松棚下，绕烛飞虫索扇驱。

茅屋鸡声过日中，热云蒸雨转无风。形劳自背当年说，句快全夸近日工。破院未成投宿计，枯田犹觊入秋丰。情知必没扬雄宅，看竹何妨揖主翁。

去岁临池未盖堂，暑天来看已多凉。穿花鹭立青为伞，放櫂人眠锦作床。今夏好风帘影动，良宵闲坐月华香。低头笑向阑干说，有汝诗中味更长。

非关鄙性泥林泉，境熟由来意自便。童子静看煎药灶，鹭鸶闲上钓鱼船。隈丛野石云蒸黑，带雨堤花锦压偏。办取一生无别事，饥时吃饭困时眠。

春恨都缘少得晴，雨声浑是落梅声。新愁多病易投隙，薄命壮怀难抗衡。人世只宜常放逸，杏花多爱逼清明。青袍白纻纷然梦，自笑生来入念轻。

履声几月到园稀，雪后烟香特地宜。已见新晴巢喜鹊，更添垂柳客黄鹂。人来有话亦大好，酒不酬春奚以为。今日正晴休怕冷，笑中天地角巾欹。

功用今年百倍加，圃中添就好生涯。大于桤树夜合树，肥似桃花巴榄花。煮酒未尝先问日，袷衣初制渐裁纱。起来不是贪眠在，斋后僧怜未瀹茶。

自料躬耕体力微，他年为圃雅相宜。植茶要是依桑荫，种芋先须纳豆萁。药爱金樱长林薄，花因木槿作藩篱。祗应分绝陶朱富，不愿鱼繁六亩池。

笛簟疏明压砌窗，重阴经日闭修廊。黄梅未长先愁雨，翠树将成拟纳凉。藏袖好书多便看，伏瓶生酒渐堪尝。谁能自缚无涯事，早办风漪百亩塘。

岁晏常多白昼阴，软帘毡帐御寒侵。观书偶要得天隠，作传定难题醉吟。犬吠远闻风绰散，叶凋谁顾雨堆深。湖边莫道春回未，紫草依稀动绝岑。

人间一事最幽奇，病醉皆非半睡时。经纸屏低心正惬，木绵衾暖足慵移。蘧蘧蝶梦萦孤枕，呃呃鸡声过短篱。无奈冲寒早朝客，不知疏拙是便宜。

人前一语撞翻墙，直气西秦本故乡。雪野射麋轻队马，杏园移象矮交床。诗忙渴砚酒磨墨，睡足趄廊花夺香。矫揉尽归官样去，有时闲笑错商量。

不作新诗只改诗，当家功用亦几希。全牛迎刃未能解，六鶂遇风先退飞。欲脱规模还似旧，枉教躯干不曾肥。何如尽付红炉火，免使群公说是非。

迩来衰鬓渐当箝，杖策投𦈡感壮年。得失暮三朝必四，才能人百己难千。顾形真是臞仙薄，琢句何堪大手联。纨袴纷纷能索我，劳君眼力世情边。

菊边莎处坦平居，危迳吾知勉覆车。争似即时三盏酒，何曾得力半行书。鱼乡坐占真清矣，蜂户行看亦宴如。过我不疏君始信，向来犹恐压荒墟。

端的公宜语个中，对山萦碧照清冬。鹤毛雨渍苔钱古，蚁穴风堆橡斗重。已乏尖新陪世话，断无阔匾拆书封。一轩煨芋方题榜，时过松扉慰我慵。

会闲须是莫论年，直把浮生付且然。桂隠欲为山宰相，漆园曾是地神仙。看抄妙句行催酒，更向清流卧泛船。但喜相从得真乐，何心玩世学前贤。

无愁便是乐无涯，看破纷纷眼里花。旋洗杯盂将酒试，重糊窗户把风遮。丹房火鼎频添水，衣柜香炉就焙茶。判却一生闲理会，共君难数第三家。

谋身堪笑若舂锄，甓社栖寒水满湖。近寺偶成莲社似，为园非效辋川图。清樽酒好诗中圣，古冢珠存念大儒。久矣自求无所用，喜君能好柏楸株。

规模浑是野人居，剪结苍松荫屋除。闲把欹眠酬懒架，静便徐步当安舆。青精饭好终延老，紫石潭空总付渠。玩世从来畏人觉，他年方信此心初。

绝怜一见一番新，短直长斜意总真。绕屋便能云态度，问春谁更雪精神。栽花十亩犹嫌少，与我多生定是亲。为惜生香怕闲却，折归聊当散花人。

未办当春句法工，坐来花下泥春风。山高水远须人领，玉洁珠光喜日烘。越女信知天下白，屈平那是泽边穷。明朝风雨从教有，老眼今年已不空。

事因前定漫驱驰，谙尽人间合似痴。万卷经纶大儒业，一生忠愤上天知。长安又见垂杨老，淮甸将兴故国悲。鸡彘竹篱归梦否，会闲方称是男儿。

冻禽先自起多时，暖恋衾重晓不知。栩栩梦回思树绕，绵绵息动离床支。十行犹用午年历，数首初编丁藁诗。腊雪已多春定好，愿求名名檄南枝。

澡灌新宜白氎巾，睡余臞面涤昏尘。三薰衣润乘沉麝，一沃汤柔和芷辛。衰发任从清镜脱，壮心不逐故书陈。消平孤闷将何事，燕坐移时定谷神。

入门黄叶拥危桥，竹里山茶刺乱梢。钓雪亭修人未坐，浮天阁废鹭应巢。百年劳役终奚为，一段风流忍独抛。寄语王家早营葺，他时相对我衡茅。

谒客冲泥路有声，笋舆风里转高城。秋山正要一意看，晓日倍添双目明。浅泺鸱盘思腐啄，孤汀鹤立念遐征。世间似我诗多有，莫漫逢人道姓名。

江浙闻人马少伊，识公因诵雪窗诗。交驰刺字休嫌阻，一见人生自有期。城郭村翁谁问我，亲王娇客罕如斯。鸡声风雨相望处，情致先多会面时。

无射吹铜恰四萱，紫微深处粲前星。木行袭庆联三合，火德流光共一丁。玩鹤怡神资葆毓，闻鸡为善想仪刑。丰年在在歌华黍，鸿鹄高飞万宇宁。

欢声叶气蔼乾坤，荣观于今贰极尊。天予聪明属文子，人推勇智实汤孙。百寮银笔松椿祝，三殿瑶觞雨露恩。久托重晖无以报，芜音常是愧雷门。

我恨填胸三斗尘，略无警句可留春。烟云空外吹成鹤，梅杏枝头长就人。但解时中心独废，自然随处乐常新。诸公要识居园法，第一先教懒是真。

湾洄绿处得鸡声，俯槛山宜柳外明。京洛涨尘衣半黑，邯郸炊黍梦曾惊。榴皮就为翁题好，竹叶能邀我兴成。办此一廛归老计，弄孙相对说春耕。

橘色浑如柿色黄，诚斋有句合分尝。岂为都市颇难得，要是洞庭亲寄将。雨露山中今有味，星辰天上旧无香。遥知老监开奁处，为釂椒花雨一觞。

挺挺风规轶辈流，肯因官誉揜清修。南宫妙画多时见，北固新篇去岁收。每念小人同话此，曾知闲客到门不。平生自笑迂疏甚，趋造才频更觉愁。

两门情义一乡中，祖业还同社稷功。赁舍偶邻逢事少，访余时幸慰诗穷。割符忽为荣亲去，横槊多因得地雄。强饭肯随官职祷，故家当勉报文风。

铜炉熟火暖无烟，一盏清灯纸帐边。迟睡颇如除夜景，新阳方幸好晴天。诗成水阁梅堪折，信断山城雁不传。莫待扁舟叙暌隔，归来身作紫微仙。

同寅心契每难忘，林野投闲话最长。自是文华兼政术，非徒神秀出天潢。临岐暂送鱼符客，指日归来画省郎。诗社不应常寂寞，赖君搜奖出江乡。

遵渚霜鸿散漫飞，江天分序益凄悲。孤生只合群居乐，半岁那禁两别离。发轫固知期远到，望船犹怕独归时。书来岂是寒暄语，尽写衷情慰渴饥。

春到深时味更长，草晴胜似杂花香。清阴渐次迷天绿，白发依稀照领光。逐妇墙鸠知雨近，生儿梁燕补巢忙。擘笺谩记今朝景，朝路归时肯易忘。

纷纷金珮与瑶环，骨相如吾敢妄攀。居处何曾离城郭，襟期终不负湖山。杉旁试履拖云湿，石上敲钩破藓斑。冲晓樵童便来往，思量谁是我投闲。

岁晏怀人水一湄，归鸿去雁各参差。寒风不解频吹梦，疾置何妨数寄诗。酿酒改名聊济胜，和香因谱更求奇。路遥不暇多缾送，一炷同参日渐迟。

论文尝到爱山前，屡费金猊冰麝烟。举世无人怜易绝，今年有子得诗传。慵随肥马轻裘俗，要结高山流水缘。浅拙固难酬妙寄，漫撩春梦草池边。

怀人非特为能诗，襟抱如君坦复怡。三径许时无地觅，一生高处只天知。江湖老梦疏篷惯，灯火凉秋细字宜。此兴未尝殊往岁，水边唯欠咏黄葵。

贪闲常怕拆人书，今日开缄病已无。数纸云情动金石，一篇天籁集笙竽。心交物类相感志，愿在衣冠盛事图。稍稍斯文振吾党，快来青鬓躐华途。

黄叶归根静不风，回塘雪后正浟溶。山林有分吾当去，簪绂方兴子未慷。点检寒荣梅又动，思量暖事李将秾。桥南水北来还往，露布诗篇不必封。

白汗翻浆九市人，清风谁似此论心。壮游淮上官声起，重会都城句法深。久矣求才胶柱瑟，老来逢事不徽琴。漫湖又见香荷发，煮餠须同近寺林。

楼寒鹤骨旧竛竮，别后溪山梦不扃。世事益知推去好，鬓毛浑减向来青。诗篇又见声谐律，才兴何疑刃照硎。愁里不妨同茗酌，古梅园种百龙形。

持节江湘公去久，浙西风月我孤吟。相逢未叙三年话，此事先抛一寸心。风调不因通宦汩，世涂尤见故情深。随人一错终能复，林墅应劳得得寻。

吴中佳地旧长洲，来往空回信宿留。泰伯庙存那暇问，丽娃乡近未曾游。诗翁燕坐迎香阁，闲客归乘钓月舟。想见名章已成集，韦郎何得擅苏州。

湖上初晴擅晓凉，一缄俄坠读书床。月卿星使年年忆，雪白兰薰字字香。闻道江边勤叱驭，也知鸥外静鸣榔。新君未识诗人在，早觐枫宸荷紫囊。

出得荆扉喜欲颠，园夫撑到蜡梅船。包封山土根微脱，束缚溪藤叶尚鲜。搬处侧从新迳里，种时围向旧台边。叮咛等待吾归看，切莫开花小至前。

多幸因愚得养恬，林扃风变陡寒天。杯传蕉叶温成酒，袄织梅花软入绵。经室炉添羊胫炭，道床屏护鹧斑烟。遥思病叟头如雪，冒冷遐征想自怜。

来时雪羽带缁尘，养得摧残病离身。晓浴池宽薝卜遶，夜栖笼阔海棠邻。吟诗屡听狂居士，入梦应思旧主人。且喜载随千骑去，不妨乘势长精神。

风仪不称汩泥尘，清向亨衢快举身。鱼钥麟符行作伴，鹭洲燕巷得为邻。华亭清唳如前日，蜀道高风过昔人。他日侍郎登凤沼，却来湖畔静怡神。

解事昂藏两令威，叫晴隔水要人知。喜渠飞舞开笼日，值我行歌出户时。梅院共期清月上，芝田休费碧雪思。长闲便是延年法，鹤不同谋更与谁。

三年林曲喜谈丛，交荐俄闻得数公。竟觅一官莲幕下，漫添千咏锦囊中。时乖岂但冯唐老，性癖甘如叔夜慵。应是黄花过江路，笑垂双袖立西风。

和篇犹未忽成行，无奈离情杂愧情。风雨连朝难远送，湖山何日再寻盟。饱参屡见从头举，识破悬知到处轻。疏懒祗愁书问少，望君因便却传声。

常日居园不自奇，今朝胜处上桥知。平湖百亩横当户，茂树千章翠绕篱。邻寺钟鱼初历历，里闾鸡犬亦熙熙。隔城更有青山在，朝揖吾家出好诗。

病中何事却懽欣，闻召高安老使君。碧落岂容留绮夏，紫微端要著卿云。朝天续集开新咏，解易玄谈记古文。应笑清臞约斋子，湖边犹恋白鸥群。

笔端有口古来稀，妙悟奚烦用力追。南纪山川题欲遍，中朝文物写无遗。后山格律非穷苦，白傅风流造坦夷。霜鬓未闻登翰苑，缓公高步或因诗。

停骖曾送柳边舟，忽忽今冬病故秋。望远溪山常入梦，写残书信只成愁。明心坐断三千佛，谒帝行归十二楼。临水忆君谁复信，乱烟凄暮白芦洲。

公道欣从禁路开，世家今有伟人来。共推掌学文清手，突过谈兵杜牧才。老眼知人明月镜，时情荐士冷秸灰。诗章活法从公了，要使诸方听若雷。

疆塞声威昔据鞍，筑亭聊此水云看。地连牛斗东南胜，心体鸢鱼上下观。一节爱君通表里，百年耽句置炎寒。莫疵缘岸规模浅，幽洁从来极怕宽。

石湖仙伯住吴门，事业文章两足尊。南北东西曾遍历，焉哉乎也敢轻论。桂园柳色金丝织，笠泽桃花锦浪翻。小大风烟俱自适，鹪巢终莫拟云鲲。

迂疏那可作治中，闲事归来却不慵。晓炷佛香聊作观，晚投社饮亦称侬。荷花制就身宜著，菰米收成手自舂。最是今春多伟绩，万丛兰四百株松。

江左风流燕子家，有人襟度渺云涯。讴歌冯翊今分竹，词藻西垣旧判花。相望每居形迹外，投闲常动别离嗟。因行一见还成阻，谁谓人遐自室遐。

竦踊峰环碧玉城，乱蝉争送夕阳明。飞桥预快登山足，坏塔遥增吊古情。陈迹几年惊梦幻，清文随处振英茎。胡床等到三更看，闲过桐乡或驾鲸。

峥嵘飞藻妙无前，廓廓披怀万丈渊。久矣愿交嗟迹异，兹焉觌面实心先。雪窗政握持杯手，风溆惊排转柁船。名宦祝君诚长语，安心西去试鸣弦。

京廛舆马竞扬埃，何碍骚人独往回。我住水边奚自识，诗如云外寄将来。一从风袖携归看，屡向松亭静展开。应是冰清逢玉润，只因佳句不因媒。

向来投谒未尝频，今日尤宜后众宾。先世年家登政府，时情礼数到闲人。只将忠实酬明主，果见推迁作大臣。何用抚孤多轸念，园花开胜去年春。

出门何许会初心，家有师儒是学林。画古更因金印伟，书丛方称锦堂深。朱橙荐酒随冬蟹，翠蔓披墙引暮禽。每幸酸咸得同嗜，可令倾耳阙韶音。

去程遥指石头城，秋与锺山老气清。䌷绎蓬峦曾正字，参陪莲幕试论兵。时平得计甘微禄，学古无心急近荣。君岂江淮久游客，归来矍铄上承明。

宿雨惊眠变早凉，喜成风便放归航。山云野树水墨暗，芦叶荷花文绣香。藉枕冰藤醒倦思，打帘珠浪发清狂。天围平浦方宜眼，便腹飞帆莫太忙。

向来曾爱叶田田，落日荷花拥櫂前。霜冷不移鱼世界，苇残聊作雁家缘。诗狂顷刻成三首，懒病中间接四边。除此今朝无别事，与君相就乐{舟光}船。

天假南湖一段奇，宾朋胥会只论诗。人生未老肯闲日，春色无边方盛时。林外好山看独惯，尘中新事问宁知。从来邂逅宜真率，花下杯传却莫迟。

麝萱沿径缘抽牙，文杏飘蹊白覆沙。过半春光须爱惜，沓来人事费拦遮。妨寻蚁径看排阵，阻向蜂筒听报卫。癖性杜门犹惮此，刺头尘土可堪嗟。

小筑才成赐也墙，传家那是钓徒张。非求世上人看好，但要闲中句律昌。成阵游鯈波上暖，打团飞蝶菊初荒。邻翁莫厌频相遇，会见横翔入未央。

千古风高仰钓台，朱轮新拥得通才。政声易报长安近，家学知从霅水来。半载依仁方恨别，双鱼传信肯慵开。分携强饭休频祝，锋召需贤定挽回。

向来朝列虽知己，台省山林职事殊。勇退近闻辞北阙，醉游唯欠到南湖。心传古学高当代，力把忠言壮晚途。竞说归舟卖金带，囊空想见一钱无。

叠破当年御赐袍，饱看人钓六灵鳌。行藏虽似少中节，识趣不妨依旧高。入梦傅岩初岂意，上书曼倩本徒劳。浮生万事天都了，爱惜君才祝善刀。

澄湖楼畔梵王宫，门外陂塘尽日风。来访故人嗟未值，绝怜秋色与谁同。不遑将母君应叹，始可言诗我未工。须信梦多因境熟，夜深犹在寺门东。

林野相望不隔关，梦魂径到岂为难。恍如天上飞升客，忘却人间走俗官。岩桂直通笼鹤槛，水葓斜倚钓鱼竿。觉来不忍轻开眼，窗外芭蕉战晓寒。

君才霁月破阴分，因物还将比似君。水上风云真解悟，目前意到便成文。轻涛浡突羊头起，急溜爬髿虎爪分。珍重南丰横别派，洗空浮浊几人群。

短笺欣见小龙蛇，谏省初颁越岭茶。甆缶秘香蒙翠箬，蜡封承印湿丹砂。清风洒落曾谁比，正味森严更可嘉。堪笑云台方忍睡，强行松径嚼新芽。

入门疑是洞中天，有此人间事两全。深窈高明俱要景，安闲荣盛未衰年。轩窗处鹤千层竹，风雨催诗十亩莲。闻道从今毕婚嫁，阴功专为子孙传。

路转苍湾静者家，抱墙修竹舞檐斜。佛灯镜照无尽像，书馆池栽成行花。粗有田园真可乐，不维车服更何加。晚来清致因闲取，非故邀君一煮茶。

欲知家住画图中，静向波心漾短篷。粉墨晕开天水色，碧朱堆上柳花丛。云边鸥影来还去，篱畔鸡声西复东。别浦夷犹岂无谓，细看蘋末受清风。

步屧沾泥得望新，霁光飞上杂花明。渔篷就向池旁入，山翠尽从窗外横。因想主人持酒兴，直须居士咏诗声。浮生果解随缘足，适意真强爵与名。

风日催荷作老香，便将新句责胡床。重山抱屋临幽爽，四月边湖纳晚凉。扇景不惊蛙黾坐，槃飧还爱笋蔬长。佳宾壮论能投俗，归路谁怜鬓雪光。

身即林园不世功，喜惊今乃有人同。规模内相雄文里，景物时贤杂咏中。前辈风流何敢似，后来评论想能公。谁曾寤寐声形隔，真乐从兹触处通。

出山犹自雨随车，到得溪桥一点无。冷月半明云未去，垂杨成行叶全枯。竹添东墅方清荫，人在南湖已白须。应是田翁喜侬至，旋吹灯火竞欢呼。

天意今年不惜凉，雨声秋后恣淋浪。单衣已觉生𫄨薄，细字初便短烛光。画餠功名孤塞路，守株身世老江乡。吾侪政要无人识，黄叶深林气味长。

百丈慵参老野狐，一双俄得小於菟。眈眈肯听豺声怯，索索当令鼠辈无。既与道人常并坐，何妨童子戏编须。硬黄新染香如蜡，从此书堂不闭厨。

槐叶鶑声两度春，笑言常恨独参辰。相过便说幽居好，别后应多秀句新。贺监湖边山作伴，若耶溪上月为邻。凉秋定扣松扉去，一舸从君理钓缗。

翠舫迎凉避日行，只随风去不须撑。云移茂树添层影，鱼喜新荷触嫩茎。客有何人从远至，天怜吾辈太清生。功名世上虽为急，弄水搴芳未可轻。

青山稳处衲僧家，得趣应难向客夸。春砌浪生金凤草，夏窗低映木龙花。安禅旧日参临济，照影新游爱水涯。酩酊讵论归路晚，壁间贪纵墨翻鸦。

种花千树满家林，诗思朝昏恼不禁。担上青红要逐定，车中摇兀也教吟。虽无蜂过曾偷采，犹恐尘飞数见侵。应是花枝亦相望，恨无人似我知音。

风雨因何犯晓来，不教闲却好诗材。直须船内幽人起，始放天边暖日开。杰阁岂容关一面，长桥浑欲走千回。归时相见逢佳月，忙杀同行鹦鹉杯。

经夕舟行路未赊，不须寒梦早还家。云运冈势通平野，雨溢滩声走乱沙。蘋蓼静怜鱼世界，菰蒲遥想雁生涯。玄真便合苕溪隠，莫待摧颓两鬓华。

天公有意作诗颠，入得苕溪未见莲。先放水葓围半里，更将芦叶界平川。明金扇日停苍渚，碧玉环山吐白烟。非是老夫来领略，此中那有地行仙。

暑剧中宵枕屡移，夙兴犹得趁凉时。平冲露气篮舆稳，遥杂星芒筿炬随。触景有诗聊记述，为人无术漫驱驰。须臾假寐谁惊觉，隔岸清风叫子规。

坎止流行总付天，好闲初志独茫然。巢成不去怜林鸟，门外空维念钓船。老矣春容聊索漠，薰兮风序向清妍。雨声未易催愁得，投暇归来意最便。

奔流槛外薄谿鸣，曾入坡仙拄杖声。天目远连山势曲，路头争说县官清。林重鸟爱冲烟没，桥毁人看涉水行。忙里能偷此闲乐，抗尘宁复叹劳生。

拔宅清都去不还，尚留仙事警其顽。灵茅岁久香犹发，丹井功成水自闲。日转空庭松影瘦，雨余幽径藓痕斑。云𫐌鹤驾何曾远，满耳天风吹珮环。

青惜高杉觅望宽，仙庐幽占路纡盘。边花制古装门榜，老桂枝拳倚醮坛。颜色不同轻紫绶，精神常在慕黄冠。蜂巢蚁垤非吾乐，终买云扃种术餐。

羽帔褊褼下赤城，烧松秃兔气尤清。书成胝手怜心苦，神护頳肩觉担轻。万笈云签来北阙，一朝宝翰得东明。明年我欲仙游去，要听岩扃晓诵声。

鲤鱼程阔海茫茫，照眼琼标十二行。矾弟梅兄同旧隠，风姨月姊特新妆。湘滨人远难闻瑟，洛浦才高最断肠。何似香严真实处，鼻端无窍著猜量。

持也眈眈老比邱，吾如松涧瀑春流。经年欲见浑无便，连日相逢若旧游。柏子轩窗翻梵夹，荷香亭上款茶瓯。真成此外无余事，莫说机关向上头。

飞骑原头快着鞭，暮溪呼艇访幽禅。霜轻正属收橙月，雨霁真成种麦天。问答因缘随处是，推敲事业此生专。无尘幸有西偏竹，浴罢从师借枕眠。

旧过吴淞屡买鱼，未曾专咏四腮鲈。鳞铺雪片银光细，腹点星文墨晕粗。西塞鳜肥空入画，汉江鳊美阻供厨。季鹰莫道休官去，只解思渠绝世无。

路转斜桥似梦醒，拥衾摇兀亦身轻。知期岸鹊如相语，匿笑邻翁欲鬭迎。见处青山还委么，遮回居士太呆生。矮篱半路寒球树，新种浑如旧种成。

十丈亭桥稳踔溪，斜阳红滟入船低。枯筇径过荒街北，静院深寻破庙西。游伴苦无成独笑，物情谙遍任难齐。归时早是星烦出，影漾波痕上下迷。

入港晴芜远际山，鹭群翻处绿回环。林隈隠寺僧慵出，桥底通船客正闲。乍喜身心俱寂静，足怜名相惑愚顽。兴阑犹约寒梅发，月下来观侧近湾。

路转溪山果大奇，茂林门径古苔滋。坐余沿石闲听水，茶罢巡檐遍读碑。飞白洒然前辈字，养鱼浴却向来池。菖蒲葺葺仙人发，随我归来与静宜。

湖滨初试暮春衣，缘迳钟残到寺迟。二月梅花还傍竹，一时游客总能诗。横栏著砚争濡墨，断石缘蒲静看池。莫问邻亭是谁筑，山园持酒本幽期。

此客南湖不易逢，几年尘外愿相从。风流前辈亲曾识，兴寄高情老未慵。行柳映门宜著舫，青灯同坐到闻钟。稻畦莲渚临平境，何幸同师觅旧踪。

阔港旁边狭港横，大桥侧畔小桥平。吠人黄耳穿篱走，唤子青裾出户迎。寒日树枯山得势，顺风樯稳浪无声。自知吟写红城景，不让丹青笔作城。

数声初听放船钲，小雨冲凉晚出城。遥见人家层荫合，便无风袖一尘生。园林岂乏清闲乐，鸥鹭须寻浩荡盟。秋色此行方到手，快来诗内发精明。

桃杏空为涧上霞，移根争似觉王家。众香不复推沉水，六出分明是雪花。柳岸风连荷叶上，葛巾人坐竹阴斜。题评更得吾诗后，醒睡从今合胜茶。

姑恶声催雨不来，暑云空际只崔嵬。投鞭得地古佛刹，看竹满窗风叶堆。百岁可堪轻日月，一官才得便尘埃。清泉酌罢犹贪恋，更瀹松黄当茗杯。

趋寺松杉夹径栽，解鞍流憩得莓苔。尘昏金篆牌犹挂，灯暗纱笼殿不开。老鹤就凉临古井，幽禽寻食下生台。诗成漫记檐间柱，去矣何时复此来。

招提徐步已身轻，礼忏僧忙不出迎。侧殿挂灯窥塑像，小廊流水爱经声。心安久矣空尘想，梦异当年记宿生。目送绕门山更好，肯闲何处不堪行。

苍桧阴阴未掩门，闲来吹鬓一飞蚊。香腾广殿游云合，灯绕长廊列宿分。般若心华方照耀，毗耶宝雨自缤纷。世缘即是栖禅境，居士何尝别见闻。

出门残月带晨鸦，飞盖相从纵五花。风绰败芦依岸老，水分洲渚抱山斜。櫜鞬未遂书生志，钟磬聊寻衲子家。何物最能舒望眼，晓云吹霁不成霞。

昔年宫殿雨苔荒，花径无人采旧香。宰嚭若能容国士，西施那解误君王。轻寒客子垂双袖，落日啼乌下女墙。成坏不将供一笑，争如烟外{罒/囨}渔郎。

平望陂湖一望平，当年地群岂虚名。微茫远树山同出，破碎层云日鬭明。更著百千寒雁叫，偏宜三四旅帆征。疏帘揭起从风入，要洗频年郁滞情。

喧喧人语俶行装，广殿灯寒暗古廊。桥截漫滩收夜色，路经层岫吐朝阳。鳞差白石中流见，栉比苍筠夹坞香。爽气正浓诗兴薄，归途应愧挈空囊。

路转溪隅草色苍，烟霏云屋带渔乡。鸡头叶老陂塘暗，狗脊花繁篱落香。景物向人须品藻，太平无地不耕桑。何时秋入丰年社，持蟹来听压酒床。

风晴舒望绿吹林，舣櫂蒿田曲迳深。淳朴山川追古俗，萧闲林谷许幽寻。籝金不必多留子，种德先须善用心。动我耕耘平日兴，浊醪归缓肯辞斟。

气盖两峰蚤食牛，堂堂声誉冠诸刘。直言不愧上方剑，妙句常轻万户侯。仙药了无金鼎效，梦魂空绕玉关秋。当时若假三千骑，岂但区区活泰州。

释和书上已经年，敌骑南来果犯边。太息龟灵成底事，漫闻鸿宝得家传。平生喜踏天山雪，晚岁愁看瘴浦烟。务实褒称曾未泯，不须凝恨入重泉。

望处阴云纵复横，落梅那更两关情。清愁入梦时飞蝶，远树和烟欲啭鶑。多病半春诗债满，经旬无客酒缘轻。湖亭记取初成日，正是菖蒲斫水生。

不负从今浦浦风，柳阴方称系疏篷。窗前细雨摊鱼网，壁上斜阳晒钓筒。肯厌邻僧频见过，有来巢燕亦相容。甘心到老无人采，莫比当年渭水翁。

仙翁眼力信非凡，到处偏工鉴别山。消得好乌巢屋上，旋移空翠入窗间。平生万卷端能合，从此三杯不等闲。莫讶倏来犹属意，野人日用实相关。

剩喜居园野趣成，今春添得四桥横。猿猴渐解擎书策，鹦鹉新能唤佛名。酒旆静垂墙杏雨，茶铛闲试砌莎晴。连年固自穷幽讨，新试频伽一两声。

垂髫便衣绿荷衣，两见龙飞圣主时。举世恩荣俱合换，唯吾忧患只该披。收藏尽好随腰带，提掇应堪傲鬓丝。试使著来门外立，精神犹胜似锺馗。

贤如文正及文忠，迂叟东坡尽学公。自愿人才虽太远，仰希闲乐或相同。墅邱寺观游须遍，台榭舟桥乐未穷。酩酊酒拼犹欠量，平夷诗效竟无功。子迟发白如先约，官达名高定不逢。赖有香山类东刹，西方内院各心空。

未说花开好，团看叶自奇。明朝非愿避，爱树恐相离。

数举营巢债，才成作佛庐。随堂展单钵，均是道人居。

地势本居中，因湖别南北。三十六计中，吾今计为得。

谁无数椽屋，盖成多是俗。如此乱山中，非关松石竹。

下瞰东邻寺，钟声殷两山。贪吟尝忍冷，薄夜不知还。

不作风波民，已铸赫胥印。同好岂无人，望崖行少进。

宝画光腾处，乔林更碧峦。权衡主人福，压尽世间官。

夜月三杯色，晴荷十亩香。若教兴世念，不甚觉风凉。

相别音书断，相逢语话稀。平生胶漆处，正要世情疑。

煖坐无寒涕，窗油雪让明。地炉糠火熟，饱听乱松声。

杜老诗中佛，能言竹有香。欲知殊胜处，说着早清凉。

香炷对清晨，微言得问津。所师非传癖，手泽仰如新。

大易缘何有，难逃此问中。不从横画会，爻象总能通。

因看上下经，便无烦恼事。慈俭不为先，躬行五个字。

翠竹是真如，目前须荐取。恁么做禅和，被人鞔似鼓。

世界无非我，心怀即是天。玉堂并草舍，何地不安然。

触处天光发，何尝离定中。问云谁散乱，又道主人公。

阴洞亲寻遍，灯惊蝙蝠飞。坚明敲紫玉，一似采时肥。

濯濯何年有，先公手种成。至今揩痒虎，来认读书声。

化国舒长日，林隈分外知。年年庭荫匝，数遍鹊寻儿。

抛絮轻于柳，栖禽不待凰。题诗非胜纸，留咏托枝凉。

皂隶百轻肥，金朱弹丸箧。君方踞胡床，风掀缃册叶。

揜抱复回环，亭居紫翠间。思量天下物，谁更好如山。

立缟芳桂阴，置汝固已当。他年莫姓丁，止厕子侄行。

唤作大圆镜，波文从此生。何妨云影杂，榜样自天成。

月出烟暝时，水调谁家唱。短櫂欲相寻，先经此亭上。

芒屦方疑湿，天晴迳又干。由来云在下，木杪是栏干。

小檝轻撶去，无人伴此翁。午烟青一点，鱼虎出深丛。

溪叟挈笭箵，曾来候此亭。未知余不杀，刚要著鱼经。

一片吹来锦，人言是杏花。倚栏堪把玩，胜似日边霞。

莫羡海棠色，听言著子时。骊珠千万颗，撒向嫩桑枝。

柘弹黄金子，谁将满树装。珍禽来往惯，风落不惊忙。

疑驾洞庭帆，累累看绕山。花时芳气洁，伯仲素馨间。

不向他园去，能来共竹林。故乡知我念，特地奏秦音。

欲向松间去，梅西竹坞穿。莫言吟兴在，风雪灞桥边。

新篁故蒙丛，恶草刚荟翳。删薙似少恩，成渠玉无际。

初因桥种柳，却用柳名桥。桂隠从兹入，春风莫浪招。

桥向平边度，风从阔处来。泠然旬五日，无去亦无回。

窈窕或崎岖，不是邯郸步。因来此凭栏，又送孤鸿去。

半岁吏尘役，天书教放归。思量难报称，安稳饭和衣。

城市非无地，如何此结庐。一家耽静乐，两个水边居。

闻道华胥国，依稀似醉乡。近来参得透，睡稳不因床。

风日清美时，月露澄爽际。能来此徜徉，扫除闻见翳。

潜通大壑水，一杯千虑散。只因都放下，如熟病得汗。

鹊饮树底泉，人立石边路。相亲不相疑，所性平等故。

路入前山处，苍苔裹石棱。不逢负薪叟，时见隔林僧。

方舟卧看化，丹霞二三里。穷眼谢玄晖，休言余散绮。

玉立蜻蜓小，香欺漫港秋。百年清绝意，孤棹抵封侯。

桂隠芙蓉盛，柴门日日开。若无诗与酒，不请看花来。

不见蛰根时，唯喜苍阴覆。借汝叶间声，当我风信句。

盛世适亲逢，楼台得地雄。无形兼有象，俱在太和中。

花柳焰通津，幽居日日春。门前往来者，同是华封人。

髣髴是荼{艹縻}，金沙着白衣。香于佛见笑，大似野蔷薇。

翠袖擎金盏，香风动宝车。几间莫轻觑，故故薄云遮。

昔年风露乡，裙破郁金黄。别来参祖意，坏色染衣裳。

梦里谁曾见，香篝紫绣蒙。枝间两飞蝶，我共漆园翁。

鼻祖寻河源，织女喜停机。我不愿上天，湖中亦忘归。

两字虽差远，花繁好作名。假饶千万偈，难状尔多情。

自携折脚铛，煮芽仍带叶。客至请渠尝，俗尘消旷劫。

曲曲通航小，兰桡手自移。映丛怜白鹭，特地过湾迟。

何处起香云，清谈我与君。雨来临水坐，鱼跃隔窗闻。

江汉旧名侯，飘萧发未秋。时荣那似此，天地入诗游。

芦深可藏人，下有扁舟泊。正似洞庭风，日暮孤帆落。

怕见人言老，梳头夜二更。谁知灯烛夜，漏逗愈分明。

朝朝摘白发，新生亦非黑。纵使白不生，秃翁还讳得。

人间睡正浓，月到修髯底。三伏凛如秋，蒙头思衲被。

博学非能事，详言道转乖。只因省气力，处处是吾斋。

虎向深渊绕，龙归猛火蟠。昆仑飞日月，奚但鼎中安。

晓雾蒙鸿合，山藏岸绝痕。浩波吞日去，金晃玉乾坤。

李枣栗银杏，橙梨柿木瓜。杨梅与金橘，不让满园花。

稍丛暮气升，还为露珠滴。暗响出林隈，锵锵小金石。

野药随宜种，芎苗嚼最香。屐痕休厌数，桤树逐溪长。

胸中诗本悭，天教专一壑。万景休坌来，老夫重然诺。

风雨溪山数宿，归来尽有佳晴。小疾何妨隠几，隔窗娇听鶑声。

居士卖屋为宅，盖成舍与瞿昙。尚自无钱结裹，何能转施南山。

一语雅师听取，插草已自完成。况是三间殿了，如何却欠全身。

今岁春从底处回，非关缇室动葭灰。幽人昨夜池塘梦，已见新春草际来。

天心历数本相同，何事偏窥造化功。苍震欲承乾健力，岁端春肇一时中。

授受须知道一同，机缄默运仰神功。重轮赫日当天照，万国阳和淑气中。

赞美平时万口同，耸观造化协天功。圣朝家法皆仁德，宽大应符帝诏中。

从此车书看混同，王春丕建四时功。八千岂但庄椿比，宸极光符万岁中。

宝翰锺王妙与同，虎龙腾跃更新功。诗成秦观如佳兆，适契青宫得意中。

结宇城隅野老同，只将歌咏纪元功。枯荄亦喜春回早，为在条风振拂中。

春风日日过东墙，睡起人闲蝶自忙。吹尽玫瑰能底惜，只缘销去一年香。

晓色葱茏丽建章，今辰天地不寻常。中宵若没阴云蔽，应见前星日样光。

只似闲时朝殿来，华驹徐步转东街。铜门已见飞腾象，先下浑银两字牌。

深严黼座瑞光中，仿佛遥瞻穆穆容。特衣赭袍缘底事，御天嗣圣欲乘龙。

宣召班排过隔廊，耸闻神器授储皇。只将揖逊为家法，我宋真宜万代昌。

百僚重入贺新君，亿载从今仰大昕。文德岂惟循舜道，武功行见访尧勋。

聪哲从来简帝心，万方臣子合君临。东常议事犹经岁，仰体慈皇属意深。

和风淑气夹锺初，寿域重开际八区。不战自令边徼服，喜看风动媲唐虞。

圣父移居太母傍，銮舆躬侍袭龙香。乍从黄伞窥天表，愈觉英资似寿皇。

黎庶曾何帝力知，七旬三入乂宁时。春寒谁怕妨花柳，一日东风万国吹。

小臣奕世沐深恩，寓直蓬山三十春。空抱一编无所用，也叨拜望属车尘。

空林飞彩逐丝轻，瑞日重光特易晴。岁岁都人望行乐，六旗遥映百花明。

月质风裳不受尘，独从天上巧呈新。情知压倒横斜语，青震专回万木春。

乾坤连夜玉为尘，照映冰容面面新。句妙莫疑难属和，真成白雪对阳春。

鳌抃钧天沸广场，渡江何翅纪铿锵。频年遏密无悰绪，乐叟闲来说泰皇。

治音安乐绍熙初，试听咸韶可并驱。鼗武磬襄奚足数，作成从此不愁无。

呜呜胡笛鹧鸪声，三叠鸣鼍舞袖轻。灯市花村旧欢醉，如今自厌邈无情。

经旬寒雨正霖霪，才转东风便肯晴。我自西畴心念熟，不须学稼始归耕。

蓼酰蔬餠媚晨羞，一饱宁知老到头。但听儿童语声喜，黑头青角看泥牛。

路转修林特地殊，九光霞气羃仙庐。苍瑶不刻飞天篆，尽是三清玉帝书。

早放天扉一刻开，更声初断雨声催。不因变化鱼龙日，焉有风云转首来。

山绕彤城瑞雾凝，催班晓色渐分明。龙门肃立章身别，得着银袍却最荣。

君王策士几临轩，好学隆儒古莫肩。忠鲠尽将裨治道，不令鼌董誉空传。

青衫如草照春塘，争傍龙墀捧敕黄。功业便从今日去，莫教人道只文章。

先世亲题雁塔名，宦途漂泊最关情。难将此语逢人举，归问寒斋旧短檠。

科目从来本自宽，才疏祇合作麤官。雕虫半世将何用，可惜南湖负钓竿。

谏鼓招言事蔑闻，昧时自鬻更纷纷。胸中著许堤防策，不救危身肯济君。

当年许与有谁知，人忽邱陵我独悲。逊国曩时犹易耳，不应留剑使心欺。

狗盗鸡鸣却遇知，可怜真士不逢时。诗书若作空言看，凤至鸾游孰致之。

破烟飞鹭不排行，林外青山閟晓光。村犬吠人循岸走，见成诗句省思量。

柳营谋客自枫宸，去去尖风雁字匀。莫把吟诗替横槊，新亭北望正愁人。

精舍欣闻已解骖，风樯不易到江干。一缄试读幽人语，莫作时情贺礼看。

荣辱心中总不疑，因公环召独成诗。祇愁相见无多话，不似寻常梦里时。

知己从来自有天，除书宁复待人传。青云直上非逾分，占上声名五十年。

别驾今晨检驿亭，道迎羸卒破铜钲。当年错做书窗梦，蔽日旌旗出塞兵。

万里关山过险巇，风廊聊此憩权奇。天开径上从兹始，想见长鸣振鬣时。

看湖初过月阴阴，同望灯廛话夜深。帆向西兴人便远，再来华近莫相寻。

才名曾道相君知，少忍黄粱数日炊。堪笑南湖愈疏拙，相逢无话说多时。

谁云学宦不同源，人镜风流百世存。想见当年临案牍，必无书限误成根。

松处筑亭何日见，霜时开径去年行。速排忙事成幽事，已觉贪山浪得声。

从来憨态最难宜，只把红绡映雪肌。自是一枝香杏了，莫嫌都不带花枝。

雪亸钗梁倚鬓鸦，玉温冰洁谢铅华。欲知占断人间韵，便是春风最后花。

欲识清狂自在身，关门湖上独经春。今朝正接黄梅雨，却出冲泥访故人。

有口宁论黠与痴，相投无过只谈诗。要知此客非忙客，欲去迟回尚读碑。

老子生来铁面皮，要渠嬉笑莫过诗。可怜百巧卿云手，拙直今年一奏词。

送公萧寺意徘徊，客众登车不忍归。明日尚将诗寄我，要令鹤骨转难肥。

闻道匆匆不住程，如今应已到乡城。亦通朝路音书不，朝外可能空旧情。

初时华节漕江东，台阁争留省阁中。换得一州如斗大，便无人挽信诗穷。

少有羊曾踏菜园，更教清苦嚼筠根。何如添得如椽笔，就向西江一口吞。

螀寒蚓叫亦何心，老贼奚堪领活深。非是交游无远别，几回因此惨离襟。

诸子分镳不待鞭，愈怜肥犬满人前。何须妙处趋庭说，心学乘闲尽底传。

茗芽封去且随书，林下多惭好物无。鼻孔撩天犹得在，却须持赠竹香炉。

飞雪年年似故人，相逢真味一番新。别来莫问尘寰事，鬓色几如雪色匀。

一酌桥亭即便回，雪粘桃树学疏梅。若教湖上鸥来了，此日真须三百杯。

乾鹊飞鸣遶路隅，长须迎望果持书。鸡豚本自无烦饷，七日山行惯食蔬。

桂隠闻知得雨来，榴花应对竹光开。归家早见南湖月，饮水犹胜举酒杯。

破艇争刬忽罢喧，野童村女闯篱边。令人说着苏堤路，花满清明画鼓船。

羊蹄根老漫溪浔，灰蝶闲飞兴亦深。春色醉人胜似酒，觅诗天气要微阴。

疏篱遮竹竹难遮，卧向溪流一桁斜。绿底睡凫应自爱，起来摇翅各成花。

枸橘花繁雪有香，风吹成阵入船舱。若教知我园中路，不肯芳菲驿舍傍。

日欲西时暮霭凝，何尝落向远山层。分明万丈青罗幕，遮却销金罩里灯。

放鸭成群趁暖晖，村童遮护只狂飞。多多益办真难事，半里撑船赶不归。

岸转欣逢{敝/手}{敝/手}儿，蹙成千步响琉璃。没波岂但寻鱼吃，水不能濡只我知。

草木敷荣怕入秋，霜天却自不穷愁。弹丸都把黄金铸，乱挂枯疏冻树头。

散乱飞鸿掠快晴，嗈嗈那复苦寒声。定知已入新诗了，才过余舟便不鸣。

涧水流如活水晶，道傍一语唤人醒。山林未必渠能说，说着山林便可听。

从来大智特闲闲，手足胼胝意不艰。千古夏王崇庙祀，濬川功用只随山。

为人心切屡忘家，力量方知有等差。莫信空山葬冠剑，且吟古屋画龙蛇。

墙上夭桃竹顶齐，矮桥横水屋横陂。主翁受用三竿日，门外催租总不知。

破驿遥临放马场，两鸦飞下更苍凉。东风莫起雕鞍兴，白发欺人念故乡。

帆腰风便得归程，天末层云暗又明。浅色鸡儿深色草，知谁教汝唤诗成。

落日烘蒙紫翠间，舟人遥指洞庭山。云情水态明朝看，且伴新蟾宿柳湾。

新月何曾展画帏，便教星斗避寒辉。思量自在天公最，昨日峰头有雪飞。

近村非少茂林枝，十二乌巢一树栖。应恐此间难觅句，预先留作我诗题。

竹栽方讶不成阴，寸地城中果寸金。莫使无家轻发叹，北山园里翠烟深。

种艺吾方屋数间，图书鸡犬称君闲。径携桃叶航湖去，别有新居却载还。

波鸣船板唤晨兴，倦睫揩摩得梦醒。到县阴晴休更问，野禽声已喜人听。

浮图立处觉天低，迎我船行十里时。不是前山明复暗，那知头上白云移。

渐凉山水倍清华，不说渔樵亦自嘉。好是趁人全省力，龟溪才过又荷花。

今日何曾独自来，船中相伴有诚斋。须知不局诗编里，妙用方能处处皆。

造化精神无尽期，跳腾踔厉即时追。目前言句知多少，罕有先生活法诗。

眼力知君已绝伦，奉传一法更通神。看渠天爵高人爵，方是人间富贵人。

绵延苍岫补林空，菱荇通船万镜中。黄白花明如绣出，蜻蜓犹爱蓼成丛。

野童绿草牧鹅群，诗料今朝得几分。俯仰纵横皆合律，云如层树树如云。

迢遥秦陇旧家山，百万貔貅拥节还。读尽一编时自许，西风吹梦玉门关。

小圃秋光不世情，蠹枝枯枿忽重青。凌晨自灌银床水，居士新看种树经。

细读南山扣角歌，机锋投处几曾多。道人不踏门前路，敝帚其如自爱何。

懽意千年孰与齐，恰如穉子候门时。八旬半载争多少，匹似渊明已较迟。

豆篱黄叶被蔬田，静极情怀似黯然。居舍又从东壁看，柳梢浓处起厨烟。

无风寒色自凄迷，晚日低笼一径微。竹里鸠藏初未觉，小车行过忽横飞。

池心谁放叶舟横，莲花还如入夏生。病起一天云意好，浅坡闲让鹿先行。

园中荒秽渐平治，老子何妨鬓有丝。从此五行无晦气，一闲成就万篇诗。

渔舟闲上揭疏篷，倚遍苕华岸岸红。两日新秋凉便觉，费人诗句是西风。

船舷何事若轻雷，荡叶冲莲一道开。莫待归时方命酒，径从花上递金杯。

小娃犹记喜归时，故唱前年自赋词。但得池边鸥鹭听，更须门外野人知。

冰轮艳艳涌东墙，鱼触波纹破碎光。十万人家眠正熟，谁知凉满一胡床。

里俗崇祠想报功，袍𫖇包裹雪髯翁。休嗟事始无人识，纵有丰碑亦是空。

欲诉中心话许长，尺书恨不寄千张。新篇喜逐东风好，亦尽人间草木荒。

山堂初展称婆娑，曲迳移栽杂树多。应是我翁归舍后，便登繁要亦来过。

病起逢春自献酬，醉狂诗体类俳优。追攀雄杰诚堪笑，寄去稽迟更合羞。

汲古无初不读书，屠苏新制帖僧庐。痴禅昼夜蒲团上，贪睡犹胜学宰予。

相逢未问有诗新，识得全然少得人。莫怪世间多不爱，翰林憔悴少陵贫。

饱看朝霞与暮云，一丘一壑大无尘。关门果是倦迎客，倒屣还因有句人。

绕林游遍便沿陂，薄暑车行不下帷。最喜竹君相伴久，见渠生子子生儿。

何曾一事扰中扃，醉便投床梦亦清。书卷犹嫌旧时习，未能熟处放教生。

小筑茅堂亦有厅，规摹林野自然清。仙风道骨真人后，过我应除喝道声。

作诗谁道有梯阶，当下由人肯放开。字字不为声病缚，知君得处自天来。

秋水清来不钓鱼，有时遮眼强寻书。过从闲客犹全少，况是朝官更合疏。

天然风景异人为，门外南湖不姓西。指日芙蓉盛行发，何须出郭看苏堤。

古县依山惬乍游，欲行因路始穷幽。搀空石壁樛林合，更做行程急也留。

溪流逢旱息潺淙，野彴横趋乱石中。晨恨铁冠人已去，我来权合号山翁。

甲子峰高正属连，白云腾涌似炉烟。群仙若讶归来晚，只蹑云根上碧天。

岩隈萧寺得跻攀，数翠邀岚不复难。已向城中专一壑，更须随处款青山。

船出修门未有诗，直须凤口泛晴溪。缘何触景方吟得，拙句频年不立题。

居士园门甚处开，傍城犹未著楼台。门前湖水三千尺，引得沙鸥亦肯来。

旋开斜港放船出，更著小亭临水看。软红尘里江山景，便著丹青画亦难。

东家西家翁媪说，白洋湖自有多年。何曾识见江鸥至，消得主人诗兴颠。

朝阳鸣凤国之祥，瑞事吾家鸥鹭行。最爱几声烟外响，和他渔艇独敲榔。

十五年前过扬子，尔辈出没波涛中。争知今日得共住，急唤酒来浇晚风。

不因他处食无鱼，来慰先生索寞居。走笔赠诗君莫笑，从游此是最相于。

只道南湖没样奇，出关又有许多诗。便须抄取天然句，才下工夫走却伊。

扁舟初上一声雷，两岸浓云乱欲堆。堪笑此时晴太早，篷遮未定雨先来。

闻道君家琥珀霞，杭州那更说梨花。樱桃颗颗堪持比，换取一尊来水涯。

野晴天碧共溪长，画样飞来白鸟双。舟小不禁风罨岸，菰蒲无数入篷窗。

非竹非丝响裂空，高歌三唱出渔篷。清谿激越犹如许，想见湘波款乃中。

苍苔径入旧栽竹，树里桥横新凿池。丈室稳居清绝地，岂容支遁不能诗。

草声真似过田间，唧唧虫催兴未阑。珍重小舆能从我，夜深穿遍竹阴寒。

绕架蒲萄叶尚稀，瓦炉闲炷柏烟微。年年绿暗轩窗意，却恨春风不早归。

一径横穿藓翠封，满空声动玉琤淙。林居岂是无修竹，未有清阴似此浓。

箨龙来向石根蟠，幻出摩尼跃翠盘。今日山中晴亦雨，可无风过发清寒。

春情缘雨复缘晴，晴即闲行雨即吟。花好满园看未过，出墙邻树又关心。

光阴高柳欲飘绵，拂著蔷薇锦壁连。莫道行人总无识，定因罗爵爱门前。

红花墙头蜂过叶，翠藤池面蚁行枝。𫏐来数刻有余兴，若住此轩何限诗。

折枝登几已孤妍，况值风林水石边。荦确路斜飞盖歇，丁宁茅店略停烟。

迎客山僧未下廊，好风吹鼻便生狂。莫疑佛宇清芬烈，薝卜曼殊共借香。

山头藤断空垂子，亭下泉荒不满池。老衲坐来知敬客，南音犹记鬼仙诗。

孤榜前春冰雪清，山祠闲步意无营。曾耽幽槩穿廊曲，犹记筠冠问客生。

僧舍生涯只且然，养他行者不须钱。龙潭莫问僧参得，吹灭灯时各自眠。

白鹭横来正作群，忽从区稻绿间分。问渠曾过城中否，应识南湖水际云。

寒窗不住阅清文，炼石真为五色云。拄杖横担东鲁教，长安今次欲谁闻。

诗不能工张约斋，有人曾说访渠来。病余百拙慵开口，愿听晴空起怒雷。

谁敲白石生热烟，举头见岭思回鞭。修竹林间有寒甃，莫打渴乌教近前。

翠藤萦树夕花明，无数圆荷贴乱萍。酒力半销来照影，晚风轻澹鹤梳翎。

小阁梯檐竹作篱，晴阴登眺百盘宜。悬知皓月升云海，不赋如钩似镜诗。

吹落天河入水中，分明金镀晚来风。若非日脚流成汁，平楚青还染得红。

相国归来未肯闲，自将日月炼成丹。思量漫把黄金铸，一段精神画亦难。

畦丁相引绕园行，指说亭基不记名。因想后湖题柱处，树林曾见作诗成。

老藤横路几星霜，骨相清坚寿自长。敢惮侧巾方可过，折枝为子也何妨。

曲涧斜穿竹最奇，岂容长夏有炎曦。林深纵怯湖风猛，更为支筇立少时。

人生富贵尽浮云，何必须因不义分。若有一丘能作主，更惭寇邓立功勋。

故殿檐阴石汇泉，针鱼苔净乐回旋。持杯挹取虽无暇，照影心肠更洒然。

野香别是一般风，蓦直平冈好翠松。更许虚空画山水，细铺霞浪衬云峰。

山腰路转涌苍蛇，山下修筠媚白沙。正要澄江舒倦眼，莫教缘岸有人家。

岭度慈云境累凉，前看湖面后看江。诗魔半饷难调伏，除是休来却易降。

南山好处刘家寺，门里松篁一迳冲。自有禽声喜迎客，不须知事更鸣钟。

老僧分袂倏三年，犹访芳池跃翠泉。新叠两山都未识，北堂引看更东偏。

支径坡陀竹最多，箨龙才起更成窠。穿岚触翠坳塘出，一片香来得嫩荷。

井分泉脉透巉岩，谁道飞流是假山。水鸟树林皆作供，可怜居士只偷闲。

亭桥两面看芙蕖，静数波间小队鱼。碧幛弯环遮去路，净天终待此同居。

欲归停驭重徘徊，破费林间雪一杯。留取半山看未了，火云时节约重来。

妙绝吾宗有旧题，趁晴迳过敢留诗。只消记取今朝景，不是乌啼月落时。

四弦幺凤杂雏鶑，不作商船塞路声。花影透帘清昼夜，细将拢撚说多情。

半生繁会想梨园，醒耳秋风凤语弦。我亦秦关归未暇，故都休说汴河边。

凉蝉乱叫朝暮雨，独鹤不迷前后山。芎叶煮汤胜茗椀，栗花然火称松关。

北堂萱独雁行疏，旅梦通宵只敝庐。未暇拆封忙唤仆，先将安否问何如。

玉塞金河阻去程，醉中尝梦赋西征。天时不与人心合，独守寒窗数雁声。

风沙来往稻粱谋，江北江南一岁遒。非为红楼断消息，待梅暗候自清愁。

小雨终朝湿翠霏，渚蒲汀树白弥弥。若嫌鸣雁无厌足，回到潮州又索诗。

晓晴群雁欲何之，正是青天似纸时。横斜数行有声字，服杀虚空解作诗。

梨柿鱼盐来海上，殷勤持送与闲官。缘何似得千金赠，明日重亲语笑欢。

红满芙蓉菊满黄，连朝衰病负秋光。乘除自此无忧恼，醉赏家园一万场。

挑尽灯花夜未眠，清寒浑忘是春天。霜侵绿鬓张居士，空坐书帏三十年。

案上因翻简铁堆，亲朋何日和诗回。高怀剩得清闲力，满纸溪山秀色开。

往事追思重惨伤，相从常醉德勋堂。每登屺岵数鸿雁，老泪风前必数行。

宦情侬自本来无，君亦琳宫暂逸居。西华武夷俱绝胜，可教诗卷此时疏。

苕霅从来着志和，子云宁久占烟波。速归迳上清班好，时过南湖伴浩歌。

银叶煎香细雨声，竹阴行处药花明。麦光小楷临唐帖，更有人间第一清。

艳红香白遍游人，花柳酣歌识太平。野客独谙闲意趣，草烟空爱一川明。

骤暖悬知雨信浓，半阴台榭碧烘蒙。何心更敢携壶去，孤桨微吟尚未工。

衰鬓争如竹际苔，秋千犹记玉骢回。短篱数尺花成簇，一日春悰不往来。

松边寒彩过前山，松下铺毡坐不还。泽物为霖休自苦，且来相伴约斋闲。

自得城隅水北居，西湖幽讨句全疏。今朝掩簿抽身出，更向谁边不一书。

清晓溟蒙雨气浓，出关晴色便葱茏。层云特为诗人喜，添起山头四五峰。

卖龟船小漾漪涟，折得蘋花亦当钱。我自沧洲隔三载，此花风调只依然。

饭余飞盖北山来，上苑虚堂柳际开。系马林间宁复散，却容拄杖卓青苔。

赐沐山行策最长，游人此日却相妨。洞天只得东边赏，开过灯花断杀肠。

夹堤全少露桃红，独许垂杨翠拂空。千古苏仙几曾死，骑鲸时或下亭中。

茭葑茸茸展翠毡，六桥分舞燕翎纤。撑船捷出苍湾去，要看山围玉镜奁。

喜逐刍荛禁苑东，舜弦调处剩薰风。戎葵学得宫衣缬，不作人间锦样红。

寮采招邀胜引多，旷怀真语当弦歌。联翩逸驾知难及，乞我扁舟著钓蓑。

丰乐楼前未夕晖，可堪鱼钥限城扉。诗成快向归时写，丹墨明朝与兴违。

出城犹记四年前，朝看西湖到暮烟。自有南湖相暖热，可曾频过六桥边。

老子看山今益工，只怜云气不怜峰。抬头半饷无人说，自向波心泛短篷。

尘土奔忙举世人，无过白白鬓毛新。一般要撰眼前乐，泉石由来乐较真。

清明才过雨连风，着色湖山便面中。草上踏青人自出，舣船无地不飞红。

非是天悭一日晴，晦明多态属诗人。云翻画样烘蒙墨，波卷纹头起突银。

倭缬帘垂柳外楼，睹妆微露玉搔头。承平气象应如此，忆杀金明水殿游。

堤树枝条老更成，岂容他处夏阴清。东风不惜吹芳草，绿满鹅儿燕子情。

帘外青山隠树林，霎时来看便沉吟。骑声盖色都除尽，唯恨诗情染最深。

或拟香山或拟陶，有时无句只虫号。作诗{若/若若}苴犹之可，字写不成方是高。

西山俄起一声雷，不觉如拳雨点来。滴遍池中万荷叶，又催薝卜海榴开。

平时吾亦爱吾庐，今雨巢禽亦引雏。好是阶前四高桧，枝枝叶叶缀明珠。

谁将绛蜡千枝泪，镕作骊龙百斛珠。酪碗冰盘非我称，敢烦西子荐陶朱。

满架酴醿雪未干，滴阶红颗照春残。知公有意参金鼎，驰送朝霞九转丹。

为爱江湖细雨声，短篷欹听买随行。那堪老去便轻软，肯羡珊瑚与夜明。

清苦任渠诗作祟，黑甜安尔睡为魔。七言赋就赏音少，一枕觉来佳兴多。

世间功业任差殊，心地明时自有余。若道必从勤学得，当年稷卨读何书。

初来作舍少人行，桥外如今满市声。绕岸种成桃间柳，一家和气万家生。

过午人家起灶烟，被风轻引向晴川。须臾却与云阴杂，不碍玻璃镜自圆。

科树梯斜倚暮晖，犬声如蛤透疏篱。谢天排出江村景，副我凭栏一望时。

水鸟鸿俦已可听，湱然分练蹙波声。成群争似沙鸥少，别有高闲物外情。

恍看滟滟紫金幢，日脚横澜万褶光。吹到槛边争荡激，直疑身似水仙王。

淡日轻阴晒麦天，水边闲唤木兰船。不游东港西陂熟，争得人知是散仙。

草生荒径没靴深，寂寂危亭藓晕侵。翠辇不来知几夏，野禽啼暝古松林。

两岸人家水映门，谁知城里有深村。照畦罂粟红灯密，绕舍戎葵紫缬繁。

头上云忙雨欲来，箬篷还转碧芦隈。中流数点沾衣湿，便放西山夕照开。

诗思浑如昌{蜀欠}苦，宦名那似术羹香。朝来但听霏微雨，自种丛榴怪石傍。

滑泥宁复问怀沙，且醉杯中琥珀霞。触事背时还独笑，安排明日取虾蟆。

池通幽涧碧如油，试水新鹅小拍浮。行过板桥花片落，被风邀上采菱舟。

旋买花栽得野香，浴兰天气日偏长。槐龙或跃无人见，浄扫风尘置竹床。

竹院桥廊未放晴，一凉生处绿交横。隔林休厌荷池小，风叶时传泼雨声。

当处心安即洞天，黄连一炷胜龙涎。闲房幸自无人到，谁放白云来枕前。

正是桐阴雨乍晴，隔笼黄鸟女儿声。笔床经笥闲家具，物物皆从我太平。

盘屈回廊面面同，顶门开窍更神通。非关意匠玲珑巧，示现圆融转物功。

日炙芹泥积渐融，一湾新涨小桥通。不因野鸭飞来喜，忘却生涯书卷中。

墙头正对南湖柳，湖柳迎风翠扫空。最喜音声为佛事，乱蝉赓唱夕阳中。

人皆束缚卯申时，我独园居不必归。最是苍寒堂下好，乱松梢上看云飞。

城里今年热异常，出城萧寺未全凉。发毛吹尽人间暑，除是芙蕖十里香。

佳处湖山昔纵游，繁华常恨过清幽。今朝莫入名园去，只向风蘋荡小舟。

松竹孤山处士居，高风落落有谁如。南湖放鹤能迎客，景行先贤或未疏。

西陵桥下最阴多，花外山明涌黛螺。开遍酒楼人未上，几声烟断采菱歌。

临津台殿似蓬莱，柳色荒凉锁翠苔。萍港不知人事改，通船如望帝尧来。

白发催愁酒量悭，软尘盈袂饮尤难。小童正对茶铛立，堪伴先生入画看。

一色琉璃碧簟横，更无觞豆引飞蝇。从渠日气如汤烈，不碍盆中数尺冰。

撑傍羹鱼宋媪家，绿荷裹饭荐匏瓜。玄真受用非随俗，尚欠风前雨笠斜。

高峰南北两浮图，桂隠相看四载余。休怪出关犹从我，有诗处处是侬居。

别浦归时卷钓缗，蕉裳兰佩净无尘。水葓秋晚重来赏，只约舂锄不要人。

因病经旬不赋诗，无诗病思转难支。今朝诗句未成了，已觉全无病可医。

大田非但仰梅霖，百亩园中受赐深。著子榴梢珠迸火，放花栀树玉抽金。

木芙蓉遶岸傍栽，水芙蓉满池内开。池畔忽生寻丈叶，引花穿岸入丛来。

黄昏桥上据胡床，青霭蒙笼总是香。未说居闲南面乐，且乘北面十分凉。

春云天上白成行，春草人间绿自香。罨岸桃花三百树，碧溪休问短和长。

为要看花旋筑台，海棠犹未一分开。从今莫道晴时节，不是晴时也合来。

芍药抽红叶未齐，畦丁笼鹤避花时。始知有喙长三尺，输与藏头曳尾龟。

初生科斗聚如拳，鼓吹骎骎聒夜眠。料得鱼蛮生妄想，麹车那解口流涎。

荇带荷钱渐满池，吹香隔岸尽荼{艹縻}。潜鱼忽掷金梭起，补足今朝未了诗。

石楠花似碎琼花，只就香中便点茶。欲识此堂奇绝处，山林朝暮不离家。

绿卷晴荷插满池，珍禽来惯帖船飞。看云只似寻常立，何独今朝忘却归。

波纹回处恰双鱼，小草花红点绿蒲。不是幽人相管领，枉教造化著工夫。

海榴如火发高藂，空鬭炎炎烈日红。争似栀花浑是雪，浄香薰透一池风。

暝天云重碧成阴，留得山头一桁晴。荷柄枯斜开镜面，照人欹坐听鱼鸣。

屡欲池边看晓烟，晓烟多是独贪眠。红蕖似怪人来晚，不肯回头却粲然。

浅侧荷盘绿尚新，一蛙危坐压荷唇。定知不发穷愁叹，背缕丹金踏水银。

水禽花底静藏头，识我青蘋欲暮愁。三十六陂焉用许，一航冲岸柳丝桑。

老桧分行直瓦亭，激泉岩罅骨毛醒。从来庐阜太行眼，对此须教一样青。

杏花杨柳傍清明，淡沲风光画不成。春到此时须急赏，绕堤今夜有蛙声。

竞喜蒿蓬月到时，莫嫌喧噪没新奇。凭谁试问波神看，定诵南湖近日诗。

皇恩汪濊及虫鱼，尔得安心大泽居。科斗未生休纵乐，吴侬倾听且防渠。

按图得此已欣然，胜趣何尝有变迁。一把香茅千个玉，不妨邂逅揖苏仙。

气韵非关竹有鱼，莫嫌清荫杂芙蕖。官居不俗从何得，窗下风翻末尽书。

穴处曾经起怒雷，断藤枯藓半离披。根茎托土何妨远，会见春风长活枝。

种玉栽琼树树匀，主人心地况长春。便教不假云间路，亦有芳菲日日新。

风掠浮萍水面来，翠绡成段接还开。无情却似多情物，不到诗中不肯回。

芙蓉世界水为宫，宴处铿轰沸鼓钟。后乘舞妃香十里，月寒谁见晓骑龙。

连朝溪雨溢荷塘，流水倾银万叶香。不是风吹乱花侧，那知处处著鸳鸯。

一萼香红未破尘，绿波惊眼自摇春。晴新策蹇湖边去，供作他年画里人。

每将幽事当功名，唯欠能诗竹里僧。迳写此篇为疏引，庵成来往岂无凭。

合处畴能证不疑，吾宗神秀岁寒姿。无书寄便今犹懒，说似应须倩老师。

带日零风色未干，肯随槃俎鬭斓斑。客炉爆处从毡破，女手批时忌蜜悭。

能言元绪已失计，潜来公子尤多机。藏头壳里勿自暴，曳尾泥中胡不归。

幽云心性阿师同，懒复随春泥白红。指日茶香申旧好，蔓阴窗户葡萄风。

晓边花面雨蒙松，鶑避金丸翠竹丛。春半风光自招。

笼丛旧爱谿边树，路转清风尽日阴。窗下不生分别相，石盆秋水养蕉林。

春去论年卒未回，溪头传信却先来。绿笺展尽全无字，此语何堪谕俗埃。

火云空际正巑岏，漫瞰平湖百亩宽。叶叶是风根是雪，一窗因尔忽生寒。

诗卷寻常要往回，今朝却怕此诗来。只缘快读清凉语，返觉林居有世埃。

往年植处倚苍岏，曾蔽秋苔两席宽。别后不因贪水宿，儿孙那得许萧寒。

池港开门就作桥，朱栏相望压鲸腰。风摇慢折游溶绿，波底何妨著霁霄。

昼阴无意到湖亭，引客悠然试一行。便有同盟数公在，冒烟挥袂喜相迎。

去去西南绿筿湾，折旋遵渚又飞还。轻拳击水纤鳞起，滴沥波明一带间。

寒馿休爱鸽毛青，指日骅骝辇路行。听水听松方属我，灞桥风雪可寒盟。

几回曾许借侬骑，兴到牵来已早迟。乞与南湖了幽事，白裘乌帽要相宜。

瓮面水明红菡萏，草头风战黑蜻蜓。平生最爱游侠传，燕坐且读离骚经。

为君刻意五七字，甫壮知心一两人。百计纵疏终办此，直疑贾孟是前身。

月黑林间亦自奇，莲花两朵白如衣。初疑野鹭池中立，试拍栏干吓不飞。

谁将琢月挥云笔，偃仰江山尺素中。眼界未舒君莫厌，出门三丈软尘红。

远近高低锦树明，直疑春教蝶多情。人间万事思量尽，只好园居过此生。

丝簧同上木兰船，细草熏熏柳色天。要是有诗方称此，不然枉作地行仙。

先须放櫂绕湖游，倒看行云水底浮。客去莫归朝市说，引渠无意作公侯。

赏玩归来日未斜，门前春水绿杨遮。园亭西畔晴尤好，一色墙头见杏花。

梧竹风来玉枕凉，月高偏爱占华堂。休言境界亲曾有，画出如闻夜气香。

漫浪功名付直钩，谁能鏖战学焚舟。随人不但羹鱼美，解道江{揺扌=虫}似鹿头。

意懒风前侧帽檐，落梅红在麦修纤。归家说尽单行处，可奈温香翡翠奁。

全似苍崖涌月轮，暗林横贯一溪明。家中幻出山中景，圮上追凉恰二更。

春在壶中晚更长，众仙相命醉霓觞。戏将龙脑真珠网，搭上周回碧玉廊。

桧丛丛啭惬新晴，巧好春林百鸟声。羽辈误教推皓首，细听多是少年情。

侧望山来起复平，横冲波去碧还明。谁言身在笋舆上，自是乘风空里行。

风院帘垂飐翠旌，茂阴疏转表新晴。清和自是常年景，有底今番触拨人。

作双㶉𫛶住方池，乐此荷钱近钓矶。应笑主翁尘袂黑，故从清泚浣红衣。

诗料无穷满目前，只须拈出见成篇。骑兵莫道随官俗，也解争奴曲涧船。

茅屋烟升正早炊，覆墙高柳涨新枝。飞绵莫便沾泥去，旧爱疏篱雪下时。

柳外飞飞蛱蝶儿，惠风心性彩云姿。终朝守定墙头舞，不得邻家一句诗。

切莫撞钟领众迎，作家相见要情真。亦庵自是优婆塞，知事当人定不瞑。

荠花繁处蝶争飞，忽忆前年三月时。流水流杯人共醉，晚来疏雨又新诗。

物我何曾有异同，莫言龟印偶相逢。水中放去炉中得，心法须知一镜空。

染晴波色重于蓝，烟坞人家屋两三。明月在山天在水，后回休睡泊溪南。

凉生金井未飘桐，月户星楼记古风。乞巧频年但成拙，懒将祈请效儿童。

居士乘闲养就痴，争如灵鹊自知时。不从楼上求新巧，却向船中赋拙诗。

秋入冯夷碧殿凉，仙游十万不分行。锦蜺香满烟蒙伞，翠凤光浮露涤裳。

柳系荃桡句未成，拨船微动碧香迎。琉璃自爱无瑕翳，不放池西一叶生。

夜雨连明旋出奇，涨平荷盖失参差。更教红莟肩齐水，要学湘妃晓浴时。

阳明古罅閟灵宫，祷雨传闻见活龙。可是高人不留我，却从归路数杉松。

更阑何事识秋清，历历江湖兴致新。犬吠数声风外𫇛，隔城同是未眠人。

夜半沾衣露气浓，茂林迥岸月髼松。无人不道长安住，却似乱山烟翠中。

千载清风笠泽仙，提携曾置笔床边。吾行不汲长桥水，要煮青山陆羽泉。

水西幽寺风光足，山上行云雪色明。不放精英入闲草，夜铛嘉话得松声。

嫩芽初见绿蒙茸，已破人间睡思浓。玉食会当陪上苑，贵名高冠密云笼。

猫头名字出长沙，别号犀株岂过夸。好对竹尊招二子，藕如船大枣如瓜。

桃花流水正关渠，雨后俄收紫鲙鱼。岂是斋厨真欠此，小诗聊当腹中书。

一痕如掐夕天涯，望转青林出没时。不是山高爱藏月，月光犹嫩怯人窥。

来访秋花本为诗，酒杯征逐负幽期。山中圣出明书记，还了清游一段奇。

口边白醭公家事，坐上清狂我辈真。会乞一闲归故隠，定因能赋结高人。

芙蓉环望压波明，燕尾舟从绿处撑。待得花成红沓堕，老夫天地锦纵横。

岸巾三酌便酣眠，堕地鸾笺写未全。明月满城人定说，若无诗累是神仙。

慵妆酣酒夕阳浓，洗尽霜根看绮丛。绿地团花红锦障，不知庭院有西风。

辛苦孤花破小寒，花心应似客心酸。更凭青女留连得，未作愁红怨绿看。

芒鞋疏到笋篱东，惯得苍苔把径封。已愧君诗足真味，尚将鸡肋较驼峰。

晚香烟冷万金篱，林下何曾必课诗。如许簿书花一到，便成琼报碧云词。

爱竹君家有子猷，黄花君复向人求。不妨官事兼幽事，应笑侬归两过秋。

重阳冷菊青黄蕊，半醉幽人黑白头。今岁有番堪恨处，病无诗句过中秋。

疏翠巧装丹凤尾，素绡轻纽玉虫须。春花莫把秋丛薄，若比娇妍总合输。

彩凤连翩小作群，萧条门巷独留春。莫因繁冶生轻鄙，岁岁花开见主人。

乐天闲适文章累，陶令归来儿子忧。两事吾今浑放下，看山临水更何愁。

茆舍丝瓜弱蔓堆，漫陂鹎鸭去仍回。开帘正恨诗情少，风卷野香迎面来。

觅句先须莫苦心，从来瓦注胜如金。见成若不拈来使，箭已离弦作么寻。

暖云台观绕歌弦，花底吹香翠鬓船。闹处如今浑懒去，可能心绪数年前。

西塞山前得杖藜，波晴不见鹭群飞。何曾千载同心处，只在斜风细雨时。

胜槩居常画里求，鳜鱼清梦落沧洲。今朝亲见桃花树，重振家声是此秋。

新种枇杷花便稠，被香勾引过溪头。黄蜂紫蝶都来了，先赏输渠第一筹。

鸟飞不过人行处，山好直连天尽头。下马忽逢难画景，市声栏槛亦销忧。

韵胜初闻不记年，偶逢俄在软红边。山矾不遇南昌老，争得嘉名亚水仙。

屋角春声喜报晴，青裳玉面晓妆明。为君自断天休问，依倚清香乐此生。

偶然看树过平桥，老尽墙边杞术苗。不分蛛丝与蜗壳，也随残照集芳条。

芳菲成梦雨廉纤，慰眼娇红敢浪嫌。不但瞿昙当发笑，老夫初看亦掀髯。

自古风流芍药花，花娇袍紫叶翻鸦。诗成举向东风道，不愿旁人定等差。

吟笺欠向此花题，未信翻阶句绝奇。三嗅苍髯惹黄粉，又成空对剪来枝。

兴高团雪缀珍丛，弹火烧林一洗空。驿骑不供妃子笑，冰姿犹胜荔枝红。

重阳过后雨垂垂，病怯新寒独立时。菊有万株归未得，一窗来此看花枝。

春皇游骑玉垂鞭，珠卷扬州十里帘。一笑诗成休浪举，花如西子句无盐。

盈枝点缀雪花鲜，环映清流分外妍。应是东君归骑速，不如坠下玉丝鞭。

苔径斜通砌竹鞭，素光交映入湘帘。若教谢女庭前种，不道空中雪似盐。

懒向江头置木奴，瓦盆聊玩绿垂珠。何烦二老输赢决，始悟商山乐不殊。

半霜黄绿尚斓斑，笑指清芬数日间。会得此中堪乐意，洞庭端合傲商山。

寂历疏条叶未空，忽惊冰靥照霜风。秋来心事谁能领，不向篱边数菊丛。

杂树花香少似君，雨余风晓或斜曛。行人不着清新句，亦合移时驻屐闻。

上林名字万年枝，高映宫墙侧映池。不是移根闲地种，岁寒情性有谁知。

酷烈深怜格外香，树边苔气与苍凉。莫教糁径浑如雪，快向青阴置竹床。

桂子休夸碧满园，小蒲萄实待霜繁。他年隠处寻西宅，先认冬青拥寺门。

隔竹红梅酷似桃，政宜修涧绿周遭。武陵风景何时别，不绝人来意更高。

一灯清坐欲三更，月到疏棂胧松明。除了当栏松上鹊，无人听得读书声。

风冽前村有堕巢，何心寒苦自为高。堪怜让杀闲桃李，只得虚堂两字褒。

箫鼓喧阗乐夜堂，宝灯初试杂花光。欲知富贵天然处，尽把园林脑子装。

急傍栏干唤酒杯，却嫌红烛炫高台。新图水墨兼凝粉，展向冰溪镜面开。

清晓疏篱尚露根，饭余俄复拥柴门。南湖水色君知否，万斛鹅黄贮玉盆。

直教日色避寒光，世界移来玉海藏。何事连年无此景，老天游戏不循常。

无月无灯夜自明，糢糊何啻瓦沟平。不拖藜杖高桥去，那得金龙背上行。

拳石泓泉媚浅沙，孤根蟠窟养清华。细看六出瑶英小，薝卜分明是雪花。

汲水埋盆便当池，水栀花旺雪盈枝。江湖万里何曾远，祗在先生托兴时。

霜池微带月痕斜，风竹声如撒细沙。坐到晓窗尤可爱，只愁烘损蜡梅花。

金谷园中夜罢炊，照花滴蜡上林枝。清芬更比寒梅耐，不是蜂房供蜜脾。

家世凌风却月旁，别来衣变郁金光。神仙定遇容成子，教服三黄遍体香。

风落松钗满磵桥，野蜂移蜜上枯条。道人参得山中语，不是涂黄一样娇。

世路{山/欹}崟费折枝，退耕非我更其谁。真花似假无心咏，只诵涪翁旧日诗。

道旁方讶扑人香，金蓓花开满担装。尚有松钗挂枝杪，买归偏称插山堂。

僧庐草剑石崖根，惯见西湖不喜论。安得便如居士意，移为官舍读书轩。

才晴便是看花时，记事君曾有四诗。及至花开风日好，不闻拄杖扣疏篱。

才晴便是看花时，天上阴晴岂预知。前日路乾居士病，偶妨招客酒樽随。

才晴便是看花时，不觉飘香已满枝。小道山翁如具眼，绿阴初试更相宜。

才晴便是看花时，自看何如与客期。亦有数篇花下句，苦无风味怕人知。

才晴便是看花时，休问花名是阿谁。藉使无梅桃杏在，但能来赏莫嫌迟。

才晴便是看花时，夜雨何堪带雪吹。春色更拼过数日，三分余一尚堪追。

天教萼绿伴羊权，羞对尘颜粉黛妍。不必修真事灵诀，与花端合共长年。

阵阵翻空回旋飞，缀巾沾袖却横吹。东风秘授看花诀，不在开时在落时。

群玉山头昨梦归，占祥获应必无疑。今朝暂歇抄书课，急为寒梅办早诗。

驱鹤松门去却回，似知草际有香来。青条红眼才窥煖，拄杖先拼费绿苔。

冒寒岗路透溪桥，馿仆翩翩叶乱飘。还是去年初见处，青旗茅店恰相招。

绀碧烘晴水照天，断槎荒葑牧羝田。数旬不踏苏堤路，专为梅花跨晓鞯。

柴界墙头蜂未窥，草烟沙迳亦空枝。要知愁结吹香晚，铁石心肠欠我诗。

韩园邂逅一来寻，还忆朱栏小院深。相对两亭无四壁，定参陶令不弦琴。

弄珠萦珮白衣仙，游戏尘寰占岁前。却被天公撒龙脑，拥教无地著云𫐌。

雨声俄混雪声干，泥泞林堂一到难。藉使玉肌无冻粟，可能独自过春寒。

一笑林间说向春，宿缘三世岂无因。半生忧患摧残损，却与梅花作主人。

映竹依松望最宜，如无似有乍开时。思量切比幽人语，不着工夫格自奇。

生怕高花易过春，隔年先早著精神。冰绡旋买连三幅，剩与溪山并写真。

纵横遥衬碧云端，林下铺毡坐卧看。不但归家因桂好，为梅亦合早休官。

群芳非是乏新寄，或在繁时或嫩时。唯有南枝香共色，从初到底绝瑕疵。

六日新春一再来，直须登树赏花开。攀翻径上枝梢外，不负东风是此杯。

从来嫌用和羹字，才到诗中俗杀人。一片彩云溪上暖，不随芳草夕阳新。

醉上轻舟泛渌漪，细穿桥柱独行迟。风前抚掌催花发，惊起群飞五色儿。

山际楼台水际村，见梅常是动吟魂。全身此日清芬里，篱落疏斜不喜论。

别开庭院近莲塘，油榭栏干小扇窗。更取梅花瓶内插，放教清梦月横江。

萧然日月岸纶巾，春满幽园肯倦行。一事尚须烦造物，看松微雨看梅晴。

正煖休嫌夜雨来，恐花乘煖一齐开。不然何事东风意，容易吹香与碧苔。

鹎𫛥呼人晓梦回，霁光催赏百株梅。轻车不管沾泥滑，童子从来自惯推。

苍帝妃嫔总素装，胜游常是遍江乡。玉楼谪堕迟归去，冷淡工夫笑我忙。

九节筇枝休化龙，佳时朝暮且相从。枯条岂但敲令尽，鸟雀冲花定不忪。

今夕悬知月未圆，照梅已自不胜妍。冰姿玉色谁堪比，除是姮娥敢并肩。

喜客能挥白玉琴，此花端解古时音。只防老鹤来偷听，引起翻云万里心。

杯行才到莫留残，要向梅边露肺肝。今日正晴还有雪，谓予不信试遥看。

风调花常逐岁新，苦惭诗思只陈陈。吟成不敢分明举，生怕渠知鄙薄人。

高窠依约百年余，蠹枿重重艾衲铺。亲见主人来买地，遮番添得白髭须。

巧留芳艳待春回，不受霜飚苦折摧。应对群葩羞冷淡，数花并作一花开。

忍冻拖筇月下看，烟笼繁影共汗漫。缃裘不是多重数，争奈清宵尔许寒。

一枝深雪绽前村，冷落犹能役梦魂。况有堆林春万叠，传餐甘此度朝昏。

光摇层蘂望晴花，谁把鹅黄染练纱。已是被香清到骨，不须呼酒但烹茶。

玉砌珠攒萼翠中，开时应是费东风。临摹不着诗人手，剪彩徒劳蠹女工。

昔游尝到海中光，我与诸公各醉狂。同向尘中三十载，朱颜应笑鬓丝长。

虽嫌绿叶与青枝，入格依前自欠诗。几向斜阳溪畔见，犹将桃杏误猜疑。

一粒丹砂换骨来，移根闻自浙东栽。市门古矣留遗迹，问讯仙翁定姓梅。

海棠曾把比朝眠，妃子妆慵玉镜前。若似此花颜色好，定教天宝画师传。

方诸台耸日边云，望拜青童上相君。侍女百千皆绛服，恰如檐外树纷纷。

只将单萼缀层花，弱骨丰肌自一家。载朵折来谁可称，宝钗双燕绿云斜。

因花不作等闲来，屐印苔纹酒便回。明日窗前追昨梦，似逢姑射不逢梅。

细看孤标迎腊瘦，争如繁艳遇春酣。古来节士功名薄，剩欲裁诗问水南。

占断林家一种春，隔湖茅舍羡渔人。折枝弄蕊年年手，生怕长安揖马尘。

雨丝吹冷透窗纱，忽忽东风管鬓华。岂为梅残便无恨，草生时节胜看花。

水阁开窗景不偏，断桥堤柳尽横前。平生到处居人后，已有貂珰泊画船。

今岁春来我亦来，折花犹未见花开。新春况有四十日，莫怪幽人空手回。

春风欲去难留住，措置无如信野人。但解有诗随手和，自然日日是青春。

灯晕纱笼静者居，夜凉携扇绕阶除。松间有句松间说，不向空中咄咄书。

天上星辰金玉棋，输赢何日是分时。多应却笑张居士，绮语妄言无了期。

盐作栖巢涕作脂，樽前风味不胜低。纵教一衲被云水，无奈胸中著淤泥。

落魄青楼倒接{罒离}，醉花争插乱红欹。如今雨垫纶巾角，汝帽尖新却自宜。

岷峨山中千岁松，枝虬干直摩青空。雪霜剥落中不槁，膏液下与灵泉通。龟跧凫伏自磊砢，全坚玉洁仍丰融。篝明夜取喜得隽，煮鼎朝听如吟风。杵成坐上香飞雪，更和乳酪收全功。当知至味本无味，子若服之寿无穷。巽岩脊梁硬如铁，冠峨切云佩明月。百好都随春梦空，大药独传欣宝诀。中宵咀嚼不摇头，玉沈生肥咽不彻。怜我百虑形早衰，裹赠扶持意何切。丹砂着眼谩尔传，脂泽酿黍计已拙。由来妙道初不烦，此法莫从儿辈说。径思举袂揖浮丘，下视尘世真一吷。朱颜留得亦何为，追逐同坚岁寒节。

九锁非凡境，烟云路不分。山寒长带雨，洞古不收云。夜宿听林鹤，晨炊摘野芹。黄冠皆好事，添注石炉熏。

凉蝉乱叫朝暮雨，独鹤不迷前后山。芎叶煮汤胜茗椀，栗花然火照松关。

晓日晴岗路未分，昔年钟磬隔林闻。龙归古洞千岩雨，人卧空山半榻云。异草灵苗交晚翠，野兰芳芷杂秋芬。何时得似山中鹤，脱却鸡群友鹿群。

天风吹我落人间，暂入青山又促还。待得霜林收柿栗，却来重扣白云关。

作者于今星样稀，凄其望古驷难追。空桑枯竹陶元亮，玉佩琼璩杜拾遗。自笑吟秋如懒妇，可能击鼓和冯夷。报章不作南金直，惭愧君家丙稿诗。

一日吟成九首诗，旁人都爱少瑕疵。直须作到无人爱，始是我诗长进时。

转柁初投独树村，杖藜因叩小蓬门。殷勤翁媪吹茅火，饤饾鸡豚荐瓦樽。剩喜平时无暴客，祇愁连雨没禾根。招邀纵简真淳在，欲去犹嗔稚子喧。

笼丛灌木绕低田，一雨催鸣尔许蝉。平日诗怀何处吐，今年秋色此行先。

推窗面面得凉多，陂泺风翻渴水荷。人语忽惊群鹜起，隔芦知是小船遇。

破衣鸣蓬雨，迎晨捩柁风。擘茭溪饭白，锻铁店炉红。于役多无定，于心少所同。船人探蟹室，持寿觅诗翁。

山腰摘菜穿云里，山嘴吹烟接云起。响边樵唱路幽幽，白处鹅群波弥弥。临堤野毛槽盛水，破璧方帘自撩纸。相应不望袅蹄金，落得清闲养妻子。

再宿离城邑，全无世俗气。僧包轻溅水，渔灶冷炊云。酒好休教尽，诗悭却自欣。昼闲贪睡稳，独被不须重。

万事醉如泥，昔贤有名言。闭门五十载，真须石为樽。

巷居南北喜相依，不患逢秋得句稀。采撷正当黄菊早，登临宁叹白云飞。奉觞寿主欢宜洽，剪发邀宾志莫违。从此维摩方丈室，散花香满老莱衣。

鸾鹤纷来下，天风驾月明。语言难道断，不堕世间声。

山头鸱叫棕林雨，山下鸥移芰花著。开亭骋望岂固难，心迹双闲罕俦侣。人生才智非谋己，太息尘劳谁缚汝。图回田亩役宵梦，近对烟霏可无语。耦耕植杖千古贤，我欲从之胡不然。坐到月来休返舍，旁寺有床书并借。

奉真祠宇并丹房，露下层坛夜未央。玉绣球明依砌树，翠鬘云转罨炉香。何心轻举氛尘外，但愿闲居岁月长。却上竹舆归去路，约斋灯认隔林光。

飙御缤来下，储休答意虔。虽无名宦达，林墅保长年。

烟火心肠咏不真，风流娇贵却无尘。何须更问花仙姓，便是扁舟共载人。

琪树已无尘，山幽地更灵。羽流来往熟，仙饭设青精。

林下忘官品，闻公近最荣。军民制全蜀，名住列西清。器自海岳重，文兼全玉声。早来登政府，活法了寰瀛。

使北人争说，今回国势尊。属声坚执礼，黠虏殆忘魂。钜业此犹细，故强行复存。乡闾正关外，因梦逐西辕。

贱子夫谁问，鸣驺屡水湄。自因闲肯顾，不是佞求知。山槛清持茗，花蹊笑说诗。雨风今送别，凄断湿旌旗。

年前约园梅，梅开主人病。初英仅一窥，旋遭风雨横。瑰奇耻浪设，收卷归尽浄。追攀梦中事，讵复形啸咏。连朝得暄晴，疾势顿除摒。池西杏盈坡，芬菲想繁竞。巾车试移辙，远睇已辉映。披庄尺许足，领意岂烦更。亭亭喜余顾，笑粲若相迎。瑞锦围坐幛，晹晶满空镜。畴知自心法，本匪生化柄。实虚总一体，曾何有衰盛。斯言忌轻拈，或能惹讥诤。尪孱阻剧赏，得句漫枯硬。非无恋胜交，仓卒费延请。浮生只堪乐，疏慵矧天性。能消屐几{革两}，盍早谋究竟。当年莘野叟，偶尔应三聘。后人循自售，例投俗眼轻。嗟予亦蒙愧，行矣关郡政。零丁门户责，姑塞先世命。随群画纸末，触目但痴{目掌}。事功略何禆，趍进徒伺侦。朴愚赖坚守，龊龊矜细行。南湖水清兮，鱼鸟争戏泳。相亲两逾载，情分犹季孟。迩来似嫌浼，引退如避阱。花边主林神，料亦捐爱敬。偷闲两旬悭，酬应就忙并。速拼醉眠休，人扶那用倩。

我生百无能，唯工说山水。洞霄天一柱，真仙昔居止。苍崖入九锁，修涧清彻底。层林仰首看，冷雾随步起。饶君俗到骨，至此换却髓。一亭巧当门，乃是压涧尾。便教宝玉做，思之未为侈。道人喜客来，先引玩清泚。源头放泉出，猛喷深壑里。顷刻百万丈，宁论尺与咫。冰涛卷雷鼓，滂湃力未已。天然句满眼，润色谢东里。拟议及思惟，望风当披靡。回观翠蛟语，舞字最不死。两诗故自妙，似觉泉在凡。正须吾三人，作意共整理。要令石点头，滔滔那解此。

钟一击，耳根塞，赤肉团边去个贼。有人问我解何宗，瞬若多神面门黑。

绛衣骑日扶桑上，三精九县开灵贶。赵梁雍代迹俱空，冯吴寇邓勋相望。客星何处潜光芒，双台叠𪩘摩穹苍。钓丝千丈卷烟雨，谁瞰一碧玻璃江。羊裘坐稳无心动，蒲轮𫄸币知何用。故人聊为小周旋，君房谬欲相推送。寥寥岁月今几秋，山寒松吹多飕飗。春来日暖花气发，极浦浪转鱼龙游。先生有台人共高，虚庭忍见生蓬蒿。断碑败壁蠹荒藓，灌木野鸟捐枯巢。一朝钟梵交云际，檐楹改观辉杉桂。非关好事取时名，此中耻但称能吏。却经祠下罗清樽，试歌此诗当招魂。先生出兮佩兰荪，明玑耀旗驾瑶璠，黄麟道前翠虬奔。先生去兮山云屯，玉妃金童从缤纷。吹箫鼓瑟声冥冥，目断暮霭栖遥林。

一棹径穿花十里，满城无此好风光。

断桥斜取路，古寺未关门。

梨花风骨杏花妆。

已从槐借叶，更染菊为裳。

何时重来桂隠轩，为我醉倒春风前。看人唤作诗中仙，看人唤作饮中仙。

吹杀梅花影里灯。

古刹藏幽胜。

开镜影相欢。

自笑从来癖。

清兴寄毫端。

日烘花气暖。

空对烂银盘。

芙蓉憔悴菊垂丛。

己信此心安此命。

燕子初归已识面，牡丹未放已知名。

圣学律万世，玉振仍金声。大贤务矫俗，始以和自名。智者稽所终，流弊固难行。求圆能舍规，鲁男乌可轻。

城河固金汤，谷帛堆丘山。雷风走号令，足以威百蛮。秦人昔恃此，烧书无愧颜。丛祠夜篝火，赤蛇先据关。谁知小国鲁，抗衡齐晋间。独能秉王礼，足以销邻奸。舞干服三苗，可仰其可攀。

原子何所得，所得在养心。澹然处穷阎，蓬蒿绝车音。结驷者谁子，排门愿同襟。乃知能辩者，于道未为深。

日暮前道远，纷纷倒行多。胡不秉明烛，整驾历前坡。既衰不戒得，有如圣言何。平公七十翁，师旷犹琢磨。

管仲相齐国，童子犹羞称。确守害霸说，三王亦可成。寸短有所长，贪贤况诚切。莫问九合功，咏此宜击节。

文仲蔽展禽，难逃窃位名。张汤法家流，推贤被嘉声。公道日月如，无私天下行。治古本根此，所以休甲兵。嗟嗟祁大夫，举善何其宏。曰雠吾甚恶，曰子非私情。一旦俱荐引，晋伯由此成。后世益多嫌，山林老公卿。

伯牙善鼓琴，知音一子期。已得慰生平，绝弦勿复悲。深沉扬执戟，玄文准伏羲。千年未愿赏，岂欲求当时。

泱泱古齐邦，中有秉节臣。其国不能举，燕师知宠珍。生不食君禄，势或去诸邻。莫往径绝脰，用愧轩冕人。当年处高位，十万当逡巡。所以休明时，朝廷足嘉宾。

善人所至处，凤仪气芝兰。同德自相求，肯因休显看。后来世道交，祗趋势与官。廉颇共翟公，雅抱常自宽。

小器酌升斗，渠宁同釜锺。心公德始宏，一介称能容。将军见何卑，偏忌相如功。卓哉全璧贤，怀才肯争锋。悔过犹可称，服善交情终。

吴起弃骨肉，用释鲁君疑。萧何买田宅，更要汉祖知。结绳可息争，书契计已痴。反复者人心，周防良足悲。曾参杀人谤，三至母信移。君臣不易逢，终始贵难离。

金珠不解忧，麹糵堪适情。隘哉沉湘人，独以醒自名。生居禁酒国，焉得壶觞倾。闭门求一醉，无乃干天刑。若伊旷怀襟，道在宁营营。详观中圣言，当与智者评。

堂陛分古始，高卑定常仪。拳拳三顾频，未敢臣其师。至宝价婆娑，尘面谁复窥。有人果善酬，何苦不售为。木牛流马机，小智那足奇。甄别兰与艾，忠诚真弗欺。功大天实吝，滞迹乌能知。臣主施报恩，足为万世规。

有虎南山南，有石北山畔。虎石人未辨，箭发石遂贯。一朝两生心，见石不见虎。若向虎石求，引满徒自苦。

河南牧羊儿，不识奇字书。君王事边头，无亦官帑虚。慨然分家资，补国何勤渠。讵有忠于君，而谓不学欤。毋令败群语，缑氏果有余。惜哉封禅主，更欲取名誉。岁晚责缘饰，宜其返田闾。

真才当自重，跃冶非良金。世儒识拔鲜，志士违本心。慷慨自铺陈，庶几有知音。但恐北风扇，虚言难保任。快哉东方生，可喜未可钦。

圣道由书传，秉畀火于秦。汉兴反秦暴，见儒犹骂嗔。董子惟有志，耿耿谁与陈。使时三策行，焉老诸侯宾。

子云闭门学，非愿雕虫称。于道实有省，爵位岂所营。洙泗嗟已远，惜不偕群英。太玄法言书，莫诮徒拟经。

汉代嘉唐虞，欲以儒理国。公孙谈治道，纯驳互失得。广大语尤害，开边心莫极。无怪淮南谋，日夜惮汲直。东阁礼诸贤，脱粟自为食。欲以此自文，后世有真识。

言貌难取人，宣尼窃丁宁。如何汝南许，辄擅月旦评。观其察曹瞒，一言尽生平。勿谓鉴裁乏，一门称弟兄。

林宗真杰士，甑堕识孟敏。初无一语交，肺腑已窥尽。人才处东京，郭许能汲引。几时不生贤，弗遇即泯泯。

道德酿搢绅，睟容无点尘。望之鄙吝消，矧得累夕亲。缅思阙里化，四教隆诸身。济济三千徒，变蒙尽为仁。贤圣虽不同，气类当等伦。叔度亦我师，千载风如新。

达士乐贫贱，本非沽激心。岂真昧生死，而计乐浅深。辛勤毕婚嫁，尘虑宁更侵。高踪五岳游，乘风拟相寻。

山川万代留，人物有时尽。慷慨羊叔子，登临重嗟悯。功名垂櫜来，老去载仓囷。焉有利在民，转盼声即泯。非真吊古往，借言聊自引。湛也穷其心，欲嘿不能忍。惜昧无去来，徒知幻与影。

征南勋业手，顾乃玩简策。麟经日月垂，左氏实有力。为渠作忠臣，训义订今昔。后来缝掖子，开卷随有益。果能作蹄筌，此学不妨癖。

龙泉伴太阿，潜伏知几秋。光气不容揜，夜夜冲斗牛。一朝掘青苔，双龙获兼收。拭以华阴土，百神见之愁。若使无张雷，恐非剑所羞。

天一即生水，语性何洁清。未尝使人贪，酌之失廉称。夷齐素高蹈，想非常饮冰。仁鄙成自取，处默先内明。

南渡人物中，第一数安石。经营江左民，成败固先识。苻坚拥百万，朝野总忧色。长驱不量德，在法真饵敌。谈笑付儿辈，兹岂试一掷。捷至偶折屐，胸中未易测。议者谓矫情，妄意窥悃愊。

圣狂霄壤分，其端在一念。去恶向忠义，如病用良砭。方贻害于人，蛟虎群凶焰。及其惩艾余，大节秉无欠。卓绝补过功，炳炳照铅椠。乃知春秋意，恶恶待终厌。

实修名自来，犹影长随身。惑者偏忌嫉，终之反累人。况驰死后誉，何关一丘尘。所以识达早，托醉全吾真。归兴因莼鲈，口腹何足陈。到今吴江水，秋至清粼粼。

渊明膝上桐，一丝不肯挂。弹声聒天地，无人知此话。谓琴只这是，世间何用弦。谓在有无中，其然岂其然。

太冲十年功，仅了三都赋。藩溷著纸笔，欲以疏吾句。文章流至是，已失古人步。喜怒哀乐情，一发中韶濩。不见风雅篇，岂效女功蠹。

抡才如百药，治效各不同。傥能区别性，当聚和扁功。武德定乱后，诸公悉登庸。帝久知所长，未欲任己聪。品题资确论，毫发无蔽蒙。三杰隆汉业，六英夹唐宗。无人可能国，我欲振古风。

至艺得于天，音律谁同明。道上车铎逢，地底黄锺成。伟哉创业主，用才极其精。太常识斯人，吾知不负丞。忽疑贞观间，四海几措刑。遐想登后夔，巍巍治难名。

马生客新丰，悠然酌斗酒。若谓傲旁人，旷士亦何有。有志曾未识，偶与麹糵友。异时依风云，黄垆一回首。

照乘复垂棘，固足为国宝。朝有宣力贤，爱惜莫草草。成汤昔在上，剪发救枯稿。念民有念己，顷刻动穹昊。太宗疗功臣，亦本为民保。断须疾其愈，大胜琮璧祷。

秦王既集统，作乐昭治功。前日威武地，今还见声容。一时耸观瞻，唯贪激英雄。郑公独俛首，孰能察圣衷。暮年伐辽东，事几败乃翁。良臣不在傍，有悔应无穷。

唐家盛词华，培本自武德。投戈辟文馆，英士来翼翼。访政讨典坟，分夜亡倦极。当时瀛洲目，意气宁偪仄。言诗到李杜，骚雅并区域。为文至韩柳，秦汉等风力。后世不推原，第赏纸上墨。焉知昔人心，求效非顷刻。

风月属渔樵，真味岂能领。雍容补国手，斯宜理烟艇。乐天未归时，极口献忠鲠。十上九不行，回身避机阱。酒徒与诗伴，共煮香山茗。流传画九人，公貌粹而整。

妾家秦关中，白玉为重堂。堂前翠帘钩，一一金鸳鸯。暖艳照绮席，新声按笙簧。妾小不解事，戏剧珠楼旁。蜂蕊撷秾杏，鶑枝荫垂杨。阿母喜秀慧，鞶丝教缝裳。年齿渐长成，自制红襦长。弄杼织繁锦，错综飞凤凰。体柔生玉腻，国色凝天香。不假粉黛妍，差作时世妆。悦己求得逢，晨夕劳衷肠。苟合必易散，良贾宜深藏。

道人有园居，其门可罗爵。夫何诸贤杰，疏野尽阔略。联镳过柴荆，慰藉淡与泊。尔时木芙蓉，酣酣纵云萼。呼酒亟对之，不复次杯酌。西风吹雨小，池波晚烟阁。红痴高髼松，翠闹竞参错。谈丛及笑粲，大胜世俗乐。翘摇鹏凤群，着我惭瘦鹤。区中有此不，今古一开拓。山林岂细故，人愿要天诺。侵寻霄霏举，乃独趣丘壑。探韵睨大巫，疾走宜退却。簪花谢殷勤，敢避句恶弱。从今数名芳，消真屡成约。

平生志四方，岂愿守三窟。超凌风中骥，振迅霜后鹘。无何足受湿，步履遽臲卼。投针痛循筋，濯药热透骨。重缠袜中絖，懒顾囊内笏。长怀骆宾王，旷迈困沉泊。胸蟠经纶业，与气共振拔。纷纷灞上旅，太半贵肥腯。傥其尚细谨，俗眼愈超忽。临垆指醇酒，洗涤去泥淈。器宏事果遂，阔步黄金阙。宿来病殊减，砌域可踔越。拘挛日既深，得差兴尤发。湖山想贻笑，相忘两逾月。霜花著红小，幽香逗疏樾。风晴春一似，携具任仓卒。招邀二三子，才思涌难竭。却愁费吾诗，笔端口方讷。

赵茂写我真，今朝喜重见。相望十五载，容貌尽更变。恰如逢故人，省认向时面。自怜岁月去，亟若弦上箭。其间忧与病，往往几历遍。寒暑外侵薄，思虑内萦缠。幻形类草木，熟能永葱蒨。发幸才半白，登临未衷倦。逍遥溪复壑，安稳寝并膳。十年每一画，能用几何绢。会看乌帽下，满垂银色线。莫嫌老易来，身健尽堪羡。赖有难画者，炎天飞雪片。浩劫且长存，那随时序转。

氍毹恣懒倦，晚梦聊一中。梦游玉蟾宫，朱扉钉金铜。天宽珮声微，非关夜无风。觉来动惋叹，绪猥纷愁攻。人间无了期，得失争鸡虫。竹边念小童，有酒清如空。

林间忘时节，今朝忽重午。雨过天未昧，轻阴障初暑。追思儿童日，争先缠彩缕。葵榴映昌{蜀欠}，梅李参角黍。书堂给休假，欢呼屡跳舞。但喜逢佳辰，那知岁如许。遄经六六回，劳生竟何补。幸早安静乐，飞潜伴鳞羽。犹怜艾作人，狞瞠俨当户。想其亦自畏，势险正骑虎。孰若平地我，不随时仰俯。门前鸥鹭波，宅畔花柳圃。晨看一卷经，暮饮三杯醑。诗成时落韵，格调任逾矩。大胜汨罗人，独醒徒自苦。

昨夜月色佳，孤坐不及赏。深叹一岁中，此景无复两。冒冷试出户，雾气方漭沆。金行既中分，宇宙萃澄漺。堂堂大圆镜，倒摄山河像。或云有桂树，强作枝叶想。畴能穷兆朕，聊尔付惚恍。曾无惊鹊飞，但听悲虫响。气舒厌偪仄，望极增叹仰。今夕看尤好，流光透帷幌。祗欠些子缘，照物尚晶爽。盆池局墙角，刺历认菰蒋。病余不举酒，安得诗思广。何当揖浮丘，跨鹤离尘坱。

心境本一如，美恶缘妄生。惟今寻常日，强以重九名。入秋雨泽悭，连朝更晴明。木叶未苦凋，禽鸟皆春声。寓形天宇内，自顾非壮龄。年年登高时，无菊酒漫倾。何如兹岁好，金英照轩荣。远怀柴桑翁，合处无疑情。不饮还醺然，妙寄由天成。

老火顿扫迹，颢气凝清英。病悰少栖泊，循檐听风声。桂魄未及圆，列纬已让明。银潢谁决流，静向苍旻倾。引领欲纵望，众屋高峥嵘。又成兴局促，万里孤遐征。阴墙想露漙，夕蔓粘青萤。怯冷独归户，搔头对长檠。咨嗟分赋薄，煮药过半生。随缘但顺受，境逆或渐平。年年中秋夜，裴回晓钟鸣。屈指行复来，得失当除乘。

兹岁苦告晹，旱熯弥五旬。老火秋益焚，阳螭燎朱鳞。小寝屡亭午，床移瞰墀垠。迎南有风到，汛扫方无尘。髯奴挈缾水，云此乞诸邻。同居虽楹连，列位难地均。旧井荫一亭，经夏汲取频。霤泽既稍愆，土脉几就湮。倏思书斋外，墙西种丛筠。而间事垦掘，泉眼当津津。涓辰甲戌良，霜锸穿苔茵。下浚十尺余，疏泥出胶墐。灵泉果旁溢，清泠洁如银。板松实为底，环塼虚至唇。汞沙赤颗块，石英紫璘皴。投置可蠲疾，酿麹尤甘醇。青丝系铜壶，挹玩醒心神。当年负暄老，犹将献严宸。九重方焦劳，渴饥念黎民。昨暮雨一筛，四野艰敷匀。今晨直言诏，庶政勤咨询。谏听将必行，纯诚动苍旻。沾苏遍原亩，丕昭吾君仁。

礼云风断烟，哄议十九失。片言灼龟鉴，钜典资以秩。抗志非太高，砭艾起时疾。何翅位宗伯，宇内赖调一。

斯文未摇落，右序启哲人。胸中悟复悟，笔底新又新。幻为九色丝，銮坡演明纶。兵民总疲羸，夜直烦前陈。

化权亚史法，委巷汩凡例。良由私爱怨，或使疑信二。奸谀人力胜，危欲蔽忠义。绝识超大千，简册当吐气。

道传至孔孟，人主不己任。空言课讲说，日用惑已甚。圣朝重横经，仁泽天下饮。公谈故纸外，句句格精祲。

卷怀无与适，著冠试徐行。廊西小堂幽，丛篁杂荷声。吹衣怯风猛，帘垂一床横。坐余忽屡叹，安闲吾半生。无端局官簿，随群觊浮荣。出入与日俱，何尝惠黎氓。今晨疾在告，反觉意气平。炉烟结复开，远度松梢明。晴久色愈耐，枝疏韵尤清。香去松不随，香来松不迎。倏然归太虚，无心计亏盈。一着要我决，岂在他人评。还寻鸥鹭伴，静乐乌可名。眼前俗物空，秋老共身轻。

骂坐非真豪，挂冠岂实高。畸迹烟雨埋，客气利禄鏖。曷若大丈夫，本志轻旗旄。无择眼界平，芬馨等膻臊。机息箭自空，讵复论弓櫜。先生博达姿，阂世江河滔。器吞子贡琏，才夺东方袍。出处日两忘，居朝隠蓬蒿。一代能几人，称提付郎曹。饭熟菜亦香，但教齿牙牢。

耽诗固无益，损虑更招咎。技痒搔不疗，铭坐口还又。出门索朋俦，培我本根厚。顽石夸琼瑰，朽壤被𫄨绣。归来三叹息，谁脱章句囿。堂堂柱下史，退食燕清昼。门前车马闹，有客老且瘦。无求见容貌，话味若饮酎。从容得句帙，细读前竟后。令人发深省，咀嚼尽华茂。要须即所见，快手撤蒙陋。兰香出深林，着意乌可嗅。

推枕欣朝凉，开户畏炎日。驾言城西游，滞懑去如失。山空秋易知，石近云屡出。穿松得古寺，随喜听讲律。士女蜂蚁来，蟠香散经帙。嚣思摄正念，颇识动化术。蔬饭有余饱，徐行纵闲逸。邻庵亦窈深，绿杉间疏密。殿宇焕新筑，不待方丈室。相留屏俗情，话澹喜促膝。修筠入支径，池亭面崷崒。从容十数刻，佳趣领无佚。风床卷青簟，露井放寒𫄴。藕花杂蒲稍，芳气远如一。纷尘惬虚静，诗成任荒率。殷雷唤飞雨，爽气定盈溢。兴酣在景晚，归骑莫驰疾。新霜更须来，携樽摘林橘。

舒忧早逾关，延晤尽名侣。林亭果幽赏，得计良自许。高鸣迭酬唱，阳春谁激楚。坐移游好园，振策盼芳渚。曾茅旧剪结，冰艳静谁与。几年杨巨源，句妙听钟敔。谪仙继前躅，凌厉苍霄举。吾人潘逍遥，清新出机杼。揆予才独后，乙乙抽茧绪。肆瞻宇宙宏，气类混出处。盍簪忍轻散，快意樽中醑。相看岂时情，襟期耐寒暑。

东皇喜我出，恐无赋诗题。夜呼姑射仙，尽把雪覆泥。迎晨倚户观，冻雀恋树栖。霙疏杂霰湿，未暇平高低。体物非所长，意荡著语稽。收兴入舆幔，护寒拥裘绨。迢遥下谿步，登舟藓桥西。摇兀略坐定，𫇛声已缘堤。客船与渔篷，渐远离排挤。皓色山上见，素光水中迷。隔路望小家，绯桃筿枝齐。茅檐果自乐，何必深堂闺。春郊正须游，带酒寻村鸡。

重闉初履霜，深山已堆雪。牛鸣数舍地，气序何骤冽。禅宫旧龙居，长夏扇可彻。千崖蔽森蓊，双径穿巀嵲。所以方冬时，集霰即飞屑。廊阶游鸽处，爪迹应冻绝。立齐老僧腰，此话忌轻说。扫赠满棕筥，凝明胜瑶玦。梅风落叶窗，我固傍高洁。畴能报清投，煎茶沃诗舌。

吾亦爱吾庐，地僻犹深山。山亦前后有，远望碧玉环。繄昔近市居，局促几泥蟠。买园辟荒榛，运量百亩宽。勤劳艺且筑，就绪五载间。葛巾雅相宜，何心傲蝉冠。流光隙中驶，霜鬓映苍颜。恬愉无竞外，幸免历世患。旁人笑野拙，枉是家长安。开门面陂泽，岸岸蒲蓼湾。此身夫何疑，郊岛乃瘦寒。

吾亦爱吾庐，万木纷秀挺。一一亲主盟，非特时管领。缅怀蛮触氏，陨腐争夺境。跃然起予衷，大类困浇茗。扫空市虎疑，照破杯蛇影。步宽更容人，园中无狭径。

吾亦爱吾庐，第一桂多种。西香郁天地，不假风迎送。花开与花落，真境未尝动。群芳亦时有，幻巧云锦综。廓然清浄观，岂复计疏壅。红红白白处，政自见日用。江山虽阻修，此乐朝暮共。逢场任竿木，何许非戏弄。一笑和君诗，是亦梦中梦。

吾亦爱吾庐，试听谈向背。维南汇平湖，浙水实分派。两峰屹三塔，形势远襟带。城中那有此，到处怜湫隘。拏舟信所之，讵复防厉揭。猿鹿骛幽旷，引遁终远害。抱垣更通津，渔钓欲寄快。都缘迹不羁，彻老心自在。

吾亦爱吾庐，精舍出其右。南山祝吾君，身自乐畎亩。福田非住相，初不藉耕耨。众生睹善法，政合远奔走。谁知在家僧，特未断荤酒。更有一般呆，望南看北斗。

吾亦爱吾庐，门前卖时蔬。满担风露香，选择未始无。苏子觅二顷，杨翁营一区。两者况见成，自顾惭晨晡。不妨瘦如竹，何急肥似壶。向来炼句痴，工拙分毫铢。如今布袍下，识字村田夫。诸公信余言，相从莫踟蹰。

我生癖耽诗，极力参古意。寥寥千百年，所取仅三四。此言或是痴，的确有见地。大雅既不作，少陵得深致。楚骚久寂寞，太白重举似。堂堂豫章伯，与世不妩媚。峭峭后山老，深古复静丽。长篇杂短章，末学敢睥睨。傥非四公者，孰毕此能事。俞君江南英，懒效决科计。俗子造其庐，觅句独拥鼻。雪风灞桥路，想见形梦寐。贻我青云编，三读增畏愧。未尝胶山林，亦复到城市。石顽木钻透，悟处定不二。清风濯炎暑，使我破芜秽。情悰猥能同，外此谁臭味。请加精进心，道远乌足喟。骎骎不停规，今古本无异。诗来我知往，因以当交质。

耽幽畏奔逐，何翅畏暑寒。岂真傲世人，亦各性所安。弄水小渔艇，寻诗蹇馿鞍。相宜清昼永，嬉娱绝嗟叹。方苞红玫瑰，纷萌翠琅玕。胡为悉弃置，随人强蹒跚。头颅每自知，终难继貂冠。超情混俗久，漫若草败兰。委身羁馽中，黾勉聊自宽。习气犹未除，搜句雕肠肝。偷闲时一游，园池有荷槃。

得时则为人，此固丈夫志。生前必功名，说实起后世。君看禹稷徒，乌有觊望意。偶然事逢手，势若破竹易。所以极万代，伟绩不可槩。纷纷务勉强，指日苟声利。等观今昔为，迷悟由性异。庄侯海内士，岂特静者类。深叹末俗竞，懒赴殊科试。力田抄饭白，结屋傍山翠。受用已有余，推此更广施。名楼曰招隠，来者定弗弃。我恨闻命晚，已买城北地。湖滨林麓幽，市远车马避。想像辋川宽，庶几盘谷邃。虽非千步门，肯换一品位。桃蒸春浪活，桂馥秋风至。其时思故友，命驾惊昼睡。堂堂无他言，握手笑相视。吾侪东西隔，橘枳本同味。中年各菟裘，要非太早计。何须并墙居，而后愿始遂。

艺此百亩园，池亭粗供游。新从小堂阴，经营学山丘。攒丛数百树，如对旷士流。奇石皆有情，听诗疑点头。方池正当前，风定清若油。照影画不成，叶茂枝相樛。心静境自来，非关苦寻搜。知我与罪我，此话同春秋。委顺付天命，万事杯中浮。莫疑头上丝，曾因利荣愁。若无忘斯言，长年共无忧。

平生乐游观，几欲遍区宇。足力有限量，胜处空默数。余杭旧名邑，相距才步武。苏翁绿野咏，方册每欣睹。朅来始经行，解担日蹉午。招提略憩倦，𬬻熏散云缕。上人别累年，省识但能祖。应怜忧患迹，官路还踽踽。将勤设瓜果，就荫指栅楰。少焉汤浴罢，作意访奇古。相从到邻寺，儒宫换堂庑。揆昔列钟鱼，俄此登簋簠。万法迭成坏，纷纷竞谁主。旋陟陂上亭，倾摧几风雨。老柳不复见，危阑试凭俯。青山幸萦绕，宁暇问秦禹。水流天接处，桑塍间蔬圃。种莲止坳塘，炊烟莽村聚。咨嗟杂慰快，拟去还眷怃。一笑诗已成，驰奔遽忘苦。

去日不可再，来日焉可虚。直待百事足，漫把四大拘。黄河几曾清，白发莫旋乌。全福贵安然，真乐难强图。朴直自许我，才能不如渠。已盟方寸心，免苦六尺躯。登台值明时，击壤容匹夫。轻车历野寺，小船泛晴湖。金鲫池内观，白猿洞前呼。孤山未学林，长堤且怀苏。珍实不满器，醇醪只携壶。更带两耳铛，旋煮四腮鱼。意均饱暖适，迹或升沉殊。达人旷大观，万象归一途。丹鼎鸡变化，佛性狗有无。快答此话头，拟议计即疏。

夜窗涉尘编，山林诗辄取。悠然忘世故，正味若醇酒。渠能道我言，不必出吾口。抄成长自随，真为岁寒友。

出门苦喧阗，归舍喜消逸。新篁解重箨，尚带溪粉湿。投镊坐无语，风来动书帙。留客不须归，今夕月方出。

溽暑快新霁，湿风生夕凉。屋解挂月盘，潋滟冰玉光。飞虫细可数，夜气收莽苍。境胜玩不足，横筇据胡床。孤生念濩落，静思还惨伤。山林平时心，政坐多激昂。习懒性已成，投闲计为长。明宵恐阴雨，不睡庸何妨。

今辰天宇佳，风光宛如春。园庐岂不乐，景熟兴未伸。与客策蹇馿，城东访幽人。幽人本非约，意往随清真。市小度啁哳，秋郊迥无尘。枫林缬居前，蔬畦翠横陈。烟浓山愈淡，徐步望更新。田翁出荆扉，笑揖似所亲。坐对俱不疑，一榻三乌巾。胸中绝城堑，眼界空越秦。纷纷痴浊世，等别生颦嗔。青旗正飘摇，小店恰与邻。相邀开缥瓮，橙梨共珍醇。悠然会陶然，此适属隠沦。我家幸匪远，要办来常频。平桥指归途，野啭依丛筠。

山围当车巾，佳兴坌满前。盘松俨如画，盖叠疏萝缠。沙平恰席许，坐荫宜铺毡。扶筇瞰根穴，湛碧泓寒泉。霏空雨方来，众绿争欣然。炎销道旁地，此倍凝阴烟。摩挲复漱涤，毛骨俱澄鲜。轮囷复清冷，肯受代谢迁。何必绝尘世，高洁自永年。钱王德民深，姓氏水为传。遥瞻窣堵坡，背立苍峦巅。人言有废寺，欲到愁攀缘。诸天散香华，顾我应恻怜。被役不为饥，凡质何繇仙。

懒情妨勇志，暗识乖明时。昔人嗟远矣，有梦那见之。百计谐余衷，第一证以诗。合处即券钥，宁问渠为谁。端居偪仄胸，旦旦荆榛披。又如涸辙鲂，纵漾清塘陂。宗旨要领会，法律忌脱遗。泚笔漫拟古，深扃愧无奇。寒松凛颜采，耻竞桃李姿。疲马借康庄，敢对骐驎驰。自娱成自虐，苦心到肝脾。孰真念本愿，颇或讥繁词。君侯忽我予，臭味几夙期。何时结幽磐，开径通双扉。花明鶑锦芗，竹暗蜂烟霏。应缘更数载，遮莫俗惊窥。伟编昨珍投，如病和扁医。月台气醇茂，共社当肩随。火龟莫视兆，叶吉庸奚疑。解颐持此先，讵须匡鼎来。

去冬诗绝稀，作意待好春。春至病始苏，强赋情少真。梅花到海棠，不过数十首。其间岂无兴，有笔慵开口。每逢风日美，心醉人不知。林间行若狂，藉草或移时。芳花倏扫踪，转作满园叶。油然翠欲流，剪若阴初叠。老夫爱深处，穿树开生路。香不是风香，吹来复吹去。扶筇仰面看，青子枝间团。引客任摘尝，庸讵疑整冠。闲来坐根石，远望浑无隙。大似天女机，重重绿萝织。黄蜂恐我嗔，拟住退逡巡。向夏吟更懒，却防蜂笑人。从今当健走，古囊勤抖擞。莫作苍蝇鸣，常如狮子吼。

昔往灵隠山，寺前贪看水。木阴鉴晖彩，泓渟绝尘滓。游鯈惯餠饵，敲栏聚如蚁。坐玩岂不佳，直须波浪起。开闸放三板，惊雷奔壑底。如油石上苔，老淀光弥弥。衣裳任溅洒，轻飚飒盈耳。归来尚入梦，睡觉思未已。累年罕游山，深居远廛市。林卉渐丛茂，穷幽并余美。疏涧弥百寻，萦纡带蘋芷。因风作微澜，绿皱偏可喜。有时日向晚，湾处闲徙倚。簟纹韡縠皴，风平一齐止。瑠璃莹不动，最爱中间里。拟将拄杖探，恐破难整理。拟将瓦砾投，恐涴难揩洗。夹岩桃树影，迎望青迤逦。飞禽既归宿，独留老居士。足痹未忍去，更欲置床几。长绳系羲轮，不容落西汜。倏思家中景，非同借来比。已拼闲到老，从老闲至死。自此晴便看，其看岂涯涘。冥然心有语，功父吾戒尔。操行益孤高，谨终当似始。灵襟永虚洁，内外非二体。行住坐卧处，泥渠亦清泚。免令水有言，人污贻我耻。

晨起浴倍佳，爽疏洞肤发。灵芜郁宝鼎，清忱睇天阙。三十六帝座，一一神远谒。旋瞻云始盈，洒雨响飘忽。余霏集栏庑，林翠忻荫樾。高枝闲稀星，万叶被湿月。吟喁蛩蚻辈，草际竞窸窣。观生物我齐，岂计辨与讷。羲车唱群动，静思苦易歇。摩挲山头石，汝相筋称骨。

汉祖肇炎图，三杰咸辅翼。功成及酬赏，相国独第一。发踪指示语，谁曰匪其实。焉知英主心，方谨操纵术。勋高疑益深，固异亭长日。守关忠弗念，置卫防百出。堂堂明且审，自计亦无失。护军给饷馈，入秦收图籍。用智既有余，保身岂难必。逊封散宏财，非真召平力。污名起田宅，犹愈受斧锧。终加恭谨辞，贤哉史臣笔。

修客衣襜如，喔咿守阍傍。闻闲掩耳避，令人忆柴桑。铦乎问水滨，其道尊空王。坐来薝卜林，不闻有别香。

孰知苾𫇴流，而能建安作。灯檠味隽永，曾不带葵藿。已撞禅月钟，请振普化铎。从伊哑羊呼，高厚中沃若。

野性乐闲寂，况值秋气清。旋即东墙隈，削苔方甃平。石立稍退步，薜荔缠珠缨。橘香湖海趣，竹翠山林情。二物昔所嗜，未暇同经营。环种近百竿，叶叶琴筑声。对植才两树，颗颗金玉明。交枝与丛稍，拂巾须缓行。其间两席地，幽致吾主盟。静极坐累刻，焉有世虑萦。人生会心处，小大景不争。长年兴无涯，风月随阴晴。抽萌及吐蕊，预喜春林荣。客来开茗𬬻，礼意固匪轻。作诗渐忘言，此语亦老成。杜门安蹇拙，何急谋虚名。

庭阶少幽蔚，树石聊森陈。海棕最先来，相看两经春。风枯黄发短，雨老苍皮皴。叶添朝暮层，尚欠著语新。阴霖欻几月，芳苞吐轮囷。尝闻肤毳间，若笋味可珍。使其姿柔媚，未必藏甘淳。耐馋不忍剖，是乃吾术仁。诗人例虚谈，夸衒毋谆谆。缘木而得鱼，虑贻俗子嗔。

呼酒快劝客，教取白玉锺。趁此清浄枝，向我几案供。叶丰发油绿，香心刻黄琮。向来红紫阵，喧喧引雄蜂。露斑衣上痕，枉负七尺筇。日暮诗兴薄，幽禅苦魔攻。犹胜坐肩舆，排门抗尘容。我祖已封侯，便当随赤松。

春风吹倒人，禅师出山来。相陪坐几月，口边生尘埃。夏风吹长树，禅师归山去。为嫌城里热，再三留不住。学诗无后先，到此如狂颠。有问是谁格，且疑三十年。

我园乐复乐，不知夜短长。露下杨柳湿，月明蒿艾香。归途林影横，忍踏琐碎光。衡门尚未掩，犬吠循东墙。

鸥盟惭久寒，驹足谁苦絷。霜雪两岁暮，转首飞箭急。脂车乏敏手，爱字翻旧笈。三山白浄水，树屋影{角咠}{角咠}。梅花百枝寄，宁当一顾揖。官冷坐名热，天道会张翕。多忧莫白头，丹铅火常集。

南湖葵柳岸，绿多紫红稀。有客送诗来，适与葵柳宜。得处洞真蕴，非我其为谁。坐观行亦看，意会神荡怡。悯彼世上人，纷纷方外兹。

月色夜逾浄，虚庭当我前。风裳变白玉，何烦佩褊褼。曼倩去已久，谁同醉陶然。空怀依隠心，三叫芙蕖边。

若个大圆镜，处处山河影。谁谓懒拙翁，而能作斯景。繄予说是语，未免胪窥井。若解目前机，不应言不领。

霖雨半月今夕晴，风堂人稀灯烛明。凉虫咽咽傍墙竹，听久但促孤愁生。愁生欲伏谁驱遣，浑汗翠液玻瓈软。五斗一石非所长，兴来亦觉沧溟浅。我生早患难，对酒无可娱。辛勤识字不得力，漫事尔雅笺虫鱼。痛心曩昔亲庭趋，从容侍饮情有余。醉谭先烈从巡初，岂但勇力清疆隅。公侯将相随指呼，亲挟日驭升天衢。墓碑神龙护宝书，勋庸槩见中全疏。机危谋大世莫睹，赖有帝训昭难渝。用心若比某人辈，相悬万里非同途。坐间历历言在耳，风木缠悲泪铅水。茫然此事莫轻论，不如尽付金樽里。神仙恍惚休强寻，壮士易老难为心。要须出处任天运，况我自判归山林。一杯复一杯，无客谁同斟。案间幸有李白旧诗数百首，试读精爽飞云岑。安得同渠游，霓裾碧瑶簪。回头却谢髠卓辈，弃置礼法几荒淫。何如高吟泣鬼神，模写造化归无垠。谁能狸膏金距学鸡鬭，起捉檐柱矫首落落看星辰。

幽人占断烟波景，不但春风翠红整。绕堂交互玉崚嶒，月中日下光迷影。连年勾引客来看，传得梅声满世间。西湖处士英爽在，大叫称屈挝天关。拜言臣生太清苦，孤山昏晓搜寒句。水边篱畔识疏斜，若说栽梅臣实祖。五湖散人张志和，读霓不中原夫科。门前水擅南湖号，也种梅花数百窠。贪吟岂悟无闲字，置之度外犹余事。掩臣梅誉最难堪，荐菊泉荒空庙祀。帝曰往哉女雨师，张园梅开正及时。风标雾锁两旬日，今岁且使游行稀。从来奇观偏宜罕，何妨别具看花眼。不须缘木及守株，时来一釂玻瓈盏。晴多每厌蜂蝶狂，妖浓不类南枝香。未如就作水仙戏，水精缨珮鲛绡裳。素鳞宫阙龙牙床，瑶麟琪凤森骞翔。洗湔尘坌凝冰霜，是名清浄富贵乡。举瓢无庸酌天浆，芳槽压酒银淋浪。桃花流水名渐彰，一醉百榼嗤斗量。和靖此乐恐未尝，大痴小黠声利场。得失分定休自忙，诗成鲤鱼为传将。一阅嗔妒俱已忘，却须信我计颇长。

笛声吹起南湖水，散作奇葩满园里。被春收入玉照堂，不逐余芳弄红紫。一春开霁能几时，江梅正多人来稀。光风屈指已过半，赖有缃蕊森高枝。今朝拄杖偏宜到，暖碧红烟染林草。悠然试就花下行，便有疏英点乌帽。细看宝靥轻金涂，密网粲缀万斛珠。一香举处众香发，幻巧更吐冰霜须。叵罗盛酒如春沼，不待东风自开了。呼童撼作晴雪飞，雪飞争似花飞好。上都赏玩争出城，日高三丈车马尘。谁能摆脱热官与铜臭，肯学花底真闲人。时平空山老壮士，不得灭秦报君死。鸡鸣抚剑起相叹，梦领全师渡河水。吾曹耻作儿女愁，何如且插花满头。一盏一盏复一盏，坐到落梅无始休。无梅有月尤堪饮，醉卧苍苔石为枕。醒来明月别寻花，桃岸翻霞杏堆锦。

我家种梅三百树，恼人不特香如雾。阶前花影二更来，月光到处纵横住。几回欲画嗟未曾，李君能事乃尔能。素绡窃我当时景，更引夜月花边升。濡毫晕水厌凡墨，扫烟自就千枝灯。客衣缁尽不复恨，但喜占艺清如冰。圭玄漆响用不尽，博金价定无亏增。又闻觅句颇清熟，社中宗匠交口称。云台万事无心计，只学希夷多爱睡。醒时非画亦非诗，恣向虚空写千偈。君船再过嵎中未，乌丸并望新篇寄。醉来染试陋溪藤，满壁蛟龙风卷地。

南极煌煌山川精，辉明渊耀为天经。化成仙人渡沧溟，黑风不作鱼龙腥。冉冉风气如云停，峩冠曳带从竛竮。修髯炯目玉炼形，神光转映浮中庭，穹龟坐踞捐辎𫐌。辽东令威姓维丁，翔空欲下摇霜翎。予方厌世争腐腥，栖心元域全撄宁。此图谁将揭素屏，细观混体通百灵。诛馘飞毒命门扃，清音透顶闻雷霆。披萝重冈𣃁松苓，我命在我同千龄。

汾阳賸建扶危功，清议那有鱼军容。幸人恃宠自矜伐，似可唾去极力攻。今也束带比肩立，绝口不问如盲聋。水衡有钱谁敢费，设席授几为尔供。金鹅罩底果何品，异馔定不人间同。翠环玉勺未分劝，坐列有序随卑崇。君恩天大且笼盖，天意不假人方穷。凤凰五章为世瑞，亦许枭獍鸣雌雄。西山灵木作上药，道旁恶草翻茸茸。方圆白黑正殊调，端在处者全吾躬。鲁叟当年诺阳虎，望之计拙排显恭。我披此画屡叹息，杜老谋深言至公。

世间有真画，诗人干其初。世间有真诗，画工掇其余。飞潜与动植，模写极太虚。造物恶泄机，艺成不可居。争如俗子通身俗，到处堆钱助痴福。断无神鬼泣篇章，岂识山川藏卷轴。我因耽诗鬓如丝，尔缘耽画病欲羸。投笔急须将绢裂，真画真诗未尝灭。

崔黄拂素桃李开，春闺融艳蜂蝶猜。范郭挥毫水石具，古愁宛奥关山回。近代名家工写物，妍媚嶙峋空杰出。此君孤禀岁寒姿，不入寻常丹粉律。江南钩锁殊拘挛，直干蟠郁羞云烟。湖州书饱翻老墨，放枝落纸争流传。有来一幅垂虚壁，冷叶疏茎伴幽寂。眼空四海无与俦，出手知公不劳力。世间快意非人为，曩昔经营心坐驰。从容会合若符节，辛苦反悟皆儿痴。从今相对成三友，憎爱俱损保长久。茂林分荫已无穷，更合新诗同不朽。

梅溪之水何清哉，万顷玉碧天边来。两山拱挹各异状，上有磅礴巨石散落生莓苔。松萝笼蒙共纠结，带映万蕊纷瑶瑰。香繁粉艳露凝湿，下视凡卉真舆台。露裾褊褼彼仙子，褰裳矫首遥相俟。心清悟物思相羊，指点八极供翱翔。胎仙舞空为前导，紫芝煜煜更芬芳。时当初霁放晓色，赫日滉漾咸池光。罗浮幽梦奚烦数，西湖漫赋横斜句。相逢弭棹定情亲，翠杓瑶罂恣倾举。东鸦西兔从飞驰，维北有斗南有箕。化工精妙得师旨，写入缣素不使捐毫厘。何当着身此溪上，溪清梅白森相向。吾与二子成三人，共看桑田干海浪。

中国人材未尝绝，季龙何苦称豪杰。一朝得志忘穹庐，侈心不遏洪河决。沙丘未破身先𦶟，义士敢忘膏斧钺。所幸向来涉经史，敢过知非犹可说。噫!固知礼义之本根人心，何如露台惜百金。

张子为人懒无对，遮手一官追行辈。扑缘埃壤半年余，亡补公家真合退。病羸应念故园荒，连缄力扣中书堂。琳宫分秩问天得，给舍便喜书敕黄。沉疴返舍倏去体，涸鲋顺水回春塘。壁间先挂陈处士，案上更置铜炉香。易编与我为四友，一段因缘殊不偶。从容何止两岁期，自此相依当耐久。清腴气貌俨如生，入京尚想骑馿行。世间大事硬汉了，物有所重有所轻。后来一曲愈可尚，不暇随人作卿相。急归依旧白云乡，忍使猿惊空蕙帐。东吴西华遥相望，海雾天风正摧荡。无边花月自依春，来伴南湖诗酒舫。

何年商颢澄中秋，中光列籍稀校雠。冰轮充满不复玷，玉斧弃置无烦修。虾蟆遁走兔老黠，历历可认浑银楼。扬光厌倦落凡眼，臭黄涨雾纷蜉蝣。收芒转彩向林壑，孕秀石腹非雕锼。夜深辉怪想出没，肯混瓦砾埋荒幽。地神竦踊竞持护，山鬼睥睨潜惊媮。扶疏桧影亦透入，非假幻化人能不。谁将作屏伴几砚，窗日互耀摇双眸。三山放翁实赠我，镇纸恰称金犀牛。翁今钜宋清庙器，咸钟韶磬铿鸣球。所学况不负天子，报国岂暇官资谋。子虚赋传赐科第，始计兵说裨宸旒。倾城宠易妒亦速，巴蜀寄宦瓯闽游。仙风侠气愈卓越，锦袍玉局当朋俦。平生专车祗文藁，江汉万古词源流。昆仑坱圠大巧在，乃欲绘画真堪羞。精神闻道尚遒紧，恨未面觌肝肠投。此屏远送有深意，绝胜龟甲围香篝。用张舍避立必直，铭戒要我参李尤。拙诗酬贶忘不韪，是亦一痴何从瘳。菱租鱼市仰高咏，乘舆未果随子猷。来春流水鳜肥好，看我坐钓书船头。

修溪检校闲桃李，暗记苍苔唯屐齿。野鸳时看立汀沙，个字分明尤足喜。金驼银鼻岂关念，梦月当窗印寒水。闺门瓜戍忽临期，交与铜章令涤视。篆文春蚓红萦缠，背刻太平兴国年。因记太宗全盛日，车书万里恢山川。吴王纳地初改郡，钱塘国势犹依然。治中选任不轻予，纵受往往皆前贤。顾我何人来冒缀，迂愚缩朒仍孤悴。买臣虽陋会稽怀，靖节殊惭彭泽弃。职分犹得按西湖，岸址防侵除葑秽。泛舟何事最官况，属玉䴔{青鸟}总徒隶。无烦移牒水仙王，径写新篇就印章。给露洗开千树色，支风吹发万荷香。持归桂隠真堪乐，世界清凉似岩壑。更将此印印渠诗，是我前生那得知。

鸣冬朔风声披靡，原树莽苍枯欲死。出门四望来无人，何许翁闲守寒水。胸中百万总活法，闭口不言心自喜。姓名绝念公侯前，草野耕夫略相比。一朝千乘从空来，照天戈甲光皑皑。罾罗不为彨罴设，果应龟墨收奇才。鹰扬元勋塞两仪，遣尔后嗣恢宏基。鲁公如棠但射鱼，纵得齿革何能为。

列星光芒远近同，天河横来压孤篷。溪容一碧看未尽，转入客子诗筒中。筒中满贮千张纸，一路山川供役使。古来霅水足高人，吾宗首说玄真子。都缘抱负经济才，有口挂壁常懒开。樵青渔童与共载，大胜俗侣成群来。可怜当时只名重，野鹤乘轩失威凤。虽闻肖像登九重，收奖空言亦何用。过五百年孙更痴，布裘棕𪨗骨格宜。特来乃祖旧游处，三叫庶几亲见之。见之不见俱莫问，人生只合将闲论。倘来簪绂付儿嬉，圣贤用晦初未闷。拍舷还望星与河，此身或是张志和。一杯更醉投床睡，明日歌声犹震地。

老夫自从归南湖，两眼用处不敢虚。对人岂暇作青白，尚乃懒阅灯前书。只将看山并看水，山爱烟晴水风起。今朝所向更出奇，极目阴云满空里。千千百百巨石堆，一一十十猛兽来。春涛忽卷大海动，晓阵渐压孤城摧。当中一抹如龙卧，头角深藏鳞鬣大。蒙鸿杳渺却斜明，高乌争飞欲惊堕。须臾变化疑有神，亿万里碧无点尘。以知杰观我已得，模写讵肯烦他人。归来为渠急挥扫，自笑粗狂乏新巧。莫言云去没人知，处处是云云是诗。

众人看月爱月明，老夫看月爱云行。青天澄霁月当夜，但有爽快无幽情。今宵半月从西上，云向东移满虚旷。初如玉镜插苍崖，次若银盘沉雪浪。忽当浓处全收芒，星斗远近粲复藏。须臾缺处还飞光，林宇高下且阴凉。鲜飙飒飒吹我裳，恍然轻举凌空翔。只缘中心无一事，始与世人看有异。睡足闲居好滋味，投床径自齁齁地。明夜月明来共醉，多情更看云装缀，纵使无云亦休睡。

苏州粉笺美如花，萍文霜粒古所夸。近年专制浅蜡色，软玉莹腻无纤瑕。盘门系缆高桥住，呼僮径访孙华铺。雕锼红碧任成堆，春膏且问如何去。乃知剡溪桃花黄，楮君同谱生殊乡。买来论担不计数，直候东风花草香。其时霡霂吹微雨，润物无声略胶土。展开千幅向晓空，渍染都匀始轻杵，𢭏成一色坚且明。幽具本岂钻公卿，要供海内觅句客。觅句只今谁有名，月湖老仙居胄监。诗好工夫到平淡，寄分聊当野人芹。莫充谏藁恐被焚，便将演纶登北门。

我家正对风烟住，饱看阴晴变朝暮。清秋非但入诗脾，挽向溪山深处去。溪山深处是湖州，水合云凝不断头。晒稻坡前移拄杖，罩鱼滩际泊扁舟。入城要尽登临目，驼桥系缆因留宿。旧游十载梦惊回，堤边老柳依然绿。凌晨取道岘山前，漥樽就拊穹崖巅。萦纡遥指道场路，挂席径造寻幽禅。弯环港转茭田上，鶑簧激烈千松嶂。竹舆飞入翠光中，宝合朱扉恣舒望。当年祖讷伏於菟，蹑屐旋薙荆榛居。至今夜半吼寒月，守护净境严驱除。呼灯谈话倏度夕，粥杯共赴云堂集。日高振袂过邻峰，老衲相看但长揖。

飞楼半天真人居，玉幢金蕤龙虎舆。层门十丈拥翠树，枝磨有声作灵语。邪劣未除嗟异路，紫云翻袍两仪舞，赤巾使者呼女鬟。吟风飒飒鹅笙寒，迎月殿高句难攀。踏珠出水如出雾，三十六凤空银湾。

江长九月秋气豪，霜明岸老天愈高。群真下集水仙府，丁东佩玉闻云璈。修涂随处惬奇观，况此楼殿临烟皋。割牲酾酒祷灵贶，顺风挂席轻狂涛。褊褼数鹤摩空舞，戛然长鸣更凄楚。飞来木末独移时，不逐昏鸦乱洲屿。人言马当船过难，我喜浩兴超然间。便须击楫自此去，指呼万骑恢河关。

绳床不解双足顽，藜杖易厌前庭悭。茱萸颗小梅孕白，玳瑁文皱苔移斑。一镫左计坐北牖，万骑纵猎思南山。便呼滕六雨好雪，风卷平郊无賸叶。鞚飞转旋疾于鹰，箭劲弓鸣兽旁截。芳醪鲜肉娱宾友，挝鼓掁弦催舞袖。横行未绝五原边，不死终归三辅右。望南再拜称君寿，愚臣岂解酬恩厚。古来相际必风云，今日名王宜有后。

客至当饮酒，客去亦饮酒。有客与无客，酒杯不离手。昔贤立意固可嘉，今贤广之尤足夸。人生都无四万日，炊黍未办鬓已华。功名富贵软铁汉，四万日中先太半。穉衰忧病睡工夫，余剩不能供瓮算。何当筠笼罩住兔与乌，请渠同道黄金壶。皇王帝霸果何事，醉眼一觑皆虚无。春风今年春雨粗，池中水通门前湖。垂杨洲旁系板舫，艳杏桥上行巾车。才晴肯放此乐缓，客有与无俱不管。诗成书纸或书墙，后五十年坟草长。

有手须把酒，有口须吟诗。更留未老脚，上山当及时。我生除此百不爱，尽著余年了三债。一岁纵教醉百回，三日始一眉头开。百年藉使吟万首，十日得三果何有。足健且长闲，当能遍岩薮。君不见王逸少，誓墓不出穷名山。谓宜以乐终，不愿缚足名宦间。又不见陶渊明，快饮不负头上巾。嗤笑鲁中叟，弥缝阙失成灰尘。又不见杜少陵，作诗饥冻犹忘愁。未得惊人句，自言到死不肯休。人生三物间，所愿常周流。此身已复专林壑，赋诗饮酒须行乐。

老蚌尝闻生合浦，射彩飞芒互吞吐。都缘昼夜两跳丸，萦绕须弥照寰宇。金鸦远逐银蟾蜍，传孕亿万皆成珠。荒寒海际人罕见，第取服用充珍娱。吾宗皎皎青云器，神餐玉方曾屡试。细淘琼粉滴成泥，幻出匀圆乃无异。开奁惊睨未敢倾，蔗霜作伴眼为明。始知可助非时供，𫗠𫗮糜糗难争衡。当年魏珠径寸照乘日，不闻堪鬻资人食。汉皋所遇若鸡卵，解赠未竟佩亦失。寒宵书窗黄叶鸣，焉有李白力士铛。敲冰然竹唤沙釜，未喜蟹目先蝇声。须臾汤沸投香颗，一颗光浮腻仍伙。绝胜车载薏苡归，误与文犀遭谮祸。但闻颇劳纤指功，慰饕塞馋那可穷。从今休遣长须送，我自煨芋听松风。

自从结庐依北城，入夏常听鸦舅声。五更欲尽日未上，绕树往往偕鸡鸣。想欣绿草露光湿，渐喜茂荫晨辉清。道人披衣起危坐，睡思顿去毛骨轻。既免待旦赴朝集，祗欲和月随农耕。人言外甥多似舅，尔甥天资太浊陋。固宜相见屡施拳，使瞻在前忽在后。衣裾峭整紫翠长，更学燕燕玄为裳。鹊并鸜鹆定通谱，名曰鹎𫛥字未详。我园听鶑兼抚鹤，闲亭本是无心作。未能授馆专为君，万竹千松且同乐。

潘侯两鬓光如月，尽日看山常拄笏。经营菽水才有余，赴调无心况干谒。少年习气秋来发，较艺文场肆猖獗。扬沙风起昼昏冥，点漆归来似泥淈。我生正欠封侯骨，砚破编残徒矻矻。与君发愿绣佛前，绮语机心回朴讷。内观灵府穷丹阙，虚室生明照毛发。却将目力写新诗，岩电千年不埋没。

太仓云路天黏水，栉比渔家接沙觜。巨艘买放截江鳞，举网遮空暗窗纸。钱多鱼贱俱放怀，成贯不数成船来。今朝纵汝真小惠，好去瞿塘滟滪堆。

美人娟娟似秋月，宫中女儿妒欲杀。恶言忽入恩爱移，自是君王不情察。深宫夜冷调秦筝，曲曲翻成哀怨声。愿得风吹落君耳，回心照妾相思情。

真人玉练超尘质，尚假金盐煮坚石。要知草伏砂最难，护气延年本仙术。神炉秘炭呼祝融，日月出没奔朱龙。至今受化感灵药，异宝具体专奇功。铸杯献公酌沆瀣，雕盘枣实如瓜大。飞琼鼓簧双成笙，醉色渥丹天所爱。东风吹万才两旬，诞序更数三千春。丹砂为金金生沙，坐阅东海扬车尘。全才备德难具陈，紫枢黄阁旋洪钧。愿从宏芘托此身，举杯论文日相亲。

西清老人新楼居，下瞰四泽如江湖。凭高挹景未比画，人望楼上真仙图。杨花燕子句排露，鹍弦凤竹声骄粗。先生已腰白玉带，我今且漉黄金壶。朝来欢声动里闾，连帅高盖将军车。松髯峰准照华栋，共说熊梦当年符。高情和气今谁右，海山星斗称为寿。一门鼎食继前勋，容我窗间吟远岫。

维崧之颠仙所巢，凡卉不敢争分淆。千年双干腾老蛟，露月沐浴风枝敲。雪霜贸贸青愈苞，天授非论地肥硗。翼而翔飞足而跑，倘轻来此遭讥嘲。伟哉两鹿义漆胶，生铁挺角铜为骹。於菟可阱熊可庖，尔独不受人鞭捎。如凤在薮麟在郊，俯仰自得盘林坳。神雀亦喜辞黄茅，飞鸣岂复喧啁啁。丹葩照映山灵教，欲衔献仙荐杯殽。南园胸中洞六爻，大藩镇护无鸣髇。报穰祝毕停迎猫，行取相印符竹抛。长生阴德丹台抄，我欲歌颂追云璈。往寿此画犹毫髾，阻修赖有精诚交。

当途老稚遮不住，京口屯云饥待哺。平生四海庙廊姿，八处蕃宣俱暇豫。绍兴元勋如日悬，承家有人光后先。骥行万里要老大，天公已与青松年。愚孙穷好祗林薮，日汲菊潭清酿酒。欲往寿翁道阻修，遥问长江借升斗。人间乐事唯逍遥，蓬莱方丈非迢迢。诗成唤鹤衔将去，认取南阳卧龙处。

今春少晴天，雨声常绵延。晓来羲车展云出，射我屋瓦生苍烟。忆昔既冠时，壮志平幽燕。先王手扶太极起，余事未竟骑星躔。誓将胆与肠，剖析帝座前。出师先定董郭荐，此老妙处心默传。甲庚子亥系宿业，古来局杀英与贤。苍华萧萧药裹侧，不觉转盼霜满颠。因念梦境中，此亦非小缘。枉教心无片饷息，形气自贱欲火然。一根返源六根了，如何不遣情勾牵。今朝好春风，歌鸟如管弦。花香舒锦机，次第铺我园。柳柔曳金绳，高下拂我船。伸臂揽六龙，莫过桑榆边。披猖车尾霞，丹碧如旗旜。幻作万石酒，烂醉三千年。世间生死俱扫空，况复戏弄冕与轩。江西扬子云，道院方昼眠。来书拆半月，欲报懒欲忺。许我诗五十，方得见六篇。清腴似陶谢，尤觉词精便。尤陆二丈人，和答尚未全。贱子焉敢继，口诵心膂镌。此月小筑成，南湖向西偏。规模从简俭，门墙抵人肩。池亭巧相通，万竹夹涧泉。风月岂易量，肯换闲忧煎。怀公不能休，语尽终难宣。

作诗我恨无新功，良田所积未始丰。君侯何事有此癖，判却不费平生穷。容台故人作书至，百篇古体缄幐中。剪裁云雾闲孔翠，此尚人力亏天工。请君直道当下语，莫拟世俗纷华虫。古人规绳亦谢去，岂不自已光圆融。大千沙界大千海，置之足上升天宫。到头只是旧时我，不妨自就声律笼。若能言下便领得，老夫衣钵当传公。

虞君借屋王城里，闭门端从穷经史。游谒俱非射利徒，名公往往为知己。年来清贫渐到骨，造命由天常自委。属客虽悭北海樽，出街尚矜东郭履。我交英彦固不少，易足如君诚鲜矣。连朝雪片大似掌，平地未尺俄复止。今晨旸光炙瓦垄，旋滴虚檐声不已。竹间鸟雀快飞鸣，庭下儿童争跳喜。叩关过我未及款，首问雪诗曾有几。自云危楼开破牖，尽见山屏群玉倚。远从台馆听笙箫，更煮鲑鱼倾浊醴。呼儿诵我湖上句，聊当清歌摇醉耳。初闻不觉忽自哂，过奖翻令增愧耻。屡称非伪弗许辩，更爱无心真绝比。纷纷驰谷跨深坑，苟禄贪荣颡流泚。辛勤纵得席暂暖，争坐成群又催起。岂若高蹈身不与，裹布羹蔬藉温美。乘闲书纸本非诗，切勿多传召嗤鄙。

园居懒成癖，驾言何所之。出门无妨看好雪，粉地玉天相范围。气增坐车热，旋换白鹿骑。不须携古囊，诗句随雪飞。故人昨迁官，过我睡掩扉。登堂谢不敏，款话俄移时。咨询玉照三百树，纵未放花堪举卮。当约香山翁，共了此段奇。喜归步林曲，问梅梅有辞。相看两经年，非无主人知。去春偶晴多，昏晓无不宜。静来藜杖横，笑去纶巾欹。琉璃巨锺深数指，月底四弦惊鹊起。兴浓何必断吟须，快写新词歌皓齿。烛遥照路不照花，三更露压星斗斜。明床毡稳半酣寝，头上最爱香云遮。明朝再来看，亦复送落霞。尤物到了奇，飘英覆泥沙。非徒随步白锦茵，转首绿荫森交加。于今雪见五六白，敛衽何辞让渠色。但催佳客犯寒来，我自有花开顷刻。言余试摇枝上冻，已觉欣欣芳萼动。或如红豆或如椒，若说供诗尽禁用。星郎农簿辞林凤，素有声名过屈宋。访余必待巧乘闲，却恐梅花解嘲弄。

世上曾谁歌白雪，慨叹风人声屡咽。旋虫时叩岂无闻，尽发宫商方应节。江西源正非旁流，文清诗名不易收。师承吏业特余事，一门玉律夸中州。了知著脚最高处，不局晚唐脂粉路。涪翁时异屹相望，龙勺彝樽满堂聚。昔人词赋上三都，未必献纳裨皇居。且今司刑掌邦赋，羔羊化行无诈狙。孤生奚贪刍豢说，一饭跏趺诸想灭。案头何用宝传灯，自有公家论语说。

连夜雨作污渠泥，枯茎蠹叶纷满蹊。塘坳蠕蠕长科斗，瓮腹攘攘翔酰鸡。湿生别种蛆蛭类，倒掷横跳浮却坠。晴风一旦略嘘吹，便解飞腾添足翅。初即阳光缓缓游，鼓队趋群屋角头。雪片有声飘作阵，杨花无树辊成球。尔自与人风马牛，缘何耳边鸣啾啾。鸣啾啾，未尔罪，扑鬓噆肤驱不退。有时深夜呵殿来，恼乱书灯犹作祟。何人当年假尔名，曰蚊岂为文足称。斓斑不过脚似豹，勇健未必拳如鹰。蚊吾语汝汝切听，尔讵不闻大鹏举翼辞南溟，上九万里如云兴。尔又不闻凤凰来仪虞帝庭，九章备体参四灵。奚曾逐逐专嚣尘，固知比拟非其伦。我园墙阴容尔停，自全且效腐草萤。吸露大胜血肉腥，口业既免报渐轻。不然薰燎灭尔形，吾言匪妄如日星。

溪平如簟不织纹，夕阳红叶参差分。芦边孤篷饭炊芹，风力引上萦长云。天将此意慰所欣，我倦不饭兴自醺。思懒岂复笔下勤，一默中有诗无垠，林木振动山应闻。

