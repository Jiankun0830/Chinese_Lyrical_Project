午桥今得晋公庐，花竹烟云兴有余。师亮白头心已足，四登两府九尚书。

慎言浑不畏，忍事又何妨。国法须遵守，人非莫举扬。无私仍克己，直道更和光。此个如端的，天应降吉祥。

当时不是不穷奢，民乐升平少叹嗟。姚宋未亡妃子在，尘埃那得到中华。

一百年来烟爨同，衣冠江左慕家风。儿孙歌舞诗书内，乡党优游礼让中。孝弟筠编争纪录，门闾天语赐褒崇。莫将六阙方朱氏，叶叶蒸尝奉始终。

宠深仙署降新牌，御笔亲题重俊才。四字千龄悬日月，两篇三体琢琼环。登科郄桂皆同树，入室丘门尽仰回。寓直静封芝检去，密宣荣对玉泉来。职清望峻人稀见，地贵扃严画罕开。多幸谬持黄阁柄，烟霄时得遂游陪。

有花无酒头慵举，有酒无花眼倦开。好是西园无事日，洛阳花酒一齐来。

五花密布生门出，三令重宣夙将听。划地岂能容贼窟，指天不许见妖星。醪投汉水期分饮，石削巴丘待勒铭。洗尽甲兵安草木，君山依旧望中青。

日耕云耨杂芝田，洞府游多隠奉仙。耸秀万寻连翠峤，澄明一派接灵泉。凤书昔降幽居侧，鹤驾曾朝瑞日边。四海高名谁可并，赤松黄石好齐眉。

