巢松老鹤鸣丹井，笼月梅花摇素影。竹敲白露幔亭寒，吟弄紫箫山月冷。山月箫声清且幽，幔亭不见昔人游。我来欲此腾云雾，笑指三山十二楼。

学仙独访武夷君，老树垂藤弄夕曛。我欲幔亭拼一醉，不知何处奏宾云。

月满空山雪满溪，幽人何处吹龙笛。醒来和月倚虚窗，鹤翻松露滴云石。

偶过群仙入武夷，苍崖瑶草白云飞。不知何处猿啼月，岩上松花落满衣。

