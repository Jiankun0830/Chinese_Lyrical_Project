同登云级上危巅，松石嵚崟挂晚烟。好是回头遥望处，海波如带石如拳。

目击烟霞昼卷舒，披榛敲石得蓬壶。洞天日月千年久，人世尘埃一点无。灵药难寻云缥缈，落花不见水萦纡。使君凤阁翱翔近，谩与东山作画图。

仙驭凌云去几年，九流空苦道家言。何人怀古求遗像，岩穴长蒙雨露恩。

俨然鹤发与龙颜，谁道乘风不复还。浑俗何须穷变化，或来尘世或云间。

