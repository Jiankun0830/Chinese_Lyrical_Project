昨夜黄斑入县来，分明踪迹印苍苔。几多道德驱难去，些子猪羊引便来。令尹声声言有过，录公口口道无灾。思量也解开东阁，留取头蹄设秀才。

四度逢寒食，江南身未还。二亲青草冢，三月子规山。榆柳藏新火，松楸病故关。东风两行泪，原上夕阳间。

太平天子束戈矛，惟许青旗在酒楼。我有百瓢元帅量，使君酣战客中愁。

