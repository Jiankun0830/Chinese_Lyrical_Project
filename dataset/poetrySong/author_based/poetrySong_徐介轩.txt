香梅烂漫见红梅，白白朱朱取次开。料得故园春色满，有人花下正徘徊。

寒梅冷艳缀轻枝，误认夭桃未放时。盛饰霓裳陪越女，不施粉黛抹胭脂。

轻盈弄月醉霞觞，娇软酡颜褪晓妆。缟素丛中红一点，好花终是不寻常。

独向邻园看菊回，隔篱惊见一枝梅。西风怜我太寂寞，特地遣花将句来。

翠叶金华小胆瓶，轻拈微嗅不胜情。从教失陷沈烟冷，蓦地熏心梦也清。

灏气行秋万宇凉，玄姑新敕办衣裳。林为机杼织无迹，月当膏油缉易长。谓尔索裘虽有日，到头无褐可禁霜。工夫只有琵琶索，又在梧桐夜雨旁。

