水落方成放牧坡，水生还作浴鸥波。春风自共桃花笑，秀色偏于麦垅多。村号莫愁劳想象，石名宋玉谩摩挲。试将有袴无襦曲，翻作阳春白雪歌。

俸余宜办买山钱，却买端州一砚砖。依旧被渠驱使出，买山之事定何年。

不到庐山辜负目，不食螃蟹辜负腹。亦知二者古难并，到得九江吾事足。庐山偃蹇坐吾前，螃蟹郭索来酒边。持螯把酒与山对，世无此乐三百年。时人爱画陶靖节，菊绕东篱手亲折。何如更画我持螯，共对庐山作三绝。

知君得法自南昌，作舍何须问道旁。二老未尝轻许可，两诗固已为平章。胸横云岫无穷意，语带梅坡不尽香。政乏绮纨相妩媚，不妨风气似诸王。

地褊山成簇，溪平水不奔。晴天带阴色，冬日作春温。草聚鸡豚市，机声桑柘村。舟人识行李，相约候归辕。

秋风百柁倚江皋，幻出城南不柱桥。虹影勒回天际水，鹢头惊退海东潮。白银阙里看车马，赤玉阑边听鼓箫。硎刃有余舟楫在，待随芝检上云霄。

岭名石母谁家母，湖号相公何代公。欲问岭云并岭月，怕推湖水与湖风。渔翁樵子难重问，墨客骚人苦欲穷。愚智校行三十里，朔风吹酒又成空。

古书万卷积成蠹，老屋数闲深却幽。午枕忽惊毛骨冷，觉来风雨一山秋。

残僧入定夜堂寂，独客不眠山月高。静坐了无尘俗态，一灯窗下读离骚。

看山每恨眼不饱，上马岂知程可贪。还我一筇双不借，缓从云北过云南。

衰容不似秋容好，坐上谁怜老孟嘉。牢裹乌纱莫吹却，免教白发见黄花。

子美无诗到海棠，酒边游戏略平章。日烘不睡却成睡，风暖无香却自香。花事一番劳应接，春光强半被分张。速来窠上寻徐老，同醉花前作楚狅。

重重帘幕护金猊，小树花开逼麝脐。寒色十分新{疒轸}粟，春心一点暗通犀。香延棋畔仙人斧，影射灯前太乙藜。从此再周花甲子，伴公长醉日东西。

纷纷红紫落莓苔，带月和烟特地开。疑是玉妃新浴出，翠云梯上舞风台。

天然初不事铅华，此是无尘有韵花。翠带讵容萦俗客，金杯祗合劝诗家。

林下清风自一家，稍亲梅竹近兰芽。祇缘羞与凡花伍，移植名园不肯花。

莫讶萱枝小，能施宫样妆。只缘沾染足，绝似杜兰香。

火齐无光荔实圆，未尝先说齿流涎。唤回天竺三年梦，参透披云一味禅。

圆蒲相将结僧厦，荷叶蒲茸绿相亚。浮花浪叶自飘零，小院回廊正潇洒。叶如青幄花成茵，细腰起舞来送春。纸光如银墨如漆，落笔四座惊有神。轻衫短帽付余子，花前醉倒输闲人。

卢仝茅屋面桃李，杜老草堂依柳梅。我欲四时相照映，小窗时对此君开。

萋萋墙根荠，采掇盈一襜。破白半浮糁，杀青微下盐。长贫叹亦苦，积悟觉尤甘。缅想拔葵者，吾今已伤廉。

千里莼丝未下盐，北游谁复话江南。可怜一箸秋风味，错被旁人苦未参。

堆盘缕缕又秋风，客俎虀盐一洗空。羹鲙疑居柁楼底，杯螯如堕酒船中。莼羹本是诗人事，樽俎那容俗子同。不日挽君来快问，请分一箸供涪翁。

我本田家子，驱来作长官。政虽无小异，民却自相安。静或焚香坐，闲因展画看。庸人扰之耳，只道太和难。

巢余太古雪，人有正始风。头如雪絮白，面作春桃红。

一鞭加尔肤，万刃划吾腹。就令猛于虎，何忍食子肉。世无冷镬汤，邑尽活地狱。

老觉此身无一堪，尚牵诗课撚衰髯。亦知庭院西风恶，直为秋香不下帘。

一瓶储粟一囊钱，儿学箕裘女纺砖。更买小丘吾事毕，勘书评画了残年。

可怜玉雪不供愁，似倩诗翁作□□。□□此君虽强项，岁寒相对却风流。

大官连樯十万艘，小官仅得一叶如渔舠。其中何所有，白发翁媪并儿曹。赤脚婢三后执爨，苍头奴二前操篙。玄真笔床间茶灶，吏部酒杯兼蟹螯。书缄一箱半鱼蠹，一束百轴成牛腰。平铺藁秸荐猫犬，剩买枣栗供猿猱。新花郁屈作萎木，清酒荡摇成浊醪。篷低日觉牛角折，灶近时闻羹釜轑。高骧正难望鹢首，缓进岂敢争龙标。全家窘拘叹蹐跼，长物屏当随周遭。桑枢驷马各是累，人肝薇蕨俱成饕。不须彼此更相笑，未必郁林之石贤胡椒。

植杞必植梓，艺兰仍艺荪。过庭遗训在，凿楹故书存。

老去功名不挂怀，高眠之外只清斋。偶因种竹便多事，风叶扫余还满阶。

灵仙窟宅不多见，车马往来成再游。后洞白云前洞出，上池红叶下池流。水花照眼明金鲫，石发藏春护玉虬。邂逅尚青游子眼，栖迟应白老僧头。

翰林帐下饮羊羔，客子骑馿渡灞桥。莫似灵鳌笑浮蚁，戴山负粟各逍遥。

江西诗社久沦落，晚得一人刘改之。不向岭头拈取去，此衣此钵付他谁。

谪仙昔者号无敌，侯喜中间还有声。后五百年无继者，得渠一句便堪听。

一生能著几两屐，万户何如千首诗。竹隠在傍须径造，醉乡有路莫他之。

风吹客袂游甘露，雪打人头入半山。无故被他林鸟觉，竞传新句落人间。

闭门长安十日雨，车马不来蛙黾多。若往澹然应子是，作商声者必君歌。

桥虹跨水千尺，岩月倚空半规。岁晚相看如昨，夕阳伫立移时。

红漆楼船黑占牌，渔翁一见便惊猜。生怕打官交道，撑入芦花唤不来。

夜泊红楼市，朝餐黑笠家。浅溪才泛鸭，疏树不藏鸦。鬲上村坊酒，眉尖野店茶。尚缘门有竹，忘却去程赊。

消山偃蹇消湖碧，夫人此恨消未得。海上人归会有时，怪尔鬓云非旧色。

宿雾酿成三日雨，晓风鏖退一天云。落花院宇浑无事，闲拂碑尘看断文。

秘书行处有歌钟，身在名园锦绣丛。试问高吟梁苑雪，何如共快楚台风。人鸥不去机方息，鱼我相忘乐未穷。待得芙容濯云锦，弄花翻水与君同。

黄昏茅店带星入，清晓竹舆蒙露行。客路三千年五十，对人犹说是归耕。

黄山东南数十里，芙蓉削翠连云起。萧萧褐褐三五群，生薪半肩歌不止。石径迢迢云外行，烟雾满地穿林坰。圣世不须紫芝曲，息担击壤歌太平。

蒙蒙香雾湿未干，烟光匝地春风寒。牧童三五唤归切，鞭牛为马蓑为鞍。一声芦管振林木，口畔呜呜相戏逐。梅花乱落自潇洒，绝胜豪门调新曲。

昔人筑斯防旱涝，龙钟常相天地造。舟航群泊沙外汀，酒旗斜插江亭小。岁岁常丰民自怡，几家灯火儿诵诗。何处渔歌芦中起，款乃一声山月低。

石梁横卧清溪曲，波光上下风吹绿。海东推上月轮来，鳞龙闪闪浮寒玉。昔人呼为饮马泉，至今饮者谁投钱。吟余不觉露华重，桂花香堕绡衣寒。

行到溪光竹色间，客怀于此最相关。无端一阵西风雨，不许从容坐看山。

煖分煨芋火，明借绩麻灯。

小桃洗面添光泽，未点胭脂已自红。

红芭蕉映黑牵牛。

牧童出卷乌盐角，越女归簪谢豹花。

晓风洛浦凌波际，夜月江皋解佩时。

一带拒霜三十里，又催箫鼓作秋声。

叶从秋后变，色向晚来红。

那堪富有千头橘，便可称为四老人。

后茁碧含藓，厥包黄带沙。

见说周颙夸早韭，斲烟锄雨幸时分。

胡椒尚杀元丞相，薏苡犹疑马伏波。

晓梵鱼出听，夜禅石点头。

胸中著云梦，皮里有阳秋。

自作先生传，谁为故吏碑。

肩成山耸因寻句，眼作花昏为勘碑。

天寒不知翠袖薄，日煖但觉玉烟生。

黄四娘花空朵朵，谢三郎鬓已苍苍。

索醉宁倾问字酒，忍饥不取作碑钱。

驹入隙来元不碍，蝇钻纸出定何妨。

化成银地佛应喜，移下玉楼天不知。

北风万籁自宫征，南日一轩真袴襦。

但欲有衣存妓妾，不愁无帐列生徒。

刘显贵为天子友，退之穷作相君书。

