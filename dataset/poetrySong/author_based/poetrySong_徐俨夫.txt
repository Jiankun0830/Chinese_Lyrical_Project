新乐初滥觞，孰闻正始音。末流遂滔天，尽入侏离衿。一夔亦足矣，焉用喧秋吟。愿洗笙笛耳，悉意尊球琳。听者或酣卧，岂识君子心。凤兮复凤兮，来仪当于今。

莫道功名负见山，老天须向定中看。但教有子能登第，远胜先生自得官。秋日几人夸鹗荐，春风容我共鹏抟。卜邻自有东君约，一笑樽前万虑宽。

一曲湖边一钓矶，桃花风定柳绵飞。渔人岂识濠梁趣，只解沙头尽醉归。

门掩春深过客稀，绿阴时复数红飞。疏帘半卷荼{艹縻}雨，小立黄昏待燕归。

