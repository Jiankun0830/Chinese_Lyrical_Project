招手晴云豁，妙高峰顶头。竹舆摇午梦，茗椀唤春愁。俎豆罗千嶂，虚空起一沤。危栏闲徙倚，万象入冥搜。

略彴微分碧玉湾，杖藜穿破郁蓝天。山深草木春无路，时有藤花一树妍。

琮琤林涧只听闻，想见萦崖络石纹。忽作惊湍溅飞雹，半随花雨落纷纷。

九葩一萼鹤翎红，开落梅黄烟雨中。千叶青莲无路到，不知春在石桥东。

踏破深崖苍石棱，八峰来谒简庵清。山花照座一两点，雪狖叫云三四声。诗带烟霞藏旧刻，门开楼阁见经行。平田浅草归时路，风月依然度百城。

电激河翻白雨飞，青烟紫雾落斜晖。山中道士秘泉石，只到此亭牵客衣。

一水高悬千尺梭，空林终日影婆娑。仰天雄踞盘陀石，尊者真身诺巨那。

道人去住本无心，云出空山鹤在阴。试问白莲同浄社，何如赤壁卧青林。叫群孤雁水天阔，啼雪冷猿岩洞深。要勘山门骑佛殿，春风杖锡傥来临。

密林凝昼寂，一叶动须惊。砌浄飞花影，池深落果声。正宜铺枕簟，且复倒瓶罂。向晚催归急，烟江野艇横。

重重帘幕护金猊，小树花开逼麝脐。寒色十分新疹粟，春心一点暗通犀。香延棋畔仙人斧，影射灯前太乙藜。从此再周花甲子，伴公长醉玉东西。

