归去蹉跎岁月深，羁愁无示故乡心。人生毕竟俱怀土，庄舄当时自越吟。

高栖不受鹤书招，北干家园久寂寥。明月空怀人姓许，故山犹自岫名萧。

往事悠悠逝水知，临流尚想报吴时。一壶能遣三军醉，不比商家酒作池。

石槛山前结驷游，故乡霞锦遍林丘。祇今东府空遗庙，露立唐碑老树秋。

平生心事白欧知，一卷云庵处士诗。占得镜中奇绝处，祇缘身值广明时。

江左名流共往还，白楼何许只青山。不须商略闲今古，物换星移俯仰间。

