师友曾亡几，南轩足旧闻。严陵忻请益，荆渚黯临分。恸哭情方切，招魂志愈勤。幡然均地下，应与共修文。

感涕门阑旧，由来岂苟然。茶山参活法，婺女拾残编。记录书犹在，忘言意已传。续灯身后事，先是有同年。

斗横宴坐一蒲团，丈室寥寥梦境寒。夜炷波涵烟易冷，秋檐冰浸露先漙。潭中寂境心灰见，镜里虚形面壁观。俛仰清光无尽藏，细分沙界万尘宽。

郡岭中推古钵尊，山川罗列掌中存。亭台突兀圣婆庙，邱垤逶迤山子村。

秀出城南号宝华，翠微深处衲僧家。百年台殿归煨烬，一径苍苔落晚花。

为谷为陵事已非，灵源汇泽发光辉。有时风雨连村暗，夜半龙游古钵归。

暑风披拂瘴烟收，独倚危楼豁远眸。万叠山围城堞古，一湾江抱海槎浮。

玉笙声绝瑶池杳，桂殿风生几度寒。空使时人慕鸡犬，扫除槃鼎舐遗丹。

云𫐌不许折铛追，太白遗诗人亦疑。千载何人为湔拂，谢家春草又生池。

槐覆星坛惟旧迹，土埋丹鼎不知时。刻舟何处长生路，回音海山空赋诗。

大涤山藏碧玉函，神龙护穴虎驯岩。华阳邃道通仙处，始见元同骨不凡。

枯藤老大似虬悬，一榻留云对洞门。无复高人眠醉石，空留芳草引王孙。

廛市尘埃苦没头，霜晴清兴动林丘。买舟迤逦穷观览，载酒从容作拍浮。山远眼随飞鸟入，溪清身与戏鱼游。遥观九曲山如锁，说与篙人缓放舟。

斋余深炷一炉香，宴坐怡神阅宝章。夜静沉沉天籁息，步虚声起月回廊。

峩峩大涤拄天寒，白鹿来迎上界官。挹景太霄千载后，犹思冠珮上天坛。

一涧无人测水源，闸开石面泻奔湍。建瓴已自惊凡目，机锦那铺涧底看。

百里周回□盖天，回车尽指后门旋。悠然一片云飞晚，指点归来沙苑仙。

出岫俄生一片阴，拄筇行到水穷寻。千年留得深根在，盘古埋藏古涧心。

满山绿叶与红英，琼圃皆由种植荣。翻笑无人继真迹，灵芝惟望自天成。

天柱峰头拨晓云，灵芽一寸得先春。紫芹绿笋方知贵，雷发枪旗未足珍。

凿石成壶不记年，洞门如井忽升仙。轩然笞凤鞭鸾客，翻作醯鸡舞瓮天。

害物无如猛兽雄，惧心不起兽难从。能探虎口同儿戏，异类从兹不见踪。

泉脉潜深贯海湫，阴霾晴雹四时秋。凭谁为探骊龙睡，好把灵珠颔下求。

帝遣持将紫诏来，山前九锁一时开。洞天绝境胜阿阁，览德飞翔日几回。

三足碧蝉岩下见，千年丹鼎地中开。故令绀箬生无骨，要表真仙蜕骨来。

地藏金玉自通灵，草木英华发粹精。术坞芝畦化琼圃，祥光终日满山明。

拄上风烟脚力顽，华亭深入翠微寒。千岩万壑争呈秀，独指中峰一柱香。

编茅结屋附琳宫，索价何高少室同。妙黑流传天上去，一山松竹独吟风。

山川无古亦无今，只在游人得趣深。洗耳屏除筝与笛，来贤几个是知音。

道人心迹已双清，更挹寒泉涤俗情。徙倚虚亭无一事，笑予尘土满冠缨。

神刻鬼凿石为门，九锁回环隠帝阍。𣃁药采芝寻古路，清泉能漱乌能言。

涧边蟠木岁时深，更著华亭倚翠阴。风下四山蛟起舞，洞中搅动蛰龙心。

忽舒忽卷岂无期，万状来呈变化姿。峰帽石衣罗眼底，苍然暮色欲来时。

百念灰寒一性空，森然万象在其中。静观寂照衔沙界，翻笑空华翳化宫。金屑未除心境异，尼珠独耀古今同。个中有见非真见，未掩帘时妙无穷。

古辣觞客醉，宝华镌句清。

出郭扶筇上翠屏，却从云隙望莎城。

