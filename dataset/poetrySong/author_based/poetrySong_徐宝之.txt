又过江头黯淡时，野梅初见雪前枝。水霞错落书秦篆，烟树凄迷画楚辞。山店灯残人亦睡，寒洲月上雁先知。自题秋叶寻前梦，薄酒残蔬当夕炊。

野风摇枯荄，长夜山雨寒。梦忽堕千里，扶胥黄木湾。美人秋水容，众芳洁初服。海树鸣骚骚，醉吟瘴云宿。忆昔西窗眠，三谿月如水。忽作千日别，人生别能几。有客从南来，说君新况好。升沉何足云，令德似为宝。同袍涧谷友，掉臂青云端。而我卧山阿，淡心如露兰。手种麓下梅，半吐欲迟雪。再三拂霜纨，待君画孤洁。寄书何时到，岁晚百念中。天涯一望断，雁远夕阳红。

少阳一疏折群奸，拂袖归来日月闲。误国小人犹法从，扣阍诸子自贤关。是非颇亦通千古，义利那能立两间。若向西湖浮画舫，好倾卮酒酹孤山。

江头风雨多，蘼芜湿春香。皎皎千里心，闺中春梦长。晓城鼓声发，寄书问河阳。君行紫骝老，君母白发黄。

暮堂解罗衣，未洗别时泪。燕子雨中归，春寒门已闭。边城想如此，草色入湖地。花前教小郎，已解识侯字。

草树荒凉门半开，管祠人去不曾来。漫装舒国簪貂坐，何似锺山策蹇回。后世诗名高北斗，向时国论冷残灰。近儒作记存东庑，一丈寒碑立翠苔。

冬迫水逾瘦，湘梅岸岸开。云心岳麓树，雪意定王台。江晚船争集，山寒使未来。汉廷难用少，流落贾生材。

万里吴江湘浦图，一春摹在小村隅。南山欲霁北山雨，昨日平涛今日湖。荻岸出时知水减，桐花过后有寒无。老渔心在苍茫外，梦破三更水鸟呼。

行尽苔阶碧甃长，早秋风味入思量。蕙香半在空堂梦，荷雨多于别岸凉。独夜玉弦知寂寞，旧愁湘月记微茫。采江节晚秋心远，一舸轻飔过夕阳。

秋风入我户，翩翩动床帷。咄唶中夜起，奈何我心悲。四海岂不大，伤哉无己知。

湿云冉冉树藏鸦，秋岸无人小艇斜。细雨入帘新睡起，晚□吹落木犀花。

巴滇之马如游龙，宝鞭袅袅回如风。将军梦断忽心战，五骑飞出寻无踪。道旁客姥头欲白，惊见归韀如电击。当时天子重丁宁，典午安危争一刻。大宁王气方中天，南阳青兖森戈鋋。金函诏下传羽檄，狂奴喑死如寒蝉。老骥志欲千里伸，晋天不覆鬼蜮臣。草间怅望可人土，老却江潭种柳人。

炊熟风瓢动，吟归雪砚枯。

尽日飞花急，隔溪芳草深。

