秋气清如水，推篷夜不眠。芦花新有雁，莎叶尚鸣蝉。断梦疑堪续，哀吟最可怜。渔童看月上，吹笛舵楼前。

方沼晴波动，虚堂午荫新。夏衣谁赐葛，午食自烹鳞。山近书多润，窗开砚易尘。试茶燃石鼎，汲井就西邻。

又取纱衣换，天时起细风。清阴花落后，长日鸟啼中。水国乘舟乐，岩扉有路通。州民多到此，犹自忆髯公。

亭深自无暑，苔径复萦纡。宾客不长到，儿童足可娱。荷花晴带粉，蒲叶晚凝珠。与尔城闉隔，兹欢想不殊。

归把滩头旧钓竿，帝王只作故人看。此身合向丘林著，汉祚已如磐石安。流水无情千古在，客星有影九天寒。到头笑杀鸱夷子，便下扁舟去也难。

