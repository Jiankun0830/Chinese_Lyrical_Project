久困焦熬里，持香谒二禅。会留一宿觉，了得寸心缘。鹤识小溪路，钟闻上界天。龙湫分勺水，法海遍三千。

来谒支提古道场，几年袍锦韵犹香。芙蓉梦里僧趺坐，薝卜林中佛放光。禅语了参一宿觉，尘缘顿悟半生忙。若分座下龙王水，免使春田待插秧。

百役红尘吏，过门一解鞍。频来无事干，孤坐有山看。留月不掩户，招风长倚栏。马嘶催去路，吾道尚盘桓。

壬子岁二月，亭成始宴宾。扁题原用旧，轮奂喜更新。远眺江逾碧，静观山自春。亭边山更好，一洗簿书尘。

