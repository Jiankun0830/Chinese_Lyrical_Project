高阁盈千尺，征人借一栖。水连天上下，山会浙东西。炊甑荣枯幻，浮云出处齐。感时心欲醉，风雨更凄迷。

千年奎画照苍霞，酬唱官梅竹外斜。恭想皇灵天阙上，归疆犹惜洛阳花。

偶因祀事访丹霞，寺古山深石径斜。冲冻细寻梅信息，枝头喜见状元花。

上国新行巧样花，一枝聊插鬓云斜。娇羞未肯从郎意，故把芳容半面遮。

金泥滑滑溅雕鞍，虔走禋祠谒宰官。积雨水添湖面阔，久阴云护岭头寒。妨收是处田家苦，开霁何时后土干。现出日光须佛力，少令忧国寸心宽。

扑面京尘鬓影华，杜鹃声底客思家。久陪宰相堂中食，五拜夫人庙里花。和气薰蒸由地主，孤根容易发天葩。双壶走迸悭琼报，聊寄头纲六餠茶。

九曲溪头活计，三生石上精魂。沓沓闲云何处，空山明月啼猿。

