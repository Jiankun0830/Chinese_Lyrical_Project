此君高节抗浮云，环寺幽亭分外清。凌厉雪霜真有守，招邀日月自多情。更无一点红尘到，但觉中襟爽气生。争似南墙相对处，萧萧流水遶除鸣。

历骋禅扉到暮钟，苦无胜事可深穷。归来唤渡青溪上，唯有山桃满路红。

秋霜阁下水潺潺，一片清泉漱玉寒。试把尘襟来此濯，要看披腹吐琅玕。

东峰亭上共徜徉，列嶂低衔夕照黄。酒兴未阑归骑促，一鸥轻泛白云乡。

青春不再汝知乎。

