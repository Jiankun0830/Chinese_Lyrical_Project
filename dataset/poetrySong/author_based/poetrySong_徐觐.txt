与客登山去，山阴路未干。就暄分石坐，随处带书看。宿雨添溪阔，春风入袖寒。却因樵客引，寻得一丛兰。

诸史六朝事，同为望远空。几年无王气，今日但西风。客舍秦淮上，行宫夕照中。数株霜后叶，犹傍坏陵红。

高帆且莫张，月色满离觞。此夕一何短，去程如许长。落梅吹怨笛，微雪洒行装。去去深山里，因高莫望乡。

