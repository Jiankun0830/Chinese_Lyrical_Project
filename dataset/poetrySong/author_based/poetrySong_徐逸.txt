频年游览不暂寘，野艇往来无水程。雨休最好是鸥浴，风静更清闻鹤声。酒家新熟欠前账，僧榻借眠余宿酲。崧高泰华未挂眼，鬓影萧飒难为情。

咸平处士风流远，招得梅花枝上魂。疏影暗香如昨日，不知人世几黄昏。

驼峰彘脔蹯取熊，百金不满箸下供。朱门人物多伟岸，一字不识神氏蒙。深林蒿荠最强项，不肯失身羔酒胸。

酸甜半熟山头果，红白争开屋角花。柴户不关春睡足，太平多在野人家。

病身郁屋等惊蛇，埃{土盍}何堪举手遮。四海知心是明月，一生结客得梅花。风摇酒浪红鳞小，香暖歌云翠葆斜。休问画桥西去路，要凭消遣旧生涯。

谁与深春共憔悴，隔江一树紫桐花。

