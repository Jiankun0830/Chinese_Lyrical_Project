昙花亭下卧晴虹，两瀑交流雪喷洪。已许银灯观濬壑，未瞻秋月印长空。龙盘修榜千峰霁，金吼霜钟半夜风。念我宿根惟德本，为除冥障与心通。

调燮勋庸万国欢，暂携造化入名园。芝兰遶砌初争秀，桃李成蹊自不言。沧海从龙扬巽翼，虞渊取日破妖昏。功存社稷膺宸眷，莫滞芳菲远帝阍。

恳辞钧轴逸祠庭，园辟东郊以退名。花木争妍虽寓目，干戈未戢可忘情。鹰扬蚤继磻溪业，霖雨爰从傅野生。愿把经营芳圃手，更将春色遍寰瀛。

鹤盖群山晓，熊旗爱日明。万夫观拥路，千耦劝深耕。江熟渔歌闹，山丰社鼓声。老农醉酺饮，鼓舞暮归情。

