饮了椒盘收了灯，翁携稚子步新晴。茅柴初熟胜腊酝，莱菔久虀宜晚羹。伏卵鸡留上春种，出栏牛试吉辰耕。去年官赋今年罢，寂甚门前犬吠声。

昨夜西郊雷隠鸣，金穰检历兆秋成。枪旗味向茶畦蓄，餠饵香从麦陇生。拂去梁尘招燕乳，拨开檐网看蜂营。谁家子女群喧笑，竞学卖花吟叫声。

野花村酝赏清明，挑菜踏青鱼队行。禊水戏浮觞白羽，厨烟不禁饭黄精。田功宜早秧勤插，桑价方高茧告成。莫道犁鉏忘学问，读书声间织机声。

