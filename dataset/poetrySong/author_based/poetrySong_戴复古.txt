扫除茅舍涤尘嚣，一炷清香拜九霄。万物迎春送残腊，一年结局在今宵。生盆火烈轰鸣竹，守岁筵开听颂椒。野客预知农事好，三冬瑞雪未全消。

霁雪园林粲陆离，九峰山下探梅时。三川风月醉中见，百里襟怀琴上知。老树着花春到早，长街笼烛夜归迟。奚囊一路生光采，中有琴堂唱和诗。

爱竹旧称王子猷，今君异世等风流。山中便是清凉国，门下合封潇洒侯。有此一堂真可隠，不妨诸侄与同游。吟边想像参差绿，许我携琴一到不。

一景分明似渭川，竹山堂好以人贤。兰亭价为羲之重，岘首名因叔子传。紫翠数峰长在眼，琅玕万个欲参天。老夫身堕尘埃底，遥挹清风亦洒然。

潇潇风雨闭柴门，年纪衰颓病著身。大似梁鸿居海曲，略如公干卧漳滨。三春晴暖无多日，一世安闲有几人。闻道明朝新酝熟，不妨祭灶请比邻。

吾乡幸有吴夫子，星斗网罗文字胸。百鸟收声听鸣凤，千山落木秀孤松。旁通沧海江山水，高压云城帢帻峰。每见一斑三叹息，白头未得奉从容。

七十七翁犹眼明，三台星畔见奎星。文章有气吞余子，议论无差本六经。愧我不能攀逸驾，得君自足振颓龄。玉溪常与荆溪接，分得余波到石屏。

穿林傍水几平章，合有春风到草堂。自入冬来多是暖，无寻花处却闻香。枝南枝北一轮月，山后山前两履霜。直看过年开未了，醉吟且放老夫狂。

回首元龙百尺楼，一时诗酒记同游。好山历历在人眼，流水滔滔任客舟。归雁欲从何处去，落花恨不为春留。锦囊佳句无人问，自别君来白尽头。

边头相遇若相期，又见随军转运司。忆昨醉君京口酒，伤今读我石壕诗。兰亭饮客酬佳节，淝水收功定几时。准拟看花花较少，春风全在绿杨枝。

管领风光此会稀，坐中宾客总能诗。神仙有洞寻难见，山水当轩看转奇。春不再生陶侃柏，人来多打李邕碑。因思屈贾伤今古，国有忠臣无用时。

诏书催赴紫宸班，九奏君王乞挂冠。日暮倒行非我事，急流勇退有何难。地灵不隠金砂胜，秋水长流玉涧寒。好把山林寄图画，试教天下故人看。

梦上江西江上船，行随五马五峰前。临川太守贤无敌，攻愧先生学有传。佳政可书循吏传，斯民共乐太平年。不知拟岘台前景，公暇清吟得几篇。

借得茅楼一倚栏，见成诗句满江天。归鸦啼处客投宿，野鸭飞边人上船。老眼尚嫌随物转，闲心可惜被贫牵。平生错做功名梦，金印何时二顷贤。

天下江山第一州，可能无地著诗流。黄金不爱买官职，白发犹堪上酒楼。懊恨牡丹遭雨厄，叮咛芍药为春留。狂吟有禁风骚歇，语燕啼鶑代唱酬。

步到风烟上上头，恍如造物与同游。千山表里重围过，一水中间自在流。近郭楼台隔云见，邻峰锺磬出林幽。风流太守诗无敌，有暇登临共唱酬。

桂子吹香风露深，老夫吟了听蝉吟。秋来賸有行山兴，病后全无涉世心。诗苦积成双白发，酒豪轻用万黄金。平生意气今如许，独抱传家一破琴。

州县徒劳喜近民，民间何事不关身。谁知风月台中客，自是丝纶阁上人。万缕绿垂杨柳雨，一梢红破海棠春。小园暂作风光主，朝马行随辇路尘。

三年壮士起淮𣸣，贾勇从公定七闽。在昔猩鼯中夜啸，而今桃李万山春。临危性命轻如叶，破敌机锋妙若神。自此南人不知反，使君还亦是天人。

英雄疏略书生腐，守调如公天下无。眼底纷纷付谈笑，胸中事事有规模。从他要路争驰毂，独坐偏州再剖符。平寇功成在谁手，乱山深处问樵夫。

北风三日弭行舟，登陆因为岛寺游。自笑奔驰如野马，本无拘束似沙鸥。人谁与语自缄口，山有可观频举头。小雨疏烟晚来景，老僧相对倚钟楼。

自甘寂寞坐诗穷，何取多牛积谷翁。痛饮不孤连夜月，浮生禁得几秋风。芙蓉媚日红相对，螃蟹著霜黄在中。白尽须毛无可老，此身未死抑愁侬。

洁白无瑕美不娇，烱如珠玉粲林皋。独开残腊与时背，奄胜众芳其格高。欲启月宫休种桂，如何仙苑却栽桃。不将品质分优劣，痛饮花前读楚骚。

每日黄堂事了时，一心惟恐上楼迟。发挥天地读周易，管领江山歌杜诗。切戒吏来呈簿历，常邀客至共琴碁。风流太守谁其似，半似元之半牧之。

西州城郭虽然小，江汉规模壮矣哉。大别山头观禹迹，楚波亭上望吴台。萧萧修竹凤不至，漠漠平沙雁又来。五马相邀共登览，欲酬秋兴费诗材。

闻君卧病知何病，医者难从脉上寻。自是读书多损气，或缘忧国重惊心。饱参妙理床头易，细写幽怀膝上琴。蛇影无疑自无恙，此方何止直千金。

西风吹起莼鲈兴，八座归来有此山。林麓两峰亭榭外，潇湘一片水云间。天生景物四时好，人满乾坤几个闲。语唤石屏非浪语，常思蜡屐共跻攀。

白头那办老生涯，幸有痴儿可主家。百岁光阴一场梦，三春消息几番花。扫松预造清明酒，入峡先租谷雨茶。随分支吾度时节，那求不死炼丹砂。

华堂掩映一池清，著此崔巍若化成。胸次玲珑具丘壑，世间髣髹见蓬瀛。碧云堆上千峰立，绿水光中万象生。欲去河阳种桃李，回头又觉宦情轻。

故人有约访乡僧，少坐西林待晚晴。双燕护雏更出入，群鸦攫肉鬭飞鸣。长溪积水流无尽，古木号风诉不平。一段见成公案在，请君判断要分明。

追随玉节赏仙葩，满座风流客更嘉。锦绣有光摇竹影，珍珠无价买春华。猩红滴滴娇含蕊，雪白纷纷老半花。肯对骚坛轻著语，后山诗句已名家。

仇香竭力奉双亲，孝感于天得此坟。众石中藏一抔土，来山面对五峰云。龟鸾远近参差见，龙虎低昂左右分。早见凌云牡丹现，他年朱紫定纷纷。

屋角鸣禽弄好音，楼头夏木绿阴阴。镊空白发愁根在，熟尽黄梅雨意深。苔榻有泥妨客坐，稻田足水慰农心。老夫已作丰年想，鼓腹思为击壤吟。

使君高会集群仙，也使狂夫坐细毡。白璧一双酬议论，青春十载棹觥船。客愁遇酒退三舍，梅信与春开一先。已办扁舟明日去，几时重得到花前。

一宿津亭睡不成，愁来物物是离情。月轮高挂山河影，江浪巧为风雨声。志士失涂为鬼笑，佳人泣血送君行。塞翁得马非为福，公论如天久自明。

久矣闻名不相识，江湖还有见君时。出人意表发高论，入我眼中多好诗。欲对春风开笑口，不堪世事上愁眉。凭谁寄语谢安石，莫为苍生起太迟。

寒儒家舍只寻常，破纸窗边折竹床。接物罕逢人可语，寻春多被雨相妨。庭垂竹叶因思酒，室有兰花不炷香。到底闭门非我事，白鸥心性五湖傍。

求名求利两茫茫，千里归来赋悼亡。梦井诗成增怅恨，鼓盆歌罢转凄凉。情钟我辈那容忍，乳臭诸儿最可伤。拂拭丹青呼不醒，世间谁有返魂香。

九鼎重安国势牢，功名易办谤难逃。手扶日月扫云雾，身向江湖直羽毛。雪锦诗成先谶兆，金縢书启见勤劳。纷纷论定知忠定，不负朝廷两字褒。

黄堂开宴领佳宾，白鹭青原景一新。寄兴江山擅名胜，折冲樽俎静风尘。酴醾压架垂垂老，芍药翻阶楚楚春。从此庐陵作佳话，平分风月两诗人。

逐日轮蹄走四方，来来去去为何忙。无人肯问山林乐，举世争趋名利场。以道自修身是宝，无求何用智为囊。爱梅栽竹平生语，吐出清风六月凉。

与民同乐一开园，佳节何曾禁得烟。拍岸绿波浮舴艋，翻空红袖打秋千。眼看花柳心如醉，身在蓬瀛我亦仙。明日徐翁坟上约，欲求竹帚恐无缘。

胸中无地著尘埃，有我唯堪把酒杯。苦恨好山移不得，生憎俗客去还来。秋风吹老东篱菊，春信搀开北岭梅。管领风光须我辈，急吹短笛棹船回。

百载园林复故庐，收功全在五车书。一翁二季苏家样，三水两山喻曲居。十二咏成传不朽，三千篇出又何如。年来事事如人意，敢请先生赋遂初。

片帆飞过洞庭来，百尺巍巍水面开。疑泛灵槎上河汉，如从弱水到蓬莱。钧天广乐无闻矣，袖剑仙人安在哉。物物尽随波浪去，君山一点独崔嵬。

高枕清流卧白云，灵龟骨相鹤精神。凡为九炼山中客，定是群仙数内人。驯虎岩前攀逸翠，□蚊亭下濯征尘。练师莫笑狂夫老，乞我金丹养病身。

一懒一愚兼一痴，从教智士巧能为。坦途失脚溪山险，暗室萌心天地知。江水长流无尽意，夕阳虽好不多时。老夫阅遍人间事，欲和寒山拾得诗。

积镪多金生怨尤，一温饱外更何求。自甘韬遁陶元亮，不爱赢余马少游。何取累累兼若若，终成莫莫与休休。花前适意三杯酒，万事忘机对白鸥。

吾生落落果何为，世事纷纷无了期。少算人皆嘲我拙，多求我却笑人痴。庭花密密疏疏蕊，溪柳长长短短枝。万事欲齐齐不得，天机政在不齐时。

庐山脚下开亭馆，柰此千峰百嶂何。逸少大书池上墨，少陵狂作醉时歌。碧荷秋老香犹在，好月夜深明更多。五老揖君天上笑，把杯相对酌金波。

此地曾栖双凤凰，登高怀古北风凉。忠规万乘龙颜粲，谪遇千山鸟道荒。百里邻居天作合，两贤名与日争光。几人缄口贪官职，身在朝廷志已忘。

风波境界立身难，处世规模要放宽。万事尽从忙里错，一心须向静中安。路当平处经行稳，人有常情耐久看。直到始终无悔吝，旁生枝叶便多端。

恰喜相逢又语离，愁于江上送君时。清谈未了风吹断，白发可怜天不知。樗木自肥伤竹瘦，海棠偷放笑梅迟。黄堂若问痴顽老，新有登楼二十诗。

绿云图上新轮奂，弹压江山气势豪。手拍危栏拂星斗，目穷沧海见波涛。人间何处望不到，天下有楼无此高。俯视河阳桃李巷，清风吹断市尘嚣。

雁去多年缺寄音，扁舟无复到山阴。卧牛岗上经过少，下马陵前感慨深。细读文公千字诔，足知孝子一生心。无才为作招魂些，自有悲风宰树吟。

朝夕置身书卷间，纷华满眼几曾看。山林不受尘埃涴，屋宇无多气象宽。立脚怕随流俗转，留心学到古人难。漫山桃李争春色，输与寒梅一点酸。

光阴日夜催吾老，已作鸡皮鹤发翁。万事装成百年梦，五行注定一生穷。残花但有凋零分，枯木难沾造化功。若见黄堂烦寄语，何如停我雪楼中。

匆匆不暇去相违，草草吟成送别诗。千里江山客行远，三秋风雨桂开迟。安居但欲无公事，举枉终须有直时。若见右司烦寄语，世间公道要扶持。

阅尽四家诗卷子，自然优劣在其中。石龟野鹤心相合，菊磵花翁道不同。鸣凤翱翔上霄汉，乱蝉萧瑟度秋风。一篇论尽诸家体，忆著当年巩睡翁。

说破当年旧石屏，自惭无德又无能。乡来江海疏狂客，今作山林老病僧。高卧一楼成宇宙，冷看独影当宾朋。恶诗有误公题品，不是夔州杜少陵。

老子生来世法疏，白头思欲把犁锄。摩挲此腹空无物，侥幸虚名愧有余。憔悴不堪渔父笑，寒温无益贵人书。诗家幸有严华谷，襟谊犹能眷眷予。

一棹无情度碧湘，行行不脱水云乡。旗亭少饮村醪薄，田舍新炊晚稻香。箫鼓远来朝岳去，包笼争出趁虚忙。涂人有愧黄居士，十载看经不下堂。

几年重九客他州，少泊槠田古渡头。人向饮中言我乐，谁知笑里是吾愁。黄华可忍抛三径，白发犹堪柰几秋。今日登高无处所，一樽携上枕江楼。

闻说乌台欲勘诗，此身幸不堕危机。少陵酒后轻严武，太白花前忤贵妃。迁客芬芳穷也达，故人评论是耶非。饱参一勺濂溪水，带取光风霁月归。

衡山之下湘江上，风月留连去较迟。四海弟兄多不遇，一门父子两相知。梅边竹外三杯酒，岁尾年头几局棋。羁旅宦游俱是客，细论心事共题诗。

潇洒春葩缟寿阳，百花惟有此花强。月中分外精神出，雪里几多风味长。折向书窗疑是玉，吟来齿颊亦生香。年年茅舍江村畔，勾引诗人费品量。

英雄割据已焉哉，逝水滔滔去不回。里巷难寻王谢宅，江山空对凤凰台。登临无伴诗为侣，兴废不知梅自开。同是游人不同乐，青楼歌舞待君来。

翠云屏嶂碧瑶池，万象前陈属指挥。仿佛神仙居处好，寻常宾客到来稀。荷花香里浑无暑，棋子声中却有机。别院笙歌促君去，野夫自步月明归。

半天轮奂独嵬峩，遥望青原瞰碧螺。纳纳乾坤森万象，重重洲渚绕层波。诗情雅与江山合，酒兴偏于故旧多。靴笏缚君难放浪，樽前狂客自高歌。

前日作诗题大概，亭前小景亦堪题。绿杨树下茅三架，白水田头菜两畦。似酒新鹅初泛浦，如孩黄犊试牵犁。十分野趣关心事，到此令人忆剡溪。

浪说陈朝八桧碑，何如此桧古而奇。灵根据地高千尺，黛色浮空阅四时。入欲栋梁劳想像，树存陵谷有迁移。寿星赐汝长生诀，化作苍龙守殿墀。

车马喧临十二门，乐从闲处度朝昏。诗书岂为功名重，轩冕何如道谊尊。志士不能行所学，明君亦或讳忠言。世间事事如人意，未必商山有绮园。

马蹄相逐到浮光，客里相宽对举觞。夜暖试铺新枕簟，晓寒仍索旧衣裳。樱桃著雨便成腐，柳絮随风如许狂。连岁经行淮上路，忧时嬴得鬓毛苍。

白旗走报山前事，昨日官军破绿林。千里人烟皆按堵，一春农事最关心。不知郊外雨多少，试探田间水浅深。翠玉楼中无限好，可无闲暇一登临。

掇取高科如拾芥，爱君才调望君深。莫夸书判居莲幕，要把文章入禁林。华屋修成官满去，好诗改定客来吟。西窗共对萧萧竹，不负三杯话此心。

凤凰洲上凤凰山，草草登临见一斑。不立樊墙天广大，賸栽花竹地宽闲。白云四面峰千叠，绿柳前头水一湾。行色催人诗未就，寄情庭院落花间。

每思乡味必流涎，一物何能到我前。怒奋两螯眸烱烱，饱吞三印腹便便。形模突出盐池底，风味横生海峤边。合为莼鲈动归兴，久抛东浦钓鱼船。

客里几逢端午节，看成雪鬓与霜髯。救人采得三年艾，背世翻成六日蟾。老境可怜归未得，羁怀长是病相兼。猛思一醉酬风月，笑撚菖花揭酒帘。

都来五十有六字，写出山林无限奇。当日所题何处景，祇今但见后湖诗。一言一语堪传世，某水某丘仍属谁。试向愁烟推白鸟，无情白鸟又何知。

梦回啼鸟聒幽棂，古篆香烟结画屏。谈麈一挥尘事少，离骚才读醉魂醒。闲居便是人间乐，克己何须座右铭。但了耕桑□门户，我生安分合宁馨。

伊昔天边望藁砧，天边鱼雁几浮沉。机番白苎和愁织，门掩黄花带恨吟。自古诗人皆浪迹，谁知贤妇有关心。归来却抱双雏哭，碑刻虽深恨更深。

天寒好风日，清香透窗纱。谁知蜜脾底，有此返魂花。

篱菊抱香死，化入岁寒枝。依然色尚黄，雪中开更奇。

宇内何牢落，客行双鬓华。千山万山底，老眼付梅花。

一登君子堂，满目是秋光。桂是月中桂，花非今日香。

秋风动窗户，兼闻书传香。种花兼种德，当有折桂郎。

长愿如人意，一生无别离。妾当年少日，花似半开时。

黄金无足色，白璧有微瑕。求人不求备，妾愿老君家。

识得庆云和尚，不痴自号痴翁。此老端如五老，高出庐阜诸峰。

读儒书五千卷，通禅门八万条。宴坐万杉林下，四旁风雨萧萧。

数点归鸦过别村，隔滩渔笛远相闻。菰蒲断岸潮痕湿，日落空江生白云。

江头落日照平沙，潮退渔舠阁岸斜。白鸟一双临水立，见人惊起入芦花。

一溪盘曲到阶除，四面青山画不如。修竹罩门梅夹路，诗人居处野人居。

红紫光阴不久长，一声啼鴂静年芳。阴阴绿树黄鹂语，将与人间作夏凉。

金谷园林知几家，竞栽桃李作春华。无人得似天工巧，明月中间种桂花。

横冈下瞰大江流，浮远堂前万里愁。最苦无山遮望眼，淮南极目尽神州。

小桃无主自开花，烟草茫茫带晓鸦。几处败垣围故井，乡来一一是人家。

北望茫茫渺渺间，鸟飞不尽又飞还。难禁满目中原泪，莫上都梁第一山。

烂茅遮屋竹为床，口诵时文鬓已霜。妻病无钱供药物，自寻野草试单方。

池塘渴雨蛙声少，庭院无人燕语长。午枕不成春草梦，落花风静煮茶香。

榴花角黍鬭时新，今日谁家不酒樽。堪笑江湖阻风客，却随蒿艾上朱门。

脱叶园林带晓鸦，马蹄步步踏霜华。山边水际频凝顾，怕有寒梅昨夜花。

山崦谁家绿树中，短墙半露石榴红。萧然门巷无人到，三两孙随白发翁。

万竹稍头云气生，四风吹雨又吹晴。题诗未了下山去，一路吟声杂水声。

家在蓬莱海上居，出身履历一时无。姓名羞上云萍录，本是烟波一钓徒。

天台山与雁山邻，只隔中间一片云。一片云边不相识，三千里外却逢君。

榴花才放客辞家，客里因循见菊花。独坐西楼对风雨，天寒犹自著轻纱。

脱却{霜鸟}裘付酒家，忍寒图得醉京华。一冬天气如春暖，昨日街头卖杏花。

湖上团团三十里，若非杨柳即楼台。城门未锁黄昏月，更住旗亭把一杯。

时光流转寻常事，世故惊心感慨多。一岁休祥在云气，今朝云气果如何。

万事无心一钓竿，三公不换此江山。平山误识刘文叔，惹起虚名满世间。

海榴花上雨萧萧，自切菖蒲泛浊醪。今日独醒无用处，为公痛饮读离骚。

增胜楼中共倚栏，平原渺渺接青山。夕阳明处人烟少，胡马曾来闯五关。

百花看遍莫如梅，更向群芳缺际开。寒冷怕行门外路，为渠踏雪过山来。

东风满架索春饶，三月梁园雪未消。賸馥何人炷兰麝，柔枝无力带琼瑶。

芋圃蔬畦接井湄，茅檐四面槿篱围。门前尽日无人过，牛渡横塘野鸭飞。

就荒山竹重抽笋，新种池荷晚着花。意象全然似村落，又添茅屋两三家。

菜花园圃槿花篱，麦满前坡水满池。野老横竿拦鸭过，牧儿携笛倚牛吹。

踏破溪边一径苔，好山好竹少人来。有梅花处惜无酒，三嗅清香当一杯。

东岸楼台西岸山，潇湘一片在中间。红尘不到沧波上，僧与白云相共闲。

万里南迁直谏臣，世间无地可容身。夜冲风雨过湘水，赖有青山作主人。

长沙米换长安土，筑此崔嵬寄远观。客子登台千载后，倚栏亦欲望长安。

四绝堂前枯柏树，晋人栽植宋人吟。无枝无叶无吟处，聊寓一时怀古心。

来寻吾祖隠居处，袅袅春风吹酒旗。手把梅花寄愁绝，东池只是旧东池。

山禽调舌待春哢，江雨收声开晓晴。偶遇故人同杖履，梅花树下一诗成。

乳鸭池塘水浅深，熟梅天气半阴晴。东园载酒西园醉，摘尽枇杷一树金。

日日言归不得归，今朝真个是归期。西楼烟水南楼月，别后何人更有诗。

久不相逢喜合簪，相从未久又分襟。扁舟自逐便风去，却恨无情江水深。

只言君在桐江住，及到桐江不见君。日暮空山独惆怅，不知又隔几重云。

诈称官职不如休，白板无题又可羞。只写江湖散人号，不然书作醉乡侯。

打鼓行船未有期，恰如江上阻风时。诗中一段闲公事，幸不妨人吃荔枝。

五百年前作此亭，亭前古木绿阴清。而今古木无存者，赖有新亭系旧名。

惨惨秋风吹客襟，唐人遗迹宋人吟。浮云世事多迁变，不独此亭无绿阴。

远山横碧一溪清，白鸟飞边落照明。吏散庭阶一无事，绿阴亭上又诗成。

政是国家多事秋，渝川县尉亦风流。吟诗不废公家事，坐使孟郊输一筹。

闭门觅句饭牛翁，囊有新诗不怕穷。十里梅花生眼底，九峰山色满胸中。

不管家居四壁空，琢成佳句有神工。谪仙会有金銮召，莫道诗人命不通。

相看俱作白头翁，出处规模自不同。我走江湖作狂梦，君能面壁课成功。

一生飘泊客途中，扶技从人类百工。白首归来入诗社，犹思渭北与江东。

吾乡自昔诗人少，委羽先生后有翁。坐客无毡君莫笑，云台有集继家风。

自笑诗人多好酒，君能不饮任樽空。劝君莫倚醒醒眼，却笑傍人醉面红。

朝廷不召李功甫，翰苑不着刘潜夫。天下文章无用处，奎星夜夜照江湖。

拥节持麾泽在民，仰看台阁笑无人。刘蕡一策传千古，何假君王赐出身。

客游仙里见君时，拥絮庵中共说诗。别后故人知我否，年几八十病支离。

把酒冰壶接胜游，今年喜不负中秋。故人心似中秋月，肯为狂夫照白头。

劳生百计不如闲，合把人间比梦间。天与老夫供享用，一楼风月两屏山。

心地清凉日日秋，怕沾尘土莫低头。置身不在众人下，处处皆成百尺楼。

小楼题了又还题，一段风流在水西。白鸟飞来知乡背，青山元自有高低。

富贵于人造物悭，出门又觉世途艰。楼头适意三杯酒，禾末清风雨后山。

贵为公相不如归，一夕飘然去不知。乐在五湖风月底，扁舟载酒对西施。

能为明哲保身谋，富贵功名总罢休。早向急流中勇退，归来闲伴赤松游。

等闲过了一年春，雨后风光夏景新。试把樱桃荐杯酒，欲将芍药赠何人。

照映亭池芍药春，红红白白鬭精神。与其雨打风吹去，争似殷勤折赠人。

白首无聊老病躯，一心唯觅死头颅。时人误作梅花看，今日枝头雪也无。

旗亭沽酒少裴回，左手梅花右手杯。眼见枝头开数蕊，春风自我掌中来。

双峰直上与天参，僧共白云栖一庵。今古诗人吟不尽，好山无数在江南。

中年多病早衰翁，诗不能工枉受穷。郊岛五行君识否，要知我命与渠同。

半路袖回攀桂手，一生才遂买山心。要知此老风流处，来向刘郎吟处吟。

有钱可买沧浪景，无术能还梦幻身。一段江山寄愁绝，百年不见两诗人。

浪说归朝归豫章，新居万柳百花傍。何如表奏明光殿，乞取东湖作醉乡。

轩冕难遮两鬓华，官居虽好不如家。一心懒上朝天马，要趁春风归种花。

客中今日最伤心，忆著家山松树林。白石冈头闻杜宇，对他人墓亦沾巾。

莲幕高吟冰雪篇，天才秀发思华年。千金买得惊人句，落在鸡林渡海船。

寻幽揽胜老犹勤，但觉吟身瘦几分。净洗一生尘上眼，细看七十二风云。

欲寻西舍问东邻，两巷都非旧住人。唯有桑边石池在，依然春水碧粼粼。

六七十里不为远，百书不如一会面。之子相期十日间，要与梅花并相见。

八斗文章用有余，数车声誉满江湖。今年好献南郊赋，幕府文章有暇无。

七尺渔竿八十翁，钓丝轻袅荻花风。功名未遂英雄老，人道磻溪即个中。

抛却渔村老钓竿，手遮西日上长安。青衫著了寻归路，莫过羊裘七里滩。

披绵争啄晚禾秋，决起森然网扼喉。一饱等闲输性命，知机万不及沙鸥。

醉来风帽半欹斜，几度他乡对菊花。最苦酒徒星散后，见人儿女倍思家。

孤负溪桥雪与梅，怕寒不肯出门来。欲邀郑老同清赏，争得梅花六月开。

古瓶斜插数枝春，此即君家劝酒人。移取堂前双蜡烛，花边照出玉精神。

团团堤路行无极，一株一步杨柳碧。佳人反复看荷花，自恨鬓边簪不得。

短墙不碍远山青，无事烧香读道经。时把一杯非好饮，客怀宜醉不宜醒。

忆闻春燕语雕梁，又听秋鸿叫断肠。一缕沉烟飞不过，两楼相对立斜阳。

一秋无便寄平安，新雁声声报早寒。昨夜检衣开故箧，去年家信把来看。

扁舟几度到南昌，东望家山道路长。醉里不知身是客，故人多处亦吾乡。

山中寂寞去程赊，莫惜频频到酒家。行李萧然还不倍，担头颠倒插梅花。

江天惨淡日凄凉，木未经霜叶未黄。今日楼头一杯酒，明朝行客在谁乡。

客子明朝早问程，樽前今夜苦为情。使君亦恐伤离别，不使佳人唱渭城。

清时无事更年丰，两地风光诗咏中。可是山前无警报，旗铃千里递诗筒。

牡丹花下连宵醉，今日闲看黑牡丹。得此躬耕东海曲，一贫无虑百忧宽。

别尽诸君不见君，客愁多似海南云。一声何处离群雁，那向江村静处闻。

老年怀抱晚秋天，欲去思君重黯然。闻道归来有消息，江头错认几人船。

别酒三杯醉不知，梅花岭外故人稀。片心暗逐白云去，日日向君行处飞。

茉莉花边把酒卮，桄榔树下共谈诗。醉来一枕西窗下，酒醒方知有别离。

手栽梅核待成林，慈母当年属望深。梅未成林人已往，空酸孝子一生心。

思亲如海渺无涯，观物惊心感岁华。谁见诗人心苦处，年年挥泪看梅花。

潇潇洒洒屋三间，日日开门见好山。但使青青长在眼，一毫尘俗莫相干。

几人富贵不能闲，夜运牙筹日跨鞍。役役一生忙里过，不知屋上有青山。

秋光点点明人眼，不比寻常岩桂花。天与刘郎作嘉瑞，枝枝金粟间丹砂。

经年不见玉溪翁，百里江山万里同。无计相从话心曲，时挥一纸寄西风。

问君那向城中住，赖有清风濯市尘。门外数根杨柳树，细看别作一家春。

心腹相知会面稀，一春未有盍簪期。西窗风雨愁眠夜，梦到君家赋小诗。

陋巷深深屋数椽，以文为业砚为田。一觞一饭常留客，知是君家内子贤。

老夫时作白头吟，爨下焦桐孰赏音。敢望荆溪作诗跋，自惭弊帚享千金。

王建不能怜贾岛，吟边怀抱向谁开。扶病欲迎新太守，不知千骑几时来。

茱萸半紫菊花黄，时节催人日夜忙。便使老夫年满百，无过二十二重阳。

东海边来南海边，长亭三百路三千。飘零到此成何事，结得梅花一笑缘。

淮南得道岭南行，岭上回头作么生。传得祖师心印了，钵盂何必与人争。

凿破青山两壁开，石头路上踏成埃。梅花自与白云笑，几见夷齐出岭来。

南迁过岭面无惭，前有东坡后澹庵。儿辈欲知当日事，青山解语水能谈。

冷澹篇章遇赏难，杜陵清瘦孟郊寒。黄金作纸珠排字，未必时人不喜看。

文章随世作低昂，变尽风骚到晚唐。举世吟哦推李杜，时人不识有陈黄。

古今胸次浩江河，才比诸公十倍过。时把文章供戏谑，不知此体误人多。

曾向吟边问古人，诗家气象贵雄浑。雕锼太过伤于巧，朴拙惟宜怕近村。

意匠如神变化生，笔端有力任从横。须教自我胸中出，切忌随人脚后行。

陶写性情为我事，留连光景等儿嬉。锦囊言语虽奇绝，不是人间有用诗。

飘零忧国杜陵老，感寓伤时陈子昂。近日不闻秋鹤唳，乱蝉无数噪斜阳。

欲参诗律似参禅，妙趣不由文字传。个里稍关心有悮，发为言句自超然。

诗本无形在窈冥，网罗天地运吟情。有时忽得惊人句，费尽心机做不成。

作诗不与作文比，以韵成章怕韵虚。押得韵来如砥柱，动移不得见工夫。

草就篇章只等闲，作诗容易改诗难。玉经雕琢方成器，句要丰腴字要安。

湖海三年客，妻孥四壁居。饥寒应不免，疾病又何如。日夜思归切，平生作计疏。愁来仍酒醒，不忍读家书。

九陌黄尘没马头，人来人去几时休。谁家有酒身无事，长对青山不下楼。

夏日思栽千树林，月明恨不扫寒阴。眼前物物皆如此，世事何能两遂心。

千载江湖共此心，老来相见怕分襟。手搔白发望君至，车马不来溪水深。

小楼萧洒面晴川，袅袅西风扫暮烟。碧水明霞两相照，秋光全在夕阳天。

溪近泉声在枕边，月移梅影到窗前。水沈烟冷灯花落，半夜酒醒人不眠。

亭亭绿荷叶，密密罩清波。为见湖光少，却嫌荷叶多。

野水开冰出，山云带雨行。白鸥乘晓泛，黄犊试春耕。地僻民风古，年丰米价平。村居自萧洒，况有读书声。

荒径行如错，蟠松看转奇。鸟声人静处，山色雨晴时。赊得溪翁酒，闲寻道士棋。个中有佳趣，莫怪下山迟。

三千年老柏，怪怪复奇奇。剖彼一枯腹，离为九折枝。蟠根半生死，阅世几兴衰。神禹所栽植，山灵常护持。

长舟不用柂，沙上木为篙。溪路湾环转，滩声日夜号。居人不觉险，行客始知劳。四望无平地，山田级级高。

三生汉严助，笔阵抵千兵。雅志从南隠，吟诗到北征。结交疑泛爱，惜别见真情。来岁春花发，相期在上京。

荷君问讯蚕家事，此是妇人辛苦媒。典尽衣裳酬叶价，忙无心绪向妆台。缲声未断机声续，私债未偿官债催。织未成缣分翦尽，妾身争得一丝来。

白发出门来，三见梅花谢。客路有岁年，归心无昼夜。

强言不思家，对人作意气。惟有布被头，见我思家泪。

三年寄百书，几书到我屋。昨夜梦中归，及见老妻哭。

四海飘零似落花，十年秋鬓带霜华。归无驷马空题柱，敝尽貂裘忙到家。触目半成愁境界，安心旋办老生涯。可怜持蟹持杯手，小圃携锄学种瓜。

野老幽居处，成吾一首诗。桑枝碍行路，瓜蔓网疏篱。牧去牛将犊，人来犬护儿。生涯虽朴略，气象自熙熙。

萧萧风雨送行舟，小泊垂杨古渡头。不忍缓行江上路，落梅片片是诗愁。

箫鼓迎神赛社筵，藤枝摇曳打秋千。坐中翁妪鬓如雪，也把山花插满颠。

山腰有路穿修竹，水面无桥涉浅沙。夹岸人家尽农圃，秋风吹老木棉花。

何人妙笔起秋风，吹破枝头烂漫红。翠羽飞来又飞去，一心祇在蓼花丛。

青松路径白云关，有客来寻半日闲。十载灞桥馿子上，争如骑马看庐山。

十月园林不雨霜，朝曦赫赫似秋阳。夜来听得游人语，不见梅花见海棠。

新年试笔欲题诗，老去才衰得句迟。春事未容桃李觉，梅花开到北边枝。

先腊梅花谢，不冰溪水流。早尝春菜餠，暖卸木终裘。去岁三冬雪，今年百谷秋。此冬无此瑞，又为老农忧。

几簇云烟几段山，画成烟雨渺茫间。扁舟三两溪桥上，一路更无人往还。

天柱峰头一振衣，云开岩路雨晴时。登临欲访神仙事，纪述都无汉晋碑。拍手数声龙井跃，篝灯一览洞天奇。林间安得栖身处，欲炼金丹饵玉芝。

雨过山村六月凉，田田流水稻花香。松边一石平如榻，坐听风蝉送夕阳。

人望南风贾舶归，利通中国海南夷。珠珍犀象来无限，但恐青钱有尽时。

半空紫翠隔微茫，隠隠钟声落下方。名胜直同天地老，青山不管古今忙。散分瀑布烟霞润，点检苍松岁月长。绝顶好云如恋客，尽教怡阅到斜阳。

宣政喜边功，隆兑筑州县。程公自名岩，刻石记所建。得既不偿费，中兴弃不缮。诞谩磨崖辞，当日妄夸衒。英英石湖仙，改作壶天观。壁间三大字，庄重如峩弁。诗文鸾鹤音，笔势龙蛇变。登高瞰洞户，漓水澄如练。胜概耸灵台，遐观起三叹。玲珑二十四，妙墨镌题遍。我来为拂尘，端若侍颜面。邦人颂遗爱，寿骨癯且健。今坐玉麟堂，安得使之见。

槎牙老树得春早，摘索好枝和雪攀。

每遇花时人竞取，祇愁斫尽春风枝。

就中一种芙蓉别，只恐鹅黄学道妆。

诗骨梅花瘦，归心江水流。

我翁本诗仙，游戏沧海上。引手掣鲸鲵，失脚堕尘网。身穷道则腴，年高气弥壮。平生无长物，饮尽千斛酿。传家古锦囊，自作金玉想。篇章久零落，人间眇余响。搜求二十年，痛泪湿黄壤。君家图书府，墨色照青嶂。我翁有遗迹，数纸古田样。髣髴锺王体，吟句更豪放。把玩竹林间，寒风凛凄惨。昂昂野鹤姿，愧无中散状。儿孤襁褓中，家风随扫荡。于兹见笔法，可想翁无恙。幽居寂寞乡，风月共来往。众丑成独妍，群喑怪孤唱。一生既蹉跎，人琴遂俱丧。托君名不朽，斯文岂天相。旧作忽新传，识者动慨赏。嗟予忝厥嗣，朝夕愧俯仰。敢坠显扬思，幽光发草莽。假此见诸公，丐铭松柏圹。君其启惠心，慰彼九泉望。

半夜群动息，五更百梦残。天鸡啼一声，万枕不遑安。一日一百刻，能得几刻闲。当其闲睡时，作梦更多端。穷者梦富贵，达者梦神仙。梦中亦役役，人生良鲜欢。

朔风凛高秋，黑雾翳白日。汉兵来伐胡，饮马长城窟。古来长城窟，中有战士骨。骨久化为泉，马来吃不得。闻说华山阳，水甘春草长。

雪为纬，玉为经。一织三涤手，织成一片冰。清如夷齐，可以为衣。陟彼西山，于以采薇。

妾本秦氏女，今春嫁王郎。夫家重蚕事，出采陌上桑。低枝采易残，高枝手难扳。踏踏竹梯登树杪，心思蚕多苦叶少。举头桑枝挂鬓唇，转身桑枝勾破裙。辛苦事蚕桑，实为良家人。使君奚所为，见妾驻车轮。使君口有言，罗敷耳无闻。蚕饥蚕饥，采叶急归。

朱门金叵罗，九酝葡萄春。酌贵不酌贱，酌富不酌贫。君家破茅屋，飘摇河水滨。中有一樽渌，醉尽天下人。

江山阻且长，矫首乡关隔。空闺泣幼妇，憔悴失颜色。隠闵鹳鸣篇，寄彼西飞翼。剥封览情素，既喜复凄恻。别时梅始花，伤今食梅实。览古帝王州，结交游侠窟。千金沽美酒，一饮连十日。春风吹酒醒，始知身是客。杜宇啼一声，行人泪横臆。衣破谁与纫，发垢孰与栉。勿谓游子心，而不念家室。新交握臂行，肝胆犹楚越。丑妇隔江山，千里情弗绝。殷勤挥报章，归计何时决。今夕知何夕，睹此纤纤月。此月再圆时，门前候归辙。

北风朝暮寒，园林日萧条。自非松柏姿，何叶不飘摇。儒衣历多难，陋巷困箪瓢。无地可躬耕，无才仕王朝。一饥驱我来，骑馿吟灞桥。通名丞相府，数月不见招。欲登五侯门，非皓齿细腰。索米长安街，满口读诗骚。时人试静听，霜枝啭寒蜩。倘可悦人耳，安望如箫韶。

吴山青未了，桐江绿相迎。扁舟问何之，往访岩子陵。高风凛千古，卧蹴万乘主。富贵直浮云，羊裘钓烟雨。

苍生积衅久，天欲尽杀之。干戈杀不尽，继以大旱饥。田野委饿莩，道路纷流离。众人识天意，不敢加扶持。公怀佛子性，逆天救民命。擅移太仓粟，众拂生尘甑。全活十万家，九州咏仁政。逆天天弗怒，鬼神胡不恕。白玉尚指瑕，青蝇工点素。秋风动莼鲈，公亦思归去。问公归去兮，苍生谁怙恃。

兹楼非我有，久居如主人。虽无往来客，青山当佳宾。君看楼下路，三尺软红尘。失脚踏此尘，汩没多终身。

客行河水东，客行河水西。客行河水南，客行河水北。行行无已时，朱颜变老色。至人栖一方，庭户罗八极。保心如止水，不受万物役。有道肥其躯，故能适所息。

自鬻非奇货，强鸣非好声。法当老山林，松根断茯苓。朅来长安道，霜鬓迫衰龄。穷吟无知音，祇觉太瘦生。公诗妙一世，风雅见根蒂。比兴千万篇，已作不朽计。穷达虽不同，嗜好迺相似。

南山色射窗，北山光照户。道人处其中，冰玉为肺腑。兹山自开辟，荒翳几年所。一朝得主人，荆榛化庭宇。手披风月藏，目极烟霞趣。居然获奇观，人境贺相遇。道人诗更高，不作蔬笋语。朝对北山吟，暮对南山赋。闻说玉堂仙，击节赏佳句。

天地一大窑，阳炭烹六月。万物此陶镕，人何怨炎热。君看百谷秋，亦自暑中结。田水沸如汤，背汗湿如泼。农夫方夏耘，安坐吾敢食。

左手遮赤日，右手招清风。挥汗不能已，扇笠竞要功。南山龙吐云，腾腾满虚空。一雨变清凉，万物随疏通。向人无德色，大哉造化工。

大渴遇甘井，汲多井欲竭。入喉化为汗，不救胸中热。吾闻三危露，迥与众水别。其色莹琉璃，其冷胜冰雪。安得一杯来，为我解此渴。

吾家老茅屋，破漏尚可住。门前五巨樟，枝叶龙蛇舞。半空隔天日，六月不知暑。西照坐东偏，南薰开北户。胡为舍是居，受此炮炙苦。

天嗔吾面白，晒作铁色深。天能黑我面，岂能黑我心。我心有冰雪，不受暑气侵。推去北窗枕，思鼓南风琴。千古叫虞舜，遗我以好音。

寄迹小园中，自笑客异乡。东家送槟榔，西家送槟榔。咀嚼唇齿赤，亦能醉我肠。南人敬爱客，以此当茶汤。殷勤谢其来，此意不可忘。

寄迹小园中，岂不胜旅舍。俗事无交加，客身自闲暇。邻家有酒沽，杯盘亦可借。吟侣适相过，新诗堪脍炙。足以慰我怀，留连日至夜。

寄迹小园中，数椽亦潇洒。主人既相知，此地可久假。县官送月粮，邻翁供菜把。咫尺是屠门，亦有卖鲜者。里巷通往来，欲结鸡豚社。

寄迹小园中，余春接初夏。问木木成阴，问花花已谢。黄鹂出幽谷，杜鹃叫长夜。把酒酌园婆，远客此税驾。有时吟声高，鬼神莫惊怕。

寄迹小园中，一心安淡薄。每坐竹间亭，不知近城郭。昨日看花开，今日见花落。静中观物化，妙处在一觉。委身以顺命，无忧亦无乐。

寄迹小园中，第一薪水便。逐一炊黄粱，兼得鱼虾贱。饱饭日无营，遮眼有书卷。时逢好客来，应接不知倦。最苦风雨时，有人招夜宴。

寄迹小园中，新晴风日丽。好鸟竹间鸣，野鹤空中唳。悠然动诗兴，行吟抚松桂。久客若忘归，此身笑匏系。五月倘未行，尚及食丹荔。

寄迹小园中，颇欲閟形影。谁为饶舌者，太守忽相请。开心论时务，细语及诗境。坐中有蛮客，狂言事驰骋。明日酒醒来，熟思令人瘿。

寄迹小园中，忽有乌衣至。手中执圆封，州府特遣馈。罗列满吾前，礼数颇周致。四邻来聚观，若有流涎意。呼童急开樽，四邻同一醉。

寄迹小园中，倒指五十日。既得故人书，南游吾事毕。再拜谢主翁，奉还此一室。云萍聚复散，欲住住不得。折柳当马鞭，明朝有行色。

良玉假雕琢，好诗费吟哦。诗句果如玉，沈谢不足多。玉声贵清越，玉色爱纯粹。作诗亦如之，要在工夫至。辨玉先辨石，论诗先论格。诗家体固多，文章有正脉。细观玉轩吟，一生良苦心。雕琢复雕琢，片玉万黄金。

吾儿来侍侧，供我一秋兰。萧然出尘姿，能禁风露寒。移根自岩壑，归我几案间。养之以水石，副之以小山。俨如对益友，朝夕共盘桓。清香可呼吸，薰我老肺肝。不过十数根，当作九畹看。

世变日以薄，无从见雍熙。闭门读古书，聊以道自怡。桃李春盎盎，风雨秋凄凄。于春何足喜，于秋何用悲。人生一世间，所忌立志卑。终身有不遇，千载皆明时。我生无所解，肥遁沧海沂。一朝遇名胜，朽腐生光辉。敛衽赞明德，非公谁与归。

出门欲求仁，取友必胜己。寥寥云海乡，所幸有君尔。胸蟠三万卷，智先三十里。相与定诗盟，谁能执牛耳。

长身如病鹤，吟苦如蟋蟀。顾此憔悴姿，痴生年八秩。举世皆好竽，老夫方鼓瑟。梅花莫笑人，茅檐炙朝日。

老夫脚病疮，闭门作僧夏。麦面不疗饥，冬衣犹未卸。喜读吴融诗，穷愁退三舍。无因暗投璧，有味倒餐蔗。冥搜琢肺肝，苦吟忘昼夜。工夫到深处，非王亦非霸。

吾友严华谷，实为君里人。多年入诗社，锦囊贮清新。昨者袁蒙斋，招为入幕宾。千里有遇合，隔墙不见亲。君归访其家，说我老病身。别有千万意，付之六六鳞。

诗文虽两途，理义归乎一。风骚凡几变，晚唐诸子出。本朝师古学，六经为世用。诸公相羽翼，文章还正统。晦翁讲道余，高吟复超绝。巽岩许其诗，凤凰飞处别。

君家名父子，为晦翁嫡传。尝见黄勉斋，极口称其贤。师友相琢磨，南轩惜无年。翁之为汝翁，文字相周旋。溟渤深见底，泰华高及天。宏斋有凤髓，可续欲断弦。

平生不识字，把笔学吟诗。旧说韦苏州，于余今见之。每遭饥寒厄，出吐辛酸辞。候虫鸣屋壁，风蝉啭枯枝。但有可怜声，入耳终无奇。宏斋误题品，恐贻识者讥。

高者为山，坳者为壑。为烟为云，渺渺漠漠。水鸟树林，人家聚落。骑者何之，舟者未泊。三尺纸上，万象交错。天机自然，神惊鬼愕。呜呼，此吾故人野塘苏元龙之墨迹。中有石屏老泪痕，又与野塘添一笔。

凤箫鼍鼓龙须笛，夜宴华堂醉春色。艳歌妙舞荡人心，但有欢娱别无益。何如村落卷桐吹，能使时人知稼穑。村南村北声相续，青郊雨后耕黄犊。一声催得大麦黄，一声唤得新秧绿。人言此角只儿戏，孰识古人吹角意。田家作劳多怨咨，故假声音召和气。吹此角，起东作。吹此角，田家乐。此角上与邹子之律同宫商，合锺吕。形甚朴，声甚古，一吹寒谷生禾黍。

灵壁一峰天下奇，体势雄伟身巍巍，巨灵怒拗天柱掷。平地苍龙骧首尾，两片黑云腰夹之。声如青铜色碧玉，秀润四时岚翠湿。乾坤所宝落世间，鬼神上诉天公泣。谓有非常人，致此非常物。可磨斫贼剑，可倚击奸笏。可祝不老年，可比至刚德。自从突兀在眼前，溪山日夜生颜色。君不见杭州风流白使君，雅爱天竺双云根。又不见奇章公家太湖碧，高下品题分甲乙。二公名与石不磨，今到方岩有灵壁。我来欲作灵壁歌，击石一唱三摩挲。秋风萧萧淮水波，中分南北横干戈。胡尘埋没汉山河，泗滨灵壁今如何。安得此石来岩阿，郁然盘礴中原气，对此令人感慨多。

在昔商山传四皓，又闻香山图九老。异乡异姓适同时，争如章泉一家兄弟登耆颐。章泉之上两山下，有地可宫田可稼。伯也早休官，季也相约归林泉。名动京口耕谷口，山中有诗天下传。一生得闲兼得寿，皓首庞眉世稀有。竹隠先生八十三，定庵居士七十九。客从远方来，亦是六十叟。手把一枝梅，奉劝两翁酒。问公何以致遐龄，请翁细说吾细听。不烧丹，不学仙。五行有常数，天所禀赋焉。人生一气统四体，众人斲丧吾能全。要知养生无他术，日多吃饭夜独眠。承翁见教谢翁去，两翁殷勤留我住，是夜醉眠苔竹轩。梦见山灵向我言，翁之所说皆不然。两翁盛德合乎天，天与遐龄五百年。

京口画楼三百所，第一新楼名喜雨。大鹏展翼到中天，化作檐楹不飞去。一日登临天下奇，华灯照夜万琉璃。上与星辰共罗列，下映十里莲花池。泰山为麹海为酿，手挈五湖为瓮盎。银糟香沸碧瑶春，歌舞当垆多丽人。使君歌了人皆饮，更赏谷中花似锦。五兵不用用酒兵，折冲樽俎边尘寝。兹楼屹作东南美，孰识黄堂命名意。特将此酒噀为霖，四海九州同一醉。

北风吹岁暮，空闺独栖止。夙兴泪盈掬，夕息梦千里。妾生胡不仁，失身从浪子。嚼蘗苦我心，餐冰噤我齿。离异何足愁，险涩可胜纪。寄书西飞雁，反复话终始。

鼠璞窃美名，冠玉假外观。良人夸意气，下妾愁岁晏。念君始行迈，雪岭梅初粲。春风桃已红，光阴等导弹。相思果如何，金环宽玉腕。昔为连理枝，今作抟沙散。惜哉牛与女，脉脉阻河汉。特栖良独难，守坚祇自赞。双剑几时合，寄声问华焕。勿听五羊歌，富贵忘贫贱。

寻常被酒时，归到急投枕。为爱次山文，今夜醉忘寝。伟哉浯溪碑，千载气凛凛。舂陵贼退篇，少陵犹敛衽。文章自一家，其意则古甚。大羹遗五味，纯素薄文锦。聱牙不同俗，斯人异所禀。君君望尧舜，人人欲仓廪。古道不可行，时对窊樽饮。

呜呼杜少陵，醉卧春江涨。文章万丈光，不随枯骨葬。平生稷契心，致君尧舜上。时兮弗我与，屹然抱微尚。干戈奔走踪，道路饥寒状。草中辨君臣，笔端诛将相。高吟比兴体，力救风雅丧。如史数十篇，才气一何壮。到今五百年，知公尚无恙。麒麟守高阡，貂蝉入画像。一死不几时，声迹两尘莽。何如耒阳江头三尺荒草坟，名如日月光天壤。

穷居少生涯，养子如种谷。寸苗方在手，想像秋禾熟。吾儿天所惠，骨相颇丰硕。娟娟怀抱中，一岁至周日。愿汝无灾害，长大庶可必。十岁聪明开，二十蚤奋发。胸蟠三万卷，手握五色笔。策勋文字场，致君以儒术。不然学孙吴，纵横万人敌。为国取中原，辟地玄冥北。他年汝成就，料我头已白。光华照老眼，甘旨不可缺。为子必纯孝，为人必正直。以我期望心，一日必一祝。勿为痴小儿，茫然无所识。胎教尚有闻，斯言岂无益。

浔阳江头秋月明，黄芦叶底秋风声。银龙行酒送归客，丈夫不为儿女情。隔船琵琶自愁思，何预江州司马事。为渠感激作歌行，一写六百六十字。白乐天，白乐天，平生多为达者语，到此胡为不释然。弗堪谪宦便归去，庐山政接柴桑路。不寻黄菊伴渊明，忍泣青衫对商妇。

何人笔端有许力，卷来一片潇湘碧。摩挲老眼看不真，怪见层波涌虚壁。天庆观中双黑龙，物色虽殊妙处同。能将此水畜彼龙，方知画手有神通。龙兮水兮终会遇，天下苍生待霖雨。

南云漂渺连苍穹，七十二峰朝祝融。凌空栋宇赤帝宅，修廊翼翼生寒风。朝家遣使严祀典，御香当殿开宸封。愿四海，扶九重，干戈永息年屡丰。五岳惟今见南岳，北望乾坤双泪落。

君作来宾宰，听我说来宾。蛮俗无王化，当为行化人。有民无租赋，租赋出商旅。逐利遭重征，商旅亦良苦。能放一分宽，可减十分怨。不爱资囊橐，但爱了支遣。民穷赖抚摩，官贫俸不多。但得百姓安，俸薄其柰何。勿谓朝廷远，官职易迁转。律己贵廉勤，御事要明断。自县辟为州，指日为太守。须知早归来，瘴乡不可久。

一室虚生白，中作满月形。山中三万户，玉斧新修成。时人指为月，云卧亦强名。似月有圆相，不西沉东升。浮云不能蔽，又无亏与盈。是为大圆镜，由师心地明。一圆走无碍，光芒照八纮。可以破诸暗，可以续祖灯。明透双峰顶，辉映慧云亭。此镜实无台，请师问老能。

千山万山闽中路，六尺枯藤两芒屦。去岁梅花迎我来，今岁梅花送我去。梅花岂解管送迎，白发胡为又南征。天荒地老终无情，归去归兮老石屏。

燕居适所息，非怀傲世心。白云自舒卷，青山无古今。中有动静机，杳眇谐素襟。以时为出处，怀人抚瑶琴。平生披短褐，时来或华簪。世论倘不合，矢口不如喑。避影长松下，洗耳清溪浔。慎勿出云外，黄尘三尺深。

忆昨游桂林，岩洞甲天下。奇奇怪怪生，妙不可模写。玉华东西岩，具体而微者。神功巧穿凿，石壁生孔罅。玲珑透风月，宜冬复宜夏。中有补陀仙，坐断此潇洒。空山茅苇区，无地可税驾。举目忽此逢，心骇见希诧。题诗愧不能，行人亦无暇。

仆本山野人，渔樵共居处。小年学父诗，用心亦良苦。搜索空虚腹，缀缉艰辛语。糊口走四方，白头无伴侣。前年得严粲，今年得严羽。我自得二严，牛铎谐锺吕。粲也苦吟身，束之以簪组。遍参百家体，终乃师杜甫。羽也天姿高，不肯事科举。风雅与骚些，历历在肺腑。持论伤太高，与世或龃龉。长歌激古风，自立一门户。二严我所敬，二严亦我与。我老归故山，残年能几许。平生五百篇，无人为之主。零落天地间，未必是尘土。再拜祝二严，为我收拾取。

七十老翁头雪白，落在江湖卖诗册。平生知己管夷吾，得为万贡堂前客。嘲吟有罪遭天厄，谋归未办资身策。鸡林莫有买诗人，明日烦公问蕃舶。

老病懒作书，行藏诗上见。一心不相忘，千里如对面。我已八十翁，此身宁久绊。诸君才杰出，玉石自有辩。随才供任使，小大皆众选。明君用良弼，治道方一变。与之致太平，朝廷还旧观。老夫眼尚明，细把诸君看。试将草草书，用写区区愿。一愿善调燮，二愿强加饭。三愿保太平，官职日九转。

鹊噪令人喜，鸦噪令人憎。人心自分别，吉凶属禽声。舜时有凤鸣，文王时亦鸣。汉时凤亦鸣，六朝时亦鸣。凤鸣有吉凶，人不子细听。

纨扇六月时，似妾君恩重。避暑南薰殿，清风随扇动。妾时侍君王，常得沾余凉。秋风飒庭树，团团无用处。妾亦宠顾衰，栖栖度朝暮。扇为无情物，用舍不知恤。妾有深宫怨，无情不如扇。

郎船江下泊，妾家楼上住。朝朝暮暮间，上下两相顾。相顾不相亲，风波愁杀人。

采薇人固高，饮露蝉遂清。谋兹一粒粟，举世共营营。营营亦多涂，中有亏与盈。陋巷一箪食，朱门九鼎烹。穷达各有命，繄谁主权衡。吾生未可必，秋风白发生。

蛛网羃虚檐，一饱罗群飞。寒蚕啮枯桑，一身终茧丝。物物巧生理，我生拙奚为。貂裘日以弊，石田岁长饥。一贫已到骨，一气傥未衰。举目送飞鸿，悠悠知我谁。

夜雨挟西风，摵摵撼庭树。浮生堪几秋，青鬓忽已素。铅刀刲九牛，策蹇望长路。所操莽无奇，自好徒自误。改弦调新声，履道易故步。收功在桑榆，其敢怨迟莫。

红紫委路尘，绿树有嘉色。刳心晚闻道，玩物若有得。青春坐销歇，方兹见真实。人生到中年，胡不保明德。秋风堕庭梧，栖凤去无迹。矫首碧云端，一语三叹息。

灵凤鸣朝阳，神龙不泥蟠。时兮不可为，昌父乃在山。思君二十年，见君良独难。时于邸报上，屡见得祠官。祠官禄不多，一贫其柰何。采芝亦可食，当作采芝歌。近者李侍郎，直言遭逐去。人皆笑其疏，君独有诗句。君为山中人，世事安得闻。入山恐未深，更入几重云。

有客游濠梁，频酌淮河水。东南水多咸，不如此水美。春风吹绿波，郁郁中原气。莫向北岸汲，中有英雄泪。

穷人不谋欢，元夜如常时。晴雨均寂寞，蚤与一睡期。朱门粲灯火，歌舞临酒池。酒阑欢不足，九街恣游嬉。前呵惊市人，箫鼓逐后随。片云头上黑，翻得失意归。

群山势如奔，欲渡长江去。孤峰拔地起，毅然能遏住。屹立大江干，仍能障狂澜。人不知此山，有功天地间。

夜听枫桥钟，晓汲松江水。客行信匆匆，少住亦可喜。且食鳜鱼肥，莫问鲈鱼美。

垂虹五百步，太湖三万顷。除却岳阳楼，天下无此景。范蠡挟西施，功名付烟艇。

秋风吹客衣，归兴浩难写。寒林噪晚鸦，红日堕平野。篙师解人意，檥棹酒旗下。

扁舟乃官差，舟子吾语汝。汝为我作劳，吾亦不汝负。好向上塘行，莫过荷叶浦。

采芝商山秦四皓，象戏橘中为四老。我疑此画即其人，有时以酒陶天真。丹青不知谁好手，作此饮态妙入神。摩挲半世江湖眼，古锦轴中舒复卷。细将物色辨人物，迺是晋时刘毕与陶阮。一琴无弦横膝上，一琴团团明月样。一人持杓坐瓮边，一人手携文一编，是中必写酒德篇。诸君伤时强自遣，麹生风味况不浅。五胡妖气蔽神州，誓江不救中原乱。新亭举目愁山河，万事何如一樽满。一杯一杯醉复醉，天地陶陶尽和气。道术相忘礼法疏，形骸懒散无机事。此画流传知几载，生绡剥落精神在。何人为我更作杜陵饮中八仙歌，将与冰壶主人为此对。

故人昔住金华峰，面带双溪秋水容。故人今住伏龙山，陈陶故圃茅三间。千载清风徐孺子，门前共此一湖水。百花洲上万垂杨，白鸥群里歌沧浪。故人心事孺子高，故人诗句今陈陶。短衣饭牛不逢尧，何如绣鞍上著锦宫袍。瓦盆对客酌松醪，何如紫霞觞泛碧葡萄。豆萁然火度寒宵，何如玉堂夜照金莲膏。吟成秃笔写芭蕉，何如沉香亭北醉挥毫。再三问君君不对，目送飞鸿楚天外。细读山中招隠篇，超然意与烟霞会。照影湖边双鬓皓，此计知之悔不早。三椽可办愿卜邻，荷锸相随种瑶草。

晓风吹断花稍雨，青山白云无唾处。岚光滴翠湿人衣，踏碎琼瑶溪上步。人家远近屋参差，半成图画半成诗。若使山中无杜宇，登山临水定忘归。

天星堕地化为石，老佛占作青莲宫。东来海若献秋水，琼以碧波千万重。云根直下数百丈，时吐光焰惊鱼龙。凤凰群飞拥其后，对面庐阜之诸峰。阴晴风雨多态度，日日举目看不同。高髯能诗复能画，自说此景难形容。且好收拾藏胸中，养成笔力可扛鼎，然后一发妙夺造化功。高髯高髯须貌取，万物升沉元有数。吾闻此石三千年，复化为星上天去。

春秧夏苗秋遂获，官赋私逋都了却。鸡豚社酒赛丰年，醉唱村歌舞村乐。鼓笛有声无曲谱，布衫颠倒傞傞舞。欲识太平真气象，试看此画有佳趣。管弦声按宫商发，细转柳腰花十八。罗帏绣幕拂香风，九酝葡萄金盏滑。王孙公子巧欢娱，勿将富贵笑田夫。非渠耕稼饱君腹，问有黄金可乐无。

禁城鸡唱金门开，起居舍人携疏来。榻前一奏一万字，历历写出忠义怀。顿首惶恐臣昧死，越录敢言天下事。百年河洛行胡朔，恨满东南天一角。夷甫诸人责未酬，志士愁眠剑锋落。天意未回事难举，乡来一试成千误。犬羊频岁自相屠，盛衰大抵由天数。昨臣衔命出疆时，自期有去必无归。屈膝穹庐当愤死，天相孤忠半道回。金山之下长江水，击檝中流书壮志。东风吹上妙高台，略望江淮见形势。形势从来祇如此，几年待得天时至。朝廷为计保万全，往往忘却前朝耻。臣今未暇论规恢，胡虏已亡何虑哉。中原旷地无人管，政恐英雄生草莱。北方苦饥民骨立，万一东来窃吾粟。边头诸州无铁壁，借问谁能备仓卒。请朝廷厉精兵，择良将。办多多，策上上。更选人材，老练通达。分守要冲，讲明方略。一贤可作万里城，一人可当百万兵。坐令国势九鼎重，所赖君心一点明。长笺奏彻龙颜悦，继言臣愚进此说。言虽甚鄙用甚切，宸断必行天下福，勿谓儒生论迂阔。臣之肝胆与人别，读书岂为文章设。王师若出定中原，玉堂敢草平羌策。

竹弓鸣，雁鸭惊。飞来别浦无人境，春风不摇杨柳影。长颈纷纷占作家，半游波面半眠沙。或行或立或如舞，或只或双或群聚。饮啄浮沉多态度，物情闲暇世忘机。分明一片太古时，巧伪不作民熙熙。

我之居，元在野，平生惯识牛羊者。今见蒲江出此图，半日不知渠是画。一犍当前转头立，一犍度浦毛犹湿。中有一苍骑以牧，{羊古}羜相随数十足。殿后两枚黄觳觫，分明如活下前坡。路转南山春草多，耳根只欠牧儿歌。

鄂州州前山顶头，上有缥缈百尺楼。大开窗户纳宇宙，高插栏干侵斗牛。我疑脚踏苍龙背，下瞰八方无内外。江渚鳞差十万家，淮楚荆湖一都会。西风吹尽庾公尘，秋影涵空动碧云。欲识古今兴废事，细看文简李公文。

云巢示我良马图，一骑欲水一骑刍。竹批双耳目摇电，毛色纯一骨相殊。何人貌此真权奇，笔端疑有渥洼池。驽骀当用骅骝老，赢得画图人看好。盆中饮，槽中秣，无用霜蹄空立铁。何如渴饮长城濠上波，饥则饱吃天山禾。振首长鸣载猛士，龙荒踏碎犬羊窠。

生绢六幅淡墨图，伊人笔端有造化。骅骝汗血捉电光，牯牸倦耕眠草下。陂塘漠漠烟雨后，出水群鱼戏潇洒。细看物物有生意，不比寻常能画者。请君就此三景中，挥毫添我作渔翁。岸头孤石持竿坐，白鹭同居蒲苇丛。有时寻诗出游衍，款段徐行山路远。奚奴逐后背锦囊，木杪斜阳鸦噪晚。有时蓑笠过田间，农妇农夫相往还。手放鉏犂吹短笛，日暮青郊黄犊闲。王孙贵人不识此，此是吾侬佳绝处。挂君图画读吾诗，令人懒踏长安路。

朝来栏槛倚晴空，暮来烟雨迷飞鸿。白衣苍狗易改变，淡妆浓抹难形容。芦洲渺渺去无极，数点断山横远碧。樊山诸峰立一壁，非烟非雾笼秋色。须臾黑云如泼墨，欲雨不雨不可得。须臾云开见落日，忽展一机云锦出。一态未了一态生，愈变愈奇人莫测。使君把酒索我诗，索诗不得呼画师。要知作诗如作画，人力岂能穷造化。

河阳种桃彭泽柳，岁岁春风夸不朽。何如君种一池莲，开向五月六月天。红妆当暑清无汗，绿叶染风香不断。坐令百里尽清凉，天乃赠君云锦段。此花不可无此堂，主人姓字同芬芳。更看堂后参差竹，醉倚炎空舞寒绿。

道人幽吟岩壑底，伴晓猿啼秋鹤唳。自陶情性乐天真，一心不作求名计。一朝邂逅杨东山，诗声扬扬满世间。东山才与诚斋敌，手腕中有万斛力。为君翻九渊，探君骊龙珠。为君擘沧海，钩上珊瑚枝。丰城地下掘起龙泉太阿双宝剑，南山雾里窥见隠豹文章皮。是宝欲藏藏不得，总被东山手拈出。道人从此诗价高，石廪祝融争崒嵂。君不见弥明石鼎联句诗，千载托名韩退之。

竹隠种竹知几年，千竿万竿长拂天。群飞不敢下栖止，常有清风凛凛然。丹穴飞来两雏凤，凤来此竹为之重。牙签玉轴带芸香，家藏万卷为渠用。人间豚犬不足多，我来为作徐卿二子歌。手传竹隠文章印，看取他日官职高嵯峨。

报恩千楹归一炬，佛也不能逃劫数。宝坊化作瓦砾场，堪笑月庭来又去。率翁修造凤楼手，第一能将无作有。神工作舍鬼筑墙，鞭笞木石能飞走。风斤月斧日纷然，行看华屋突兀在眼前。好留一室馆狂客，早晚来参文字禅。

春蚕成丝复成绢，养得夏蚕重剥茧。绢未脱轴拟输官，丝未落车图赎典。一春一夏为蚕忙，织妇布衣仍布裳。有布得着犹自可，今年无麻愁杀我。

腰镰上垅刈黄云，东家西家麦满门。前村寡妇拾滞穟，𫗴粥有余炊餠饵。我闻淮南麦最多，麦田今岁屯干戈。饱饭不知征战苦，生长此方真乐土。

武昌江头人送别，杨柳秋来不堪折。汉阳门外望南楼，昨日不知今日愁。英雄握手新相识，人情正好成南北。酒阑人散最关情，一雁西飞楚天碧。

去年汝来巢我屋，梁间污泥高一尺。啄腥抛秽不汝厌，生长群雏我护惜。家贫惠爱不及人，自谓于汝独有力。不望汝如灵蛇衔宝珠，雀献金环来报德。春风期汝一相顾，对语茅檐慰岑寂。如何今年来，于我绝踪迹。一贪帘幕画堂间，便视吾庐为弃物。

学如刘子政，不使校书天禄阁。文如李太白，不使待诏金銮殿。倚楼终日看庐山，赢得虚名闻九县。才忌太高，心忌太清。平平稳稳，为公为卿。骐骥可羁，乃归帝闲。麟凤莫驯，为瑞人间。人间为瑞徒能好，骐骥可羁终远到。岁寒心事几人知，手把梅花供一笑。

姑苏道士天酒星，醉笔写出双龙形。墨迹从横夺造化，蜿蜒满壁令人惊。一龙翻身出云表，口吞八极沧溟小。手弄宝珠珠欲飞，握入掌中拳五爪。一龙排山山为开，头角与石争崔嵬。波涛怒起接云气，不向九霄行雨来。万物焦枯天作旱，两雄壁隠宁非懒。真龙不用只画图，猛拍栏干寄三叹。

渔父饮，不须钱。柳枝斜贯锦鳞鲜，换酒却归船。

渔父醉，钓竿闲。柳下呼儿牢系船，高眠风月天。

红叶无人扫，黄花独自妍。听谈天下事，愁到酒樽前。水阔终非海，楼高不到天。昔人已怀古，况复后千年。

酒醒愁难醒，春归客未归。鶑啼花雨歇，燕立柳风微。世路多殊辙，人生贵识机。低头饱一粟，仰首愧云飞。

焚香拜元日，受岁客他州。白发难遮老，新年讳说愁。无人能访戴，有地足依刘。桃李争春事，梅花笑未休。

市近人声杂，窗明雨色开。异乡轻度节，同邸重传杯。不碍狂夫醉，知无贺客来。故园归未得，茅屋想苍苔。

门巷规模古，田园气味长。小桃红破萼，大麦绿衔芒。稚犬迎来客，归牛带夕阳。儒衣愧飘泊，相就说农桑。

荆楚一都会，潇湘八景图。试呼沙鸟问，曾识古人无。痛哭贾太傅，行吟屈大夫。汀洲芳草歇，转使客情孤。

长沙沙上寺，突兀古楼台。四面水光合，一边山影来。静分僧榻坐，晚趁钓船回。明日重相约，前村访早梅。

古镇更为县，封疆半是山。赋繁官吏窘，土瘠稻粱悭。流水心何急，高山意自闲。春风细吹拂，桃李满民间。

一笠戴春雨，愁来不可遮。清明思上冢，昨夜梦还家。归兴随流水，伤心对落花。晋原松下泪，沾洒楚天涯。

醉卧长安市，思归东海涯。瓶余残腊酒，梅老隔年花。日与愁为地，时凭梦到家。乡书三两纸，一读一咨嗟。

雪化晴檐雨，炉烘冻壁春。穷犹恋诗酒，懒不正衣巾。寂寞安吾分，奔驰失我真。枯桐就煨烬，容有赏音人。

岁事朝朝迫，家书字字愁。频沽深巷酒，独倚异乡楼。诗骨梅花瘦，归心江水流。狂谋渺无际，忍看大刀头。

好山看不了，遂借上方眠。酒渴倾花露，诗清泻涧泉。生无适俗韵，老欲结僧缘。睡觉钟声晓，窗腾柏子烟。

清境无尘杂，羁怀向此开。主人有风度，和我不尘埃。倚竹评诗句，拈花泛酒杯。出门见明月，客去又招回。

登临舒老眼，吊古得凄凉。故国自龙虎，高台无凤凰。浮云多改变，乔木见兴亡。往事浑休问，锺山又夕阳。

岩路穿黄落，人家隠翠微。笼鸡为鸭抱，网犬逐鹑飞。竹好堪延客，溪清欲浣衣。禅扉在何许，僧笠戴云归。

茅屋七五聚，沙汀八九磐。梯山畦麦秀，囊石障溪湍。父老鸡豚社，儿童梨栗盘。幽居有余乐，奔走愧儒冠。

一襟忠谊气，数首北征诗。不许公卿见，徒为箧笥奇。衔枚冲雪夜，击楫誓江时。此志无人共，愁吟两鬓丝。

山束江流急，云兼雾气深。轻鸥闲态度，孤雁苦声音。客路行无极，风光古又今。梅花出篱落，幽事颇关心。

士有败风节，惭魂埋九京。幽闺持大谊，千载着嘉名。父不重然诺，女能轻死生。寒潭堕秋月，心迹两清明。

撚指过三月，又当春夏交。花残蜂课蜜，林茂鸟安巢。芳草生青霭，新篁展绿稍。风骚将断绝，谁有续弦胶。

几度观朝报，差除不到君。山林自台阁，文字即功勋。吟苦孟东野，潜深杨子云。一官虽偃蹇，千载有知闻。

雪中寒力壮，病骨瘦难胜。温酒拨炉火，题诗敲砚冰。惊心双白鬓，知我一青灯。欲误浮生事，思参小大乘。

细数平生事，何堪挂齿牙。客游儿废学，身拙妇持家。开瓮尝春酒，租山摘早茶。关心此时节，归兴满天涯。

无山可种菊，强号菊山人。结得诸公好，吟成五字新。红尘时在路，白发未离贫。吾辈浑如此，天公似不仁。

度岭休骑马，临渊看网鱼。木根高可坐，岩石细堪书。谷鸟鸣相答，山云卷复舒。儒衣人卖酒，疑是马相如。

刘子隠居地，真如李愿盘。万松春不老，多竹夏生寒。卜筑世情远，登临客虑宽。题诗疥君壁，聊以记游观。

边寒客衣薄，渐喜暖风回。社后未闻燕，春深方见梅。壮怀频抚剑，孤愤强衔杯。北望山河语，天时不再来。

三杯成小醉，行处总堪诗。临水知鱼乐，观山爱马迟。林塘飞翡翠，篱落带酴醾。问讯边头事，溪翁总不知。

元从边上住，来此避兵兴。麦𪎊朝充食，松明夜当灯。蔽门麻菶菶，护壁石层层。老妪逢人哭，吾儿在谢陵。

淫滞江湖久，蹉跎岁月新。客愁茅店雨，诗思柳桥春。秣马寻归路，骑鲸问故人。山林与朝市，何处著吾身。

匹马径趋府，将军意气多。来依汉日月，思复晋山河。边将惭尸素，朝臣奏凯歌。分明御徂诈，得失竟如何。

夏潦连秋涨，人家水半门。都抛破茅屋，移住小山村。聒聒笼鸡犬，累累带子孙。安居华屋者，应觉此身尊。

端笏立朝日，肺肝倾上前。把麾持节处，桃李满淮壖。药石箴时病，蓍龟烛事先。焦头与曲突，为计孰为贤。

灭性能安乐，深居绝是非。英雄行险道，富贵隠危机。纸被如绵软，藜羹胜肉肥。苍苔满山径，最喜客来稀。

持节复持节，因循霜鬓侵。盛衰关大数，豪杰负初心。宇宙虚长算，江湖寄短吟。番阳秋水阔，湘浦未为深。

夕望春风至，还经闰月迟。梅花丈人行，柳色少年时。爱酒常无伴，吟诗近得师。离骚变风雅，当效楚臣为。

东风吹竹屋，无数落梅花。冻雀栖檐角，饥乌啄草芽。家乡劳夜梦，客路又春华。莫讶狂夫醉，西楼酒可赊。

何以涧泉号，取其清又清。天游一丘壑，孩视几公卿。杯举即时酒，诗留后世名。黄花秋意足，东望忆渊明。

园圃屋东西，从君一杖藜。雨寒花蕊瘦，春重柳丝低。亭馆常留客，轩窗总傍溪。摩挲雪色壁，安得好诗题。

呜呼赵紫芝，其命止于斯。东晋时人物，晚唐家数诗。瘦因吟思苦，穷为宦情痴。忆在藏春圃，花边细话时。

玉笥千峰雨，金风十日秋。谁能多载酒，来此共登楼。山立阅万变，溪深纳众流。故人归未得，我亦为诗留。

梦说去年事，诗从昨夜吟。三杯新岁酒，千里故乡心。人共梅花老，愁连江水深。家书忽在眼，一纸直千金。

欲访扬雄宅，扁舟过白沙。自从山以后，直到水之涯。风节古人物，文章老作家。相寻有忙事，第一问梅花。

朝市风波地，乾坤渔猎场。生民日憔悴，吾道亦凄凉。龙不为霖出，凤于何处藏。群鸦争晚噪，一意送斜阳。

何处避炎热，相期过宝坊。万松深处坐，六月午时凉。钟磬出深屋，江山界短墙。醉来归兴懒，留宿赞公房。

旅食思乡味，砧声起客愁。夜凉风动竹，人静月当楼。浮世百年梦，他乡几度秋。店翁新酒熟，一醉更何求。

乔木风声壮，大江天影圆。悲秋时把酒，爱月夜行船。未及到河上，先愁过竹边。倚篷思往事，闻笛为凄然。

高台延望眼，风物满前村。细读南丰记，频开北海樽。远山如看画，近市不闻喧。诗是君家事，长城在五言。

老觉登楼懒，心知涉世疏。梦蕉还得鹿，缘木可求鱼。晚岁未闻道，平生欠读书。行藏两无策，究竟果何如。

拄杖穿云去，一坡仍一坡。地高山不峻，花少竹还多。家近登临便，人贤气味和。能诗老姚合，朝夕共吟哦。

竹径入茅屋，松坡连菜畦。深潴沤麻水，斜竖采桑梯。区别邻家鸭，群分各线鸡。行人来少憩，假道过东溪。

凛凛北风劲，行行西路赊。人情甘淡薄，世事苦参差。酒易逢知己，诗难遇作家。林间数点雪，错认是梅花。

麻姑山下泊，城郭带烟霞。携刺投诗社，移船傍酒家。沙禽时弄水，榉柳夏飞花。小酌未能了，西楼日又斜。

鄂渚三千里，南楼看月回。东园花政好，去岁客重来。兄弟皆名士，文章动上台。倾城倾国色，也用觅良媒。

饱食武昌鱼，不如归故庐。盟鸥还海道，问雁觅家书。又把乡人刺，来投使者车。东园桃与李，莫使着花疏。

一径沿溪入，数椽松竹间。岂知人事变，自觉客身闲。采菊出寻酒，移床卧看山。苍头无可作，把钓过西湾。

林屋何潇洒，权为羽士家。客来多载酒，僧至自煎茶。试墨题新竹，携筇数落花。饮中忙过日，无暇问丹砂。

梯险登霞外，乘流过竹西。寒溪随雨涨，高阁与云齐。双鹤有时舞，孤猿何处啼。清吟无尽兴，白石可留题。

兹山自开辟，有此一泓泉。姓自章而立，名因赵以传。源从番水出，地与瑞峰连。寄语山中友，临流着数椽。

太守能延客，兹堂为我开。清池照窗户，列嶂带楼台。剔藓观题字，披榛欲访梅。城根数株石，曾识范公来。

檥棹病三日，登楼举一觥。江山从古在，花草逐时生。南浦佳人别，西风送客行。锦鳞能自跃，献我一杯羹。

万里清秋景，都归乎此亭。光阴几今古，天地一宫廷。𫞚水东西白，梅山表里青。登临生酒兴，欲醉又还醒。

手揽澄清辔，声名汉范滂。一台振风采，列郡正权纲。衡岳势增重，文星日有光。金门虽藐藐，玉节自堂堂。

麾节罗群彦，朝廷只数公。近民多惠泽，望阙负孤忠。星殒京城震，沙移海水通。欲知休咎证，无路问苍穹。

敢写散人号，来登君子堂。论文才力短，忧世话头长。老不堪行路，心思归故乡。数行诗后语，夜夜吐光芒。

元龙湖海士，参得石头禅。卓笔翻千偈，住山今十年。安心一丘壑，过眼几云烟。莫笑拙庵拙，声名动九天。

太守持斋戒，精诚动九天。骄阳变霖雨，凶岁转丰年。信是经纶手，行司造化权。唐时相房杜，斗米直三钱。

出郭问农事，家家笑语声。有田皆足水，既雨亦宜晴。山下溪流急，街头米价平。明朝闻领客，相见贺秋成。

偶尔来江上，从君到酒边。雨晴花弄日，风定柳凝烟。适意共一笑，浮生无百年。明朝大自在，谁办载花船。

东隠三年别，西风一纸书。逢人相问讯，念我独勤渠。游子司吾土，先人有弊庐。欲归归未得，妻子定何如。

独坐观星斗，一襟秋思长。天河司米价，太乙照时康。月浦孤帆过，风荷一路香。持杯问舟子，今夜宿谁乡。

今日东园会，能为野客期。乾坤一南北，花木几兴衰。亭馆经行地，欧苏无恙时。风流不可见，烟雨谩题诗。

老貌非前日，清吟似旧时。已无藏酒妇，幸有读书儿。连岁修茅屋，三秋绕菊篱。寒儒有奇遇，太守为刊诗。

腊里春风转，埙箎一气和。劝翁新岁酒，唱我老人歌。一世声名重，四方书问多。章泉一泓水，思与海同波。

腊雪随风下，蹇馿行路难。匆匆投邸舍，草草共杯盘。喜见丰年瑞，浑忘昨夜寒。儿童不解事，却作柳花看。

田家茧栗犊，小小可怜生。未试一犂力，俄遭五鼎烹。朝来占食指，妙绝此杯羹。口腹为人累，终怀不忍情。

亭榭八九所，一筇随往还。四桥朱槛外，三径绿阴间。凿浅通流水，凭高见远山。琴堂判风月，一笑得双鬟。

两揆新当国，三边未解兵。吾君极勤俭，天下望升平。春雨随时下，福星连夜明。寒儒卜天意，对酒百忧轻。

昨闻曹两府，河上遇游仙。驻跸钱塘后，结庵庐阜边。焚香观御帖，洗盏酌神泉。雁足传书日，伤心已百年。

兴废从谁问，云烟过眼空。吁嗟六朝事，想像半山翁。百景饶君咏，三杯许我同。登临无限意，多在夕阳中。

偶逢淮上客，急急问蕲黄。未语心先噎，低头泪已滂。五关人失守，残虏势非强。闻说许都统，提兵过武昌。

人材当世用，缓急敢辞难。身挟天威重，名惊贼胆寒。临机一著妙，入境众心安。闻已诛元恶，仍须问祸端。

庸将几误国，流民亦弄兵。康时仗豪杰，了事是功名。车马长淮路，貔貅细柳营。山阳还旧观，并使虏尘清。

行尽白云际，乘槎过水西。稻田秋后雀，茅舍午时鸡。野饭自不恶，村醪亦可携。闻钟欲投宿，何处是招提。

君为郴桂客，听说道途难。不过神愁岭，须经鬼哭山。心平无险路，酒贱有欢颜。早作还乡计，高堂鹤发斑。

笑傲南台上，东风吹鬓丝。眼明花在处，春好雨晴时。楼阁多临水，溪山可赋诗。留连无尽意，故遣酒行迟。

诗情满天地，客梦绕潇湘。何处桂花发，秋风昨夜香。登山犹矍铄，照水见昂藏。未了一生事，难禁两鬓霜。

草罢惜春赋，持杯亦鲜欢。檐楹双燕语，风雨百花残。小阁无聊坐，征衣不耐寒。地炉烧石炭，强把故书看。

解后风尘底，周旋鞍马间。三杯送行色，一笑强开颜。夜宿煖汤市，晨炊冷水关。军前献筹策，第一守光山。

今日病方起，君来喜可知。地炉烧榾柮，瓦釜煮犁祈。门外雪三尺，窗前梅数枝。野夫饥欲死，谁与办晨炊。

偶作榆溪客，还逢橘井仙。多才出人上，笑我老吟边。买锦囊诗卷，典衣供酒钱。竹林青眼叔，常说仲容贤。

清淡守风节，当官若隠居。自称为漫尉，人道是迂儒。俸外无炊米，公余但读书。王门多贵戚，道眼视如无。

买得南坡景，创成西尉司。宅幽连寺观，地广带亭池。能事事易了，役民民不知。题诗记颠末，政不假人碑。

吾里不识面，他乡喜见君。数朝相款曲，杯酒接慇。懃。清挹湘江水，笑开衡岳云。归心逐回雁，转首叹离群。

俗物败佳兴，余非后汝期。既来迟一见，政恐错相疑。同访金仙老，因参玉板师。樽前有余暇，细读放翁诗。

桂林佳绝处，人道胜匡庐。山好石骨露，洞多岩腹虚。峥嵘势相敌，温厚气无余。可惜登临地，春风草木疏。

昨者登梅岭，兹来入桂林。相从万里外，不负一生心。湖上千峰立，樽前十客吟。讥评到泉石，吾敢望知音。

相对两山碧，春风摇绿篁。一巢云建造，三涧水宫商。谷口躬耕稼，盘中歌寿昌。桃花认行路，他日访刘郎。

暂作三衢客，寻僧出郭迟。适逢徐孺子，同访郑当时。诗集百家富，梅花几树奇。匆匆又行役，不见烂柯棋。

层台高几许，此即会稽图。一目空秦望，千峰压镜湖。云烟分境界，城郭限廉隅。他日传佳话，兰亭与此俱。

天造此一景，趋然阛阓间。坐分台上石，看尽越中山。松月照今古，樵风送往还。只愁轩冕出，闲却白云关。

愁酌开怀酒，凉生破暑风。论交谈洒洒，告别恨匆匆。十里黄塘路，扁舟白发翁。多情今夜月，为我照吟篷。

秋扇交情薄，儒衣行路难。纵怀千里志，也要一枝安。梦绕梅花帐，愁生苜蓿盘。从来食肉相，千万强加餐。

客梦江湖远，穷居骨肉离。尺书无寄处，中夜不眠时。念尔衣裘薄，满怀风露悲。狂游断消息，深负竹林期。

畴昔交游密，暌违岁月多。石屏今老矣，梅屋病如何。世路生荆棘，家山足薜萝。共寻深处隠，此计莫蹉跎。

逐日愁闻雨，今朝喜遇晴。云开山献状，月出海生明。天地有常理，古今无限情。静中观世变，安得见河清。

老去知无用，归来得自如。几年眠客舍，今日爱吾庐。处世无长策，闲时读故书。但能营一饱，浑莫问其余。

破屋不可住，如何著老身。喜于乔木下，见此小楼新。山好如佳客，吾归作主人。摩挲双脚底，无复踏红尘。

绣斧离章贡，旋闻帅寿沙。先生方易节，客子已还家。别后仙凡隔，归来道路赊。秋风两行字，也胜寄梅花。

身退谋家易，时危致主难。才能今管乐，人物旧张韩。吾国日以小，边疆风正寒。平生倚天剑，终待斩楼兰。

闻说营新第，无从贺落成。门庭山水色，楼阁管弦声。海内二三杰，胸中十万兵。宁为一区计，不使九州平。

忆作南州客，归来东海滨。尚怀忧世志，忍说在家贫。老作山林计，梦随车马尘。郁孤台上月，无复照诗人。

夏闰得秋早，雨多宜岁丰。今朝上东阁，昨夜已西风。田野一饱外，乾坤万感中。传闻招战士，人尚说和戎。

有母身长健，无营家自丰。林塘孝子宅，诗礼古人风。垅亩秋成后，弟兄和气中。时闻有佳话，常欲访王戎。

海曲荒凉地，吟边蹭蹬身。时危法当隠，年老惯居贫。俗客苦恋坐，小孙痴弄人。等闲成一笑，不觉把杯频。

久坐图书府，方登著作庭。人知才可敬，公以德为馨。议论参诸老，文章本六经。省中相别后，夜夜望奎星。

词臣工笔墨，亦足致功勋。细草平戎策，兼为谕蜀文。一言关治乱，千载有知闻。应笑垂纶叟，愁吟对海云。

祭酒家风重，民曹官职卑。公勤为己任，清白取人知。腊月三山雪，梅花一路诗。旧时来往处，今有梦相随。

子去寻名胜，何惭著布衣。出门知所乡，在旅亦如归。道谊无穷达，文章有是非。寄声陈与赵，相赏莫相违。

谦甫多才思，存之重谊襟。一书愁话别，千里梦相寻。南浦扁舟上，东湖万柳阴。旧时行乐处，何事不关心。

久客归来后，家如旧日贫。青山何处隠，白发也愁人。畎亩一生事，乾坤百病身。时无嵇吕驾，相忆莫相亲。

表表魁梧相，面如田字方。早宜朝玉陛，犹自绾铜章。上挹叶丞相，近瞻商侍郎。风流接前辈，偃室有辉光。

远庵家学在，持此去为官。冰雪吾身白，风霜吏胆寒。一心毋妄用，百姓自相安。贤者妙为政，谁言宰剧难。

秋风梧叶雨，衮衮送秋凉。一气四时转，几人双鬓苍。旧游如说梦，久客乍还乡。欲作安居计，生涯尚渺茫。

秋来常日雨，雨霁忽秋深。鹤换一身雪，花开满树金。三杯动情性，一笑付园林。莫怪先归去，衰翁薄疾侵。

贤愚不同道，用舍要知机。涉世有臧否，倚楼无是非。鸦分枯树立，雁逐断云飞。朝暮寻常事，何须叹落晖。

造化人难测，寒时暖似春。蛟龙冬不蛰，雷电夜惊人。四海疮痍甚，三边战伐频。静中观气数，愁杀草茅臣。

好山横远碧，平野带林塘。四望耕桑地，几年云水乡。海天龙上下，秋日鹤翱翔。睹物忽有感，无心住草堂。

海近朝曦赫，山明宿雾消。紫云萦碧落，白鹭点青苗。避暑轩亭爽，凭虚眼界遥。时来一登眺，初不待招邀。

寄声黄与宋，书去望书还。别后交情在，年来世路艰。吾思蹈东海，君合隠西山。诗卷勤收拾，留名天地间。

江湖归亦好，朋友恨相疏。倏作三年别，才通一纸书。诗盟谁是主，世道正愁予。若见王都督，烦君问起居。

檥棹河梁畔，推篷得句新。云为山态度，水借月精神。密树藏飞翮，平波见跃鳞。饥年村落底，也有醉归人。

岁月频看镜，功名一据鞍。勿言行路恶，有志恋家难。芳草客程远，落花春夜寒。江湖旧时梦，相逐到长安。

日月易流转，一年仍一年。身从忧患老，事逐岁时迁。白首未闻道，清贫不愧天。寒林松柏瘦，花柳又春妍。

腊尽无多日，吾生有几年。老于人事懒，贫觉世情偏。独枕江湖梦，闭门风雪天。三杯动诗兴，得句落梅边。

意气久凋落，形模老可憎。能扶双病脚，赖有一枯藤。世味淡如水，吾心达似僧。明朝今日事，一任运腾腾。

小畦寻丈许，凿壁置柴扉。雨后菜虫死，秋来花蝶稀。插篱新种菊，抱瓮已忘机。俗客忽相访，妨人洗布衣。

浩浩海风劲，滔滔河水浑。古人皆去世，乔木自当门。族党诸孙盛，吾宗一线存。兴衰知有数，心事与谁论。

识面者无数，论交要有缘。未闻苍玉佩，先枉碧云篇。采凤腾诗笔，持螯泛酒船。山阴或乘兴，何待菊花天。

穷通元有命，富贵柰无缘。对此黄梅雨，歌君白雪篇。风生三尺剑，梦逐五湖船。白首成何事，归来敢问天。

万物久如渴，三冬一向晴。时无腊雪下，夜有瑞雷鸣。休咎占天意，悲欢见物情。山禽何所感，烂熳作春声。

衣冠拜元日，樽俎对芳辰。上下二百位，尊卑五世人。排门乔木古，照水早梅春。寒事将消歇，风光又一新。

今时古君子，玉立众人间。再世黄叔度，三生元鲁山。把麾浑细事，忧国欲愁颜。恨不频相见，空书谩往还。

结屋邻苍海，开门面翠屏。堂前萱草绿，寿母鬓丝青。礼乐陈樽俎，诗书立户庭。一时勤卜筑，百世享康宁。

一区扬子宅，中有读书堂。早觉儒风好，兼看野趣长。籓篱带花竹，里巷接农桑。安得茅三架，为邻住汝傍。

有酒何孤我，因花赋恼公。可怜秋鬓白，羞见牡丹红。海上盟鸥客，人间失马翁。不知衰病后，禁得几春风。

天族文章士，会稽山水州。地灵锺秀异，人物信风流。要自用卿法，如何与妇谋。功名须早计，莫为海云留。

顷上山台谒，临行辱赠诗。相思寸心在，莫讶尺书迟。好月登楼夜，清秋落木时。见君花萼集，梦到谢公池。

春来涉几日，又到落花时。老面羞看镜，愁怀强作诗。雨墙蜗篆古，风树鸟巢危。有客适相过，樽前一局棋。

阴极一阳转，君家气数回。试看庭竹上，新有凤雏来。端的传书种，分明是福胎。三朝食牛气，端不类婴孩。

扁舟到溪上，移杖即行吟。问麦雨多少，探梅春浅深。古屏今日景，修竹旧时阴。畴昔同游者，遗踪何处寻。

四野萧条甚，百年无此荒。早禾遭夏旱，晚稻被虫伤。富室无储粟，农家已绝粮。逢人相告语，生理尚茫茫。

旱潦并为虐，三农哭岁饥。当秋谷价贵，出广米船稀。救死知吾拙，谋生恐计非。固穷君子事，办采北山薇。

饿喙偏生事，空言不疗饥。谁知岁丰歉，实系国安危。世变到极处，人心无藉时。客来谈盗贼，相对各愁眉。

琐琐饥年事，骎骎谷价高。人将委沟壑，谁肯发仓厫。涸沼鱼枯死，荒村犬饿号。与人同一饱，安得米千艘。

濒海数十里，饥民及万家。雨多忧坏麦，春好忍看花。凿浅疏田水，占晴视晚霞。老农如鬼瘦，不住作生涯。

积雨喜新霁，山禽亦好音。白云开旷野，红日照高林。歉岁地惜宝，惠民天用心。君看大麦熟，颗颗是黄金。

岁歉家家窘，时危事事难。出门如有碍，对酒亦无欢。杨柳含春思，梅花耐岁寒。少须天意转，谷熟万民安。

正月彗星出，连年旱魃兴。自应多变故，何可望丰登。孰有回天力，谁怀济世能。嫠居不恤纬，忧国瘦崚嶒。

连岁遭饥馑，民间气索然。十家九不爨，升米百余钱。凛凛饥寒地，萧萧风雪天。人无告急处，闭户抱愁眠。

饿走抛家舍，从横死路岐。有天不雨粟，无地可埋尸。劫数惨如此，吾曹忍见之。官司行赈恤，不过是文移。

乘时皆闭粜，有谷贵如金。寒士糟糠腹，豪民铁石心。可怜饥欲死，那更病相侵。到处闻愁叹，伤时泪满襟。

杵臼成虚设，蛛丝网釜鬵。啼饥食草木，啸聚斫山林。人语无生意，鸟啼空好音。休言谷价贵，菜亦贵如金。

去岁未为歉，今年始是凶。谷高三倍价，人到十分穷。险淅矛头菜，愁闻饭后锺。新来慰心处，陇麦早芃芃。

舍我白甆椀，把君金屈卮。判为元日醉，共赋早春诗。冰泮鱼龙起，花开蜂蝶知。为子扶病脚，赖有古藤枝。

今朝当社日，明日是花朝。佳节唯宜饮，东池适见招。绿深杨柳重，红透海棠娇。自笑鬓边雪，多年不肯消。

风雨不相贷，繁华能几时。才歌喜晴赋，又作惜春诗。压架酴醾老，翻阶芍药迟。无花何足算，有酒且相期。

懒不修书札，将诗问起居。升沉元自异，故旧忍相疏。学术有余用，班行不次除。功名付公等，世道莫愁予。

涉世几三折，行年近八旬。江湖倦游客，天地苦吟身。白发可怜老，青云多故人。东风虽有力，朽木不逢春。

闭户生涯薄，忧时念虑长。老犹思汗漫，贫已在膏肓。弱柳饶春色，幽兰抱国香。穷通安我命，一笑且持觞。

酒醒兴未已，诗成吟不休。一凉风满座，半夜月明楼。老骥思千里，飞鸿阅九州。故人何处在，谁作置书邮。

嚣尘不到眼，潇洒似僧家。风月三千首，图书四十车。绿垂当户柳，红映隔墙花。好读天台赋，登楼咏落霞。

逼仄人间世，思从造物游。君方倚西阁，吾亦上东楼。挹彼千峰秀，森然万象秋。相看成二老，更有几年留。

自有此山在，无人作此游。气吞云海浪，笑撼玉峰秋。开辟几百载，登临第一筹。诸郎莫高兴，刻石记风流。

山鸟怪儒衣，游山我亦痴。叫云云不应，问水水相知。俗物刺人眼，春风发我诗。噪檐鸦鹊喜，主簿有来期。

雁去荡犹在，龙居山亦灵。高峰穿碧落，虚谷吸沧溟。愁见僧头白，喜逢君眼青。灯前闻妙语，字字摘天星。

此地古无闻，谁封万石君。山林才整整，来往早纷纷。两派龙湫水，千峰雁荡云。东西十八寺，纪载欠碑文。

几山兼几水，更有几烟霞。不立仙人宅，都为释氏家。宾秋多少雁，报晓一双鸦。有此山林胜，如何在海涯。

我本江湖客，来观雁荡奇。脚穿灵运履，口诵贯休诗。景物与心会，山灵莫我知。白云迷去路，临水坐多时。

百丈云岩上，神龙噀水飞。四时作风雨，万斛泻珠玑。不可形容处，无穷造化机。非他瀑布比，对此欲忘归。

骇见二灵景，山林体势豪。插空天柱壮，障日石屏高。览胜苦不足，登危不惮劳。白云飞动处，绝壁走猿猱。

林峦相掩映，岩谷独玲珑。下置维摩室，上通龙伯宫。灵珠四时雨，秋水一帘风。甚欲观新月，山高脚力穷。

每事再思过，参之以古今。唯求合天理，毋妄用吾心。和气生琴室，清风动竹林。所居虽近市，不许市尘侵。

为学日不足，毋劳课近功。声名垂不朽，文字用无穷。草色朝朝碧，桃花岁岁红。一机长运转，造物与人同。

闻说沙溪上，分明似渭川。重山照华屋，万竹遶清泉。遣馈知相忆，登门未有缘。一楼先月景，想像在吟边。

吾宗有东野，诗律颇留心。不学晚唐体，曾闻大雅音。霜空孤鹤唳，云洞老龙吟。群噪无才思，昏鸦自满林。

览镜忽有感，谁能写我真。崚嶒:忍饥面，蹭蹬苦吟身。风叶飘零夜，雨花狼藉春。相过慰牢落，吾族有诗人。

吾年几八十，暮景不胜斜。老鹤犹能语，枯梅强作花。一心为死计，无意问生涯。有酒时相过，东邻八九家。

笑共梅花语，穷难与命争。人皆居燠馆，我独堕寒坑。假合非吾道，幽栖了此生。门墙元自静，群小莫从横。

衮衮日不暇，看看岁又徂。一生赋茅屋，几度换桃符。天肯容吾老，人皆笑我迂。玉溪何所见，时复问诗癯。

今夕知何夕，满堂灯烛光。杜陵分岁了，贾岛祭诗忙。横笛梅花老，传杯柏叶香。明朝贺元日，政恐雨相妨。

淳祐第三载，正朝把一杯。老夫真是病，贺客不须来。择日修茅屋，当春觅柳栽。新年莫多事，且放好怀开。

一晴良可喜，始觉好新年。绿涨春前水，青开雨后天。看花吾老矣，把酒兴悠然。病脚妨行乐，三杯归醉眠。

邦计伤虚耗，边民苦乱离。诸公事缄默，三学论安危。灾异天垂戒，修为国可医。传闻上元夜，绝似太平时。

黄屋见闻远，朱门富贵忙。屠沽思报国，樵牧解谈王。能转祸为福，毋令圣作狂。草茅垂白叟，尚拟见时康。

闻说北风凛，其然其不然。新除策应使，急点守江船。设险浑无地，扶危赖有天。吾皇自神武，北伐美周宣。

一身供世用，六月赴官忙。当此炎天热，知君心地凉。吏能师卓鲁，县界接潇湘。试饮浏阳水，清清滋味长。

浏阳谁谓小，桑柘万家春。远宦逢知己，推心在惠民。速宜还县债，闻早缀朝绅。说与诸公道，方岩后有人。

黄岩万家县，山海界民居。百里蜀中秀，一廉天下无。财多能办否，官满赋归欤。已作青云料，犹惊急急符。

县债三年了，乡心万里飞。一身如许瘦，百姓不妨肥。买宅凭谁办，抱琴何处归。诸公竞推毂，稳去著朝衣。

诸王居处僻，古屋满山坡。传到宋淳祐，来从晋永和。诗书历年久，名胜结交多。一涧流芳润，滔滔秋水波。

诸老伤凋谢，凄凉属此时。相从一夜语，忍读四哀诗。世事生愁绪，秋风吹鬓丝。黄花香晚节，说与秀岩知。

东谷今何在，骑鲸去渺茫。荆花半零落，岩桂自芬芳。议论波澜阔，文章气脉长。遗编犹可考，何必计存亡。

潇洒复潇洒，是为丁竹坡。生涯浑草草，诗句自多多。恨不识是叟，悲哉作此歌。数编遗稿在，不共葬烟萝。

乾坤虽广大，人物不能多。议论还诸老，文章自一科。从横负才略，缓急任干戈。不有济时杰，其如世事何。

志士规模远，非时展布难。莫言南地暖，须念北风寒。楮贱伤财力，兵骄稔祸端。盛衰关气数，天下几时安。

千里长城手，如何在广州。共谈天下事，莫上斗南楼。瘦露封侯骨，忠怀报国秋。丁宁北来雁，边信怕沉浮。

忘家甘旅食，忧国属愁颜。有客佩金印，何人守玉关。风霜晚秋后，天地夕阳间。痛洒伤时泪，别公归故山。

愁来须强遣，老去只求安。酒熟思招客，诗成胜得官。梅花天下白，雪片夜深寒。衲被蒙头睡，翛然百虑宽。

雁叫秋容老，乌飞曙色分。晨炊何草草，宿酒尚醺醺。野旷连沧海，山长带白云。马行沙上路，惊起白鸥群。

梅花庾岭外，别是一山川。那使民无讼，须知狱有冤。心常存正直，法不尚平反。于氏缘何事，阴功到子孙。

南州通外国，浊海溷清波。人以廉称少，官从辟奏多。持身宜洁白，事上莫依阿。话别无他语，留心政事科。

绿树挂乌帽，清波照白头。合随秋燕去，那作贾胡留。红吐槟榔唾，香薰茉莉球。樽前话畴昔，一笑不能休。

风波行险道，万里绝人烟。几个下番客，经年渡海船。人皆贪舶货，我独惜青钱。囗囗囗囗囗，留心禁漏川。

喜作羊城客，忘为鹤发翁。问天求酒量，翻海洗诗穷。已过西南道，适遭东北风。扁舟载明月，枉作卖油公。

老作五羊客，时从二妙游。文星照南斗，吾道欲东周。合作金闺彦，那为玉帐留。严徐闻有召，吾亦办归舟。

山近江如束，林深路欲迷。平沙印虎迹，绝壁听猿啼。绿水人谁钓，黄茅地可畦。幽居堪避世，何必武陵溪。

欲访飞来殿，维舟上峡山。有溪流屋下，无路入云间。犀解捐金索，猿能记玉环。无从旌往事，有地足跻攀。

趺坐篷窗底，客身无事时。闲观曲江帖，因和许浑诗。舟楫聊乘兴，溪山若献奇。数峰英石美，天巧岂人为。

扁舟何寂寞，绝不见人家。无处沽村酒，何从问菊花。溪山澹相对，节序谩云嘉。牢裹乌纱帽，西风日又斜。

晚春风雨后，花絮落无声。绿泛新荷出，青铺细草生。私蛙为谁噪，老犬伴人行。旧日狂宾客，樽前笑不成。

林塘劫火后，更作两家分。笋拆头抢地，松高气拂云。老夫来访旧，稚子解谈文。自是麒麟种，那随雁鹜群。

雁岂关兵气，鱼常被火灾。御军先择将，立国可无财。济世须人物，忠言是福媒。西山今已往，更待鹤山来。

适有椰心席，慇。懃持赠君。来从三屿国，织作五花文。凉暖宜冬夏，清光隔垢氛。桃笙与蕲簟，优劣迥然分。

人好物亦好，交深谊转深。他乡如对面，异体实同心。未得平安报，相思长短吟。无从回去马，有便寄来禽。

枢星居紫极，遥映使星明。天下推名德，君家好弟兄。一台振纲纪，列郡想风声。不试褰帷手，官曹未易清。

诸贤皆在位，治效尚迟迟。污吏未能去，明君若可欺。外台天耳目，正士国根基。既揽澄清辔，那无按察时。

舣舟杨柳下，一笑上茶楼。适与胡僧遇，非因越女留。云行山自在，沙合水分流。独酌临清泚，知心是白鸥。

吾乡有佳士，官小患才多。文可登词苑，直宜居谏坡。春风能活物，砥柱不随波。客里喜相遇，飘零柰我何。

忆作齐安别，相逢直到今。寒温片时话，故旧百年心。折柳送行客，栽松遇赏音。尊前强歌笑，两鬓雪霜深。

定交虽日浅，老眼见君深。急谊真如渴，能诗不肯吟。江湖尊白发，土苴视黄金。野客无边幅，相看话此心。

郭外人烟好，行行过北阡。迎船分社肉，汲井种春田。绿树前村路，黄梅细雨天。客游乡土别，景物只同然。

一室可忘老，四窗宜读书。但教樽有酒，莫问食无鱼。客子家何在，明朝岁又除。思归徒自苦，安处即吾庐。

数椽深巷底，朝夕自委蛇。勋业时看剑，诗书日下帷。古碑遮素壁，破砚浴清池。灯火伊吾夜，犹如未第时。

年老思家切，交深话别难。扁舟行且止，尊酒强相宽。客路归来晚，人情去后看。西风吹过雁，千万寄平安。

昨日闻边报，持杯不忍斟。壮怀看宝剑，孤愤裂寒衾。风雨愁人夜，草茅忧国心。因思古豪杰，韩信在淮阴。

东园有佳趣，五马共登临。介石见古意，月台延赏心。虽然近城郭，元不远山林。能使一州润，秀江秋水深。

山中行乐处，百感上心来。宿雾扫不去，好风吹自开。岩花新得句，野水莫添杯。不尽登临兴，扁舟棹月回。

故人子曾子，居处近金精。福地佳山水，诗家老弟兄。十年重会面，一笑最关情。万象亭前月，今宵为我明。

天下事机别，朝廷局面新。台官迁不定，年号改何频。黜陟由明主，安危仗老臣。祖宗成宪在，即此是经纶。

屡遣和戎使，三边未解兵。武夫权渐重，□□望何轻。天下思豪杰，君王用老成。时无渭滨叟，白首致功名。

右席须贤久，丹书几度催。贼惊中使转，人望相公来。问政曲江宅，调羹庾岭梅。莫因多病后，虚出应三台。

岁律又云莫，临风咏式微。两台方有约，一棹未成归。夜宿三家市，天寒百衲衣。豺狼当道路，鸥鹭亦惊飞。

仓猝抛家舍，遑遑走道涂。依山结茅广，摘草当园蔬。老稚朝朝哭，生涯物物无。避军兼避寇，何日得安居。

忧世心何切，谋身计甚疏。樽前话不尽，天下事何如。汉武求言诏，贾生流涕书。龙颜那可犯，谪向曲江居。

正朝送迁客，好去看梅花。此岭几人过，念君双鬓华。直言知为国，远地莫思家。韶石叫虞舜，伤哉古道赊。

台官关系重，用舍一何轻。诸老多惭德，斯人有直声。傥来视轩冕，归去即功名。莫拜宽堂墓，伤心隔死生。

道院群仙集，高轩二妙来。文章清气足，谈笑老怀开。落木三秋晚，黄花九日催。何当陪胜践，共把蟹螯杯。

此别真成别，从今去不来。佳人难再得，恶抱向谁开。客路一归晚，家书几度催。殷勤见君意，烹鹿荐离杯。

移根广寒殿，栽近读书堂。良夜月中影，秋风天上香。此花真异种，万木莫同芳。他日五枝秀，何惭窦十郎。

使君居处好，在郭却如村。屋带园林胜，门无市井喧。蛰龙将变化，雏凤亦腾鶱。客里苦无暇，相从听雅言。

客星聚吴会，诗派落松江。老眼洞千古，旷怀开八窗。风流谈夺席，歌笑酒盈缸。杨陆不再作，何人可受降。

白发乱纷纷，乡心逐海云。此行堪一哭，无复见诸君。老马寻归路，孤鸿恋旧群。酒阑何处笛，今夜不堪闻。

道途多险阻，此老欲何之。命薄丹砂走，天寒白发悲。从教达官骂，忍受小儿欺。月夜双乌鹊，飞鸣绕树枝。

江清天影动，楼近角声雄。杨柳枝枝月，芭蕉叶叶风。佳人难再得，良夜与谁同。别后知何处，吟诗句句工。

扁舟泊江渚，喜近酒家门。出网鱼虾活，投林鸟雀喧。无桥通竹处，有路到桃源。一见南塘字，凄然忆故园。

虚庭贮明月，酒醒独登楼。偶逐一笑乐，遂成三夕留。乌鸦工报晓，蟋蟀早吟秋。欲赴东溪约，烦君具小舟。

扁舟何处泊，沙渚夕阳边。远浦横鱼网，高山起烧烟。客行今老矣，秋思日凄然。且复开怀抱，囊中有酒钱。

学道世情薄，论交谊气深。谩怀三献玉，肯受四知金。万里铜梁道，千篇锦水吟。一芹供匕箸，聊寓野人心。

世路从他险，输君酒盏深。立谈双白璧，一诺百黄金。志大不少屈，诗工非苦吟。相随万里去，老鹤岂无心。

暂舣溪头棹，来敲月下门。江湖十年别，故旧几人存。听雨夜同榻，论心酒一樽。不须谈世事，万虑满乾坤。

北风如许急，亦使客心寒。近得襄阳报，仍闻蜀道难。三杯中夜酒，一枕几时安。江上两都督，何人上将坛。

仲蔚蓬蒿宅，终朝只闭关。无心与时竞，未老得身闲。绿绕巡除水，青横隔岸山。客来新酒熟，相对一酡颜。

佳节重有感，人间行道难。登高苦无地，把酒一凭栏。山迥暮烟合，江空秋水寒。沙头有㶉𫛶，莫作鸳鸯看。

九日江亭上，谁怜老孟嘉。要人看白发，不用整乌纱。寄兴题桐叶，长歌醉菊花。归心徒自苦，犹在楚天涯。

相识虽云晚，相知盖有年。同门好兄弟，华屋带林泉。笑傲一樽酒，登临九月天。客怀秋思豁，万象在吟边。

三迳逐高低，旁通桃李蹊。凉台无六月，钓石俯双溪。醉欲眠花下，吟来过竹西。风流黄太史，古壁有留题。

近市嚣尘远，幽居古意存。诗人常下榻，俗子莫登门。日坐图书府，时开风月樽。野夫因到此，忘却海云村。

野鹿自由性，孤鸿不就群。飘零生白发，故旧半青云。忧国家何有，愁吟天不闻。北风吹汉水，胡骑政纷纷。

近郭畏嚣尘，移居在水滨。江山千古意，松竹四时春。宾客门无禁，诗书笔有神。何郎好心事，鸥鹭亦相亲。

汲井漱残酒，行吟到夜分。一轩清似洗，万籁寂无闻。风送迎秋雨，天收翳月云。鸡鸣庭户白，人事又纷纷。

本草有折衷，儒医功用深。何须九折臂，费尽一生心。药物辨真伪，方书通古今。有时能起虢，一剂直千金。

舣棹依乔木，扶筇涉浅沙。云山多态度，水月两光华。白首吟诗客，青帘卖酒家。明朝风不定，来此醉黄花。

总被利名役，机心欲算沙。舟行阻风色，客梦负年华。洲渚四五曲，渔樵八九家。江村无限好，满眼是芦花。

皱眉观世事，把酒读离骚。天下无公论，胸中有古刀。徒然成耿耿，何以制滔滔。不逐群飞转，孤鸿毕竟高。

昨日分携后，回头望竹关。相亲唯白水，所见但青山。云近人家远，苔生石径斑。闻钟知有寺，又在渺茫间。

夏日不苦热，病躯能少康。数峰楼上景，六月雨余凉。今古两虚器，乾坤百戏场。人生如寄尔，聊以醉为乡。

早被春情误，浑身着粉衣。最宜花上见，解向梦中飞。蜂媵为游伴，蛛丝设祸机。滕王小图画，一一造精微。

龚黄古贤牧，政事见于今。疾恶风霜手，活人天地心。躬行循吏传，时作谢池吟。我欲依刘表，常忧老病侵。

身为吟诗瘦，家因好谊贫。如何贤太守，不念可怜人。橘井谁知处，桃源莫问津。秋风吹白发，沧海老垂纶。

妙甚丹青手，能移造化功。三川山水国，半幅画图中。玉局人何在，铜梁路可通。巽岩扛鼎笔，文与画争雄。

了得宗门事，何忧常住贫。听师林下话，是我眼中人。星渚三秋月，庐山万古春。昭陵御书在，岁久莫生尘。

虚气撑枯腹，长身到老贫。高吟常骇俗，烂醉若骄人。京洛繁华梦，江湖浩荡春。布衣如雪白，不受庾公尘。

醉归萧史宅，快阁倚西东。山敛过云雨，江无起浪风。月行银汉上，人在玉壶中。天眼照尘世，应怜鹤发翁。

岁事费料理，三杯意适然。与其愁度日，曷若醉忘年。桑落冬前酒，梅花雪后天。不知身是客，多谢主人贤。

父殁名随泯，诗存世莫传。敢求大手笔，为写小园篇。词翰成双美，光华照九泉。托公垂不朽，镌刻到千年。

舣棹枫林外，平沙步晚晴。秋深红鹤至，波动白鸥惊。荻浦留三日，江州计几程。夜来风色好，行不待天明。

坐断此江干，池亭百烽宽。禽鱼全性命，花竹报平安。有道行其志，非时做甚官。丰神更闲雅，野服竹皮冠。

秋风送纨扇，终日御瑶琴。祇可自为乐，不求人赏音。无心问轩冕，此地即山林。堪笑红尘客，飘零雪满簪。

江皋有闲客，独立对秋风。白鸟来无数，青林望不穷。斜阳方照晚，新月早腾空。得句从谁语，倾心酒椀中。

半月不把镜，羞看两鬓尘。读书增意气，携刺减精神。道路谁推毂，江湖赋采蘋。从来麋鹿性，那作帝乡人。

散步登城郭，维舟古树傍。澄江浮野色，虚阁贮秋光。却酒淋衣湿，搓橙满袖香。西风吹白发，犹逐少年狂。

水落山增峻，江空石出奇。倚篷看不足，解缆放教迟。沙上雁初到，樽前蟹可持。中秋能几日，又是菊花时。

举眼惊如许，衰怀强自安。爱凉临水坐，遣病借花看。物物同天地，人人各肺肝。从来泾与渭，混作一流难。

去此十三秋，重来雪满头。镜颜加老丑，诗骨带穷愁。鸟语新晴树，人寻旧倚楼。藏春门下客，一半落山丘。

雅志不同俗，休官二十年。隠居溪上宅，清酌涧中泉。慷慨伤时事，凄凉绝笔篇。三篇遣稿在，当并史书传。

忍贫长傲世，风节似君稀。死后女方嫁，峡中儿未归。门人集诗藁，故卒服麻衣。涧上梅花发，吟魂何处飞。

欲访山中寺，沿堤石甃长。宝坊兵后废，御帖窖中藏。故址生秋草，寒窗带夕阳。孤僧出迎客，满口话凄凉。

幽亭何处寻，岩树碧森森。独坐生云石，少安经世心。伴人双鹤立，多事一蝉吟。提剑翻然起，中原秋草深。

江上维舟稳，人间行路难。数朝花雨细，一夜社风寒。燕语能留客，蛙鸣岂为官。苦吟成底事，赢得瘦团栾。

出城十里许，有此一山门。丘在虎无迹，池清剑有痕。孤松冠岩顶，万竹绕云根。借问东轩壁，旧题存不存。

俗子避形影，僧家共往还。高谈犯时忌，妙语发天悭。霜后思新橘，梦中归故山。何时免奔走，终老白云关。

杜癖诗无敌，高髯画绝伦。笑谈能不朽，富贵或成尘。今古多奇事，乾坤几怪民。相逢不容易，一醉楚江滨。

梦觉他乡枕，寒生半夜衾。客程湖外远，秋意雨中深。老马寻归路，羁鸦忆故林。家书连数纸，难写此时心。

所学源流远，澹交滋味长。看来浑易与，别去自难忘。独客梦千里，佳人天一方。细观宾退录，亦足慰凄凉。

楼台逼霄汉，窗户纳云霓。回顾千岩路，如登万仞梯。泉从山顶出，雪压树头低。高绝无人境，非僧不可栖。

今日知何日，他乡忆故乡。黄花一杯酒，白发几重阳。日晚鸦争宿，天寒雁叫霜。客中无此醉，何以敌凄凉。

云际寻行路，时逢一两家。山川闲世界，耕钓小生涯。病竹长新笋，寒芒摇落花。溪翁解延客，连煮数杯茶。

城郭嚣尘外，江山胜概中。铿然一滩水，和以万松风。夹径森奇石，危亭纳太空。苍岩不能语，曾识赞皇公。

峒寇都平了，官军奏凯歌。千山通道路，一雨洗干戈。天地和风转，江湖春水多。蜀中无近报，西贼定如何。

心老寻春懒，年衰跨马难。便能相强去，未必有真欢。独酌三杯妙，高眠一枕安。好花如可折，觅取数枝看。

以时为出处，真有古人风。奉母易为孝，事君难尽忠。闲居非傲世，直气尚摩空。语及朝廷事，乾坤万感中。

南地无冰雪，常疑暖作灾。昼昏山雾合，寒变海风来。垅麦衔芒早，梅花带叶开。客中归未得，岁事渐相催。

南浦春波碧，东风送客船。别君杨柳外，挥泪杏花前。粉壁题诗句，金钗当酒钱。一声离岸橹，心碎楚江边。

一雨足秋意，孤吟写客怀。人情容易变，身事苦难谐。每日思归浙，今朝却度淮。此生烦造物，略略为安排。

樽俎忘佳节，衣冠肃广庭。为民祈一雨，何暇赏双星。五马无惭德，三龙合效灵。前山好云气，早已动雷霆。

身健心先老，时危事愈乖。无成携短剑，有恨满长淮。村酒时时醉，山肴日日斋。功名非我有，何处问生涯。

孤峰何处住，惠远旧林泉。日用无非道，心安即是禅。幽栖云壑底，梦寐雪蓬边。何日山阴道，同寻访戴船。

载酒樱桃熟，隈亭柳树阴。青山去人远，黄鸟话春深。薄俗非吾道，虚名愧此心。休言今不古，又恐不如今。

世事真如梦，人生不肯闲。利名双转毂，今古一凭栏。春水渡傍渡，夕阳山外山。吟边思小范，共把此诗看。

棹入黄芦浦，惊飞白鹭群。霜华浓似雪，水汽盛于云。市远炭增价，天寒酒策勋。同舟有佳士，拥被共论文。

久住人情熟，湖边酒可赊。来时飞柳絮，今日见梅花。十载身为客，几封书到家。斜阳照林屋，独立数栖鸦。

伏读改元诏，仍观拜相麻。竞传新政事，方见好官家。雪作丰年瑞，梅开近腊花。路逢江上客，立马问京华。

喜见新除目，焚香洗眼看。老儒居翰苑，正士作台官。有道为时用，非才处位难。寄声崔与李，催促到长安。

国以人为重，人惟德可招。九重方厉政，诸老尽归朝。盛事追三代，清风动百僚。切闻天上语，欢喜到渔樵。

盗贼干戈后，安知有太平。众人皆竞利，百姓不聊生。国用何能足，官曹未易清。汉家政虚耗，第一莫言兵。

表出尘埃外，浓薰兰蕙香。风流晋人物，高古汉文章。老眼不多见，前程岂易量。三杯话胸臆，一笑对云骧。

客游江海上，几度见秋风。远浦芦花白，疏林秋实红。人情朝暮变，景物古今同。老眼犹明在，从教两耳聋。

风撼梅花雨，雾笼杨柳烟。如何残腊月，已似半春天。岁里无多日，闽中过一年。黄堂解留客，时送卖诗钱。

独立秋风里，怅然思故乡。渚头沽美酒，船上作重阳。篱菊一枝瘦，溪鱼三寸长。客中聊尔耳，亦可慰凄凉。

连岁遭饥馑，人无籴米钱。今秋好行路，到处说丰年。村酒新𥬠浊，溪鱼出网鲜。黄花留客醉，况近竹林边。

在处晚禾熟，经今瘴雾消。山林无盗贼，道路有歌谣。人喜逢丰岁，谁知感圣朝。溪桥闲寓目，鱼鸟亦逍遥。

舣棹西岩下，舟人语夜阑。风林无鸟宿，石窟有龙蟠。月色连沙白，滩声入梦寒。晓来新得句，寄与故人看。

骨肉去家远，异乡童仆亲。老身浑赖汝，久病亦愁人。无暇游西墅，寻医访北辰。主翁翻作使，奔走莫劳神。

荔子固多种，色香俱不同。新来尝小绿，又胜擘轻红。大嚼思千树，分甘仅一笼。尝观蔡公谱，梦想到莆中。

雅兴难忘酒，羁怀不耐秋。坐穷思卖剑，扶病强登楼。适有坐中客，来从边上州。所谈惊老耳，身世并成忧。

听雨无聊赖，高眠独掩扉。塞鸿书不到，海燕约同归。吾道关通塞，人情有是非。荆州相别后，王粲更谁依。

闻说贼来日，君能判死生。扁舟载母去，倚剑到天明。百姓各逃命，四旁无援兵。王尊岂非勇，独自守孤城。

太守自监军，片胆大如身。立马斩数贼，犒军捐万缗。威行千里外，手活一城民。孰谓书生怯，书生中有人。

圣朝开宝历，淳祐四年春。生自前丁亥，今逢两甲辰。黄粱一梦觉，青镜二毛新。七十八岁叟，乾坤有几人。

死灰无复暖，槁木不逢春。近日愁多病，今年岁在辰。处喧如处寂，求旧不求新。笑问长河水，谁为不老人。

江山一夜雨，花柳九州春。过节喜无事，谋懽要及辰。年年仍岁岁，故故复新新。把酒有余恨，无从见古人。

凄凉风雨日，强把瓮头春。独守空虚室，那逢耗磨辰。诗家青眼旧，世路白头新。每诵梅花句，一心思故人。

我本江湖客，归来二月春。居多闭门日，未卜赏花辰。绕树鹊声喜，隔帘鶑语新。可怜垂白叟，却羡踏青人。

门外长河水，有时鸣不平。河边古樟树，亦各有枯荣。人事关时数，春风莫世情。贤哉沧海月，夜夜一般明。

忠言犯时忌，决不中高科。一日成名了，诸公属望多。还家宁久住，经世欲如何。西涧一泓水，行通沧海波。

才智人难及，上官能用贤。梅仙无一事，莲幕坐三年。政誉倾千里，归途仰二天。辟书闻早上，松菊莫留连。

孝友平生事，守廉天下难。居官一日俸，阖室几人餐。病骨何妨瘦，吟肩不肯寒。功名未须问，且奉版舆安。

久作丹丘客，疑君去复来。高吟闯风雅，妙句斲琼瑰。道谊心千古，文章水一杯。荷花时话别，别后又梅开。

共醉荆溪酒，不论杯浅深。定交从此日，识面早知心。久缺寒温问，忽闻长短吟。玉霄亭下路，几夜梦相寻。

古今通一理，趋乡自多门。贤士玉成美，贪夫金注昏。谁知身是患，人以道为尊。前辈□□死，姓名千载存。

谊利不同道，盛衰何用疑。布衣甘寂寞，纨袴自矜持。勿谓人为巧，待观天定时。铜山或饿死，富贵五羊皮。

自觉心无愧，何须座右铭。人将金作坞，吾以石为屏。年老医难疗，天寒酒易醒。菊花香到死，不肯就飘零。

衰年百病身，淳祐五年春。尘世自多事，风光又一新。乡人方拜相，野客自垂纶。说与烟波侣，海滨非渭滨。

七十九岁叟，时吟感寓诗。年高胡不死，身健欲何为。细柳绿垂地，小桃红满枝。春风不到处，枯蔓挂疏篱。

老病从人笑，儿童识我谁。穷愁无地著，心事有天知。鹊噪缘何喜，蛙鸣岂为私。如何得怀抱，长似醉眠时。

正月复二月，百年如一年。世间人易老，天下事难全。生计麦十斛，传家诗几篇。眼前虽不足，心地自超然。

小园春欲半，老子作儿嬉。政喜花开蚤，还愁客到迟。诗当得意处，酒到半酣时。蜂蝶来无数，无知却有知。

瘗鹤有故事，花边结小茔。不登千岁寿，无复九皋鸣。问汝缘何死，主翁无限情。最令人忆处，侧耳听松声。

邪正不两立，国家当再兴。有时须有命，称德不称能。方喜千年遇，如何一旦薨。世间无哭处，吾欲哭昭陵。

文章萧颕士，一剑去从军。远望西关路，愁看两浦云。九霄腾意气，万里取功勋。马上一杯酒，须斟满十分。

鄂渚三千里，遥遥望使星。江湖今寂寞，桃李半凋零。世有一秋壑，时无两石屏。平生不相遇，老眼向谁青。

却扇清风起，楼头坐晚凉。青山连远水，绿树带斜阳。客路伤离别，人情果在亡。定应今夜梦，随月到潇湘。

老眼开还阖，愁怀醉不醒。乾坤多变故，人物晓天星。药石匡时切，蓍龟见事灵。得公十数辈，亦足壮朝廷。

灾异天垂戒，安危事可知。试将黄雨证，请问白云司。对客论孤愤，伤时赋五噫。醉中忘万虑，安得酒如池。

细读石屏记，临风觉厚颜。如何一片石，欲比众名山。浪迹江湖上，归身岩壑间。渔樵争半席，人笑老痴顽。

细读石屏记，诚然愧我心。兰荪借芳馥，金石假声音。俗子方腾谤，朋俦合献箴。分为无用物，白发委山林。

细读石屏记，寻幽到水涯。老人相问答，属意在岩花。江海浮天阔，山林去国赊。草茅最深处，认作野人家。

细读石屏记，堪嗟老病身。谁知饥欲死，曷取寿长贫。雪片丰年瑞，梅花腊月春。今朝一杯酒，谁道是生辰。

细读石屏记，多君才思清。南山数峰碧，北斗七星明。风土锺奇秀，文章到老成。待看黄鹄举，唾手取功名。

蛮貊闻名姓，当今有此人。片心天共广，一笑物为春。花满金陵路，风清玉塞尘。九重方简注，四海望经纶。

燕许文章笔，片言轻万金。先人十诗序，孝子一生心。入手方为宝，三年等到今。九泉应有望，取璧照山林。

平地变丘壑，安排若自然。为山移白石，凿沼贮清泉。栗里有松竹，兰亭无管弦。轩裳非我事，在野不妨贤。

蔡外有余地，登临作此亭。心如乔木古，眼共远山清。社酒谁同醉，村歌自可听。有时来夜坐，收拾读书萤。

诗礼家声重，田园活计饶。自甘为野客，不愿仕王朝。时为花开眼，谁因米折腰。此心安出处，何日不逍遥。

勿谓此亭水，岿然气不群。静中观变化，闲处立功勋。水细通岩窦，亭高压海云。隠居行素志，不负圣明君。

田间四五月，此景看来稀。翼翼青苗上，双双白鸟飞。茅茨林下住，蓑笠雨中归。拍岸瓜藤水，不须忧岁饥。

一代文章手，官如水样清。三军皆饱德，诸将共谈兵。铁瓮横天立，金山压浪平。北人向南望，□□月分明。

荏苒岁云暮，雪霜天正寒。取程毋太急，御下放教宽。朝夕去家远，关山行路难。边头办功业，恐不在儒冠。

荆门在何许，鄂渚小踌躇。宿处好看剑，客中宜读书。交游天作合，江汉景何如。窗户半天上，南楼好寓居。

宏斋儒者政，赏罚自宜民。世欲无公论，天知有正人。侧身观宇宙，平步履星辰。试把安危事，从头问化钧。

金门行入奏，何以告君王。请下求贤诏，兼陈活国方。解纷□□□，救弊细思量。若见高常簿，言予病在床。

黄岩号难治，能者治何难。桃李民心悦，风霜吏胆寒。公行无不可，私请莫相干。三尺儿童辈，皆知好长官。

人说陈胡蔡，合君为四贤。一廉官似水，三载吏无权。政自诗书出，民从教化迁。神明判事笔，一出万人传。

庭闱定省外，都是坐厅时。尽日身无倦，对天心不欺。县花潘岳赋，池草惠连诗。磨取九峰石，刊成德政碑。

通守太平州，金陵在上头。风寒当一面，江□□千艘。此日要人物，九天宽顾忧。诗书用处别，澼絖换封侯。

老干百年久，从教花事迟。似枯元不死，因病反成奇。玉破稀疏蕊，苔封古怪枝。谁能知我意，相对岁寒时。

九陌尘中事，三生石上身。狂为好诗客，贫作负恩人。十载江村别，扁舟淦水滨。音书久不至，得梦往来频。

奉亲营小圃，僻在水之湄。霜露蔡公赋，假山慈竹诗。人皆称寿母，我独喜佳儿。八行家风在，三迁忆旧时。

秋风吹拄杖，直到祝融颠。目击三千界，肩摩尺五天。扶桑旸谷畔，青草洞庭边。云气无遮障，分明在眼前。

自饮长沙酒，春风几醉醒。江波随意绿，山色为谁青。鸟好因人好，龟灵不己灵。江蓠与杜若，何幸入骚经。

地僻人稀到，山寒水欲冰。闻钟知有寺，见犬不逢僧。断垅森乔木，颓檐挂古藤。斜阳照孤影，诗骨瘦崚嶒。

小队出行春，旌旗带野云。草成平寇檄，翻作劝农文。幕府多奇士，诗书策异勋。请将边上事，一一奏明君。

行坐自徜徉，吟声遶屋梁。晓烟滋柳色，晨露发荷香。以我一心静，参他六月凉。渊明知此意，高卧到羲皇。

遍访诸亭馆，苍苔掩旧踪。十年如昨日，万象又秋容。阅世存乔木，沿堤倚瘦筇。何人杀风景，斫尽木芙蓉。

宇宙归微数，安危委大臣。金门一回首，玉节久临民。雅志思行古，清风不受尘。洁斋家学旧，用处日如新。

角巾华屋下，丘壑在其旁。寄兴青山远，忧时白发长。无心当世用，袖手看人忙。善自为身计，须传活国方。

柳似眠初起，梅虽老可观。冰开春水活，风暖雪泥干。得酒忘为客，谈诗不论官。无人知此意，一笑对黄冠。

前说建阳宰，古田今似之。难兄与难弟，能政更能诗。文字定交久，江湖识面迟。人传花萼集，俱受水心知。

江水接淮水，扁舟去复回。客程官路柳，心事故园梅。活计鱼千里，空言水一杯。石屏有茅屋，朝夕望归来。

台幕三年最，云霄万里程。西山饯行色，南浦棹新晴。骨秀荆山璞，胸涵元气英。更携扛鼎笔，祇合上蓬瀛。

君是青云料，吾当白发年。驽骀傍骐骥，鱼鸟各天渊。他日难忘处，寒宵不忍眠。挑灯雪窗下，共读雁奴篇。

闻说乌衣国，低连海上村。春来避霜雪，秋去长儿孙。华屋语如诉，故巢多不存。双飞恼幽独，红袖有啼痕。

江涨行无路，西风又打头。颇闻商妇怨，自作贾胡愁。

郭外生涯少，城中籴米归。种花无处卖，挑菜入篮稀。风撼倾欹屋，寒生蓝缕衣。此翁何所乐，谈笑傲轻肥。

一来陪胜践，再到惜蹉跎。记得山中景，行寻竹外坡。天寒梅信早，海近雁声多。烟渚蒲洲外，时闻款乃歌。

鼎足当州县，别来音问稀。故人俱显达，吾道亦光辉。三凤梦中见，孤鸿天外飞。应怜江海客，白首未成归。

堂堂附郭县，深远半如村。能共斯民乐，浑忘太守尊。梅花高可折，横浦挠无浑。欠与诗狂者，清谈共一樽。

一老今无恙，诸公昔与俦。随时难苟合，怀道早归休。苦似陶元亮，全如秦少游。笔端锋锐别，有待续春秋。

天不雨霜雪，朝曦与暮霞。江梅迟腊蕊，岩桂更冬花。地暖宜为客，时难重忆家。楚山当晚眺，归兴逐栖鸦。

才气有如许，功名不可无。乐从闲岁月，养就大规模。雅志难谐俗，幽居喜并湖。君看莲下藕，不与叶同枯。

乔木无留影，残花尚假妍。荒池蛙叫噪，破屋燕周旋。富贵偏多事，风流得几年。墙东有寒士，书种世相传。

亭下新池好，亭中古意存。欲通溪上路，遂辟竹边门。自昔好宾客，相传到子孙。会看司命鹤，时到种瓜园。

来访藏春宅，因登静寄堂。异香薰宝鼎，清乐送瑶觞。穿竹过花所，寻梅见海棠。白头思往事，无语立斜阳。

出郭断虹雨，倚楼新雁天。三杯古榕下，一笑菊花前。入市子鱼贵，堆盘牡蛎鲜。山僧惯蔬食，清坐莫流涎。

顾影良堪笑，胡为八尺长。苍颜抗尘土，饿喙说兴亡。竹雨先秋爽，松风生夜凉。爱寻湖上寺，留宿赞公房。

面对一池荷，四旁杨柳坡。树阴遮日少，屋敞受风多。疑是清凉国，暂为安乐窝。人人争避暑，老子自婆娑。

十竹相依住，一官真漫为。狂来裂轩冕，穷不顾妻儿。疾世吟孤愤，伤时赋五噫。高名应不朽，自作墓中碑。

夜半金城破，身随铁马飞。横挥三尺剑，突出万人围。勇锐资神力，功名与愿违。自能占气数，终老著农衣。

雅志思行古，幽居不爱官。倾家为义举，竭力奉亲欢。阅世开天镜，藏身作瓦棺。闻知捐馆日，有梦跨金鞍。

读书不成事，何恨老山林。处世有容德，与人无诤心。友于兄弟乐，惠彼里闾深。细把丰碑读，怀贤泪满襟。

一曲苔湖上，深居万竹间。自寻三径乐，早得一身闲。{浖虎}{浖虎}循除水，林林夹屋山。伤心白云际，遗迹尚班班。

庆门今独盛，旧族有光华。日坐不欺室，天兴积善家。山林娱晚境，书史是生涯。手种堂前桂，君看身后花。

博雅林夫子，隠居城市中。家贫书甚富，学苦字尤工。四海交名胜，诸文辨异同。阿戎谈更好，端不负家风。

巴蜀何多事，贤能见一时。才为花县宰，早受菊坡知。关外科民急，兴元易帅迟。预曾陈利病，人不信蓍龟。

虏横干戈密，官清财赋强。饥年无饿莩，乱后有金汤。五郡树佳政，诸公交荐章。忠言动天听，惜去把麾忙。

寄家苕霅上，万里故乡愁。未入金门奏，还为玉局游。孤忠徒耿耿，一病竟休休。为国惜人物，凄然老泪流。

亘古英灵在，颜回有后身。年才十三岁，才过万千人。学到由天悟，文高见理真。再生仍再夭，无路问鸿钧。

昨应童科日，群儿立下风。丰姿倾众目，文采动诸公。两耳能兼听，六经皆暗通。相期到杨晏，有始柰无终。

汝祖积阴德，汝翁多读书。汝生天报施，汝死又何如。修短有定数，贤愚莫问渠。冥官闻恸哭，还许再来无。

卜宅西湖上，花翁死亦荣。诙谐老方朔，旷达醉渊明。风月生前梦，歌诗身后名。风流不可见，肠断玉箫声。

绿树带朱实，驱禽费弹丸。独先诸果熟，堪奉五侯餐。猩肉和琼液，𧏖珠走玉盘。同时得同赏，芍药满雕栏。

秋色无边际，酬之以醉颜。亭高俯城郭，木阙见江山。胜践园林古，好诗天地悭。范碑生羽翼，飞上画屏间。

恳切金章奏，精诚玉帝知。稻粱民性命，丰歉国安危。苗秀方成实，雨来还及时。人能合天意，天亦顺人为。

天续饥民命，神知太守心。骄旸化霖雨，六月借春阴。早稻先秋熟，晚田储水深。去年饥欲死，不料到于今。

何郎好兄弟，爱我往来频。人作交游看，情如骨肉亲。茅庵思共隠，蕙帐暖生春。别后长相忆，寄书无便人。

行尽芙蓉径，寻秋扣竹关。楼高纳万象，木落见群山。平野水云际，画桥烟雨间。红尘城下路，只隔一湖湾。

一经传世宝，说与子孙知。欲作久长计，毋忘礼义为。黄金生悔吝，白璧有瑕疵。兼取庞公语，图安不遗危。

笔端有神助，句法自天成。风撼潇湘覆，江空雪月明。苦吟非草草，妙趣若平平。李杜诗坛上，为君题姓名。

地僻民风古，雨晴天气新。空山竖奇石，乔木堕枯薪。深入千崖路，多逢百岁人。繁华凋性命，寂寞可全真。

渺渺长淮路，秋风落木悲。乾坤限南北，胡虏迭兴衰。志士言机会，中原入梦思。江湖好山色，都在夕阳时。

水涌孤峰出，波深日夜闻。重岩戍铁屋，双塔碍行云。天地八窗迥，江淮两岸分。登临多感慨，北雁又成群。

江接海冥冥，山连岛树青。似非人境界，宜有佛宫庭。藏压蟠龙宅，潮渰瘗鹤铭。西岩更清绝，心与酒俱醒。

细把南枝看，百花无此奇。夜深锺月魄，□□□□□。古树龙其似，寒香蝶不知。幽兰开亦早，二妙喜同时。

千载周公瑾，如其在目前。英风挥羽扇，烈火破楼船。白鸟沧波上，黄州赤壁边。长江酹明月，更忆老坡仙。

八十云巢老，诸公旧典刑。心情古井水，辈行晓天星。身健登高阁，眼明书六经。尝闻荐遗逸，何以报朝廷。

一狂兼一懒，穷到白头年。客路偏耽酒，诗囊不贮钱。吟边忘世故，醉里乐吾天。不答诸公问，何如孟浩然。

日用无非道，人心实在平。果能行实学，何必问虚名。草木随时态，江山无世情。晚来溪雨歇，一段夕阳明。

道者日高卧，清风隔世尘。凤麟不可见，猿鸟自相亲。山木轮囷古，茶花冷淡春。草荒门外路，常怕有来人。

佳士欣相识，吟边问姓名。官为三语掾，诗到五言城。野客可怜我，故人烦寄声。白头归故隠，秋后会群英。

琴剑长为客，诗书欠策勋。老来临镜懒，愁里把杯勤。北雁寒离塞，秋鹰健拂云。物情能奋发，人不解超群。

广东经略使，今古几人贤。陛下用一士，民间有二天。清风排瘴雨，廉德照贪泉。龙节生光彩，鸾车奏凯旋。

斩蛟移鳄后，近水有惊鳞。阃外尚多事，幕中无一人。佩韦防狷急，强饭养精神。罗致贤能士，仍须藻鉴真。

乳虎恋巢穴，穷猿失木悲。早须思一著，先要释群疑。豪杰通心腹，人民无怨咨。御军明纪律，威爱贵兼施。

吟边逢李白，谈笑亦风流。相对各青眼，安知有白头。两家穷活计，四海老交游。不负云山约，同登百尺楼。

道傍谁氏馆，□我坐开樽。翁妪出迎客，儿童为扫门。好花生竹所，流水浸云根。傥遂卜邻约，为农老此村。

落尽一林月，山中夜半归。惊行群犬吠，破暗一萤飞。举我赤藤杖，敲君白板扉。兴来眠不得，吟到晓星稀。

潇洒数椽屋，旋营花竹坡。心宽忘地窄，亭小得山多。共赏春晴好，其如客醉何。栖鸾将远举，宁久盼庭柯。

东轩亦潇洒，春晚雨晴时。喜鹊立门限，飞花落砚池。青山解留客，绿竹遍题诗。一点归心动，夜来闻子规。

宿此屋头阁，瓦窗通月明。夜深鸜鹆噪，人静桔槔声。村落有古意，田园关客情。儒衣成底事，所得是虚名。

士元堂上坐，千载仰清规。百里宜民政，数篇怀古诗。江连杜甫墓，水落蔡伦池。公暇登临处，宁无忆我时。

今虏既亡后，中间消息稀。山河谁是主，豪杰故乘机。喜报三京复，旋闻二赵归。此行关大义，天意忍相违。

烹膻会宾客，花酒一时来。愁逐歌声散，心随笑口开。饮疑金盏漏，醉到玉山颓。借问欢娱地，相逢能几回。

朴直存吾道，一心唯向公。知非巧宦者，直有古人风。行志非为矫，洁身能固穷。如何有廉吏，不入荐书中。

焚香拜天贶，满眼是瑰琦。腊月雪三尺，春风梅数枝。登楼忘老态，对酒展秋眉。争唱阳春曲，山翁醉不知。

津头晓步落潮痕，行尽蒲根到柳根。雁影参差半江月，鸡声咿喔数家村。求鱼看下连筒钓，乞火听敲邻舍门。料得锦城无此景，欲将图画寄王孙。

倚遍南楼更鹤楼，小亭潇洒最宜秋。接天烟浪来三峡，隔岸楼台又一州。豪杰不生机事息，古今无尽大江流。凭栏日暮怀乡国，崔颢诗中旧日愁。

寄声说与寻梅者，不在山边即水涯。又恐好枝为雪压，或生幽处被云遮。蜂黄涂额半含蕊，鹤膝翘空疏带花。此是寻梅端的处，折来须付与诗家。

东风入仗庆云翔，百辟朝元奉玉皇。一代安危寄黄发，群生枯瘁转青阳。梅花结果调勋鼎，柏叶宜年上寿觞。宰相黑头天子圣，赖公同与措时康。

野人何得以诗鸣，落魄骑馿走帝京。白发半头惊岁月，虚名一日动公卿。颇思湖上春风约，不柰楼头夜雨声。柳外断云筛日影，试听幽鸟话新晴。

帝里风光二月新，西湖几队踏青人。杏花时节偏饶雨，杨柳门墙易得春。或是或非尘里事，无穷无达醉中身。五陵年少夸豪举，寂寞诗家戴叔伦。

赤符新领旧乾坤，多谢君王问故人。暂作客星侵帝座，终为渔父老江滨。层台不啻几千仞，直钓何曾挂一鳞。莫道羊裘欠图画，丹青难写子陵真。

宛如公干卧漳滨，枕上穷吟过一春。遣病每怀诗眷属，访医因问药君臣。钻龟小卜占灾数，览镜羸形类别人。寄语霅川贤太守，新诗莫厌话愁频。

人生安分即逍遥，莫向明时叹不遭。赫赫几时还寂寂，闲闲到底胜劳劳。一心似水惟平好，万事如棋不着高。王谢功名有遗恨，争如刘阮醉陶陶。

孤标粲粲压群葩，独占春风管岁华。几树参差江上路，数枝装点野人家。冰池照影何须月，雪岸闻香不见花。绝似林间隠君子，自从幽处作生涯。

不特来观德庆碑，江山胜槩六朝遗。兴亡了不关吾事，登览胡为作许悲。梅为有香奇似雪，酒能无闷妙于诗。萧萧绿竹无人爱，留取云稍待凤来。

踏破白云登上方，自嫌尘土涴禅床。千山月色令人醉，半夜梅花入梦香。深谷不妨春到早，老僧殊为客来忙。山童懒惯劳呼唤，自拗枯松煮术汤。

岂说从来用处难，出乘五马看庐山。凤凰览德下千仞，虎豹憎人上九关。持论太高天动色，忧时未老鬓先斑。平生风节谁其似，汲黯朱云伯仲间。

长忆西湾系小舟，野人曾伴使君游。夜浮星子邀明月，雨对庐君说好秋。坐拥红妆磨宝砚，醉歌赤壁写银钩。当时一段风流事，翻作相思一段愁。

雁叫淮南欲雪天，倚楼无味抱愁眠。算从沧海白云际，行到黄州赤壁边。万事忌于怀壮志，一生穷为耸吟肩。鬓间白者休教镊，要使天知老可怜。

堂堂大节在朝廷，名重当时太华轻。乾道君臣千载遇，先生议论九重惊。人歌黄霸思遗爱，我颂朱云有直声。一瓣清香拜图像，英风凛凛尚如生。

高谈可听用心幽，灼见此翁非俗流。鞍马破家还避世，田园得地肯封侯。开窗修竹无由俗，绕屋青山总是秋。门外短篱看亦好，黄金菊间碧牵牛。

镜中双鬓已非鸦，身在江湖心在家。道路飘零如柳絮，山川迤逦近梅花。客行有债频沽酒，老怕无眠戒饮茶。昨夜梦归沧海上，钓竿横插雁边沙。

忆昨枫桥既语离，何期千里又相随。太湖不见鸱夷子，秋浦同寻杜牧之。灯火船窗深夜话，江山客路早冬诗。人间草木空无数，除却梅花莫我知。

致身虽自文章选，经世尤高政事科。以若所为即伊吕，使其不遇亦丘轲。长沙地窄儒衣阔，明月池干春水多。天以一贤私一路，其如四海九州何。

去年忆访潘怀县，樽俎风流主意饶。爆竹声中度残岁，华灯影里醉元宵。春风又起观梅兴，野客仍烦折简招。预想张园寻故事，插花秉烛过溪桥。

山灵未许到天池，又作西林一宿期。寺是晋时陶侃宅，记传隋代率更碑。山椒云气易为雨，客子情怀多费诗。暂借蒲团学禅寂，茶烟飞绕鬓边丝。

道人问我看庐山，地上争如阁上看。呈露千峰秋落木，雕锼万象客凭栏。静中见得天机妙，闲里回观世路难。管领风光有微憾，桂花香里酒瓶干。

拥鼻行吟上下廊，今宵又宿赞公房。松摇半夜风声壮，桂染中秋月色香。白石清泉闻笑语，名山大泽出文章。老夫甘作无名者，不逐纷纷举子忙。

乘鸾不见李腾空，试与寻真访故宫。黄叶堆边觅行路，紫烟深处望仙踪。眼高天近千山上，身共云栖一壑中。九叠屏风三叠水，更无诗句可形容。

忆见堤边种柳初，重来高树满东湖。交游太半入鬼录，歌醉一时逢酒徒。夜雨总成流水去，春风能免落花无。经行孺子亭边路，犹有沙鸥识老夫。

汝在何乡何姓名，路途凡百爱惺惺。衣裳脱著勤收管，饮食烹炰贵洁馨。每遇歇时寻竹所，须教宿处近旗亭。吾家僮约无多事，办取小心供使令。

联骑来寻失马翁，相期投宿此山中。一庭花影三更月，万壑松声半夜风。共把酒杯眠不得，剧谈世事恨无穷。明朝莫使儿童见，倘有江船吾欲东。

簦笠相随走路岐，一春不换旧征衣。雨行山崦黄泥坂，夜扣田家白板扉。身在乱蛙声里睡，心从化蝶梦中归。乡书十寄九不达，天北天南雁自飞。

方丈蓬莱去渺茫，天台祇在白云傍。羽衣金策群仙过，珠阁琼楼八桂香。采药有时逢道侣，挑包遇夜宿僧房。寒山拾得如相见，指点人间笑几场。

山林胜处说天台，仙佛多从此地栖。司马八篇通道妙，丰干一语指人迷。时逢好酒从容饮，莫把新诗取次题。白日看云思我否，惠连无分共攀跻。

乞得新晴赋晚霞，出门无路欲乘槎。忧风忧雨动经月，足食足衣能几家。一饭共君烹瓠叶，三杯无处看荷花。自成鼓吹喧朝夕，输与东湖两部蛙。

朅来问讯病维摩，花满溪堂竹满坡。发秃齿危俱老矣，人高诗苦柰穷何。四山便是清凉国，一室可为安乐窝。犹有忧时两行泪，临风挥洒湿藤萝。

妙手能移造化功，壶中幻出九华峰。山虽云小能栖凤，水不求深贵有龙。事纪淮南千古胜，记成嘉泰八年冬。先生不用赋招隠，办了功名访赤松。

不羡君为花县宰，羡君日坐漪岚堂。有时酒兴兼诗兴，无限山光与水光。百姓熙熙知教化，群胥凛凛对风霜。公余置酒看桃李，醉倒花前客自狂。

玉关人老鬓丝新，千里长城在一身。气使黄金结豪杰，手挥白羽静风尘。山河四望亭中景，桃李一开天下春。乡日满城骑战马，而今四野尽耕民。

折柳亭前送故人，平沙留得马蹄痕。云生渡北迷行路，烟起江南认别村。恨不与君同上道，归来无伴自开樽。西楼独倚黄昏月，欲倩飞鸿寄断魂。

大抵吾曹臭味同，留欢卜夜莫匆匆。一亭景物冰壶上，万里乾坤玉镜中。疏柳无心挂明月，败荷有恨倚西风。吟家旧日张公子，千首诗成句句工。

出郭风光便不同，转头犹恨去匆匆。维舟别岸鸦啼后，倚柂澄江雁影中。向老客怀惊岁月，乍寒天气转霜风。冰壶亭上人如玉，谩寄篇诗不暇工。

巍然华屋似凌歊，下际沧溟上九霄。万顷波涛浴蟾兔，一天星斗转魁杓。征鸿有感人飘泊，宿鹤无声夜寂寥。谁似风流杨叔子，登临□□□□□。

杜陵之后有孙耒，自守诗家法度严。秀骨可仙官况薄，高情追古俗人嫌。起看星斗夜推枕，为爱江山寒卷帘。饱吃梅花吟更好，锦囊虽富不伤廉。

村南村北晒蓑衣，好是云开日出时。太守少宽忧世志，野人为赋喜晴诗。两岐瑞麦黄金实，八茧吴蚕白雪丝。政事端知合天意，雨旸还亦顺人为。

千兵喝赏黄金尽，六月临戎白刃寒。慷慨丈夫为事别，太平人物济时难。谁言江左无王谢，今喜军中有范韩。汉节梅花留不住，借君一剑斩楼兰。

诸亭环立一湖湾，区界无多眼界宽。苍石传为伪刘物，绿波曾浴葛仙丹。两边堤树四时碧，一片冰壶六月寒。咫尺云烟接沧海，须知此地有龙蟠。

天近刚风吹面寒，绣衣玉立白云间。沧波万顷海南海，翠碧几重山外山。自觉登临无限意，谁思富贵不如闲。前峰若个神仙宅，指点烟霞见一斑。

角巾私第自逍遥，诸老之中此老高。无可柰何怀印绶，甚非得已用弓刀。风生玉帐千兵肃，天落金牌一札褒。缓急经心护乡井，生憎儿辈说功劳。

行尽松坡与竹坡，沿溪窈窕上岩阿。山深每恨客来少，寺近莫教僧到多。但觉洞中人不老，不知云外事如何。边头又报真消息，靼使来朝乞讲和。

胜概何妨近市廛，红尘疏处著三椽。数重青嶂横天末，一道澄江在眼前。海浪浴红朝出日，树林堆碧晚生烟。请君分付堤边石，莫使渔翁来系船。

识得潮阳锺子洪，今人可想古人风。文章有气吞余子，天地无情负此翁。问舍求田非细事，参禅学佛见新功。欲知别后真消息，莫惜频书寄海鸿。

一生飘泊老江湖，今日别公归故庐。此去怕无相见日，因风或有寄来书。云烟过眼时时变，草树惊秋夜夜疏。人物似公能几辈，不知天下竟何如。

少年行脚白头归，不负平生汗漫期。望断海山云漠漠，愁生江路草离离。一篇王粲登楼赋，几首巴陵送别诗。独倚篷窗无意绪，瓦盆倾酒忆金卮。

一台中立郁苍苍，四面山光接水光。潮信往来知气候，鼋精出没兆灾祥。烟生茶灶僧留款，风展蒲帆客去忙。白发东坡在何许，两行遗墨照琳琅。

诗瘦吾非沈隠侯，五穷相值结为雠。方愁度岭无相识，却喜闻韶到此州。世道从来三不合，客行何止七宜休。故人知我平生事，肯笑苏秦著弊裘。

横浦堂前举一卮，古榕阴下坐多时。连朝好雨千山润，昨夜新秋一叶知。梅岭乡来逢行者，兰亭今日又羲之。家声不坠风流在，如见初寮说好诗。

八境横陈淦水滨，异乡谁识倚楼人。江山不越乾坤大，烟雨翻成风月新。十载经营梅屋趣，三间突兀草堂邻。题诗未得惊人句，从此登临莫厌频。

一丘一壑自逍遥，莫怪山人索价高。是处园林可行乐，同来宾客不须招。临风桃李花狼藉，照水楼台影动摇。歌舞不容人不醉，樽前方见董娇娆。

别驾常怀物外心，黄金屡费买山林。后堂不肯著歌舞，高阁唯思贮古今。几处亭台新结束，一春风雨阻登临。野夫昨日闲乘兴，著屐寻诗到柳阴。

客里门庭可设罗，使君千骑肯相过。心忘贵贱交游重，论及兴衰感慨多。诸老逢时起岩壑，二边何日罢干戈。老夫何预人间事，归去沧江理钓蓑。

龙墀射策三千字，未抵胸中十万兵。远大无过为将相，文章争似立功名。当今天下几豪杰，独数君家两弟兄。世事从横人事左，未知何以措升平。

如公当向古人求，识面何须万户侯。浪说钓鳌游瀚海，真成骑鹤上扬州。受恩多处难为别，宿酒醒时始觉愁。回首平山堂下路，不堪风雨送归舟。

落魄江湖四十年，白头方办买山钱。老妻悬望占乌鹊，愚子催归若杜鹃。济世功名付豪杰，野人事业在林泉。难禁别后相思意，或有封书寄雁边。

旌旗千骑拥春华，倾动临川十万家。皂盖出郊因问柳，紫荷领客共看花。樽前人唱鶑随唱，堂下吏衙蜂亦衙。寄语风流贤太守，好留醉墨伴烟霞。

烈士家风从橐尊，时容野客上朱门。如登东观图书府，又似西岩水竹村。自以一闲销日月，谁知万虑满乾坤。诸公衮衮成何事，不若花前对酒樽。

吟诗不换校书郎，但欲封侯管醉乡。疏懒无成嵇叔夜，清狂似达贺知章。安贫不怕黄金尽，既老从教白发长。百计不如归去好，子孙相对说农桑。

老矣归欤东海村，长裾不复上王门。肉糜岂胜鱼羹饭，纨袴何如犊鼻禈。是处江山如送客，故园桐竹已生孙。分无功业书青史，或有诗名身后存。

一时议论动诸公，有诏西来玉节东。又见清朝更大化，好趋丹陛奏孤忠。片云不隔梅花月，一雪翻成柳絮风。把酒莫辞今夕醉，明朝车马去匆匆。

日莫远涂行未休，白头又作长沙游。湘江一点不容俗，岳麓四时皆是秋。香草汀洲付骚客，红莲幕府聚名流。吟边万象写不得，上有风流赵倚楼。

香动寒山寂寞滨，直从空谷见佳人。树头树底参差雪，枝北枝南次第春。有此瑰琦在岩壑，其他草树亦精神。移根上苑谁云晚，桃李依然在后陈。

扁舟访旧入横塘，新柳今如旧柳长。室迩人遥春寂寂，风流云散事茫茫。纵题红叶随流水，谁弄青梅出短墙。政是沈郎愁绝处，杜鹃不断叫斜阳。

风流晋宋时人物，花县鸣琴调甚新。不厌开樽留剑客，仍能下榻待诗人。九龙池馆空陈迹，十锦山川自好春。但见清吟度白日，不知佳政最宜民。

龙墀射策对明君，忧国忠言骇见闻。皎皎一心如白日，寥寥千古再朱云。时危诸老皆求去，兵满三边未解纷。要使文臣知武事，不妨王粲且从军。

清风为我拂尘襟，坐听先生说古今。道谊欲灰伤世变，利名如海溺人深。一言可重轻双璧，片善相资直万金。闻道门墙不多远，明朝修敬到山阴。

今宵何幸宿书林，议论从横感慨深。黄卷具传千古意，青灯照破几人心。狂夫嗜饮夜偷酒，污吏容私昼攫金。尧舜君民旧风俗，凡经几变到于今。

忆昨同君访月林，几年相别到于今。江山花草生诗梦，风雨忧愁长道心。久矣无波观古井，悠然得趣听鸣琴。一生奔走成何事，尘满征衫雪满簪。

麻姑坛上共登临，野客悠然起道心。丹井汲泉深百尺，星杉耸壑到千寻。青莲花白仙踪远，乌桕叶红秋意深。何用金槃擘麟脯，山肴浊酒可同斟。

几夜林间哭杜鹃，东风又作落花天。青春不觉过三月，白发谁能满百年。日射江波光闪闪，天连烟草碧芊芊。异乡欲作登楼赋，心逐归鸿到海边。

笑傲不禁秋兴长，登临谁复问滕王。江湖周折地襟带，云霞粲烂天文章。人如野鹤何飘逸，目送飞鸿去渺茫。安得雪醅三百斗，发君豪气对吾狂。

鄂州新得主人翁，今岁元宵便不同。灯火夜深回昼日，管弦声动起春风。辽天月借三秋白，陆地莲开十丈红。妙手信能移造化，速宜归去补苍穹。

一晴收尽四山云，天与黄堂作好春。西楚东吴献风月，南楼北榭拥星辰。扶持入郭观灯叟，歌舞拦街醉酒人。此是太平真气象，今年第一个良辰。

一岩端坐挹千峰，三两亭台胜概中。江水骤生连夜雨，松声吹下半天风。因思世故吾头白，独步林皋夕照红。欲吐草茅忧国志，谁能唤起赞皇公。

从来岩壑守孤踪，岂料移归宝籞中。幸在交游一人数，愿勤培植百年功。朱门纵有三千客，青眼毋忘十八公。根本既深枝叶茂，相期直上碧霄中。

把剑樽前砍地歌，有何留恋此蹉跎。心期难与俗子道，世事不如人意多。莲叶已空犹有藕，菊花虽老不成莎。扁舟四海五湖上，何处不堪披钓蓑。

茶山衣钵放翁诗，南渡百年无此奇。入妙文章本平澹，等闲言语变瑰琦。三春花柳天裁剪，历代兴衰世转移。李杜陈黄题不尽，先生模写一无遗。

客游花县自逍遥，百里风光在两桥。语出桑阴鸠妇喜，身穿麦秀雉雏娇。青山一任云来去，绿水多为风动摇。上下相安长官好，野亭闲坐听民谣。

时人谁识老聋丞，满口常谈杜少陵。俗辈众多吾辈少，素交零落利交兴。权门炙手炎如火，诗社投身冷似冰。堪笑皇天无老眼，相知赖有竹林僧。

不能成佛不能仙，虚度人间六十年。镜里姿容虽老矣，酒边意气尚飘然。安排玉白花红句，趁办橙黄橘绿天。无柰秋风动归兴，明朝问讯下江船。

吟过长亭复短亭，喜于溪上访诗朋。雕锼已被天公怒，狂狷仍遭俗子憎。故故愁人长夜雨，明明照我短檠灯。休思京口相逢日，喜雨楼中赋大鹏。

此身到处自悠悠，一笑非为越女留。风雨不妨鸡戒晓，江湖又见雁横秋。途中有客居岩谷，天下何人似月洲。颇欲相从溪上住，诸君许我卜邻否。

布衣不换锦宫袍，刺骨清寒气自豪。腹有别肠能贮酒，天生左手惯持螯。蝇随骥尾宜千里，鹤在鸡群亦九皋。贤似屈平因独醒，不禁憔悴赋离骚。

楼名白雪因词胜，千古江山春雨余。宋玉遗踪两苍石，莫愁居处一荒墟。风横烟艇客呼渡，水落沙洲人网鱼。借问风流贤太守，孟亭添得野夫无。

胸次诗书一派清，学如耕稼到秋成。十年闭户存吾道，万事无心逐世情。叶落花开关气数，山长水远是功名。摩挲老眼看新贵，九鼎鸿毛孰重轻。

不能郁郁窟中藏，大笑出门游四方。与世周旋持酒盏，观人胜败坐碁坊。倒餐甘蔗入佳境，昼著锦衣归故乡。此志十年犹未遂，倚楼心事楚天长。

京华作梦十年余，不道南山有弊庐。白发生来美人笑，黄金散尽故交疏。明知弄巧翻成拙，除却谋归总是虚。出处古人都说尽，功名未必胜鲈鱼。

不拟今年到歙州，要知行止岂人谋。一百五日客怀恶，三十六峰春雨愁。老矣此身犹道路，凄其归梦绕松楸。花瓢仙子无由见，千里江山负远游。

抖擞嚣尘上翠微，旁溪寺上坐题诗。忽闻啼鸟不知处，细看好山无厌时。风扫云烟开远景，人携香火谒丛祠。客来千里登临意，说与时人未必知。

平生癖习未全除，虚事经心实事疏。为惜落花慵扫地，每看修竹欲移居。逢人共作亡何饮，拨冗时观未见书。争柰一贫随我在，思量不若把犁锄。

自古田园活计长，醉敲牛角取宫商。催耕啼后新秧绿，锻磨鸣时大麦黄。桐树着花茶户富，梅林无实秫田荒。狂夫本是农家子，抛却一犁游四方。

良辰乐事两相关，不可不求今日闲。有酒能赊堪荐菊，无灾可避自登山。心怀屈贾千年上，身在潇湘八景间。好向樽前开笑口，人生枉自作愁颜。

深居陋巷不妨幽，翠竹当门水满沟。每遇事来先觉懒，欲为官去又还休。田园自乐陶元亮，乡里多称马少游。除却读书无所好，有时闲作北岩游。

少泊石门观瀑布，明知是水却疑非。乱抛雪玉从天下，散作云烟到地飞。夜听萧萧洗尘梦，风吹细细湿人衣。谢公蜡屐经行处，闻有留题在翠微。

世事茫茫心事灰，众人争处我惊回。闭门不管花开落，避俗唯通燕往来。富贵在天求不得，光阴转地老相催。平生任达陶元亮，千载神交共一杯。

未登快阁心先快，红日半檐秋雨晴。宇宙无边万山立，云烟不动八窗明。飞来一鹤天相近，过尽千帆江自横。借问金华老仙伯，几人无忝入诗盟。

消遣客怀寻胜事，酒杯诗卷得同携。当年杰阁栖龙子，今日空梁落燕泥。斜照浴红秋水上，好山横碧画栏西。几人登览皆磨灭，唯有前峰压不低。

美景能兼乐事难，愁来唯仗酒遮拦。昂藏病骨兼诗瘦，料峭春风带腊寒。乔木尚疑前辈在，好花应笑老人看。忍抛明月先归去，输与诸郎彻夜欢。

溪堂久矣无人到，千骑传呼五马来。流水奔腾砥柱立，好山呈露晚云开。指挥壮士驰骁骑，管领衰翁吊古梅。笑问风流羊叔子，几人登览不尘埃。

官府太平无一事，凝香座上著衰翁。飘摇短棹游方沼，缥缈高楼倚半空。把酒夜深霜落后，吹箫人在月明中。使君笑指梅花说，去岁今年事不同。

相逢休说昧平生，高适能诗久擅名。欲课荒芜来入社，羞将老丑对倾城。近来客里仍多病，强向花前举一觥。乐极自伤头白早，樽前知我孟云卿。

寒入疏蓬夜雪深，是非难辩口如喑。一官不幸有奇祸，万事但求无愧心。想像骑牛开画卷，丁宁回雁寄来音。传家一首冰壶赋，未信横舟竟陆沉。

有感中来不自禁，短长亭下短长吟。梅花差可强人意，竹叶安能醉我心。世事无凭多改变，仕途相识半升沉。摩挲老眼从头看，只有青山无古今。

湖边长记昔年游，生怕清波照白头。杨柳萧疏多困雨，芰荷憔悴早惊秋。无功及物谈何益，有酒开怀醉即休。江上买舟犹未定，明朝尚可为君留。

手携漫刺访朝官，争似沧洲把钓竿。万事看从今日别，九原叫起古人难。菊花到死犹堪惜，秋叶虽红不耐观。多谢天公怜客意，霜风未忍放深寒。

自换端平新历日，眼看日月倍光辉。南州有雪古来少，人日不阴今见稀。鼓舞万方观德化，转移一世属天机。朝廷有道吾君圣，办作升平老布衣。

二十余年谪宦身，此行便可上青云。西山一手为推毂，南浦几人争送君。横水流传无垢集，海神惊见老坡文。回头莫有关情处，别酒须教满十分。

又携诗卷到南州，尘满征衫雪满头。桃李春风故园梦，江山落日异乡愁。樽前一笑真奇事，坐上诸君尽胜流。政倚清谈洗胸臆，莫教王粲赋登楼。

飘零敢说是诗人，故旧多居要路津。穷贱交游谁复记，江湖踪迹早成陈。无心涉世当归隠，有口逢人肯说贫。家在翠屏山下住，茅庐虽小可容身。

幸遇故人为太守，客来不惮路程遥。九龙山水连沧海，五马声名动紫霄。一意奉行宽大诏，多君不负圣明朝。欲知惠爱及人处，听取街头卖炭谣。

传家学术用如新，风采英英照七闽。澄按并开都督府，平反专奉太夫人。关河未定心忧国，麾节相仍泽在民。闻说青云多故旧，不应久作外台臣。

地上皇皇虮虱臣，着衣吃饭亦君恩。不能待诏金銮殿，尝欲献诗光范门。身在草茅忧社稷，恨无毫发补乾坤。才疏命薄成何事，白首归耕东海村。

躬耕海上奈无田，乍可经营买钓船。未有人供令狐米，欲从鬼借尉迟钱。回头归路三千里，借手还乡五百篇。幸遇太平时节好，白云深处了残年。

欲从高处赏新秋，上尽层坡更上楼。天地无穷吾辈老，江山有恨古人休。宁随狡兔营三窟，且跨飞鸿阅九州。忆著当年杜陵老，一生飘泊也风流。

鄂州南楼不可到，到此南楼眼亦青。乾坤日月与高致，城郭江山无遁形。把酒纵谈心耿耿，倚栏遐眺鬓星星。世间万事关愁思，莫使秋风吹酒醒。

新冬行乐赏新晴，几个江湖旧友朋。霜蟹得橙同臭味，梅花与菊作交承。樽前尽是论文客，林下那逢好事僧。机解到时言语别，李翱诗句入传灯。

野老将余到石亭，先呼小豹出相迎。依凭林谷住家稳，奔走儿童见客惊。牛豕与人争径路，桑麻绕屋蔽柴荆。溪边不合栽桃李，犹恐春风惹世情。

才到朝廷被论归，孤忠幸有九重知。神医能识未苏病，国手难翻已败碁。四海争传治安策，诸公如在太平时。老夫怀抱缘何事，未到秋来早自悲。

遣来二物应时须，客子行厨用有余。午困政须茶料理，春愁全仗酒消除。不胜欢喜拜嘉惠，无限殷勤作谢书。君既有来何以报，一床蕲簟两淮鱼。

三十年前旧诗册，两行钧翰俨如新。自甘白屋为寒士，敢说黄扉有故人。五雨十风勤燮理，九州四海费经纶。年逾八十貂蝉贵，不负明君恐负身。

为怀贾谊到长沙，又过衡云湘水涯。诗酒放怀真是癖，江湖久客若无家。茫茫万事生春梦，草草三杯度岁华。把定东风笑相问，忍将桃李换梅花。

每上高楼欲断魂，沿江市井几家存。飞鸿历历传边信，芳草青青补烧痕。北望苦无多世界，南来别是一乾坤。相逢莫说伤心事，且把霜螯荐酒樽。

世上苦无公是非，讥评人物信犹疑。镜中妍丑无私照，棋上高低有误时。怀古尚余乔木在，伤春唯许落花知。黄金可办将何用，铸出当年锺子期。

草茅无路谒君王，白首终为田舍郎。近读南华资旷达，欲师西洛愧荒唐。乾坤万象供诗料，风月一楼为醉乡。日晚栖禽归自乐，飞鸣不是怨斜阳。

相邀避暑到慈云，细听诸君讲见闻。六月美宣歌北伐，五弦思舜奏南薰。不忧冷澹无欢伯，自致清凉有此君。想像当时河朔饮，樽前不用着红裙。

短檐纱帽旧麻衣，铁杖扶衰步履迟。老去分为无用物，客游谁道有归时。丰年村落家家酒，秋日楼台处处诗。生长此方真乐土，江淮百姓政流离。

昨报西师奏凯还，近闻北顾一时宽。淮西勋业归裴度，江右声名属谢安。夜雨忽晴看月好，春风渐老惜花残。事关气数君知否，麦到秋时天又寒。

平生幸甚识诸公，未免归为田舍翁。诗稿敢求经御览，客身自笑坐天穷。肯将钓手遮西日，独耸吟肩诉北风。枉使西山有遗恨，不能置我玉堂中。

连宵歌舞醉东楼，不信樽前有别愁。半夜月明何处笛，长江风送故人舟。十年浪迹游淮甸，一枕高眠到鄂州。明日拟苏堤上看，当春杨柳政风流。

舣棹江滨访旧游，十年重到戏渔洲。不知芳树在何许，但见落花从此流。我醉欲眠因假榻，客行未定且登楼。有钱賸买张家酒，准备明朝话别愁。

凌空杰阁为谁开，隔岸芙蓉不用栽。今古相传彩云现，江山曾识大苏来。酒边歌舞共一笑，客里登临能几回。翠浪玉虹从此去，明朝人在郁孤台。

来访青原古钓矶，溪流衮衮濯龙奇。一茶可款从僧话，数局争先对客碁。云雨那能败吾事，山林政喜得君诗。石头路滑篮舆小，换得扁舟在水湄。

