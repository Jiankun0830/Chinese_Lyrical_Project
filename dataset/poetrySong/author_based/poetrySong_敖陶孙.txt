君不见元光河决愁从臣，天子有诏皆负薪。当时实炭知几畚，下与鱼鳖争生人。孰知木黔善制水，火出木尽全其真。一朝入火纵粉骨，曲身得煖龙蛇伸。成亏等作万世计，肯与胡僧推劫尘。我欲诙谐与作传，上继毛颖追获麟。日烧昆仑十挺指，惜哉黔也非吾亲。穷朝破灶郁烟烬，青唇黑腕羞比邻。谁能舆致送煖热，坐使有脚歌阳春。将军羔酒空作梦，十年未有今年贫。

思古人，思古人，古人皦皦若日月。我欲剖棺斲出古人心，惟见苍苔漫白骨。请陈古人心，君勿骇客言。古人惟一真，可使风俗皆还淳。杀鸡不及林宗，炊黍不候庞公。雪中安道兴适尽，坐上公荣樽已空。呼酒径劝君，欲眠即遣客。嵇康巨源不为绝，戴崇彭宣本相得。徐庶失老母，密如玄德不能夺之臣。严陵薄宦情，狎如文叔不能止之客。包胥伍员不失其为友，羊祜陆抗不害其为敌。我有蒸壶，安事隠语。我但食韭，安用多种。割肉元知方朔真，拏金岂即刘叉勇。古人心事有如此，何至颜色相媚奉。道衰舛仁义，世乱生奸雄。君知臧否不挂口，正虑匕首揕其胸。我生恐无用，我死知无闻。作书预与儿辈诀，葬时定觅要离坟。

古墨法变今百年，雪斋乃能幻神药。杜乂肤清卫玠神，眼明再见老陈作。墨如人意随短长，用之不尽渠解笑。须君笔端驭龙蛇，他日始信入木妙。

奇石斓横道，兹山信多姿。江湖酾两股，一泓乃孤危。相传龙所家，或恐神护持。腥风转霮{雨/对}，阴崖立淋漓。惜无纬萧勇，探此抱宝痴。山僧作屋意，惨淡生幽思。胡为金缪影，颠倒眩俗儿。坐来百念失，苍官导前驰。招提果深登，屐痕恍前期。咄哉少肉山，著此高颧师。端能致遨头，绝唱相娱嬉。过溪亦何事，相送了不疑。渠能缚禅律，因来数须眉。我爱秦郎记，字压头陀碑。月林只夜夜，人物自一时。贤愚尽蚁封，来者吾得知。

佳人珮明月，笑语含春姿。手握幽兰丛，照影清汉湄。少年冶游子，行乐方及时。折苕戏相赠，玉色頩自持。归来种白璧，日沤文锦丝。加币欲聘君，常恐岁月迟。终然不可谐，翕欻听所之。愿言遗芗泽，远慰千里思。

炎天亦靳雨，特地费雷将。隠隠来何久，飞飞势稍飏。初从霑块润，忽作建瓴忙。穉子抛书出，臞禅解缚狂。苖滋应秀颖，风过忽温凉。蛛网掀三面，虫书漫数行。衾箱开岁事，恩泽到诗章。怨暑移今昨，烦疴觉在亡。青莲开绀宇，白苎舞雕墙。只影还晡暮，惊心重渺茫。思惟大火聚，回向六时香。脱略时流辈，周旋古佛场。身才丈六足，舌乃大千长。此理凭谁诘，何方更举扬。鼠愁灯崛峍，鸦睨铁琅珰。生理何聊赖，斯文重激昂。盛时追少壮，故步失寻常。政尔蓬心𫉁，依然贝叶光。

浅闻惩阙漏，小学到凡将。始制初龙遁，流风渐鸟飏。汔今缃帙富，益我手抄忙。半世真书癖，衰年忽酒狂。壮怀邀汗漫，奇服间庬凉。身许羲黄上，名卑崔蔡行。知心屐几量，阙计木千章。湖海堪流滞，陈刘略丧亡。每思辞北阙，直欲老东墙。度岭官憔悴，藏山计杳茫。尚方何日舄，侍女几时香。敛板予行役，怀铅子举场。翅垂虽一眚，腹果自三长。孰使多为累，还成少不扬。忽惊投暗璧，曾是献明珰。阅世肱三折，论文首一昂。结欢惭季札，抗对敢元常。它日联诗社，前羞李杜光。

身是韩康伯，名惭许子将。居然屯泽闭，何得巽风飏。忆昔求诗甚，端成刻烛忙。出喉真自苦，舞手或成狂。杨柳偏歌雨，蒲萄肯博凉。群儿哀齿旧，诸武让颜行。禹穴鱼龙陈，天门虎豹章。阴符空独佩，秘论未应亡。自筑扬雄宅，谁窥宋玉墙。乡英殊磊磊，俗物自茫茫。祓厉三精剑，宁神百蕴香。诺交那复社，取醉莫论场。高节看徐穉，妍词伏仲长。泥蟠虽汩汰，韝掣会飞扬。列屋多齐赵，华榱间璧珰。从渠夸富艳，试与校低昂。丘喙徒三尺，公才可百常。素交风雨尽，雪涕鲁灵光。

衣冠塞繁都，茂苑非夙昔。双铺俯行渠，文简相公宅。是家固多贤，满箧载春秋。中有数亩园，颇复修风流。新亭著高稳，佳木行清幽。客来必置醴，井蛙挟其辀。张灯看洛花，意作长门愁。小却得一欣，冻壁缠蛟虬。先朝补天手，翰墨皆其游。再拜阅帝书，局促虞褚欧。平生实好奇，两武布九州。恍然驾阆风，坐我曲池头。竹间是茶烟，松风助飕飕。梅食亦登盘，按行感良俦。枥马喧午枕，土毛撷晨羞。似闻屋东偏，万指食锄耰。行当卖书籍，买邻托羊求。与公行灌园，第一营瓜畴。

今日忽感悟，闭门谢麹生。未危却二孺，不战仇三彭。掊击北海樽，哜量东坡羹。尚恨薄滋味，未能免亏成。我欲咽元和，默坐朝上京。坐等梨枣熟，小试升天行。

评诗要平淡，此语吾不然。大千自有舌，何用长短篇。谓是天送句，端正落我前。旋闻口吻鸣，颇益心肠煎。少陵耽句佳，欲以一死捐。是中有真意，靖节差独贤。

去夏苦多雨，势若无炎官。今晨迫重午，香黍仍胶槃。天机杳难测，人言亦多端。祗今原田上，立苖未妨寒。但愿含颖时，借日开迷漫。蟪蛄尔何知，喣喣啼夜阑。

张颠许我以神仙，薛颠谓予可英杰。丁生谓二俱无成，世间那得此奇崛。麒麟阁上森貂蝉，龙虎鼎内飞大丹。腰钱跨鹤谁不愿，只有圮下先吾鞭。何如吴松江上住，门横钓车屋农具。卧看苍虬扰白云，正午堂堂拔江去。

诸刘兄弟贤，一一无可选。竹林锐头郎，风味吾小阮。平生天机深，善闭得内楗。迩来卿何曹，不办折腰本。稍传诗语东，朝日照兰畹。伊余战纷华，心旆凡几偃。划逢君家语，隽永初一脔。识遗饱新得，友胜悟夙捐。缅怀歌商地，萧瑟松磵远。阴阴芜菁花，碧蝶相与晚。是中著高士，物意自偃蹇。向来白衣宰，云壑论补衮。优游济艰难，如以禹代鲧。刘郎秀眉宇，秋隼立高𪩘。端能谢师匠，万卷自鉏垦。时须阅世谛，一及城门键。功名头上簪，日月风中幰。何时会吴下，春动长洲苑。

车轮何由方，草色欲无路。晴川媚双燕，及此送将去。若人天机深，奇服雅自与。色温无可鉏，语妙时一吐。相逢大江上，为我浣尘土。后期岂前料，已作千岁语。告归何草草，双水深雾雨。稍闻父老旧，门户要渠补。祗愁模楷地，与世作夸诩。宁当去楼梯，闭置吾叔度。翼翼吴齐门，大江流日夜。别君虽咫尺，即是风牛马。君才何如我，我拙犹肯借。淮人买绣丝，布洲市如赭。张皇十日饮，著公乔松下。画工亦岂学，爱玩此粲者。人情勿苦拒，舆马幸整暇。向来三宿恋，取别万里驾。想当双玉瓶，酣歌泪盈把。缥缈鸿鹄去，吾甘老原野。

何人著书补获麟，竹汗未干头已星。天上风流张公子，散发沧浪歌独醒。威名遍满淮草木，肯借妙语春冥灵。臞翁之腹无三壬，平生贮书才一丁。泥涂断道学龟曳，云天泼眼惭鸾停。亦知封侯下曹掾，宁与阿堵高宁馨。梦从诸儿坐家塾，十年灯火寒青荧。分无黄色明天庭，独倚一片藏无形。虞翻骨相当自程，曲江风度乃不名。

人物于今正眇然，欲从江表访先贤。迩来耆旧无新语，谁使文章漫两川。利器蚤能夸颖脱，偏师聊复制中权。骚人有几登青竹，耐可同时欠执鞭。

今代论文更是非，赏音谁复得牙夔。直从长庆成编日，便到先生晚岁诗。万马萧萧闲律令，孤峰隠隠出旌旗。了知长短三千首，收拾余师即我师。

丁年口伐真奇事，一代诗鸣不救贫。大手欲推浯水颂，群酋曾折石湖巾。乃今谢傅还初志，其奈王阳是故人。独有吾闽欠公句，诏书果起钓磻滨。

此行闽峤吾能数，行尽天南未了青。莫倚看山韬墨本，要须入界挟图经。西湖杨柳云生镜，东阜离支锦作屏。欲托翁冰乌石篆，请公作屋与新铭。

蚤知吴下多奇士，身许先生嫡子行。他日略容追李杜，斯文何敢望班扬。向来流水孤三奏，此去飞霞乞一翔。牛铎调宫吾岂敢，嘘濡万一借声光。

李下老人龙作俦，谈经阅世无春秋。一朝函谷占紫气，万里西极行青牛。青莲居士亦其裔，太白沦精来谒帝。江东狂客漏神机，一号谪仙人得制。天人惊世时一班，文采风流有远孙。百篇斗酒真细事，郡有德政朝功言。晋陵坐啸列城祖，一札细书风九土。为郎不用汉山钱，度支事繁通会府。向来供亿宽艰虞，祗今笏画通材须。裕农足国端有道，判花视草皆夷途。金鱼玉带公所有，太夫人高松柏寿。彩衣板舆堪作图，赑屃阆州陈母后。人间盛事省见稀，王母一笑攘桃儿。花明柳暗白日静，鶑穿燕飏青春迟。请君酌此西湖水，万岁千秋佐天子。清明寒食数日间，谨勿抛掷为佳耳。

胜赏多从暇日违，眼中朋友欲星稀。退休不复思三顾，能赋犹堪广七依。游鹿台前空逝水，栖乌曲里只斜晖。书生怀古真痴绝，看尽闲云入栋飞。

力田望逢年，倚市胜刺绣。十年丘里语，失火要自救。君行半天下，何处得耆旧。请从老庞说，龙风相赴凑。全家隠鹿门，遗安不求富。常时拜床下，大钟尽徐扣。男儿惟一身，用在百岁后。譬如营屋室，宗庙先库厩。不闻买山隠，而有居巷陋。君看锺鼎家，粱肉或墨瘦。宁为卖文活，一经老学究。出身即九折，时命迺大缪。向来尸裹革，口语困逗留。居然齿编贝，月粟供赁僦。何知山涧底，鹿豕对饭糗。文章忌随人，谨勿夸客右。书林无浅植，笔耒有深耨。纷纷青紫楦，后进渠领袖。结交两任昉，设客一阴就。卑官惭处赠，俚语致公寿。

汉家士马知多少，晚得蒲萄绕院栽。何物支郎能伎俩，龙须马乳应时来。

莫话凄凉塞北秋，衔芦避弋使人愁。与君细展江南画，水宿沙眠得自由。

子母钩牵晓露漙，行人暍暑慰艰难。青门种色今余个，莫作黄台秋尽看。

我无令君三日香，瘦鹤为躯龟作肠。薄寒中人曳两𫄳，独吟猗那遗我将。忆从两脚万里回，政坐群儿相谤伤。朅来一见老柱史，城郭落落岿灵光。安得与君寿六龙，探借千岁北斗浆。却乘斑虬访月窟，尽斫恶树无留藏。天风泠泠吹佩环，洞视碧落豁四旁。下方应奉正三入，闲置可怜青琐窗。

舍人宾日姿，起居庭燎晨。岂惟瑞朝廷，荐绅目多闻。就如田甲謿，死灰果不然。那知硕果剥，中有一念仁。稽古得微酬，櫑具峩进贤。琴为悲风弹，茶必活水煎。平生转庵诗，小当寿千年。忽闻朔方骚，更欲腰黄间。向来扑朔豪，日者今华颠。

下客时觇君，车茵阳醉吐。万事君不理，传声拒开户。虽然臭味合，更觉心貌古。书雠峄山枣，羹臛首阳苦。坐令府西门，平舆说二许。君当我舆台，银艾心已灰。尚有西山缘，共待石髓开。神仙觉易与，诗句端难裁。却后五百年，化鹤吾独来。

夫子焉不学，高朕罗三贤。横前一片石，教外皆别传。三虎谁最怒，未觉相后先。渠伊囊中方，贵在后者鞭。我家一佛堂，盎背知庙堧。忆昨祠上丁，蕡烛初欲然。诸生气清明，人如出雩泉。洗爵俯象鼻，掩豆高豚肩。朱弦张文王，繁声斥师延。此时识方屦，綦满青苔钱。李公独凤仪，众中得何坚。惜无补天手，转之上细毡。朝来食盘中，穉蕨初数拳。苍苍本难测，何由赜真筌。自我得此士，可以一当千。如闻缝掖姿，欲重世所捐。舂容吐握诗，法用春秋全。酬赠无玉案，三复缁衣篇。

江湖易高风，六月寒{疒辛}{疒辛}。中宵会急雨，凉意到衾枕。颠披蒲苇乱，抑压乌鸢噤。禾头欲生耳，树背各流沈。不谓晡来霞，横拖半天锦。初疑鸦翻晴，旋觉虹投饮。晦明信难料，旸霁吾谁谂。所思隔江水，笔力望徐沈。十年一葛衣，肘见尚整衽。想当风雨夕，忧国愿岁稔。凄凉新丰邸，避湿几违寝。何由语连床，共破秋气凛。

老邹草檄如吹律，能令阴谷回阳春。手提赤心献天子，布衫麻鞋惊市人。戈船上嘘五里雾，诏发内府捐金银。进贤冠者不好武，归来结屋看涛云。却回孤愤与江浪，气压千人万人将。或时饮就夷门屠，亦有挝掺渔阳唱。埋名袖手君得辞，行宫今在江之湄。高帝游魂正思沛，太王有道聊居岐。一杯属君当起舞，能令公喜令公怒。捽摩青山鬭两虎，搜搅中流鹅鹳语。平生未受哙等伍，图中褒鄂尔如许。六十小劫胡运去，老上单于公手取。

羯鼓勿罢弄，吾琴无成亏。潘桃既无赖，陶柳自不持。造物有𬬻锤，揽之杜拾遗。卷帘出倾城，一笑不用帷。输心巧当面，珍重来如期。人为曲江秀，花自潜溪移。美人欲晞红，镜中腼东施。如闻姚魏风，红紫合折枝。常恐砑光帽，半倒金屈卮。作诗苦留春，出吻竟不奇。但当阒幽闲，属赋歌载驰。殷勤禅灵锦，丈尺余丘迟。公杯当再行，雉边多小儿。

吾闽天下选，人杰圣时蕃。佐戴高前谍，承家裕后昆。海门当剑立，洋屿焱鹏骞。气色来回互，耆明有讨论。蟠胸三万卷，落笔五千言。地芥垂头拾，天瓢信手翻。余阴润桑梓，賸馥到兰荪。白日骐驎坂，青春桃李园。扬鬐方泽国，插羽已天阍。伊昔昌能谏，于今弘独尊。夙惊山有虎，已验鹿随幡。带草书签丽，金华讲舌温。履声仍独上，驿置愈争奔。有客迷途甚，劳公倒屣烦。请先陈失马，次第说投猿。漳水头堪白，融峰泪几吞。嵌{山/欹}辞故里，觚角见修门。到递吴蚕宿，留交楚雁番。忽通狂客刺，俄返独缧魂。望禄蒲生节，随人柳折圈。天高难发口，地缩会移跟。一昨哄堂暇，深知纳牖恩。印刓聊小靳，缊束更能存。日者叨堂贴，时哉会气元。敢言矜騕袅，复自妒婵媛。末学应须授，群经剩欲翻。恐因鳣发发，复作兔爰爰。光范宽无阈，阶符紫有垣。极知专造化，稍许展寒暄。国论图南纪，边防议北辕。未将蟊火畀，忍使彗旗燔。天步曾留跼，皇心重改幡。房奁非久秘，药笼会深掀。豆栈能忘秣，樗材傥入抡。略容偷廪稍，重议洗乾坤。举邑多狺犬，深心寓祝{犭屯}。老身难矍铄，疾眼久眵昏。合浦珠无胫，丰城剑有痕。事多惭蹇叔，议敢及臧孙。余日知安在，南村定北村。

口腹不自主，来吟体斋诗。三肃斋中人，问体安措辞。体卑语近拘，体高语近欺。耳目口鼻形，人各师其师。要之天地间，当以一理推。冯侯好兄弟，一一清庙姿。是家好谈道，脱略毛与皮。一堂春愔愔，诗礼相娱嬉。但愧远客尘，涴子连理枝。虽然参自诀，要知不磷缁。我车得国工，分路有险夷。君知鲁叟圣，妙在物不遗。当其作春秋，一字如权锤。越境惜赵盾，断谓此语非。俗儒无已心，望道如隔纰。闭门画圆方，用世多参差。千载堪一咍，汝足未及巇。冯郎顾我笑，坐久𬬻烟迟。黄花粲墙东，青山转墙西。吾言亦已费，须君浮一卮。

平生庾公尘，可涴通州泥。朅来海门上，日瘦气惨凄。春风有相导，佚我以闼闺。前身定闻法，梦作三生猊。悟公痴钝禅，迎客忽虎溪。招要得半席，纸帐春缯绨。东轩养苍云，大似开昔迷。计程南山北，托宿东院西。绝怜维摩床，而置法喜妻。是身于虚空，了不碍角圭。四大师本无，客亦何所携。颇闻弁山隅，髯松作儿啼。山神喝连声，已受三十篦。岂知沩山牛，未脱靶与犂。去来同一云，未觉道理睽。幸勿使竹归，留与老凤栖。凿齿恐无对，后期当噬脐。

来黝者谁，佥曰熊与。涉江乱流，实始逆予。天畀敢违，俯取以荐。维古英神，谓予汝眩。有男不梦，有妃莫当。居然两目，祝昼若盲。甚者痔下，取怒河伯。医者色难，请谋诸药。熊兮主方，我有玄囊。清汝决眦，捍汝浊肠。有如不信，剖肝自明。宁我一死，以与众生。拜神之休，率曹披啖。尔爱其蹯，我爱其胆。

我有古时镜，云炼三精魄。双龙护其纽，玄雾纷四塞。持照盘古帝，面目湛可识。包藏久不事，天地稍苍黑。昨中试拂拭，依旧存八极。惟有世人心，寸膜不可得。

昔我走东海，遥望殊庭曲。独木盘九龙，欲以铁网漉。纷纷下百怪，牙甲争踏蹴。珊瑚泣沈沈，怅望不省录。终然拙用大，坐阅年代速。寄谢寥阳天，龙宫书未读。

乌几学痴坐，吾炊何以晨。了知诗自好，不与甑相闻。苍苍本空空，呜呼谁使然。瓯窭知满篝，稍喜斗斛仁。而我亦齐民，不贪后世贤。腹无一寸温，百忧镇烧煎。岿然一破灶，寒虫欲无年。更欲辨名字，蟋蟀螽斯间。书生谨守书，放步防疾颠。虾蟆缘青冥，孤光恣吞吐。於菟无角翼，为天守门户。持此感物化，尧舜万万古。冰蚕不知寒，蓼虫不知苦。未知了身口，甘煖复几许。高高化人台，下视多劫灰。我欲轰雷车，老天怒不开。死语无出路，六经圣所裁。惟应蒯缑剑，日夕同归来。

皇天分四时，气节几错遌。俗儿一惊呼，识者泪横落。悠悠羲皇前，日月何磊荦。不世更凌历，地上光景薄。十年看花草，皴面少膏沃。看看六鳌背，坐爱白日曝。何当寥阳天，朗咏无生乐。

朝为感兴吟，暮作感兴吟。何者最可怜，泪尽枯人心。身后多所化，所遇或浅深。奈何姝姝人，色裹矜冠襟。野芳必在撷，浊酒必在斟。死题善人表，生托君子林。置之勿复言，愁阴复愁阴。

凉飔动空谷，振我庭树枝。鲜荣忽颦蹙，颜色惨不怡。节序一如此，明当戒裘衣。寒虫劝机杼，敦迫不贷时。汝意固可尚，我机坐无丝。

昼气差小祥，夜气益以清。林端动华彩，初月当我楹。涧光若翻鹤，草露如栖萤。揽衣一徙倚，肝鬲涵空明。一室噤众籁，寂寥无人声。落叶忽堕瓦，忧心还独惊。

客从湘中来，问我手中松。当时一寸根，翥霄作鸾龙。子可𦶟我鼎，肪可泽我容。松今已如此，而况种树翁。寄声十八丈，法当理归筇。

阵云起西北，中原暗黄尘。岂无匡时算，无路不得陈。书生亦过计，夜夜占天文。匣剑似识时，中宵哑然鸣。我亦发悲歌，沾衣涕从横。

昨日尚𫄨绤，今日便衾帟。在公不关白，故故出不测。乡来三丈热，变灭在倏忽。蓬根爽然醒，凉意满巾帻。团扇岂办此，羞涩谢陋质。不必待秋来，理宜长弃掷。

黄云护灵芝，丈人非独醉。萧然四鹤发，海鸟眩觞味。古来闭关人，学道用其意。滈池未返璧，政欠颓然睡。仙苗足风露，中有熏心厉。支颐得一笑，刘郎已为帝。乾坤重荡涤，奈何前星坠。昂藏君家老，招唤作许事。当筵就羽翼，颜色变韶穉。出山云怡怡，还山云泄泄。追思千载上，把酒足自慰。君堂定果耳，或者楼阁气。是间堪底用，万瓮盛醴齐。阿戎气如虎，神手了一世。政宜日无何，雪纻展鹄翅。高吟紫芝曲，四老恐欻至。

糟丘酒无时，释面云涛翻。前身阮步兵，搜句急追奔。诗清酒更冽，自扣玻璃盆。缅怀君家翁，满怀蟠虞轩。职当调九鼎，小却护北门。胸中补衮线，岂但民瘼痊。胡为坐海山，揖客通寒温。边庭失细大，益我愁思繁。今君富文采，色正语不喧。念我死尘{土盍}，妙语为返魂。班班古罍洗，一笑三家村。

邻曲竟还往，岁除当馈分。作我淡生活，小龙破密云。天机亦良勤，错综合瘁芬。松柏青始独，苕华黄已芸。

重趼踏九州，一源贯九流。岁晚天报子，兹楼敛其秋。正西苍龙尾，下掉白鹭洲。旁人为我叹，污渎横吞舟。

红尘暗九衢，生白有我室。山平拄笏颐，月满横琴膝。三年蛮府掾，不愧纸尾笔。梦从南海君，供我波罗蜜。

昔我宦南海，宾友日击鲜。今来童市归，掌肉分乌鸢。旅食何足校，苦望双旌烟。愿为墓户家，毋为地行仙。

世纷何豫人，直作走千里。寒压破虎鞯，霜风杀淮苇。能来得吾愿，连夜灯花喜。矫矫将军力，一日破万纸。填胸龙豹韬，政坐毛锥子。区区寄人幕，谁访习凿齿。相见各挽须，士穷乃如此。吾谋适不用，步到狼山趾。荒村围海气，尖城如卧已。幸当小盘旋，长袖为君起。回首叫周郎，湟水面欲死。往者城南杜，钿车凑流水。胡然落此地，伴客歌快耳。吾徒离阔好，见即裂其眦。中年迫婚宦，官事漫不理。关心且诗酒，瓮面拨寒蚁。如闻董召南，犬鸡封石髓。感君好兄弟，行当访虚址。雍丘且勿念，将星落寒紫。送归无好语，凉月挂鲸尾。君行定过潘，茶鼎面曲几。因之启三请，问酒所以止。

漏尽有行客，袁侯挽不来。掉头缁尘中，胡为此徘徊。何处非诗具，螺江如泼醅。公子亦岂痴，索笑西湖梅。平生诗书腹，不计簿领材。噫呜梁父吟，慷慨新丰杯。梦作方士凫，唤杖听风雷。何知江东路，瘦马冲尘埃。君名在吏部，作吏始此回。兽弱而弩强，蹙缩生自猜。自猜固如此，一语须君裁。王事有靡盬，柴车谁当推。行矣勿告劳，试身文书堆。

昨送郑广文，持毡就客坐。今辞习主簿，相与枕书卧。名字擅一世，此法当寒饿。臞庵书满屋，十夏作僧过。就使君交我，指目等奇货。百年寸棰折，万事一甑破。独念君行路，历历眼中堕。入衢酒无声，道信山辞涴。每忆上程时，店火明个个。征人语暝霭，嘶马带枯莝。是间万金药，贵子身剂和。饮酒端不恶，为米知何奈。手板付丞相，此语尚须佐。

吾山何足夸，君语烦专送。姿为丘壑媚，意重璆琳贡。芥胸划玲珑，眯眼豁尘瞀。白云足怡悦，明月得簸弄。居然卫霍近，顿压邹鲁哄。故人真阳守，遗补臞庵空。数株立拏螭，一笑慰歌凤。缅思昔牛李，竞势急鞿鞚。能令山崒硉，所欠腹空洞。那知负之走，更使逐者众。谁言山上山，竟作梦中梦。老衰本无欲，标榜聊取衷。独怜伏虎雄，必得饮羽中。荆室虽苟完，汉仪亦多偬。君能载酒来，我愿共饭瓮。

典衣沽美酒，铸金买艳歌。青灯炯长夜，如此粲者何。平生有廉蔺，方驾欲更过。低颜儿女中，郁若鹰在罗。酣望八极表，老泪如悬河。诸儿颇嗤黠，见谓同一波。相如混涤器，谢鲲困掷梭。古来贤达人，细过非所科。窃愿天子圣，朝廷半丘轲。青春深农桑，东尽青齐阿。坐今倡楼女，委弃黛黑螺。下里羞阳春，中宫张云和。我为太平人，短褐生橐驼。醉魂招漫郎，或有石可磨。

四方集谤议，著面矢如雨。前身雷将军，柴立吾甚武。却还观我生，与世实鉏铻。西通祢衡邻，东接嵇康堵。以兹料身后，藐未得死所。一州纳一嘲，一邑献一侮。并浙十五州，我作大谤府。余外九州者，设伏特未举。徐思浮言端，中实无所主。怪雪群犬吠，眩日百鸟语。何由泽其喙，环海变春醑。坐使声名高，一日跨尧禹。

酒泉我南邻，唤客青旗翻。渴心若绊马，未骋意已奔。平生无长物，取具一瓦盆。万事漫不理，得酒双眉轩。相传新丰坊，北奏司命门。衣冠敬再拜，一病烦公痊。富贵不敢愿，施我腰脾温。今晨客舟出，落日鸣蝉繁。属车得鸱夷，秉羽可解暄。却爱毕吏部，神全不惊魂。渠能给万瓮，甘老愚公村。

桑田鉴一夺，周官寒如灰。赐玨先沦奔，乃自垂棘胎。劫火到咸阳，六国无珍材。空余虢山在，蚌水相萦回。古潭月荒凉，孤光翳复开。六丁所邀留，珪魄幻紫瑰。閟藏三千年，掘狱无张雷。君先世闽南，家枕凤咮堆。夜光有感触，渠伊入剸裁。向来匪石心，不转误国魁。皦如照万世，是君以闻来。远孙极风流，乞语谫余哀。摩挲紫云姿，百感集我怀。石汝亦不遇，无两欧苏梅。

始秋我如京，褚中无所赍。萧条方逆旅，败履手自提。入门一曲几，尘暗乌皮低。平生实有恃，壮气干虹蜺。丈夫死则已，未死牛衣啼。以兹悟生理，得展庶可齐。城中雪没靴，冻马不敢嘶。病夫亦怕出，登楼去其梯。故人知我贫，坐有一石韲。招要过庐下，春风破余凄。老怀不胜酒，秩筵已如泥。感君一寒语，醉乡强攀跻。还归叱涂路，撑斤只槁梨。我策三十六，第一捐町畦。佩服今十年，默化浙东西。惟有三宿恋，弱念牵房闺。常时过饭家，屋上瞻乌栖。勿轻一壶酒，踏冻谁为携。穷途见弟兄，感涕沾{角枼}觿。世情尚酬答，人事多乖睽。终焉愧闵嘿，夜卧三画脐。何时接绸缪，门牡炊家鸡。入舍更主客，愧无鹿门妻。

诗人贵笔精，如射得矢同。有笔仍工书，如矢入彀中。先从鼠乞须，次论腰到蜂。平生竹林交，未数阮仲容。住逢蔡邕书，三日清我胸。还临晋贤帖，明眼搏赤熊。规摹到晚唐，战手惊扬风。兴来欲捉笔，趯若螽在蛩。梦想诸葛诚，腰钱走江东。霜气侵短褐，十日守兔踪。故人知我乡，孤峰秃玉融。遣到管城子，令补麟趾终。骄豪始入手，廪如控奸雄。窃拟专赏罚，爵之中书公。何以报嘉恵，古寿碑色空。字方兰亭逸，墨比头陀浓。君家阅古脚，今日聊会逢。更待黑蚍蜉，满纸昏花蒙。

红紫有偏尚，桂花总宜人。蜡雪明孤斟，绛雪娇小颦。可怜爱花人，两屐穿秋云。怀人小山作，寄愁中书君。向来鹫岭诗，政坐书檄嗔。月中落桂子，习气知几尘。潘郎桃李姿，颇亦尊所闻。提携风露前，缕衣深绀裙。

神龙不池拘，威凤非笼驯。自我交袁君，愁见地上人。一官固儿嬉，君视真埃尘。去如下鞲鹰，来即释峤云。相从复几时，孰老西湖春。门前乌桕花，颇怪乌来频。问知八九雏，翅短青尚新。感君携孥行，道路嗟良勤。念子春秋学，当重博士茵。胡为簿余干，折腰五斗陈。祭河先恶池，小大则有伦。细意事朱墨，凡例实要津。赠言吾岂敢，辄献所食芹。惟时风雨交，涂潦埋车轮。十年上饶路，梦中说悲辛。黄泥漫塘坡，鸣鼍舞渊沦。赠子方竹筇，副以白纻巾。筇方吓鬼蜮，巾白来祗神。意气得人命，杯酒聊殷勤。上马莫回头，慎勿愁我贫。亦莫作怪事，祭灶通比邻。

摄身上诸峰，我无千手目。神交庶子泉，梦老王官谷。平生林壑趣，鱼鸟即往复。杼山落何许，面势工设伏。故人郊居赋，雌霓从众读。大声嗑黄华，令德猗绿竹。永言乘樏叟，会计踵纳麓。方尊读书倚，肯效舞经祝。幸当草木近，安事筳篿卜。颜公况华扁，江令有余馥。骞掀鹏抟海，夭矫龙起陆。于焉峙横阁，渠是伯夷筑。何年黄金弹，鸡狗随蹋踘。还持挥蝇扇，静对振鹭瀑。前山入手版，后水激帽屋。风声逐孙登，星采向荀叔。谁能治西曹，束带望赐沐。清客班杂坐，动处草皆蓼。乾坤磨旋蚁，身世蕉覆鹿。异时留岘首，羊公难讳独。

大化我虫臂，常时炙牛心。居然身桔槔，老圃愁汉阴。简书实畏人，吏事颇见侵。千里得蛮语，十年生越吟。宁为尺一稽，何者可枉寻。盖公学齐鲁，颇似东海任。双骭留石涔，举世方盘针。稍传闭关术，抑按娱五禽。朅来道院中，狼山即知音。披衣起视夜，欲借北斗斟。寤言种秫陶，渠肯挟策钦。琅然庭柯句，欲和南风琴。勾牵老维摩，善哉去来今。飞潜不同穴，着鞭英隽林。

若有人兮江之皋，搴珠树兮纫落毛。既轻举以远睐，众流靡靡兮汩独与吾相遭。余惧夫人之仙幻兮，指逵术以要之。忽改容而善步兮，纷还折之得宜。斥姬满之荒淫兮，服尧禹之所趋。载神鼎以自随兮，出夔魍以惊愚。予虑夫参重以贾踣兮，曰此耿耿之故也。闵一世之滔滔兮，谓彼不吾即而吾亦为此惧也。岁贸贸其婉晚兮，天浩浩其雨霜。反而顾余兮，被发内狂。前九疑之丧道兮，后渭浐之无梁。微夫子之亢衡兮，几人鬼之披攘。望兔迹之咫尺兮，仡驰骛之坚彊。车轧轧其相摩，肩促促其相望。欲抽心而改错兮，虑夫子之我惩。忽风后其降予兮，天老字予以嘉名。独怦怦其不自得兮，泪流轼之纵横。幸哀其中道之离立兮，若示之以正通。纵世人之不吾与兮，吾将卒以自明。

琉璃灯暖烧春红，水晶帘垂望欲空。美人缥缈隔花雾，春心咫尺无由通。宝钗沽酒市楼中，当筵一曲悲丝桐。少年游荡足行乐，江南日日长春风。

拾遣诗视孔子道，豫章配孟颜后山。自余众作等别派，彪虥狸豹虎一斑。我修直笔公万世，议论不到甘謿讪。中间杜老饶寒饿，陈也绝荤黄尚可。天公雠施略相当，一字而贫更怜我。去年臞庵太荒凉，釜中得鱼雷隠床。了知诗祟力排摈，谁言锢疾蟠膏肓。刘郎食饱嗜昌{蜀欠}，又一过目思手揽。编诗更著顾痴笔，字字可丹藏石{石感}。知君疗病我益病，心手相忘还展咏。百年长病可得辞，两翁落唾皆可敬。忽云身后无知音，此诗百变无邪心。候虫时鸟足感耳，我思正在南风琴。谁能首涂追四始，以经夹毂骚驾轨。意所不快鞭曹刘，此时折汝一寸棰。长安市上逢联璧，人持一箭与我直。请君了却三万轴，再见坐我床下客。

我昔尝为李公客，坐觉金气肃东南。钩章棘句护帖妥，独立却视何𪩘𪩘。此公行世有步里，十不五试惊愚凡。尺书飞出岷峨西，每沐问讯相雕镵。向来思贤实微尚，梦濯杜老百花潭。环英玉蘂媚初服，风日清美生妍酣。直言李公似杜公，前者何愧后何惭。今来划逢丁太常，目所未接心已甘。孤标出林唳霜鹘，健论转海驱风帆。张旜万里足骑壮，富公所说惟饥馋。国中何自得吾兀，尊足乃为公所贪。承郎曹司略清贵，龙鸾牺象劳所监。工歌韶頀未敢请，前有琴瑟纷相参。据梧枝策了自解，箭锋一语渠谁谙。世间声利大苇箔，置身各自萦茧蚕。一闻解缚脱躯命，往往唶舌徒婀媕。千人万人声一槩，请听野老真常谈。捐身大是守身橛，阅世当求出世衔。君今气色日日上，岁晚能同弥勒龛。

忠简公骑箕尾星，千古万古明天庭。在天高庙足欢喜，敕使孙枝扶炳灵。辍身仙班寄闲逸，阊阖正绕烟花出。朝元冠剑妥未动，一笑明朝作人日。汉家最重水衡丞，廪饩钱多上所能。掌藏颁用渠式法，置之忽分淮股肱。春风作意回焦土，黄池崎险尔如许。区区鼠辈何足磔，此心本应僧伽祖。甘泉酒作真珠红，和气已堕胡床中。奋髯抵掌直细事，参佐同此祥冲融。大江洸洸去无极，江南老人候舟色。诸公归补父兄处，二十五城那得直。海门短簿初来时，青衫恰辍惟烟姿。兴来得句自推激，为公压倒崧高诗。

神仙窟宅会四明，气候中和开二月。是间表表韦平家，奎阁明良拱天阙。前周后鲁岌相望，孕昴降嵩天所设。大慈平等现官身，思日赞襄尽臣节。平生履狶真益下，余刃磔牛何虑缺。道逢不平忽伟事，坐觉日月妖气豁。未尝示袒勃安刘，亦复和羹商得说。由来转物得三昧，政尔成风聊一吷。涵濡少海益重润，运动紫枢高柄揭。迩来边琐向平宁，西土民艰随殄灭。撞搪噭呼间未免，寸地尺天吾忍免。公身固已佩安危，公寿应当等溟渤。花明柳暗沙堤外，着眼昌昌见春物。想当凤沼引夔龙，内乐宫壸俨成列。天皇酌醴赐加劳，词人第颂歌明哲。会令宇宙还帖泰，要与鸿蒙论融结。此时桃李竞新枝，草木恩光相焕发。小儒囿身坱圠内，独驾封轺来百粤。惟当岁献南山诗，长与天朝夸突兀。

向来缚虎正死急，今日看牛无可鞭。我提审定之两印，十年勘尽诸方禅。浙东西山好僧相，头目静如秋水莲。试令回眼参壁观，掣顿已作猕猴颠。平生棒喝不作用，何者可毒臞翁拳。龟山爬沙吸淮海，上有蜀客蹲其颠。石颅铁脊锯牙齿，老龟无力供回旋。自言小来坐鬼窟，木客对诵明月篇。山中白石足朝饭，无语可对蹲鸱前。一行乃得命大谬，万事瓦裂今萧然。祇念竿木事游戏，铁胎五百成拘牵。至人无心亦到我，顾念尘脚相摩湔。是身如云即虚幻，安要包裹争鲜妍。尔来臞翁颇狡狯，随风转柂忘洄沿。都梁采药竟何有，杖头挑得枯藤仙。高堂暗坐触蝙蝠，放光时有阶头砖。了无一法可酬难，蒲团禅板久已捐。山空月明础石员，百围老干行参天。何当断手释椎凿，与师共泛荆溪船。

臞庵胸中空濩落，正尔有愁无处著。比来有酒三扪膺，突兀又似堆衡霍。道边俗子略满眼，举扇障尘不容却。正如白日杀快雠，草草九衢面皆恶。不应叔末尽鬼魅，世道如此我何乐。獐头鼠目动侮人，貌敬逡巡背轻薄。其余边幅缀周孔，汝身无苦何遭缚。中原干戈六十载，八陵玉座尘漠漠。假君无力堪汛扫，渠可忘忧置恢拓。屯田边垒差易事，三十余年束高阁。呜呼吾君至仁厚，一言罢行水赴壑。雷塘勺陂可复请，专创一司足经略。牛犁居屋旋填补，虎士编氓间参错。聊城指日下鲁奇，祁连刻期开卫幕。行之十年倘未效，臣头请膏斩马锷。奈何诸人忍奈事，天保正用初无作。居然判道君北海，不复追随我西洛。墨池到了须楯鼻，茶瓯小缓支铛脚。儒生寂寞守太玄，共尽同归一丘壑。

亳州仙桧聃翁玩，西湖老桧陈朝余。区区草木定何意，多生要傍斋房居。吾行东广足已劬，两年才到安期蒲。菩提叶老还书蠹，波罗子重空悬壶。地荒了不快人意，照耀南海何能无。迩来划见张公子，火云肉山炼心水。搜奇访古偶及之，破笑劳君相指似。门前罄折得堵宫，诸天龙神俱俨容。左呵右禁防所夺，上帝遗我驷玉龙。问从张公得明证，指画桧身份四印。嗟哉此老亦不逢，生世适当唐晚闰。天回地转逢今兹，霸战王争了不知。试看左纽足奇怪，虎胫骨贯龙鳞皮。霜枝雪干如相偶，老大商山余四叟。年深几惯雷霆争，夜定一从牛兕走。道形天貌吾何心，晚岁聊依清磬音。忽然空中闻款綮，指李丈人勤远临。更传坡仙曾设供，甘露缀枝如泼汞。桃源事托五柳翁，后世请将吾语用。

徐州文壤基崇坛，老蔡径尺刳心肝。铜槃照夜血光碧，上有惨淡双镆干。请君载书许君死，彻器未竟盟已寒。了知今人不如古，古人亦有难知处。张生刎颈歼陈余，郦儿给印屠诸吕。劝君结交勿结心，报君多是逡巡人。救饥重脱嗾獒厄，出淖曾叨食马恩。轻言托心腹，心腹为祸媒。畏途巉空薄侧掌，要离孤冢空崔嵬。我愿中堂置瓮常盛酒，后列丝竹前宾友。细腰灯前拓秋窗，有来白事酹其口。交亦不必结，名亦不必闻。燕南氍毹藉地醉，千载一笑平原君。

南窗解衣学画史，梦绕西湖貌西子。了无一语对青山，侧厘隃糜相与闲。平明视镜稀可数，生爱诗名压千古。春风别我不作难，壶浆瘦馿行出祖。政思坐上觅佳客，广文先生秀眉宇。船头把诗报忙事，欲些黄陈作黄土。摩挲老眼说旧观，绛衣大冠逢建武。二公派当百似续，行舒缀远如观舞。百年许长作灰冷，手披口吟心独苦。许君一死力负荷，麾斥众楚昌齐语。典衣沽酒人敢易，鼠壤犹堪窖余窭。长生木瓢要赏真，元刘放浪犹诗人。眼前生后姑置论，红紫事休天地贫。

白衫紫领休霑襟，听我一曲截镫吟。使君五马新凿蹄，大江横前气骎骎。问知淮民何所恋，年来家有生牦犬。同州杂鞭且未下，山阴大钱聊可选。门阑书生守遗经，二年作吏劳丁宁。即日遂良须尽白，平生阮籍眼偏青。君行奏书踏龙尾，好为人间种桃李。鱼竿冷宦不足言，有一负公如此水。

南来羁鸿北方客，背负严霜飞不得。日中命尽射生手，一箭正中凌空翮。一鸿中机百鸿惊，点空细字纷斜横。力穷遭烹忍一死，可怜片影长孤征。古人毕弋岂无意，登俎亦可无肉味。至今暴殄及胎夭，杀气为妖满天地。物生何至相吞屠，苍天变化还须臾。坐殿忽作杜鹃去，行河岂意黄能趋。人虫得丧无了日，客行感此泪横臆。有弟落南今在亡，十年一字无消息。冥鸿一来听祝辞，世间踏地皆危机。菰蒲饱霜湖水满，见草为人汝当远。

谓公目光谢牛背，公视赤子未脱绷。谓公足迹蹑龙尾，公守冻壁如痴蝇。看公进退无一可，公欲自判何方凭。迩来诏书下峻层，趣公入趁花底根。腰龟杖节亦已了，持橐上雍须公能。公言臣是江西狞，坐中十言九带枨。满朝贵人面雪色，可忍一一为臣頳。吉州城南水如渑，有蒌可丝鲂可罾。书生说食涎已满，寄谢龙阙双觚棱。祝融海王神最灵，胡能呵雾遮前程。堂堂大舸截江去，天吴击鼓冯夷迎。孰居其间为此争，东西欲夺公无情。众生焦灼大火聚，公但抱宝眠清冷。

海中老蜃嘘楼阁，局促鶢鶋鲁东泊。忍能杯视九云梦，戢戢鱼头沸相灂。涛江亭东识君面，再见白也大鹏作。雄辞已褫壮士气，穷发天骄堪面缚。我家荆楚起孤剑，奋身多自青油幕。南迁闽峤已三世，土风正坐儒冠错。尚当拂磨十丈崖，刻颂欲将文字托。今君精悍喜谈兵，指画鱼丽分鹳鹤。会当平敌走行在，金印皇皇看手攫。不应从我学诗句，格律牵缠纷纆索。世间冷暖逐处所，火井自温冰井涸。论诗说剑亦奇事，愧乏三杯浇索寞。誓将并敌起三关，不作群狐猜镇恶。齐纨鲁缟我山东，指日戎车会于泺。

陈侯一榻悬千古，贱子何能望入府。门前谁者高櫑具，甚口美髯方快睹。裙衣新失大雪寺，告诉天吴烦拆补。阴风立我铁户限，起到不供人笑侮。迩来稍挫牙角勇，一见何知肺肝吐。绘衣君欲试华虫，鶑领吾方愧桑扈。新篇直欲命骚仆，寸舌宁当下齐虏。已从雁荡歌贯休，更向乌江怜项羽。遥知笔下卷波澜，乞与胸中洗尘土。魏侯魏侯听我语，醉里江山迭宾主。吴歌一声落青蒲，遮莫催归啼杜宇。江南江北知何许，万水千山话僧庑。因君永嘉说谢客，南海维摩堪泪雨。樽前卜试鸜鹆舞，一哄从渠较邹鲁。

劝君少留持一觞，三年一日才初长。春风愔愔著桃李，露雨沃沃开麻桑。道傍箫鼓莫凄咽，使君平生面如铁。裁量渠是台阁具，坐使霜蹄困羁绁。前生疮痏生潢池，手披腹摩随所医。州家征财使家督，灌输辇送无愆期。诸郎自是丰年玉，谁能待荒学储谷。虚名作祟谨勿近，介者得嫌同者俗。臞庵先生室无邻，晚年得君情更亲。常时问政有宽猛，独觉处世无缁磷。何人幕府容疏懒，忆君高楼衣带缓。朅来问讯池上鱼，一笑相看喜无算。了知喜极还生愁，独自含情上小舟。府中参佐足追送，坐念长江天际流。还家且种盐官枣，垂柳当门乐华皓。诏书定起尹翁涂，珍重身名莫草草。

君家去天才三百，君身去天无尺五。忽忆泥功栈外山，尽是杜老思君路。而今西子媚回塘，坐令猛士纡柔肠。可能直下窥秦陇，翻作吴儿时世妆。

仲章薛公十一鹤，季章李白诗百篇。自我过都得二老，颇觉闽蜀堪同川。今来划逢丁将军，秀杰万里来嶓岷。箧中当自有行记，幸借天壁开嶙峋。

迎面宾鸿去未多，揽袪官柳不胜拖。还家定笑扊扅曲，上水初听款乃歌。浊酒过邻通问讯，青灯语夜惬平和。机云也有谋东日，可解沧浪理钓蓑。

风日暖，天大裘。蝇飞打窗油，北窗坟策高于丘。我欲发视劳牵抽，把酒起望天门陬。斜鸿书破半张纸，枯荷网空散铅水。机中挑出锦文诗，泪满鸳鸯半身紫。新愁波不穷，后愁更随风。美人如娇春，何物可御冬。古人已恨愁不足，却遣今人送愁续。轻将玉斧赠吴刚，漏得寒光照孤宿。素女为天拣退丝，伶伦猛截孤生枝。沙虫含冤射千载，谁劝黄竹栽瑶池。歌夜长，歌夜短，淮南桂枝香满满。为君持酒寿金人，少待露盘辞玉椀。

船头月浑云不度，转眼光阴遽如许。江湖无地寄风威，短蓑遗作胡旋舞。还将老病入孤舟，碧波为人生白头。阑中五更鹅鸭乱，老渔画肚起长算。

风师风狂无是处，文采成龙或成虎。向来打橛钉虚空，今日入山还削鐻。晴窗洗出烟岩秋，休嗟李广不封侯。见说行年今在坎，老慵且作囚山囚。

善财平明白下床，供君一钵曹溪香。山中老卢致无恙，为我一洗醒而狂。问君江行何所见，邂逅今朝识山面。群峰亦自不相知，漥者欲逃危欲献。漥逃危献知奈何，小草远志元同科。时来随喜出云雨，不来抱蔼休岩阿。老人于山消底物，毕愿托身仍托骨。接颐孤撑看未已，万马崩腾过倏忽。贵人祗听宫门镮，何曾一叶吼冰滩。转头便下贞阳峡，岭猿举臂招入还。归来海上亦不恶，把酒持螯夸至乐。明朝远碧望林峦，依旧朱栏照城郭。

薄薄酒，全吾天。丑丑妇，引吾年。败缯粗布形骸便。辛勤著书塞屋椽，何如郭外二顷桑麻田。折腰敛板高鸢肩，何如方床八尺供横眠。左为剑铓右鼎耳，劝君却步行相先。斗量明珠埒编钱，郿坞未就脐已燃。十眉间坐争连蜎，绝缨灭烛薰腥膻。农家丑妇眉半栉，白头惟有夫婿怜。劝君酒薄君勿嗔，尚方赐尊能杀人。力微覆𫗧有明诫，食鲑三九元非贫。酒不薄，人自薄。妻不恶，人自恶。不如浊酒三杯呼丑妇，共作原头赛神舞。

薄薄酒，胜斋蔬。粗粗布，胜无襦。丑妻恶妾胜鳏孤。叱涂呵道驱高车，何如醉归连臂行相扶。巍冠束带商唐虞，何如北窗散发拥腹千爬梳。金樽瓦盆酒如一，食芹差可无雕胡。名尧字孔相号呼，百年蝼蚁同丘墟。朝为卿相暮匹夫，青黄蚤失沟中枯。锥利未必贤椎愚，左圆右方徒区区。不如浊酒三杯对丑妇，荆钗布裙相媚妩。

犊车油壁尘纷纷，恨君不识如花人。金鞭争道谁家郎，出门三日香人床。春风酒面吹微鳞，主人拔钗留上宾。洞房烛花尽意明，为君拂弦驻欢情。阵鸿尘涩声难安，城乌夜啼诉春寒。吴歈未终初日上，璇题藻井知无恙。请君衔杯莫问天，茂陵刘郎初学仙。人生百岁俱可怜，愿君流欢及盛年。世间万事不如酒，九环宝带时人有。感君一曲宽百忧，当时见人面色羞。君不见墙东儒生食井李，一生饮牛廉让水。

得谁酿法乃尔佳，连引数杯极口夸。须臾忘物亦忘我，是非荣辱不可加。儿童相随拍掌笑，阿翁醉也扶归家。平生故人赵半刺，遣骑折送园中花。饮酒不待劝，夜如何其月欲斜。倒著接{罒离}自起舞，笛声趁拍鼓三挝。陶陶兀兀意有得，小姬在傍双髻丫。驱令磨墨具纸笔，满幅大草飞龙蛇。妇云汝醉当止矣，明日酒醒不愧耶。

顷年投诗卫左史，今年谒诗卫相公。何方客子辟道路，诗卷长邀石浦风。先生官职泥土如，万事尽付阿堵中。天教权嬖表忠节，剑首一吷毫毛空。祇今事业已如许，愿闻当时北归语。面对手画真自知，十年绝口吾甚武。谢安风流过王导，芙蓉王公窃其表。从来雅志在东山，角巾不为筝歌老。古人进寸退一尺，江草江花足自适。功名时来不作难，雷动风行本无迹。百姓相惊当历耳，三江五湖作疮痏。百年天地亦悠悠，长镵老人泪如水。侧傍湖脚淀山蓝，出见轻鸥已不凡。颇闻琳琅塞门内，三笔六诗公所监。何能撰杖阅诸子，看公著帽淹几晷。朱衣目前空复愁，客有焦桐劳下指。去家初无可葺墙，独抱遗经天一方。石浦倘为苍生起，天衢日毂遥相望。

素丝冲尘化为墨，老人双鬓无由黑。俗儿翻手候炎凉，惟有君心比霜雪。破窗草亢风雨寒，梦游帝乡虎当关。枯鱼对酒泪溅俎，雄剑夜吼铜花干。二十辞家颜色故，春心不语弦解语。借君古镜施铅华，含羞独泣罗房雨。青天中开多不平，少年裘马如流星。千金无处买侠骨，坐念岁月空峥嵘。

来雁无消息，寒蝉久寂寥。鬓毛随日化，吾意得诗消。楼影三更淡，天星几夜摇。眼中无长物，拄颊又明朝。

河津传五漏，雾雨入千家。白日鸣饥鼠，深更歇怒蛙。境空愁稍进，诗短意能加。客路多风雨，深忧斗柄斜。

旧时黄正父，今日一浮屠。四海谁知己，三更忽撚须。空山吼狮子，暗壁缚於菟。何日当吾眼，藜床淡尔臞。

老马知涂益可羞，寒灯冷砚照穷愁。著书不望从儿读，归舍何当与妇谋。赤脚踏鲲真浪许，短衣射虎恐长休。何人得似襄阳守，乞我苕湖十顷秋。

一昨羊城别五仙，驾言韶石叩钧天。偏师政拟劘诗垒，浅濑那知滞酒船。但使系书勤雁足，敢思腾上竦鸢肩。区区定取韩康笑，卖药逃名却自然。

早岁纵横论九流，中年往往爱清幽。细观梦境皆争鹿，静遣机心欲狎鸥。池上贪闲临晋帖，灯前抱病看吴钩。山林锺鼎从天赋，言志俱惭点与求。

振锡浮杯定偶然，茧窠谁见老蚕眠。祇知大胆嘲无本，渠识前身是普贤。师欲赢粮趋建德，我惭观画访开先。莫将幻境夸阳焰，吐尽多生渴死涎。

满窗晴旭散轻埃，报答生成只酒杯。篇什正须今日用，岁时偏傍俗人来。轻舠上藕泥初拭，小巷争鱼臭不开。试作横竿权土炭，聊从夜半候阳回。

枕上吟哦安意好，新诗自觉鬼神扶。遥传旧岁无多子，皆试新衣是早图。天下自须胡伯始，江东只在管夷吾。乡山此际当治麦，误矣为文效两都。

检点诗篇方细读，忽传新渥照澄江。荣公铜虎非渠事，旧忆河豚是此邦。萧散盖公宜置舍，风流谢守想临窗。他时我得扁舟去，直过凝香索酒缸。

抱瓮终焉与世迷，斲轮久矣叹吾衰。江南未必无佳士，海内何由得二儿。不共施梁争折角，却思陶谢与同时。歌成未免傍人笑，农马虽专技已卑。

一百五日苦多雨，二十四花能几风。壮心欲与儿女竞，春事翻成寇盗空。公私蛙合笙歌里，客主山张图画中。作意后游仍独醉，西湖莫忘远来翁。

昏花乱眼叹吾衰，宝带忘腰羡子宜。碓下谁明能行者，瓮中聊觅永禅师。醉乡欲结无为社，劫火难烧见在诗。忽忆扁舟洞庭路，霜螯斫雪点橙丝。

短羽真成入彀游，小儒踪迹欲谁求。非关古字诛扬子，自是诸生欠沈犹。百计千方元薄命，双溪二水各宜秋。此行试卜唐夫子，会向芹边问楚囚。

千年观一如，三日客同居。祇道清淮近，乌知浊世疏。地穷初限橘，水富巧藏鱼。排闼风烟入，观心视听虚。饭香鸦闯户，茶熟水鸣除。潮载支祁愤，天关禹贡书。磬材征古在，石𫈵表凶余。董杏通邻堵，秦瓜过满车。游方孤雁去，问法翠屏舒。何日荆溪道，诛蓬对结庐。

短短桃身尽着花，微风细雨响芦芽。一晴眼底皆新物，蛱蝶成群聚浅沙。

歌舞教成王谢宅，百年华屋几人居。岂无藤葛垂阴地，女转缫车儿读书。

夜深霜月冷侵肤，醉饮归来得自娱。雾气水光同浩渺，误看田野作江湖。

天外谁飘桂子风，老夫鼻观已先通。直须斩断年时话，匹似西来叹不逢。

十方无壁惯曾游，一片孤云任去留。莫话潮阳旧公案，天台行色满檐头。

竹枝拗折殊多事，参取茶瓯未到前。为报天台痴五百，撞斋逻粥莫争先。

三生同听寺楼钟，紧峭芒鞋任所从。莫向华亭觅船子，赵州桥下有青龙。

通身有眼更无肠，好上臞庵师子床。莫作绿衣颠倒想，班姬陈后两凄凉。

长安乱叶舞征衣，独把新诗送吏师。自古才名谙宦拙，迩来官事要儿痴。

八公草木迎人处，三老风沙上水时。直使边头行国宝，少年白面且经维。

左手旋干右转坤，群公相扇动流言。狼胡无地归姬旦，鱼腹终天痛屈原。一死固知公所欠，孤忠赖有史长存。九原若遇韩忠献，休说渠家末代孙。

樵路萦连入翠微，清泉白石可忘机。云中犬吠刘安过，树杪春深望帝归。白鹤肯留华表语，苍官合受锦衣围。珠襦玉柙今何许，一笑人间万事非。

北邻𢭏衣声，明当葭管动。随宜过街巷，一岁三日用。请君歇砧杵，指直霜气重。君不见南邻已试明年灯，应制春衫泥小凤。

雪乃雨之死，雨乃雪之生。譬彼潮与水，同出而异情。洑流或乱潮，冻雨或间雪。达人于此时，着眼试分别。等是天一生，而有生杀存。所以古圣贤，谆谆畏乡原。

臞翁方解夏，盖令正防秋。浄社吾追远，侯封子择留。硬黄随意草，大白几时浮。莫话河南北，伤心感沛州。

只有书楼日日登，栏干东角每深凭。一层已是愁无奈，想见仙人十二层。

泥滥花淹燕不归，轻阴时猎酒家旗。无情最奈墙东柳，正向愁时寂寂垂。

学道欠定力，一寒便生嗔。古来雪埋腰，定知英雄人。去为百钱游，得酒不濡唇。惨淡行歌归，仰面东南云。纷纷过车马，寂若耳不闻。退坐茆檐底，徒有豪气存。

雪后天正碧，须臾白龙鳞。暮寒急归鸟，新月生微颦。帝居时节正，物肃天地仁。黄旗在何方，指画分星辰。拊拦发浩叹，肝胆空轮囷。儿女顾我笑，微霜湿衣巾。

今晨日色佳，负暄就前檐。晴鸢盘空阔，始觉天宇严。怡然一欠伸，双峦引遐瞻。亭亭倒枯荷，似是浮图尖。出家本不难，贝叶明牙签。但恐远公社，无酒与陶潜。

啮雪苏州年，嘿数天再闰。当时贾长头，霜桐送孤韵。今年贫更恶，交友云散尽。收自缃楮林，博阅先后进。纵横略千家，诣处合一印。文章何当工，一死差可忍。

人言我身长，尺度难为裁。居然一瓠壶，略可当酒杯。口交市井谈，面涴俗子埃。谓予倘不化，未觉逆旅猜。但恐醉语误，积毁能焚骸。殷勤王先生，脱袜何贤哉。

少时重意气，裹剑师白猿。神伤化碧血，泪尽如生元。晚修漆园方，孔跖付一尊。小山受岁晚，片云时归屯。客来两团蒲，坐看茶烟翻。渊明真可人，觞至辄忘言。

我家碧鹳弟，尽用当执殳。摧颜伴老翁，意欲化白凫。娟娟熨帛手，见之感无襦。坐念粟布谣，於乎予何诛。取求不汝瑕，霸心生断袪。请观泽中雁，一一稻粱图。

往闻大龚公，鱼艾照灵寿。当时从肩舆，门生儿子后。诗书开似续，文采补耆旧。数椽上茅茨，基结称广陋。壁间落宝唾，半是经济手。坐令农隠堂，赑屃黄姑薮。我来虽未识，名下已奔凑。功名何足云，短锸支宇宙。所忧饭吾牛，刍恶毛角瘦。木奴擅中州，竹君食千亩。连车载长腰，横网遮巨口。人生亦何须，不若巴清妇。时来食方丈，时去鲑三九。常恐少微芒，深夜切奎斗。起家公不难，周汉须佐佑。敢请益治田，种秫多酿酒。岁晚沧洲期，许结羊仲友。

无可奈何生午凉，暮年王粲更情伤。一川水浄鸥能白，九月秋归蝶自黄。洛下篇章还独咏，辽东城郭正相忘。纷纷后土涂泥甚，小试庄周曳尾方。

霜风欺断柳，星月爱平芜。船暖知村近，钟寒想寺孤。

有声且勿吞，有泪且勿倾。声吞断人肠，泪倾草不生。万事有反复，天地终无情。斲方以为轮，平地生九折。锻剑使绕指，青萍化为血。筋骸束未贯，光景电露灭。我欲竟此曲，此曲能颓山。奉君一卮酒，已矣当何言。

有歌且勿发，有舞且勿盘。歌发愁云阴，舞盘促岁年。古来妾事主，百悲偿一欢。劝君莫渡河，河伯欲娶妇。采桑急蚕饥，送死藁砧手。世故常多门，反复无不有。我欲竟此曲，此曲能摧城。奉君一卮酒，假日聊偷生。

中兴元老堂堂，诸孙玉质金相。封殖毋忘嘉树，爱思犹及甘棠。

诸君置膜外论，之子真个中人。冀北何限千驷，东市初逢一麟。

过淮读二山赋，举世识三槐家。熊鱼等所欲者，兕虎敢叹非耶。

烟霏巧湿行李，钟鼓初分去舟。中有锦衣尚褧，旁看泥轼垂油。

八堰三江良苦，十洲五峤能明。归路未夸海市，还家且餍南烹。

冶渚饯何彦德，虎谿送陶渊明。诸人卿自卿法，今日吾用吾情。

天竺应须老辨才，罗浮那得染尘埃。试看出日朱明观，便是中天积翠台。起废合归良匠手，安禅好住白云堆。寄声旧日黄居士，九锁丹函请一开。

青筇相伴到仙坛，身寄虚无缥缈间。景物迥殊人世界，烟霞深锁道家山。纷纷尽向红尘老，寂寂谁知白日闲。遣履山中棋一局，几人于此未应还。

当年灵寿杖，止合扶孔光。

真人与大士，兰菊而异芳。坐卧得定力，铜眼铁脊梁。是中有佳趣，山海俱茫茫。或时现神妙，尘迹生怪光。云何得此本，有僧吴下狂。饮酒不计斗，褚无一丝藏。兴来高闭门，落笔如追亡。走送臞庵室，洗心一𬬻香。盘陀旃林阔，枕藉玉井凉。蒙头帔衲古，遮眼经论长。不知几陵谷，睡稳坐不僵。君家定吉梦，二士相迎将。辟除寒具油，静展垂中堂。会当同一龛，寒泉荐空觞。夜窗摇茶烟，驼褐依绳床。杨枝洒寥阒，蔾杖辉森芒。与君六根静，读书到虞唐。

路岐引人不作长，野梅官柳禅风光。看山看水入诗眼，岁月不觉须眉苍。请从丈人开肺肠，身非石人忘故乡。五年江湖枕书睡，梦随南云落翁堂。亦知行坐歌白头，池南隠几浴凫双。鳏孤肯复有羁旅，石塘破寺魂悲凉。毛锥不补万事裂，存者各在天一方。善和里第知几易，辽东城郭空相望。平生何用酷似舅，政似嫫母颦施嫱。儿时拊头祝文章，祇今未入崔蔡行。三年一书愿见贳，骨肉满县愁难当。屋头荼{艹縻}定过墙，满窗日色文书香。眼前欠甥颇念否，我亦口挂蚝山旁。烦将归意作泉下，小待锦衣漫俗妆。

今我不乐游四方，夙昔已具浮海航。十年点化鸥心性，一生正坐虎文章。海山未必尽佳处，往与蜑子收渔梁。梦中了了说吴楚，山川如掌今羊肠。读书南邻索槟榔，原头污邪豚酒香。何时摄衣上公堂，蛤蜊含浆鱼尾黄，客从南来勤寄将。

舍东修竹密如栉，一日洗浄清风来。脱巾解带坐寒碧，置觞露饮始此回。平林远霭开图画，西望群山如过马。诗翁意落帆影外，孤村结庐对潇洒。百年奇事笑谈成，向来无此苍龙声。闲身一笑直钱万，剜粉劖青留姓名。

热中褦襶令我汗，日暮佳人期不来。陈郎揖人不下榻，青山白云唤得回。手开十亩萧郎画，个里何妨系吾马。食单得凉清可啜，毳褐分阴翠如洒。摇金戛玉真天成，梦捣风前茶臼声。一川窈窕荷万柄，野翁得此甘辞名。

竹君得姓起何代，渭川鼻祖兹云来。主人好事富千埒，日报平安知几回。平生好山仍好画，意匠经营学盘马。别裁斗地规摩围，自汲清池行播洒。一杯寿君三径成，请君静听风来声。醉眠煮得石根烂，以次平章身与名。

书生自是钻简蠹，浄业还从竹背来。新诗细字行茂密，惊蛇起草盘蛟回。是身政欠虎头画，望山气如还枥马。翛然君子六千人，不受湘灵清泪洒。竹林定交业已成，北窗读书吾伊声。金鱼玉带不汝却，社中未厌山王名。

一日复一日，来如赴海波。今晨我无粮，未卜晡夕过。辛苦幸一饱，知复有明何。平生实愚暗，虑浅忧则多。雀鼠偷太仓，田野蜚螟蛾。至尊尚旰食，边防望投戈。我欲沥血诉，官府多谴呵。进退羝触藩，屈郁鹏在罗。壮心一不遂，六龙奄蹉跎。所以忧世人，散发归岩阿。长生傥可学，吾其驻羲娥。

柳边放船试南风，扬溪荷花能艳红。一川云锦步不尽，我舟正在繁香中。午天无云青脉脉，枕舷哀歌醉脱帻。更将绿叶穿碧筒，欲臣屈卮奴太白。风前一笑玉麈横，蜻蜓侧翅潜鱼惊。骑马贵人多内热，此欢勿语长安城。须臾客醉船亦醉，信流一抹西村外。翁媪负墙樵牧奔，拾薪供茶初不记。还家鼻息撼四邻，阆风接梦疑非真。清游何时记三人，臞庵与弟拙乡陈。

大雅熄自郐，续弦久无人。中间翰墨场，名字俱已堙。江山亦何助，东海真扬尘。我笑李夫子，缾无半合陈。人书两俱亡，何用语逼真。作诗来起予，欲卜二仲邻。依然送鸿目，衮衮天机新。莫欺鬓眉苍，持护应有神。狗须侯舞阳，羝角相平津。皇天信平分，万物各得春。但愿阅世心，孤特凛箭筠。日者鹤飞书，江汉起隠沦。三物论乡国，六艺程成均。秋风入帝闲，错落骓駓驎。君曾读诏否，却枕方欠伸。勿惊作诗面，酒缬吹微鳞。唾手洗衰陋，一返姚姒纯。稽古不无力，政复昌其身。它时玉堂梦，与问三生因。盟我良不难，欲托孙子亲。贽君以黄耳，附书莫辞频。再拜赋断章，水石俱磷磷。

君不见朱门煌煌多近臣，豹胎煮蘼蜡为薪。庭中盛设泼寒戏，炙手欲近还嗔人。谁知曝背茆檐下，欲献要是山林真。儿童抑搔皮肉软，日轮过中方欠伸。悬鹑结驷两相笑，百年俱成一窖尘。先生自是冷官样，要看入火红麒麟。撚须自作咏雪句，秘思蚤与相如亲。蒲团拥裘结僧坐，别有𫄨绤君南邻。愿回六龙照后土，施与万国无边春。屑琼镂玉入肺腑，拍手一笑未吾贫。

