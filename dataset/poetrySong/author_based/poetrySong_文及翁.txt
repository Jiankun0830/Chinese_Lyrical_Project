身游廊庙意山林，六出花开一寸心。平地尺书叨载史，瞻天班贺齿诸任。屡丰岁事常如昔，太素风光直到今。收敛神功放晴景，白河半夜扫层阴。

悠悠天地间，草木献奇怪。投老一蒲团，山中大自在。

万寿山藏不二中，九峰峰下善财童。敲门问竹机锋触，倚槛看花色界空。汝坐蒲团曾有梦，我来刍牧愧无功。吴天蜀地元来近，月照峨嵋日又东。

身满华严法界中，香厨底事感天童。那知本觉从何觉，才悟真空自不空。若有相时元说梦，到无言处却收功。一钩月上星三点，汝向西床我面东。

开山凿石天无际，钓水耕云地有余。金鼎莫传添汞法，墨池且问太玄书。

形栖枯槁元寂寞，迹寄榴皮特有余。欲唤回仙谈往事，直须瘿相认天书。

