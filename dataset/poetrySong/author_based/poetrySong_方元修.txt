清秋不相借，白发日更多。尘埃困烦促，原野怀经过。聊当倚滂润，资以生吾禾。岂不念离群，惊鹊宁择窼。王孙别都去，澹若依松萝。暂别亦复难，赓诗饮无何。我行那尔尔，渺邈逾江河。賸须作佳句，相我沧浪歌。

雪净冰融溪作鳞，梅花经眼日当人。北枝风力顾不早，东阁诗情聊一新。烟并博山薫莫乱，色同衰鬓插宜新。一年好处得全尽，红绽雨肥犹弄春。

