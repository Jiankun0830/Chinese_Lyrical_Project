丹崖石气凝高秋，碧溪上引天河流。金堂石室不可到，玉棺莓苔生古愁。仙人昔乘紫云去，白马摇鞭在何处。茫茫尘世那得知，幔亭空记当年事。君不见茂林松柏已萧疏，干鱼犹祭同亭祠。

凤尾森森半已舒，玳文滴沥画难如。虚心不贮相思恨，还作风流向绮疏。

稻叶青青水满塍，夕阳林下赛田神。投身便入鸡豚社，老去人间懒问津。

天涯春色已平分，桃李阴阴昼掩门。黄素久无人问字，绿醽时有客来樽。栖迟未叹流光远，寂寞还令此道存。珍重故人勤问讯，暮年忧乐任乾坤。

溪流清浅路横斜，日暮牛羊自识家。梅叶阴阴桃李尽，春光已到白桐花。

苍崖凌绛霄，横席坐高迥。遥夜闻吹箫，山空月华冷。

北风日日闭柴门，落尽梅花雨暗村。虚阁留春宜夜永，寒炉拨火借春恩。贫知身外亲交少，老觉人间岁月奔。空负平生江海意，只今心事与谁论。

一径西风里，闲房客未归。砌苔侵野屐，林叶上秋衣。黄卷经心懒，青纶入梦稀。还书报妻子，莫厌故山薇。

肯向渊明拼一醉，何妨乘兴过篱东。

几酌碧筒陪笑咏。

不复云𫐌去自留，却凭飞鹊集中流。

流连儿女意，香满曝衣楼。

