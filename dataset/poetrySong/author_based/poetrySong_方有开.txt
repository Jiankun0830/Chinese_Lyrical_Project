士有千龄遇，名传百世荣。文章肇权直，淮海出儒英。紫禁烟花邃，黄麻黼黻明。方深丹扆眷，痛惜掩佳城。

久托奎躔照，仍从璧水游。冲襟粲星斗，高议炳阳秋。磊落观材杰，凋零悼世浮。传家真骥子，努力绍先猷。

真仙祠馆锁层岚，下瞰平畴十里宽。谱牒尚标唐篆额，风仪仍是汉衣冠。紫芝白兔灵如昨，石碣丹湖事不刊。千古云孙牛马走，敬瞻遗像仰高寒。

