濂溪窗外草茸茸，生意春融我意同。为甚此园多翠草，也因曾识紫阳翁。

堂堂紫阳翁，棠阴遍南国。斯文天未丧，眉寿乃公锡。四书回狂澜，賸得居闲力。定作主林神，香骨化为碧。

东溪有人豪，调古谁能续。我来荐芳馨，黄花清可掬。想公怜世人，翻覆变凉燠。至今嫉邪书，字字凛寒玉。

结庐得佳景，向无买山钱。床头数卷书，浩溥弥大千。丈夫有远志，至学无穷年。骐骥待北风，鹰隼翔秋天。

武夷溯伊洛，源自无极翁。譬彼漳江流，洋洋沧海通。东莱得家传，南轩从五峰。勿疑辙迹殊，三贤归趣同。

射堂后圃傍东隅，旧日文公画九区。石上草庐刊易象，至今瞻仰后天图。

