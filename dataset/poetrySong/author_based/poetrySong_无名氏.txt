太原王氏女，金陵韩守妻。戊辰年八月，葬在石城西。日为弓兮月为箭，射四时兮生改变。千年万年松柏风，悲尽死亡人不见。

试将潜皖问云游，何似灵岩与虎丘。应道淮南山水胜，清奇都在两三州。

诸公讨未决。朝忌其事夕失功，讵可因循守常法。人心感处是天心，至诚解使金石裂。形势不宜久冷落，鼓作须及人情热。每忧奸雄东风尘，它日未易倾巢穴。人才政事所急者，此间伊吕何常乏。况如耿贾郭李辈，马后牛前谁识别。黄芽摇寒𫛣不飞，鬼洞蛮虚新过雪。行矣强饭莫饮酒，偷闲读书备施设。一官皆可行其义，勿学庸人苟岁月。蹄涔之水无鲲鲸，鸳凤宁肯争鸡楬。吾皇驻跸浙江西，努力朝宗致忠烈。星驰电走见相。

□□□来□此州，□□偶到合江游。□□雨过□□□，□□□□□□油。韩愈诗奇封碧藓，朱陵洞古枕寒流。肩舆归去日将暮，啼鸟一声山更幽。

重华车驾瘗崔嵬，不似秦皇赐玺回。西治骊山营兆域，东浮沧海访蓬莱。陟方年已过期颐，老死勤民志不衰。何事穆王心醉饱，耄荒无复念前规。

何氏因韩姓始传，无由与舜共升天。洞前九井皆湮没，唯有荆榛绕庙壖。

谿山相似路人疑，众目详观固易知。厚貌深情怀险阻，离朱子羽谩扬眉。

灌溉工兴古洞荒，洞门□蔽碧池傍。□□□□□□□，□□波□□□霜。□□□□□□□，□窗□月□寒光。□□□□□□□，□□□□代是□。

行尽潇湘山复山，掣舟来叩淡岩关。幽深虽与尘寰隔，空阔犹容俗驾攀。是处名山有岩窦，莫如此地最宽闲。真人仙去知何在，陈迹空留警世顽。

篮舆来自石苍路，喜得幽人陪杖屦。应是山灵泽旱苗，不关居士随轩雨。

水似青萝带，山如碧玉环。池蛙鸣聒聒，林鸟语关关。松桧磐高盖，藤萝引翠鬟。倚栏无一语，何以慰幽闲。

陌上春风破酒颜，马头珠络响珊珊。归来院落已深夜，满地月明花影寒。

牙髪重生黑，延龄三事因。至诚遵道友，精谨奉高真。静意摛猿马，清心聚气神。处端聊拜上，稽首寿长人。

入得青山第几重，龙蟠凤舞着仙宗。九关云锁疑无地，数步天开又一峰。大涤洞中丹作井，昊穹殿下石为松。我来自结真人伴，杖屦蹁跹是指踪。

虚无混沌未分前，大道元居太极先。自一而三同祖炁，澄清高上积阳天。

挺锋镇北阐威权，翦伐魔精正法宣。化育黎民臻大道，安宁家国享长年。

辨道焚修练性根，应时粥饭益真元。斋余有报君恩重，寿祝无疆帝道尊。

参稽道德本无言，不二门开阐古先。多谢师尊传演教，要令后学悟真诠。

高敞山斋立乳巅，飘飖云驭聚群仙。百灵听讲开坛夜，大法将临报语宣。

幽栖枹朴古先精，宴坐参同元化并。一炷清香腾瑞霭，云端时透步虚声。

精思名扁列金题，冲素斋居与道齐。德感天仙来听论，芝𫐌时降共参稽。

游幸名山德寿存，鼎新大殿显仁恩。玉圭物物皆珍异，安奉严恭玉帝尊。

众圣环拱位中天，统济乾坤妙转旋。高覆昆仑朝帝阙，注生回死福增延。

湍激清泉舞翠蛟，幽亭跨涧对岩坳。我来憩此观嘉趣，一洗尘襟凡世抛。

重楼高耸丹霄外，深夜声摩碧落中。神通无量鸿音远，永镇名山有显功。

圣像迁祠出禁扃，天恩遣使从神灵。奉安钦敬祈民福，应感昭彰佑帝庭。

巍然垂象隠精思，著述丹书与世违。真得紫文无上道，业成遗迹是题诗。

宝阁庄严金玄耀，风铃震响玉丁东。甍飞杰出青霄上，道典珍藏在此中。

一片轮囷迹严存，无心出岫瑞腾坤。不随风雨轻舒卷，触石凝然正性根。

大涤之西一穷生，源高樵者只闻声。汲泉烹茗多甘味，内隠丹砂赤更清。

琳宫门外小桥东，石罅泉流细脉通。清似玉壶承沆瀣，游人掬饮凛生风。

秀锺天柱产灵芝，造就仙芽发嫩旗。采向先春烟露里，喊山凤尾岂为奇。

鲮鳗环遶井楯间，两目神光状类丹。杖扑投渊阴雾锁，殿堂汹涌尽波澜。

许氏功成获上升，曾遗一剂语丁宁。山生绀箬奇无骨，洞隠金丹显有灵。松竹欹岩非易取，烟霞塞道卒难经。有缘仙者当须遇，用幸搜求岂露形。

仙芝灵术总芳妍，野草闲花各变迁。古栎复荣松化石，药苗蕃植可延年。

覆石为亭武肃成，有仙来此变棋枰。炷香五色祥光现，缥缈灵官朝玉京。

闲亭清憩觉情优，四顾岚光景色幽。湍玉飞帘侵座冷，璇源本自接天流。

鸟鸣深夜岂知形，彻晓音喧响更清。

青溪宜晚日，曲处千丈晦。天开苍石屏，影落西村外。虚无元气立，明灭河汉对。人行峥嵘下，鸟急浩荡内。向来千万峰，琐细等蓬块。老夫倚杖久，三叹造物大。惜哉太史公，意短遗此快。更欲访野人，穷探视其背。

西南十里岭之巅，灵冢岿然洞隠仙。门辟神扃低视井，柱生一窍仰瞻天。瓮中春酒今朝酿，洞内仙宾昔日贤。路阻山高难可到，茆君职守几千年。

白茆职此不知年，井窦回环会饮仙。遗迹空存春酒瓮，通天灵窍尚依然。

空岩深峻可栖真，猛虎温驯异类亲。正节天师时憩此，逍遥忘返咏章新。

鸣凤来仪瑞翠巅，洞中阻隘石门全。傍通小径无穷极，溜响玎珰有穴泉。

凉蝉乱叫朝暮雨，独鹤不迷前后山。茶叶煮汤胜茗椀，栗花然火称松关。

有一老翁老无齿，处处无人问年纪。白髪如丝向下垂，一双眸子碧如水。不裹头，又不履，相识虽多少知己。问翁毕竟何所止，笑言只在红尘里。秋风猎猎行云飞，老人此意无人会，目注云归心自知。黄口小儿莫相笑，老人旧日曾年少。浪迹常如不系舟，地角天涯自知跳。亦曾乐半夜，传筹醉朱阁。美人如花弄弦索，只恨樽前明月落。亦曾忧羁放，他乡迫暮秋。故国日边无信息，断鸿空逐水长流。或安贫，或安富，或爵通侯封万户。一任秋霜换鬓毛，本来面目长如故。水有蘋兮山有芝，人意虽存事已非。有时却忆经游处，都似茫茫春梦归。迩来尤解安贫贱，不为公卿强陪面。皎如明月在秋水，动着依前还不见。还不见，可奈何，空使远人增眷恋。但只从他随物转，青楼黄阁长相见。长相见，莫殷勤，却是翁家旧主人。

灵光殿古生秋草，曲阜城荒噪晚鸦。惟有孔林残照里，至今犹属仲尼家。

祖来产业分兄弟，身后诗书遗子孙。

戎马掀天动地来，襄阳城下哭声哀。平章束手全无策，却把科场恼秀才。

驾幸景灵宫，诸生尽鞠躬。头乌身上白，米虫。

忽入桃源景可猜，莫非道士亦曾栽。舟行溯水沿溪进，花映清流夹岸开。石涧有岐封碧草，洞门无俗长苍苔。方知此景非人世，岩谷幽深少客来。

舍舟入洞夕阳斜，得见方村八九家。林锁山环藏屋宇，鸡鸣犬吠隠烟霞。宁知门有今朝客，可使灯开昨夜花。共喜相邀询动止，呼童汲水煮仙茶。

远近人家尽见招，小童环立总垂髫。玄冰满椀侵肌爽，绛雪堆盘入口消。山内不知今晋代，座中犹自问秦朝。夜深时向花前立，遥见双株合凤箫。

忆前复入武陵溪，野水微茫烟树迷。岩闭不闻仙犬吠，山深惟听鹧鸪啼。神仙悬隔今非昔，乌兔循环东复西。应向洞中存隠迹，芳名留与后人题。

雨滴空阶晓，无心换心香。井桐花落尽，一半在银床。

迎春燕子尾纤纤，拂柳穿花掠翠檐。闻道蘂宫三十六，美人争为卷珠帘。

蓬莱风促水纹斑，月甃风廊数百间。云外跸声穿岭去，行宫簇马望骊山。

太和酒楼三百间，大槽昼夜声潺潺。千夫承糟万夫瓮，有酒如海糟如山。铜锅镕尽龙山雪，金波涌出西湖月。星宫琼浆天下无，九酝仙方谁漏泄。皇都春色满钱塘，苏小当垆酒倍香。席分珠履三千客，后列金钗十二行。一座行觞歌一曲，楼东声断楼西续。就中茜袖拥红牙，春葱不露人如玉。今年和气光华夷，游人不醉终不归。金貂玉尘宁论价，对月逢花能几时。有个酒仙人不识，幅巾大袖豪无敌。醉后题诗自不知，但见龙蛇满东壁。

懊恼鸳鸯未白头，却寻遗翠失芳洲。离魂暗逐明珠佩，远目偏伤紫桂楼。湘水渺弥归别渚，陇云容与澹新秋。菖花若有重开日，得见菖花亦自羞。

云师一生耽作草，银铁蟠空觑天巧。老来逸气未全平，笔底锋铓犹独扫。开关勇士争赴敌，剑戟弓戈奋相缭。睡龙没起求颔珠，划木抓岩纷怒爪。风雷喧豗撼坤轴，飞电交横印清沼。忽然天宇变空澄，千丈孤峰立寒峭。张颠惊号智永泣，剥筋椎骨为君饱。恨予不习草书诀，九转枯肠祇自搅。云师云师汝诚能，春蚓秋蛇几时了。何如认取主人翁，破衲蒙头纸窗晓。

仙人未必皆仙去，还在人间人不知。手把白髦从两鹿，相逢聊问姓名谁。

裴相亭成未退身，空烦舞袖与歌尘。至今亭上萧萧竹，似对西风怨主人。

倚天危阁贴重冈，细路萦纡石磴长。曲磵碧流疏宿雨，夹山红叶助斜阳。

南阳高卧屈将军，往事流传水墨昏。莫讶轴闲茅屋小，个中藏得汉乾坤。

春藤上架翠成窝，颗颗圆光得月多。疑是蘂珠开夕宴，结成珠帐待常娥。

昔设黄婆旧酒垆，如何今日似蓬壶。只因王郭仙人过，化作青城上帝都。

人言周公来结宇，不知建立何年中。撰词仍是谪御史，残缺欲读嗟难通。

家问不来秋夜长，白鸥眠处倚牙樯。风摇湖水动山影，天压陇云低雁行。菊老过时犹嚼蕊，鱼逃无水尚鸣榔。洗兵马诏何时下，免遣农夫坐女墙。

四围乔木尽儿孙，曾见吴宫几度春。若使当年成大厦，也应随例作灰尘。

南轩北牖又东扉，取次园林待我归。当路莫栽荆棘草，他年免挂子孙衣。

郭侯凛凛气横秋，管领江山作胜游。痛饮不知乌景坠，清歌更觉鸟声幽。诵君崖畔神仙句，淡我胸中浩荡愁。万里相逢更相失，他年卜筑共归休。

但看建德安民榜，即是虚翁德政碑。

众鸟不喜亦不悲，又复别寻高树枝。

人鲊瓮头波放颠，两岸青山青插天。篙师力尽客破胆，茅屋老翁方醉眠。

一岛烽烟斡怒流，燃犀捉月两悠悠。蛾眉中划三千丈，不着人间半点愁。

沙溪祇是旧沙溪，今日重来路欲迷。独有暮鸦知我意，白云深处尽情啼。

□□□□□□□，一丛浮动戏兰芽。裁成碧玉搔头样，画作黄金便面花。闲过楼台飞尽日，又因风雨宿谁家。儿童爱把襜褕扑，惊起双双贴彩霞。

朔风凛凛雪漫漫，未是寒亭分外寒。六月火云天不雨，请君来此凭阑干。

大义渡至漳泉东，问谁植之我蔡公。岁久广荫如云浓，甘棠蔽芾安可同，委蛇夭矫腾苍龙。行人六月不知暑，千古万古长清风。

一望五里排琨瑶，行人不忧沧海潮。冲冲来往乘仙飚，蔡公作成去还朝，玉虹依旧横青霄。考之溱洧功何辽，千古万古无倾摇。

山行险而修，老我骖且羸。独驱六月暑，蹑此千仞梯。世故不贷人，牵去复挽归。茗碗参世味，甘苦常相持。白云抱溪石，令人心愧之。岂无趺座处，逸固不疗饥。大叫天上人，凉风为吹衣。

三山城内有神仙，一个夫人一个偏。开口笑时真似品，直身眠处恰如川。并头难叙胸中事，欹枕须防背后拳。王恺石崇池里藕，分明两个大家莲。

生涯千顷水云宽，舒卷乾坤一钓竿。梦里偶然伸只脚，渠知天子是何官。

觅官千里赴神京，锺老相传盖更倾。未必无心唐事业，金丹一粒误先生。

玉烛和薰日，金穰瑞应初。丰年知有象，吉梦兆维鱼。

皇统承尧运，朱旗启汉家。未诛秦始鹿，先斩沛中蛇。

烟红露绿晓风香，燕舞鶑啼春日长。谁道使君贫且老，绣屏锦帐咽笙簧。

人间花木眼曾经，未识斯花状与名。丹却青山暮春色，续他红树坠时英。

薄薄沈熏骨，英英玉炼颜。恼人风味别，斗帐梦中闲。

盈枝点缀雪花鲜，环映清流分外妍。应是东君归骑速，不知坠下玉丝鞭。

习习东风二月余，此花宜近玉庭除。美人云鬓不宜插，献与观音作手炉。

纤秾初见似娇痴，鼓舞春风二月时。何事自开还自落，可怜造化亦儿嬉。

风卷珠帘挂玉钩，彩云开处望仙俦。妍姿不逐东君去，日照斜晖上小楼。

庆元天子旧名藩，宝祐元戎新榜颜。郁郁蛟缠三大字，停停虹贯四明山。百年老穉欢声沸，千古山河旺气还。便挟岛仙天上去，再提此笔福人间。

刚道故乡如许好，其如游子不归何。自从五柳先生死，空染千山泪血多。

蚕茧方成四月初，鸟能早计巧相呼。谁知机杼声才息，已有王官来索租。

赢得儿童叫夫子，可怜名位只都官。

民力久已竭，天乎不见怜。三年两遭水，十室九无烟。田没官征赋，家贫子卖钱。秋风江上路，忽见渡江船。

蜗角名，蝇头利。老天术何巧，以此役斯世。昨日一替死，今日一替生。暗里换人人不悟，门前每日见人行。

昨日雨，今朝晴。前月小，后月大。君欲问百年，百年如此过。孰为辱，孰为荣。何者福，何者祸。山中多白云，莫教脚一蹉。

楼船犀甲下荆州，蜂目将军驻碧油。虎帐觉来惊日堕，龙媒嘶去逐星流。奸萌问鼎终何在，计落遗鞭始可羞。幽草乱花荒故垒，无人能作晋春秋。

有约未归蚕结局，小轩空度牡丹春。夜来拣尽鸳鸯茧，留织春衫寄远人。

嬴秦久矣酷斯民，羽入关中又火秦。父老莫嗟遗庙毁，咸阳三月是何人。

白塔桥边卖地经，长亭短驿甚分明。如何祇说临安路，不较中原有几程。

莫守陈编学蠹鱼，筌蹄真似古人书。利名沧海浮沤聚，身世乾坤逆旅居。懒向明庭陈一得，还留故馆积三余。尘埃满足崎岖地，羡子抟风上日车。

折腰五斗信非天，荐祢徒劳一鹗书。渊底纵鳞夸水泳，林间宿鸟乐巢居。心随俯仰缘无慊，身任行藏自有余。试问通衢何处是，圣门无限指南车。

堪笑先生四壁无，寒窗剩有五车书。一童只许长须伴，半世长同只影居。白屋不嫌藜藿少，朱门却厌稻粱余。枕流漱石多佳趣，不羡人闲驷马车。

富贵须论命有无，谋身只是半行书。饥肠不羡千锺粟，广厦何如一亩居。世路茫茫终偃蹇，生涯处处是赢余。萧条此道谁为助，掩卷时过长者居。

贤者多财应损智，愚而殖货易生嗔。二疏教子无他祝，愿向先畴加苦辛。

幽居倚翠峦，尘事不相干。天地醉来小，琴棋静里欢。雨苔春径绿，风竹夜窗寒。若问长生术，金炉有宝丹。

人生不满百，譬如朝露晞。白日入虞渊，胡不秉烛嬉。大耋嗟晷短，多忧亦奚为。君看玄庐道，轜车无停时。伺晨当及旦，佳会当及期。

扁舟如叶路东西，一片滩声下恶谿。当日亭台旧时客，相逢莫惜醉如泥。

猛风拔大树，其树根已露。上有寄生草，青青犹未寤。

三春花发惟樗树，二月鶑啼是老鸦。

越娘墓下秋风起，脱叶纷纷逐流水。只如明月葬高原，不奈霜威损桃李。

妖魂受赐欲报郎，夜夜飞入重城里。幽诉千端郎不听，倾心吐肝犹不止。

仙都道士不知名，能用丹书镇幽鬼。杨郎独宿方醒然，孤鸾独宿重泉底。

沧波泛瓶锡，几月到天朝。乡信日边断，归程海面遥。秋泉吟里落，霜叶定中飘。为爱华风住，扶桑梦自消。

啼月杜鹃喉舌冷，宿花蝴蝶梦魂香。

北堂无老信来稀，十载秋风雁自飞。今日满头生白髪，千山乡路为谁归。

记得离家日，尊亲嘱咐言。逢桥须下马，过渡莫争船。雨宿宜防夜，鸡鸣更相天。若能依此语，行路免迍邅。

昨夜阴山贼吼风，帐中惊起蜜翁翁。平明不待全师出，连着皮裘入土空。

文章却似呼延赞，风貌全同富相公。

睡足鸳鸯各欲飞，水花欹岸两三枝。多情公子因乘兴，写出江春日暖时。

南北更无三座寺，东西只有一条街。四时八节无筵席，半夜三更有界牌。

宪州浑如枉死市，岢岚仿佛似阳间。

鸡足斜分三道水，蛇腰慢转一条街。

沙堆套里三条路，石炭烟中两座城。

土洞里头行十日，山棚上面住三年。

太行千里连芳草，独酌一杯天地小。醉卧花间人不知，黄鶑啼破春山晓。

碧云亭上碧云飞，竟日回环面翠微。梅萼破香知腊尽，柳梢含绿认春归。风前古涧琴三叠，雪后群峰玉一围。遥想上人清太甚，水精宫里说禅机。

范蠡忘名载西子，介推逃迹累山樊。先生政尔无多事，聊把渔竿坐水村。

骑马出门三月暮，杨花无奈雪漫天。客情最苦夜难度，宿处先寻无杜鹃。

当日先生在市廛，世人那识是真仙。只因学得飞升后，鸡犬相随也上天。

一团茅草乱蓬蓬，蓦地烧天蓦地空。争似满炉煨榾{木突}，慢腾腾地热烘烘。

西出潼关客路迷，一葫芦酒一篇诗。葫芦酒尽兴未尽，坐看春山春尽时。

红窗小立低声怨，永日春寒斗帐空。中酒落花飞絮乱，晓鶑啼破梦匆匆。

同谁更倚闲窗绣，落日红扉小院深。东复西流分水岭，恨兼愁续断弦琴。

寒信风飘霜叶黄，冷灯残月照空床。看君寄忆回文锦，字字萦愁写断肠。

前堂画烛残凝泪，半夜清香旧惹衾。烟锁竹枝寒宿鸟，水沈天色霁横参。

娥翠敛时闻燕语，泪珠弹处见鸿归。多情妾似风花乱，薄幸郎如露草晞。

农桑不扰岁常登，边将无功吏不能。四十二年如梦过，东风吹泪洒昭陵。

三十六峰高倚天，瑶台金阙贮神仙。嵩阳若与黄山比，犹少灵砂一道泉。

春晚落花余碧草，夜凉低月半枯桐。人随远雁边城暮，雨映疏帘绣阁空。

红手素丝千字锦，故人新曲九回肠。风吹絮雪愁萦骨，泪洒缣书恨见郎。

羞看一首回文锦，锦似文君别恨深。头白自吟悲赋客，断肠愁是断弦琴。

五字高吟酒一瓢，庐山千古想风标。至今门外青青柳，不为东风肯折腰。

小娘子，叶底花，无事出来吃盏茶。

一点清油污白衣，斑斑駮駮使人疑。纵饶洗遍千江水，争似当初不污时。

二年憔悴在三鸦，无米无钱怎养家。每日两餐唯是藕，看看口里出莲花。

慈乌反哺古所称，不闻乳狗能效颦。鹿坡王氏世吉人，乞得乳狗于良邻。良邻家贫并日食，狗母长饥骨柴立。乳狗食竟掉尾归，呕食喂母使母肥。朝餐归呕暮复续，兽类之中颍考叔。纷纷养志多缺如，惭愧四足之韩卢。

燕燕于飞春欲暮，终日呢喃语如诉。但闻寄泪来潇湘，不闻有意如烈妇。夏氏狂儿好游猎，弹射飞禽类几绝。梁间双燕衔泥至，飞镞伤雄当儿戏。雌燕视之兀如痴，不能人言人不知。门前陂水清且泚，一飞径溺澄澜底。伤哉痛恨应未休，安得化作吕氏女，手刃其头报夫仇。

山行似觉鸟声殊，渐近神仙简寂居。门外长溪容浄足，山腰苦笋耿盘蔬。乔崧定有藏丹处，大石仍存拜斗余。弟子苍髯年八十，养生世世授遗书。

浮云有意藏山顶，流水无声入稻田。古木微风时起籁，诸峰落日尽藏烟。

地灵人杰产忠良，瑞霭龙蟠虎踞乡。天欲中兴神降岳，世将嘉靖弼生商。和羹早报梅花信，寿酒先飞柏叶觞。笑指山南成带砺，庞眉与国等绵长。

运锺百六扰神州，国祚当时剧赘旒。独藉奇材支大厦，允资巨力障横流。啸呼左袒安刘氏，指顾南冠絷楚囚。整顿乾坤康济了，千龄翊宋永同休。

扬眉吐气快生风，万里归来虎帐中。竭节任公营大计，解纷排难激丹衷。只凭忠信行蛮貊，遂使声名等岱崧。一德一心天所祐，定知福寿享无穷。

交欢邻国独推诚，不顾流言断必行。直欲生灵跻寿域，聊将干舞解平城。坐扶国祚齐箕翼，立挽天河洗甲兵。和议一成夷夏福，苍生击壤咏升平。

谈笑能令国势强，一时忠义凛秋霜。挽回騩驭还长乐，直把鸿勋纪太常。问寝东朝宫殿晓，来庭北使塞垣长。辅成孝弟光寰宇，竹帛仍传万世芳。

跋扈骄矜势纠纷，兵威不戢定将焚。权归宥密消兵衅，力埽欃枪息祲氛。鸿剑将军休画策，捧觞都护罢论勋。四方廊廊无余事，咸仰伊周辅圣君。

偃伯灵台涤翳昏，太平有象更何言。百神禋祀承天贶，万里调元识定尊。复见汉仪难并举，请观周乐足同论。秉钧当轴诚知体，坐使先生道满门。

骑{土盍}蒙蒙一洗空，恢崇儒馆阐文风。正当世祖投戈际，远迈元和沸鼎中。坐使车书同万里，行看冠盖袭诸戎。我公勋业追王佐，岂比区区颂泮宫。

勤劳王室见周公，报赐宜膺曲阜封。兆见维秦符佐命，祥开有魏庆畴庸。申加井赋恩方洽，倍衍圭腴赏正浓。一德君臣千载遇，九州四海仰云龙。

手扶日月补圜穹，锡第庸旌再造功。乐奏钧天迎骑拥，诗歌湛露晏堂丰。属车临幸龙颜喜，拔宅飞升帝眷隆。燕雀非惟依托计，华夷亿万赖帡幪。

一色楼台三十里，不知何处觅孤山。

地下若逢秦相国，也应不说到沅湘。

一入侯门海样深，漫留名字恼行人。夜来仿佛高唐梦，犹恐行云意未真。

休说三江与五湖，平生心眼此中舒。人人总道浑如画，祇恐丹青画不如。

温台万丘壑，走遍成重胝。佳山落床头，咫尺反不知。我闻野老说，山乃神石移。蓬莱本三峰，一峰今失之。上干云霓秀，下压鳌背欹。夜半见海日，紫晕开咸池。魑魅著老木，狂鼯向人啼。危亭无遗栋，绝壁无旧题。夫子勇过我，竦身敢独跻。我病不能从，梦寐常追随。秋风海上来，霜清鲈正肥。行寻越溪鞅，肃此世尘鞿。

道书司马悔，福地在天台。兹山秀盘古，亿载青崔嵬。如何越中志，纪载殊未该。浪云唐子微，曾过兹桥来。奉诏悔轻出，欲勒俗驾回。至今名字存，修梁架岩隈。图谍已太戾，土俗尤疏哉。以悔明兹桥，大字标板牌。流传愈讹舛，云笈君试开。

弄罢江潮晚入城，红旗飐飐白旗轻。不因会吃翻浪头，争得天街鼓乐迎。

谁将倚天剑，㔉出天河水。倾泻落人间，合流奔至此。六丁战海若，横筑万石垒。波涛敛潮汐，辟易走千里。蓄泄有堨埭，深长富源委。支派缭村落，河渠贯城市。千畦藉灌溉，万井酌清沚。伟哉霖雨功，千载流不已。

牡砺滩头一艇横，夕阳多处待潮生。与君不负登临约，同向金鳌背上行。

黄帽当年驾舳舻，东浮鲸海出三吴。中兴事业风波恶，好作君王坐右图。

蜀道称天险，南州号地灵。山腰生雨露，屋角走雷霆。挥扇云生岫，开窗月傍棂。明朝一回首，毛竹插天青。

郁木坑头春鸟呼，云迷帝子在时居。风流扫地无寻处，只有寒藤学草书。

楚国封疆六千里，荆门岩峦十二碚。

武溪深复深，飞鸟不能渡，兽游不能临。

郎官遗爱凿成湖，李白题诗在昔初。春水浪翻惊野鹭，夏荷盘侧戏游鱼。冬风结冻凝青汉，秋月分光落碧虚。我爱四时风景好，买山来此创幽居。

朝市若山林，意适无远近。结庐在城郭，茅竹怀远韵。汉吏贵无华，鲁礼从先进。

方塘纳霁景，一碧共晴寒。龟鱼桥不隔，霞鹜镇相看。其谁领胜解，结束小阑干。微波坐来息，人意亦平宽。

群山关设险，高屋昼多阴。晴岚度丘壑，疏翠上衣襟。琴声有成亏，画手随浅深。不如陶谢辈，著句写登临。

城边一水抱城流，城外群山拥郡楼。

转战谯门日再晡，空拳犹自把戈𫓧。身垂虎口方安坐，命弃鸿毛更疾呼。柱下杲卿存断节，袴间杵臼得遗孤。可怜三尺英雄气，不愧山西士大夫。

贼壮兵孤众胆惊，忠臣此日见专城。负君罪大宁如死，守土诚坚不问生。报国寸心无自愧，呼天浩气几时平。潺湲多少英雄泪，千古封江不断声。

天涯亭下有龙窟，林冶山头出碎金。

绰约去朝真，仙源万木春。要知窃桃客，定是会稽人。

不到施黔不见山。

双松偃亚老龙起，唤得清风到别楼。尚忆曩年诗酒伴，几回天际识归舟。

台阁相连驾远空，乱山烟霭夕阳中。眼前风物初非旧，惟有清凉一寺同。

仕宦之身，天涯海畔。行商之身，南州北县。不如田舍，长拘见面。门无官府，身即强健。麻麦遍地，猪羊满圈。不知金贵，唯闻粟贱。夏新绢衣，秋新米饭。安稳眠睡，直千直万。

我田我地，我桑我梓。只知百里，不知千里。我饥有粮，我渴有水。百里之官，得人生死。孤儿寡妇，一张白纸。入著县门，冤者有理。上官不嗔，民即欢欣。上官不富，民免辛苦。生我父母，养我明府。苗稼萋萋，曷东曷西。父母之乡，天子马蹄。

