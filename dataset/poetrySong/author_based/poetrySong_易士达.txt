老树槎芽知几年，结根更在苍崖巅。雪深三尺冻不折，春条森森临风前。

春脚移从何处来，未到百花先到梅。南枝初着三两蘂，北枝沍寒犹未开。

昨夜东风破寒腊，南枝北枝尽披拂。不须羯鼓喧春雷，一点阳和香自发。

搜诗索笑傍檐梅，冷蕊疏花带雪开。莫把枯梢容易折，留看笑影上窗来。

轻剪梢头薄薄罗，子规湔血恨难磨。园林莫道香飞尽，嫩绿枝头不用多。

霸业将衰汉业兴，佳人玉帐醉难醒。可怜血染原头草，直至如今舞不停。

好是东湖近物华，微吟去路亦何赊。两堤柳影澹台墓，十里荷香孺子家。淡淡烟笼僧寺静，飘飘风飐酒旗斜。重来徙倚阑干久，天末残阳噪暮鸦。

西湖风景绝繁华，两岸荷香十万家。除却孤山林处士，后来谁肯种梅花。

平生心乐水云乡，卜得书窗瞰碧塘。自有济川勋业在，不劳两柁与风樯。

富贵功名一窖尘，白头人送黑头人。若教总识玄玄理，劫火何曾焚法身。

千古行人说莫愁，荒村依旧石城头。不知艇子今何在，汉水滔滔空自流。

对床风雨话辛酸，客枕凄凉寐不安。须信在家贫亦乐，征衫赢得带围宽。

潇潇冷雨送昏黄，伦竹吟风到客窗。短梦欲成肠已断，明朝一岭即旴江。

崎岖只惯识羁情，足下忙穿子更轻。近世宦途如纸薄，当知险处不须行。

学本先天造化中，希夷康节与磨礲。光明照破人心事，一片灵台不是铜。

不数僧繇只数吴，丹青幻出活形模。问君写尽人多少，写得人心一片无。

平生家住灞桥边，别恨离愁总被牵。轻薄老来犹不减，落花时节尚飞绵。

春工染就绿丝绦，织雨缲风拂灞桥。可是韶光难系着，暗教瘦损小蛮腰。

春到兰芽分外长，不随红叶自低昂。梅花谢后知谁继，付与幽花接续香。

曲水流边苔色浸，右军遗墨动清吟。蕙风和畅人非昔，香得山阴直到今。

月上吟窗疏影浮，暗香风动袭衣裘。温存留索巡檐笑，遮莫高楼起笛愁。

孤山和靖真奇士，绕屋种梅清彻底。暗香和月透寒窗，压尽几多红与紫。挨排花品果为魁，南枝向暖首先开。当时疏影横斜句，几度吟从笔底来。劝君莫奏城头角，吹得梢头花片落。

生爱梅兄是淡交，每相逢处更吟嘲。暗香疏影名千古，冷艳孤光雪几梢。东阁诗才犹腹稿，西湖人物尚衡茅。风前有恨曾知否，不得随泥上燕巢。

满院朝来白雪香，伤心遥想旧阿房。故园弟子今何在，春雨溶溶空断肠。

花间横膝兴何深，流水高山几古今。一自杏坛声响绝，不知谁解继遗音。

唤起园丁葺小园，喜逢社友访林泉。鶑花世界春方半，灯火楼台月正圆。闲不待偷皆乐地，趣随所得到吟边。丁宁莫刬庭前翠，留与游人伴醉眠。

刻出形骸假像真，一丝牵动便精神。堪嗤鼓笛收声后，依旧当时木偶人。

片云块石一耕夫，耕得情田数亩余。不用木金为耒耜，祇将纸墨当菑畬。塞茅心撤犹芟草，翻水文成若决渠。三岁一番供贡籍，平时不用纳王租。

帝辇南游竟不还，二妃望断九疑山。森森万古祠前竹，犹带当时粉泪斑。

季龙方始是童时，视志观声已叹奇。啸倚上都门外者，如何夷甫却先知。

梅雨丝丝未放晴，泥途賸作几程行。客怀方此无聊赖，更著啼鹃两三声。

翠烟浓处著啼鹃，唤得韶光上柳绵。父老已知农事急，一蓑烟雨辨秧田。

拂晓挑藤去路忙，倦投野店午炊香。闲看昔日题诗处，依旧榴花出短墙。

小园名涉趣，趣不在园花。乐水撑孤艇，爱山乘小车。浅深随种艺，红紫任交加。胸次藩篱剖，八荒同一家。

岩室嵌空古洞天，初平曾此学升仙。至今犹有为羊石，散在苍松夹道边。

石磴嵌空不计年，青青薜荔带风烟。谢公诗句今亡恙，祇有红泉变玉泉。

千里通渠竟达河，万民力役怨声多。锦帆不送龙舟返，并覆亡隋入巨波。

跃马来游汉水春，一杯聊买醮诗神。茫茫鹦鹉洲边渡，尺素谁能寄锦鳞。

西风卷起五湖秋，万顷波中几白鸥。好趁水云深处隠，短蓬蓑笠一扁舟。

两岸青帘箫鼓多，闲愁到此总消磨。湖光十里平如掌，稳泛轻舟击楫歌。

阿瞒南幸国几危，颠倒皆由豢禄儿。休说马嵬当日事，浯溪且细读元碑。

水共长天不尽头，石溪奇处着危楼。我来倚徙阑干看，风撼芦花叶叶秋。

当日温泉浴太真，岂知绣袜解尘生。更于洗滑凝脂处，尚忆胡儿在锦绷。

白莲阁下小方池，后主曾于此避隋。知拥二妃何处去，至今石脉带胭脂。

千古先生节最高，功名识破等鸿毛。如今亦作柴桑隠，只把荷衣当绿袍。

山花浥露靓晨妆，着向行边自在香。遥想艳阳三二月，多应勾引蝶蜂忙。

疏枝冷蕊本清幽，不傍山林傍碧流。莫遣城头吹画角，恐惊花片动情愁。

绿笋行春竞着鞭，喜添嫩竹护阶前。儿童未识清风味，锄取新苗供晚筵。

两色桃花相映开，武陵移就小园栽。玉环不奈蒲萄重，一半红潮玉脸来。

造化为炉巧冶成，儿童指似五铢轻。买春无算空流地，润屋何心望满籝。祇恐痴人思宿债，枉教处士负贪声。汉皇不吝铜山赐，羞杀申屠恶妒生。

林峦露骨草无芽，枯柳吟蝉迹见沙。莫道西风全肃杀，行边无处不黄花。

锦囊分付与溪奴，江路寻幽属野夫。暖信已传春到未，暗香还动月明无。妆因底事偏清雅，态为何人转瘠癯。惹起诗魂禁不得，恍然飞越亦忘吾。

一自连云栈道开，杜鹃啼血溅莓苔。不如归去无人听，几个朝衣出蜀来。

西望茫茫濯锦矶，山川祇似旧家时。杜鹃苦劝人归去，望帝有宫胡不归。

莫问山村与水边，何拘华屋且随缘。不成此地无王谢，枉了春光又一年。

片片桃花下钓矶，声声杜宇暮春时。迩来夔峡多游子，正好从头唤取归。

新筑亭台分外凉，广寒移下水云乡。才当暝色千山合，便有檐前一点光。

万木回环八九家，挑藤去去路欹斜。无端杜宇催春急，叶落山头踯躅花。

三两人家傍小溪，萧萧短竹插疏篱。平生不识兴亡事，只探春来种谷时。

岘山亭是昔人非，忍读羊公堕泪碑。回首山翁花下处，凄凄芳草晚风悲。

锁江水下水悠悠，只锁长江不锁愁。但存一樽浇旅思，图教沉醉泛扁舟。

山林清富贵，何在玉堂居。诗积囊中锦，家多几上书。碑文堪帐壁，薇蕨当盘蔬。安分箪瓢乐，虽贫绰有余。

锦绷绣袜两无成，几把唐家国祚倾。帝宿青阳铃铎响，起来疑是鼓鼙声。

霏霏风送铎悲鸣，大驾南巡宿上亭。惊起三郎魂欲断，梨园犹唱雨淋铃。

庭馆飞翚气象雄，两山峙秀傍苍穹。我来检点多奇胜，恍在蓬莱第一宫。

燕语鶑啼触拨侬，院深懒傍绣帘栊。一年春事半晴雨，万里云帆几夕风。柳欠温存牵怨恨，萍无拘束自西东。此情莫向桃花说，说与桃花也落红。

亭亭修竹两三竿，鼓动天风掠鬓寒。一点红尘飞不到，满窗冰雪自相看。

滕王歌舞旧城楼，一度登临一度愁。惟有西山南浦景，教人千古说洪州。

东郊青土尚崔嵬，疑是巴王筑此台。回首当时歌舞地，六宫今尽没黄埃。

仙人何代此翻经，叠石成台掌面平。好是松风明月夜，恍然吹下步虚声。

阴阴沈沈雨霏霏，农夫把秧妻抱儿。前村后村歌相答，上亩下亩泥正肥。新谷登场腹不饱，新丝出盎身不丝。膏粱纨袴一笑乐，粉白黛绿千金挥。农家升苗一寸税，里正打门星火追。

叔子声名千古香，几多遗爱在襄阳。后来景行瞻先哲，善政丰碑共久长。

浮图突兀起江中，镇压东南气象雄。除却金山余外地，苍波何处不龙宫。

玉环妖国祸胎深，鼙鼓渔阳帝莫禁。不怨锦绷当日事，如何归咎凿牛心。

古径萦迂碧藓深，瘦藤得得叩丛林。雪浮茗枕陪僧话，风度松窗奏法音。断壁剔虫伤古画，拂尘挥兔断清吟。留衣尚有重来约，一笑何妨载酒寻。

谁向鄞江立法门，育王钟鼓振朝昏。阎浮八万四千塔，应合相推此塔尊。

山矮仙灵偏起敬，水无深浅有龙韬。近来不数称尖者，此塔虽低反自高。

关西今喜有云仍，冰雪相看一样清。最是晚来江上处，饱听叶□助诗声。

彤云黯淡酿天寒，却向江头理钓船。雪打蓬窗眠不着，声声时送到吟边。

万里长江浸碧流，烟笼细草满孤洲。吟怀到此难排遣，独立斜阳古渡头。

冷蕊谁回笔底春，不教花落更纷纷。自从揭在吟窗里，常带催诗一片云。

征衣何惜染尘埃，款段搜诗亦快哉。百里亭长与亭短，一天云合复云开。倾茅柴酒和余粕，弹接{罒离}巾去薄塺。不是剡溪清兴尽，声声杜宇劝归来。

催趱荼{艹縻}交夏景，安排芍药送春光。

可堪收拾归屏枕，颇欲浮沈赴酒杯。

