我无适俗韵，滥剖江成竹。惟有南山云，对之若可掬。秋堂风露清，岂不念羁独。行年四十九，亦复此栖宿。二子亦有契，兹期定前卜。泛观穹壤间，物剥继以复。消息固常然，天地非反复。姑置勿复言，新𥬠已清熟。

一枝自足鹪鹩巢，一居犹胜蜗牛屋。道人身外本无求，况有龟轩可栖宿。

支床纳息三百年，也胜刳赐贮金屋。问子多智亦多穷，何如莲叶安巢宿。

千岁蟾蜍犹得仙，百年枸杞足延命。也须点铁自成金，未信磨砖能作镜。

湘江东西直浯溪，上有十丈中兴碑。谁凿丰碑镇山曲，溪边美人美如玉。想当歌颂大业时，胸蟠星斗光陆离。蚕须虿尾更清劲，凛凛襟怀冰雪莹。水部之文鲁公书，两翁寥寥千载余。后来更有黄太史，健笔题诗起翁死。一派溪流彻底清，溪边镜石坚而明。我思古人不可见，水石犹作琼瑰声。朅来名山访遗迹，烟雨凄迷山路湿。野叟蒙头看打碑，君其问诸水边石。

唐家基业重于山，宁许胡雏据九关。当日人心旋□堵，异时世变却循环。壤分旄钺谁能制，政出貂珰不复还。千古高崖锁苍藓，空留遗迹蹈元颜。

我醉欲眠君罢休，谁能倚杖听江流。蕉花当户不知午，梧叶满庭疑是秋。吾道从来无物累，此心何处不天游。鸿边幸有音书至，春在江南云梦洲。

不今不古不朝昏，只与南山伴白云。我既无声亦无臭，众生当以不闻闻。

万事皆从忙处错，寂然不动乃能通。君看开济规模事，却属南阳高卧翁。

山外如何便识山，白云出岫鸟知还。更看面目知端的，却在先生几格闲。

流水淼无际，其源遍坤舆。压之以山麓，壅淤谁与疏。神物夜相宅，风雷发欷歔。擘开苍玉峡，泻作清泠渠。安得探其穴，扁舟武陵渔。吾闻覆载闲，不过一身如。九窍互开合，血肤乃张舒。其闲或积滞，气郁成痈疽。山泽本通气，自然厥中虚。明河转地轴，乔岳并郊墟。脉络无不寓，地行乃其余。请观千丈瀑，高出康谷庐。

