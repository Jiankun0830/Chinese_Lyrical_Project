静中好，冥心归宴寂。斋己不虚吟，静是真消息。

了知入道门，先从静为祖。静胜则心安，安久虚灵府。虚极发明灵，洞彻无不睹。天然法乐多，岂比闻箫鼓。

图上华夷能尽记，未始经行一步地。博闻强识总周知，心不能行亦如是。

若能觉其梦，且悟浮生如戏弄。若能智其识，渐悟狂知枉心力。若能性其情，大悟归真即妙明。喜得自然三悟法，书之聊以表研精。

心如常满杯，所以明知足。心似不燃火，所以明无欲。二法可行持，书绅聊自勗。

了达事终虚，往事何殊梦。此后事来干，屹如山不动。了达事终虚，往事今何在。此后事来干，豁若空虚碍。独觉贵高奇，杰出群迷外。

纷然往事来，浮云经大空。喧然是非声，惊飚触灌丛。古今无奈何，魏顺于其中。

事往终空，如云如风。事来不绝，如日如月摄。念神凝，久习而成。触境情起，即时而止。不可殚言，自当求理。

形是幻，情是梦，寝兴视息随群动。当念元来一切无，豁然顿遣心中空。

以静制动，静为躁君。以虚受有，虚缘葆真。详而后习，可书诸绅。

陶令曾言归去来，解印还家不回首。屏贵都遗身外名，忘忧酷嗜杯中酒。白傅曾言归去来，了知浮世非长久。独步逍遥自得场，饮食寝兴随所偶。罗隠曾言归去来，濩落生涯何所有。明日船中竹一竿，要学江湖钓鱼手。晁叟亦言归去来，抗表辞荣养衰朽。京洛红尘旧满衣，总脱临风都抖擞。

人事常酌中，取象如敧器。器平不敧覆，有同身爽利。道心常不系，取象如虑舟。舟闲随逝止，可比性优游。能符双喻者，何虚复何忧。

咨咨尔幻身，谁能住世久。洪纤妍愧，岂长存而不朽。咨咨尔幻心，常随外物诱。风生电灭，求其状而何有。豁然达理，忽洞见于天真。未能无闷，或沃之以圣酒。去乡游荡久不归，今觉穷途自回首。

蒙以正，德而隠。专于静，遁于遁。无是无非无所求，无名无迹无诸闷。愚自书绅用此言，深心更与何人论。

物来诱之而不随，物来触之而不动。不随不动自由心，何须结社询千众。万事悠悠过即空，追思岂异春宵梦。

人多乐于亲新相知，又多悲于生别离。唯能与道相知久，如鱼乐水无暌时。乐道至乐非常乐，宜真造适潜熙怡。逌然在心不在境，安能更与白云期。

心本不愆自然戒，何用科条心毁败。心本不动自然定，何用勤劳止自兢。心本不迷自然慧，何用参寻叩伦类。即今知此三自然，奉以周旋无失坠。

无所求，摆落人间万事休。有所求，安养衰年乐圣猷。不愿竹木林内隠，不愿莲花社里收。愿在清平仁寿域，含华守素得优游。

白氏先生耽醉吟，衔杯洒翰恣欢心。樽空才尽若为计，释闷遣怀功未深。愚称居士名醒默，清思忘言求妙德。习此功成道更高，不到诗魔兼酒惑。

处世间法，或伸或屈。用观察智，无固无必。出世间法，勿违勿失。用决定信，惟精惟一。曲尽其妙，退藏于密。

性之生情，为梦为想。性之生缘，如影如响。不有古圣，愚将安仰。不有妙道，愚将安仿。爰得智刃，决开疑纲。人不同心，超然独往。明融日新，率由天奖。

心空如太空，豁然无可触。一真法界中，灵照常安住。

清澄寂灭海，明浄涅槃天。到此方知乐，休耽浊睡眠。

了知起灭意，决定生死根。不复随缘转，是名不动尊。

与道弥新世转疏，老心恢廓学如初。妄缘纷扰随时过，云物何曾碍碧虚。

赋象各由心，影响无欺诈。元无造化工，群生自造化。

牢收长物金三品，密写虚名墨一行。失道信缘成苦趣，懵然流转海茫茫。

风花荣落速，水月浄明深。物物观天理，资吾入道心。

心息相依，息调心静。静调久久，可成胜定。神气相合，气和神清。清和久久，可致长生。

老来何故惜分阴，如月明亏魄渐侵。进道不遑求广智，随时随处且冥心。

恬和端洁及虚明，六妙均融道法成。愿考此祥皆密契，不求知己浪传名。

今人学宴坐，不免寻思过。欲免寻思过，但知学宴坐。

人爱贵而富，我爱白而虚。富贵荣辱会，虚白吉祥居。

求位不由己，求道不由天。位即无以求，道可使进焉。且务由己者，己能尽心源。勿问由天者，天高擅化权。

顺逆不由己，喜怒不由他。他即无奈何，己可存太和。且务由己者，克己谅诽多。勿贵由他者，他心是我魔。

起灭心不停，生化形无数。奇哉大丈夫，自在空中住。

一切是非薮，皆从外听成。我是厌闻者，反听存灵响。

求听存灵响，冥心合太虚。清融浮想尽，名曰小无余。

权要亦有苦，苦在当忧责。闲慢亦有乐，乐在无萦迫。

三空一不空，悟入势孤雄。得道加殊称，超天自在公。

心息音，混融深。智先觉，念无侵。随办及，即温寻。用此法，存于心。

羲和走驭趁年华，不许人间岁月赊。春正艳阳春即老，日方停午日还斜。时情莫测深如海，世事难齐乱似麻。已共身心要约定，古今如此勿惊嗟。

角胜劳生不足云，滥传僧语亦非真。始知解爱禅中乐，万万人中无一人。

孟子四十心不动，定光四十心离尘。我到明年加一倍，如何此际尚因循。已喜自逃名宦纲，犹患长随造化钧。记得前贤有诗句，祖师元是世间人。

心不择时息，书不择时观。达理意无碍，豁如天地宽。

貌愚愚谷邃，道醉醉乡春。愚醉无迷谬，伊予意又新。

自学养恬休用智，从他名迹日衰微。我身不欲全高贵，高贵多乘祸败机。

豁然悟空，了然见性。凝然不动，寂然无思。

多图果何益，只自劳奔竞。不如收身心，凝然成静定。

精鹜成勤瘁，颐贞俟有瘳。吟生南越思，慈结北忧。粲枕甘为蝶，丰厨厌炙牛。玄元知寡欲，平子尚多愁。夕鸟侵阶啄，宵萤入树流。玉书能静览，柱史倦闲投。忽赋行云什，堪听击壤讴。期君整朝佩，仙置在瀛洲。

仙御来相慰，解颜良会稀。病蠲宜养素，趣远欲忘机。惩躁能无渐，延龄或可祈。影摇珠箔细，声泛细筝微。委恨余班扇，流欢入楚衣。陶潜知梦稳，韩寿畏香飞。气爽苍龙阙，凉生白虎闱。健资鸡距笔，偷撼兽镮扉。松下琴心逸，江东鲙缕肥。宿怀真隠处，终约与同归。

炼矿成金得宝珍，炼情成性合天真。相逢此理交谈者，千百人中无一人。

饯别阊门复少留，故人邀我浣离愁。旋沽美酝乘渔艇，急棹斜阳到虎丘。千古剑池呀怪石，一方金地枕清流。归时眷恋情无限，不得从容秉烛游。

覆篑由心匠，多奇势逼真。盆池幽闲古，拳石翠峰新。云淡炉烟合，松滋树影邻。不须同谢傅，对此已精神。

条教属惟良，乘秋始办装。朱轓重按部，白首尚为郎。督课民期富，从儒道益光。更资谈博物，千载楚萍乡。

宜城征美酝，汉水得佳舫。登岘思前哲，游池醉夕阳。

安得大金柅，制彼日月轮。免同流水车，今人续古人。

介居僧尚杂，警听鹤犹聋。

影外影为三等妄，梦中梦是两重虚。

三台八座九品官，名目不同而已矣。

破暗用明明是用，非明非暗即惺惺。

叶外应无叶，心中更有心。

色空辨相何妨道，语默由心不碍禅。

桥过涿水心先喜，路入雄州眼更明。

昭然不昧处，灵照在胸中。

浮生七十今逾九，已是超群越世人。

妄缘扰扰知萦己。

宴居寂寂堪修道。

明心了了思超世。

岂知习静知常子，尘外天声满耳根。

耳音清亮好，最爱梦醒时。

文昭岂异天垂象，泽布还同雨洒溟。

凤驾都门晓，凉风苑树秋。

南郡正求贤太守，西垣须辍旧词臣。

期月政成当事简，不妨游燕楚宫春。

罗含舍宇存遗址，熊绎封疆控广津。

心如莲花不着水，身似翔鸿不可笼。

清兴比方心境妙，月明池浄白莲开。

善思委顺世间法，于本真心而不动。

芃芃麦垅惊翚起，灼灼桃园舞蝶来。

可能宴坐即宴坐，待全静无全静时。

诗题：游文潞公曲水园首句：夭桃秾李艳芳辰。

