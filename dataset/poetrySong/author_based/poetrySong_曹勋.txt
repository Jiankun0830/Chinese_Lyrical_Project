袅袅柔风泮绿波，深沉甲馆已微和。新春玉带香罗薄，从此宫中乐事多。

非烟苒苒上宫云，嘉木团团午影分。玉案琴书供燕适，五弦清韵助南薰。

怡颜无暑到新宫，一样珠帘广殿风。角黍菖丝随节物，旨甘时下五云中。

辟兵龙印篆神经，系臂香萦绣色轻。自有微凉生玉宇，池光静照午阴清。

日华露重疏疏竹，宝砌风回楚楚松。酪粉冰壶驱薄暑，瑶琴永日得从容。

朝下仙班晓景迟，步摇香认九华妃。花藏窈窕知金屋，亭照回波在翠微。

曲槛榴花绛色鲜，博山一缕水沉烟。奉华窗户清无暑，习习香传远岸莲。

参差台殿照祥云，叠雪含风彩缕新。玉带轻纱迎令节，五云深处奉严宸。

下直归来阆苑游，椒风高转紫云楼。冰盘纹簟清薰细，卷上珠帘白玉钩。

雨后风微荷芰香，顿驱初暑作疏凉。黑云卷尽青天大，却倚湖光看夕阳。

广殿薰风日正长，云峰远岫各微茫。上天不似人间热，夏木阴阴六月凉。

圣君英略凛横秋，十万偏师奉睿谋。一日已闻三奏捷，版图行见复神州。

中原久已困膻腥，攻守知惟断乃成。便有戎酋归圣化，甘泉应得慰皇情。

万骑如云下太清，至尊亲享在天灵。才闻初献风雷息，皎皎凉蟾数点星。

一夕秋风势震雷，颓山拔木屋倾欹。锡春大厦犹惊畏，蓬荜茅庐亦可知。

雨脚如麻入夜深，飘风从雨拔山林。守灯危坐不敢息，惟有皇天知此心。

秋入幽岩桂影团，香深粟粟照林丹。应随西母瑶池晓，染得朝霞下广寒。

春事匆匆绿渐秾，林花铺绣晓烟中。如何卷上黄金阙，许作华裀舞阆风。

榴花昔染猩猩血，薝卜丛中今鬭新。何事司花与纯素，不同妖艳污天真。

安石开花比御衣，绉红繁绿不能奇。上林别有娇黄贵，如剪冰绡衬玉肌。

郁葱佳气转春风，五色云低驻玉龙。紫府清都天不远，翘鸱浑在翠微中。

南山迎座晓云开，阊阖风迟绝点埃。受职百神知有象，会稽春色过江来。

护圣军容簇仗齐，云屯甲马耀春曦。行知蹴踏胡尘静，十万吞江午饮时。

平治逆虏拯吾民，都督亲行号令新。仍诏克戎恩宠异，牙牌御札赐功臣。

听政勤劳抚万方，暂留行殿驻钱塘。已将轮对规行事，更向龙床阅谏章。

法书点画久非真，上圣传真妙入神。凤翥龙盘时降出，二王应望属车尘。

今年腊日近春繁，帝意深忧气未暄。益恐吾民有饥冻，太仓连发赈元元。

山迥江回地少尘，方州桃李不成春。要知驻跸非闲暇，看取君王苏远民。

兰亭久已昧精粗，睿藻传模字一如。莫更坚珉求定本，且瞻奎画看临书。

元正不贺自清衷，睿札频颁念两宫。天相吉音来自北，便知孝悌与天通。

女裳缘饰丽青红，俗竞浮华废百工。圣意与民敦俭素，尽除金翠复淳风。

潮随春涨雪千寻，南越山藏暗浪深。欲识钱塘两回汛，便如万国奉君心。

滔天逆党作兵端，坐致酋渠诏意宽。咸与惟新皆赤子，释囚尽复汉衣冠。

中兴仁泽浃华夷，则百斯男自可知。例诏高禖祭春社，掖庭应已梦熊罴。

拱北星辰静守心，暂清警跸凤凰深。萧条梅柳春如许，可复风烟比上林。

连年逆虏断侵凌，圣运当天日正升。顶相如山知美谶，绍隆火德即中兴。

泽国春非上苑同，近郊花木漫青红。今知圣化敦风俗，不许移根入禁中。

宽恤从来只陆沉，丁宁今始慰人心。圣情更欲民孚信，亲御云章下诏音。

射殿从容御六钧，飞星白羽骇臣邻。莫惊压尽天山箭，自昔羌胡畏圣神。

溥绥圣泽浙江湄，风转行宫赤羽旗。责己但书农本诏，乘春岂有宴游诗。

嗣岁庞恩浃九垓，熙熙人物咏春台。行知大业同文轨，今见萧曹佐汉来。

东风拂拂到行朝，剪彩膺时下绛霄。不但剑歌随骑曲，行须仪凤舞云韶。

务农春诏将臣宣，欲翳禾麻变有年。圣意且耕仍且战，稍令诸道作屯田。

升旸宫里雪初消，便觉春风袭柳条。新酝嘈嘈泻轻碧，尽分和气浃狐貂。

碧甲红芽物象新，天声震耀仰尧仁。只应露布来非晚，移跸中原烂漫春。

三年不废策儒宗，清问图回自九重。不特赐书荣进士，圣君政本道中庸。

六宫上直试罗衣，未听鞭声等驾时。且趁晓闲临御札，官家常是下朝迟。

天德同符立极恩，绍兴亿载抚维坤。今年颁历更名赐，大定中区号统元。

江淮控制接荆蛮，销患无形仗卫闲。蔼蔼东风符帝力，新春先到凤凰山。

圣德隆昌纪绍兴，稍驯逆虏会清明。须知不待黄河报，自有天威靖太平。

湖山风月锁葱葱，涣号春回万国同。因使吴人霑圣泽，一齐翻入櫂歌中。

上圣忧劳昔未闻，看花岂复御佳辰。内人闻道频相语，不见秋千已几春。

天开黄道日华明，细细南薰下太清。宫殿云扶龙虎气，楼台风转管弦声。

千壶芍药霭祥云，一部箫韶合曲新。三圣临轩听歌舞，端知造物款留春。

玉莲翠叶粲成川，十里湖光碧浸天。桂楫压波横断浦，钩帘丝管接薰弦。

密叶素华青羽帔，繁香秀色六铢衣。枕间为插琉璃满，清梦泠泠入翠微。

寓直承明意味清，风传禁漏作春声。梅梢影转三更月，身在蓬壶梦不成。

缓移淑景觉暄妍，春晚尤宜听管弦。院宇日斜花欲睡，池塘风澹柳初眠。

声藏禁柳鶑簧巧，香霭宫花凤髓浮。不怕苑中归骑晚，分光御烛下神州。

天子行春御六龙，五云回暖泛晴风。和鸾宝苑梅花路，賸有香传玉座中。

花梢糁糁动朱栏，萱草侵苔雪已干。行阙风光随处乐，春台人物不知寒。

玉界琼田处处村，群山缭白晓云昏。圣君缟素天垂应，三白飞花奉至尊。

雷动天旋从六龙，更催时雪下云空。师行银色光中地，鸟过琼瑶草木中。

疏枝冷蘂欲摇春，照水铺苔不碍尘。莫遣移寒占窗月，窗中应有可怜人。

冥冥何处认飞鸿，天地同云冷不风。玉蘂瑶林应在望，儿童喜入笑声中。

十年壮节下清都，鹢首常辞负弩驱。一棹西来黄篾舫，闸胥指点若樵渔。

薄阴疏雨湿春容，两岸增添绿与红。短棹悠悠了无事，却怜云水旧匆匆。

坐断天台四五年，居山心迹两超然。谁能更看纸上语，且守自家方寸田。

老去惟思彻骨清，便无弱水限仙瀛。士龙犹记当时梦，梦想如今海上城。

野情漫对三眠柳，幽思空怀九畹兰。他日倘从春步约，湖边一笑似非难。

客路空过桃李春，塞尘湿遍马蹄痕。荠花如雪薹苗老，应有垂杨绿荫门。

宫宇璇题日月明，几经戎烬独峥嵘。庭中欲问参天柏，一饷清风相伴行。

由晋神功竦八荒，抑奸扶运焕天章。中原正苦鲸鲵毒，应为苍生淬剑铓。

至日西山道路长，逍遥暂喜息奔忙。无人共饮山村酒，只对清虚一炷香。

至日栖栖水竹村，晚寻净舍拂征尘。梅花未见临清浅，已有鸣鸠唤早春。

绕砌流泉响珮环，翘鸱宫殿隠仙山。老难遍踏山中胜，且看轻云薄雾间。

上真应御白云闲，肃立香霏玉殿寒。五百年中今应运，愿还中土汉衣冠。

绝壑垂萝莲出泥，灵根泻碧漱春曦。支筇得住烟云上，賸看飞流溅沫时。

病体萦仍未肯安，益嗟气血顿衰残。更堪五日守风苦，殊觉一年行路难。

山寒虚籁接溪声，暮雨连空翠几层。寄榻若无千里梦，便如云衲一孤僧。

都城百雉晓云空，四塔亭亭倚望中。自是老怀多感慨，一襟清泪湿秋风。

离离禾黍满东郊，秋入鸦声处处娇。败壁断垣成怅望，一鞭又过懊来桥。

南北东西本一家，从来河朔富桑麻。枣梨阴翳忽如雪，漠漠一川荞麦花。

太行应助往还程，一带峰峦日日青。岂比韩苏当日祷，兹行国事叶三灵。

长淮烟静是天津，兵里因循一半分。尚有旧时鸥与鹭，夕阳归处记南云。

当年汉室已兴隆，自是侯居太半功。火德正炎神预否，他时为造楚王宫。

秋夕淮天不肯明，壮怀冲斗若为情。卧闻隔水吹三弄，又喜孤城报五更。

晓入飞泉带月华，山如相识路如家。百虫不响露初下，开尽一川荞麦花。

阆苑东头白玉京，五云拂拂护层城。龙鸾高并旌幢过，知是仙班退紫清。

鲜云覆首肃朝衣，青霭横霄映玉鸱。浩阙一闻金石奏，人间几度岁华移。

赐得渊书下太微，渊灵元已载云旗。便从碧海方瀛去，清道鸾歌与凤吹。

八景云舆驾六龙，东方常御太和风。箫笳冉冉升黄道，冠剑重重拜木公。

月出西南气便清，看来看到满轮明。莫嗔夜夜东楼赏，却恐中秋未必晴。

梅黄积雨思无欢，麦浪摇晴喜纵观。闻道源中添一脉，莫交轻触水精盘。

露华澄澹月痕秋，灏气储神侍帝猷。暂握元枢均造化，苍生愿看济川舟。

骨相霜筠与雪松，高才直节固无同。向来举似他时贵，声出丹田踵息中。

籍甚家声孰可俦，玉堂金马著清修。已摅荷橐三千牍，行相枫宸十二旒。

庆源淮渎正滔滔，昆季中间誉最高。三接固知先政地，五兵聊欲试钧陶。

友于相爱陟通津，同气同居善益亲。自是茅家好兄弟，一堂和乐棣华春。

每喜高情语甚真，谠言亹亹赞天钧。不殊林下忘形态，定是因中地位人。

皇华临遣下彤墀，雨卧风餐益自怡。口伐可汗初不识，得陪后乘始应知。

中原秋色入輶轩，益助胸中造化权。大有新诗入行纪，他时彩笔一时编。

笋舆轧轧塞沙黄，赪襜胡儿语隔窗。且喜纵观临易水，未须枫落赋吴江。

八月凉秋草未斑，诞辰正近旧长安。客涂拜寿无琴奏，应念清辉玉臂寒。

寥廓无尘腊雪晴，距正五日凤凰鸣。已膺一德明良会，更祝千龄辅太平。

帝师位重侯王上，身任安危社稷臣。一国真封知简在，要教长似锦城春。

郊祀三年大礼崇，上公翊赞极寅恭。清坛九奏应昭格，今岁人神识景钟。

凛然汉相万人英，勋德绥怀海宇清。闻道茅峰献新植，松芽看到茯苓生。

朝回宝勒照金狨，彩服熙熙笑语中。隔坐屏风未为贵，衮衣真是黑头公。

中兴光启自元钧，比德褒功礼意新。是赞是图超古习，仪刑一代冠麒麟。

近臣宣劝上恩隆，金石声和出禁中。礼貌元功宜异数，一门和气蔼春风。

隆冬造化浃根荄，三白书功冻渐开。岁事穰穰如祉福，亦随春色九天来。

从容国论对枫宸，今古无双第一人。永佐无为明大道，怡然高寿鄙庄椿。

汛扫门前积有年，从来顶踵尽陶甄。应怜岁岁称觞客，又倚崇墉献十篇。

雨余屐齿不妨泥，自课家丁细理畦。尚有种花移竹意，要令好鸟入春啼。

樗散端如老郑迂，喜寻山水每携扶。归来倦卧蓬门晚，犹忆松篁巧映途。

投老身同钓与渔，放怀宁较董梧锄。爱闲成懒心常适，习静须香意莫虚。

一川清露泣黄花，拜扫人归石路斜。我亦天涯沦落客，丘园回首乱云遮。

逢时顿足念松楸，节物频迁祇佐愁。衰草苍烟非故里，短篷轻桨漫归舟。

羁思登临已怯秋，紫萸黄菊更添愁。海光不动暮山紫，人在天涯空倚楼。

露寒烟冷不胜秋，红叶黄红总是愁。拟趁登临倩新雁，为传书札到青楼。

帘静栊香袅袅秋，绮疏锦瑟寄清愁。梦回写出西瑶句，尚想风神白玉楼。

腊雪已知收岁事，快晴喜复上朝晖。清樽要及东城醉，趁取风光未苦飞。

当年越相有青毡，百越于今奠枕眠。兰玉阶庭传相业，声猷賸在日华边。

缤纷剪彩庆云低，珮玉摇金冷不知。禁殿想趋三白贺，微和先入万年枝。

海边草芥一冬新，况复冬温接畛春。从此近城花渐好，不妨闲作惜花人。

岩壑未销连夜雪，松篁深映一川梅。忍寒故作迟迟去，只为清香特特来。

喧喧暮雀啅寒枝，夜雪澄光入锦帷。示病维摩元不病，要收好语入新诗。

彩幡金胜袅宫云，碧甲红芽巧鬭新。异县幽怀易牢落，强看儿女艳芳春。

轻绡乍试依微巧，蜡白仍随掩苒春。忽得新诗知节物，衰迟浑似梦中人。

幕天席地供余酌，惜月留云忆旧书。今日海边消息断，空令稚子摘芳蔬。

对雪惘然怀酒伴，萦心还复为诗魔。老农心念须三白，渔父家风想一蓑。

迷云公已性天开，双涧相逢若再来。二老果能如洛下，固宜慧远赋优哉。

五峰懒瓒笑颜开，正欲乘闲特特来。十里松风一鞭稳，虎溪捉手亦奇哉。

曹源一滴鉴云开，便觉星蟾动地来。君去我方专此兴，祇应空照话诚哉。

松窗暂向瑞岩开，便拟寻云步月来。只恐紫泥催去路，都俞还复咏康哉。

杖屦从风入帝关，坐令爽气满西山。身随清跸云烟上，心在华阳晻霭间。

先生道价彻云空，凛凛撑天玉一峰。我亦何知求至理，颇如纤筳扣洪钟。

寒暑今应不见侵，聊将内事付清吟。不妨帝泽骈蕃处，燕坐山房花木深。

雕章琢句老双溪，秀韵凌虚独擅时。字似金陵诗似甫，风流词翰两相宜。

从来绝粒喜留侯，作个庵成漫几秋。未得归休桐柏去，每寻故老话台州。

发缄喜读五篇诗，诗到天成分外奇。五一自应归定位，他时笑领更何疑。

秋窗夜雨湿晴空，水国新凉满袖风。更向西湖见西子，御风如过紫霄峰。

别去仙山今几春，客心牢落渴生尘。建溪寄向双溪去，一饮还应念故人。

新诗璀璨来蓬荜，径寸光摇白玉盘。二鹿已知烦细剪，一樽无乃辍余欢。

尝借虏前三尺地，从容壮节进铜盘。如今袖手林泉去，惟喜天开二圣欢。

牢落海边惟教子，书声殊喜听三盘。芳樽远寄柴扉静，洗盏开尝得尽欢。

白玉芳醪何所似，仙人掌冷下金盘。青衫汉殿人将老，应酌清醇拟旧欢。

千里寻真一老翁，南楼樽酒喜相同。却愁一笑还分袂，定与江流日夜东。

白项鸦儿趁晓啼，梢梢寒柳出疏篱。未飞腊雪连天白，且看江云四面垂。

马上看花梦里鶑，自怜行路每劳生。道人犹说未自在，且是扶疏堂上行。

又看历日改新元，卦气匆匆过二年。老境尤于光景惜，斜阳时候每茫然。

十载重来春晚时，群峰献秀晓风微。清谈更读神仙句，一炷氲香忘却归。

云雪商量天四垂，花应剪水未容飞。旗亭有客已豪饮，江上无人空钓矶。

西山爽气不谁何，政恐愁容积渐多。动地边声入河陇，未妨车马断经过。

年来意绪奈愁何，逢著清樽不厌多。闻道公余白莲社，可能疏懒许相过。

公来触热冒炎云，风义凌虚独有君。但觉一家增喜色，便如满座揖清芬。

一别丰姿遽六年，相望淮浙限江天。糟丘闻甚羊肠险，履践欣如玉色鲜。

当年成性独存存，闻道今为五女门。收拾桑榆早栖泊，香烟轻卷静朝昏。

移花种竹增幽寻，卷箔高窗邀远岑。腰镰饷耕不觉老，鬓华雪领从渠侵。

松乔吹断绿云璈，海迥天空冉冉高。他日幅巾期汗漫，昆丘同约上风涛。

居临潮落潮生地，占得溪南溪北云。紫陌清歌同听曲，丹丘连日喜逢君。

老病衰残得养闲，语离可复对秋山。只应今夜相思梦，同渡江云水石间。

归休三径得怡颜，何所羊裘与钓竿。賸得新诗载行事，如游玄圃拾琅玕。

老境欣逢世路平，收回神观远逢迎。五更不复趋双阙，六凿都忘任七情。

幄密花深留暖径，日融天醉泛晴芳。何人收向黄金榼，犹得氛氲助玉香。

湿玉吹香吐万花，先春粲粲等芳华。朵云不惜吟疏影，踏雪应能访我家。

带雨看时意始真，谁家院落故藏春。不须更待溶溶月，鬓影香传缥缈人。

小桃经雨暖成川，云锦相辉粉色天。摘实未医尘世病，飞霞且致洞中仙。

故家门地少相传，公独翘翘朝墨仙。五两诗章蔼天禄，看同勋业映青编。

异枝同颖绕祥云，贡入南州瑞木新。并影薰风舞交翠，要知仁政在斯民。

丽句清言继风雅，手开云汉焕天章。珠玑散落佳山水，奕世人薰一瓣香。

大参宴客有遗址，栋宇半欹荆棘中。一日青红丽云表，因知雅量自相同。

玉霄栏槛冠东州，幻出风烟最上头。壁月山光入遗爱，此方今已号曾楼。

识公政事在恺悌，接物情文惟至诚。天台两岁士民说，要雨雨来晴便晴。

诗源正嗣江西派，句律先空冀北群。从此金门玉堂去，好将雅颂启吾君。

阿蘋能唱大苏词，赤壁长哦更一奇。临赋图成好相伴，东山他日固先知。

老来百事不关身，惟有芳醪意甚真。忆著碧琳相觅去，问梅期醉水南春。

借寇何能共此邦，离怀未易寸心降。惟将老泪逐梅雨，流入玉溪同一江。

君以高标比太阿，方将试用倚无何。肯来访我松筠里，踏遍崇冈与断坡。

报道君乘六月潮，在齐端可比闻韶。探汤剧暑不易度，应喜南云瞻玉霄。

交游之厚鲜如公，信越前修辈行中。有弟方登龙虎榜，乃兄力践古人风。

君方赣水赴除书，百舵横江信所扶。他日雁山新雁到，问先曾过赤城无。

清隠孤标久死心，稽山遽欲扣高深。休将下渚如华藏，须听潮音作梵音。

重阴雪意正商量，岂似师心径绝江。识破须弥山句否，任交幡影上云窗。

我家颍水著元勋，千佛名经世有闻。汝幸题舆接贤守，益修廉节报吾君。

高秋风月变新凉，老泪何堪不计双。从此梦魂应逐汝，南云夜夜过鄞江。

一笠弥天亦大奇，选公访我索新诗。赤城归去应相忆，十里松风月上时。

画版凌虚意欲仙，彩旗招入绮罗川。阿谁借我鸦鸦版，一蹙须教蹙上天。

山居终日不开门，室有南窗气自温。人籁暂休天籁息，月华将冷照黄昏。

百拙无能性又昏，欲将昏拙去求真。新来又更添些懒，雪上加霜笑杀人。

才添禄廪便添事，岂若清贫自在闲。常恨吾庐无水石，漫将青竹当青山。

八八光阴又四春，同柈殊少去年人。不妨诸子频修供，莫厌击鲜休说贫。

日日有花终日赏，时时酌酒亦时醒。今年剩得优游乐，亭榜宜书醉景亭。

霏微梅雨暗林塘，润逼琴丝草木香。卷箔钩帘无一事，篆烟终日伴清凉。

势凌空碧小嶕峣，秀木成阴映断桥。注意便为庐阜想，摇风最喜水芭蕉。

薰风过雨到池台，绿荫都无一点埃。傍架垂垂薇露重，糁枝已有橘花开。

含笑殊名缥与缃，就中晕紫最芬芳。纤枝小摘涓涓露，鼻观须参着肉香。

东风已过晓天清，尚有飞来柳絮轻。卷起珠帘窗户静，一番新绿照人清。

引睡文书堆棐几，穿帘燕子拣梅梁。好风弄袖湖山近，陇亩摇春禾黍香。

碧沼波澄拂柳条，坐来未觉水云遥。轻轻风絮迷新涨，一啭新声破寂寥。

惯向青林与碧溪，幽居竹石自相宜。种成满眼花堆锦，开落如今总不知。

草萦平碧柳舒金，春色融融积渐深。巢燕高低寻画栋，宿云浓淡作轻阴。

红槃花上绿烟微，风转天香暖着衣。行遍四桥闲𥩟立，碧波时有彩鸳飞。

弥弥水槛俯横桥，水面新荷影动摇。时向青空飞白鹭，不妨翡翠立兰苕。

春去烟光绿已齐，阴阴栏槛晓晴时。新梢替尽残芳静，喜见余花一两枝。

松篁交翠入幽深，道院萧闲每遣心。一炷清香宜燕坐，数声钟磬有余音。

弄袖和风拂拂轻，众香迎面酒微醒。凉寻小径通幽处，花压栏干竹一亭。

小楼连苑碧山前，终日凉生枕簟边。自是西湖秋更好，水光山色接长天。

柳满长堤绿满池，藕花倚岸两三枝。文鸳扑鹿惊飞起，一棹高荷艇子移。

庭萱戢戢漏新春，槛外梅花冷带云。与客对床风撼竹，一灯殊喜细论文。

小轩风景画图宽，一再闲寻绿绮弹。雨著梨花春已老，烟沉芳草梦犹寒。

老境惟期得醉歌，何能浩荡涉风波。关山月白闻归雁，风雨秋深想钓蓑。

残春已去不堪招，犹喜鶑声破寂寥。花片片飞风弄蝶，柳阴阴下水平桥。

雨余湖上数峰青，湖水连天似镜平。一棹迎凉快襟袖，香从蘋末晚风生。

暂脱尘埃污履絇，白云坐看起天隅。笋梢觧箨摇新翠，为作麾幢执万夫。

秋风天净绝纤痕，且喜新凉莫更论。坐上卷帘人未醉，秋香满院月黄昏。

燕尾溪头晚色分，蜂腰山断日斜曛。半篙碧静秋垂钓，一棹黄昏冷载云。

雪余蒲苇衬沙黄，野水寒清雁半翔。柳下摇风云漠漠，飞鸣应喜下潇湘。

一川芳草接浓云，拂地垂杨带雨昏。蓑笠不堪牛背湿，迎风呼犊趁柴门。

宽围绿野正华滋，放牧横溪草软时。跪乳从兹富原隰，尚羔先喜咏来思。

槲叶声干雪尚浮，驯和群出映寒流。啼猿不在关山冷，相顾应无羽猎忧。

柳已如眉拂上林，细风吹动绿烟深。东君巧欲装春色，更引黄鹂啭好音。

薰风栏槛送微凉，洁白南花玉蘂芳。倚径一枝殊楚楚，任教蜂蝶绕清香。

长沙笔墨妙山林，植立如听啸月音。岸槲不妨俱遂性，一溪闲与照清深。

烟苞绿叶拥祥云，一种芳菲秀色新。密蓓临风凝重露，横枝照眼觉浓春。

野林物物适幽栖，春引风高裂石时。何处双禽飞不定，静宜翠竹亚寒枝。

惨惨江天散六花，磷磷寒碧不藏砂。扁舟蓑笠撑何去，应向溪头问酒家。

吴越山高紫翠重，浙江东下竦双峰。峰前忽涌东西白，飞舞潮头万玉龙。

千秋人去水云空，只有荷花绕岸红。寄语阿溪垂钓处，莫教闲却一丝风。

萧萧木叶下西山，便觉莼鲈兴不闲。莫踏长虹千尺去，孤帆正在暮云间。

兹山泉石压江西，肩衲枯禅万众栖。欲向南州理烟艇，香炉先望紫云低。

秋涛初过静鱼龙，海纳斜阳万顷红。待向焦山留夕月，一帆犹记挂西风。

轻舟短棹下安流，回首烟江望夕楼。却记阿瞒当日事，灰飞烟灭只供愁。

上下天光一碧时，白蘋红蓼照晴晖。汉阳树远江烟起，黄鹤楼空燕子归。

清湘列岫拥烟霏，不见灵均吊楚妃。一带僧园入修绿，待看岳麓雨晴时。

陇蜀趋风泣向隅，征途殊喜读双趺。他年新载碑中语，百万俱摧历古无。

故人高卧枕严溪，香火纷纷俗不疲。倘赞提封如帝业，也分百户奉真祠。

九州思汉定雄夫，天下雄夫待一呼。冰亦复随人意合，从来大度自同符。

有客登临酒半酣，道人仍为扫烟岚。瘦筇更约风尘上，粥饭老同弥勒龛。

四山飞雪正漫漫，蓑笠何人把钓竿。六月披图方执热，风随玉麈不胜寒。

三年闽海类飘萍，今近天枢第一星。虽是玉京犹万里，江南山已望中青。

春深犹未试春衣，漠漠轻寒酒力微。堪笑杨花太轻薄，淡烟细雨不教肥。

遐想先生后世名，常如山水四时青。因知功业成何事，归美惟消犯帝星。

一带烟沙接冷云，平林寂历夕阳昏。轻舟急桨归何处，应住山前黄叶村。

湖上秋山翠作堆，湖光千顷漾涟漪。晓云贴水菰蒲冷，正是吴江枫落时。

不长凡花不长松，山藏月影紫云中。巨灵巧凿如规玉，借与神仙上桂宫。

唯庵无住老禅人，一坐中间远世纷。不讨毗耶方丈饭，应思雨满北山云。

万点匀红上海棠，小亭无处著春光。放教晓日滋新彩，要问东君学醉妆。

连鳌妙手舣前湾，蓑笠琴书得自安。更待一轮清月上，静看千顷玉光寒。

旱作颠风日日吹，冬来浑似麦秋时。土人尚畏生炎瘴，北客闻时泪可知。

笋舆轧轧度林峦，投宿招提一枕宽。尚有山头半峰雪，助成清夜五更寒。

四寂无人雪在峦，喜君乘兴酒肠宽。上方归路踏梅影，霜月一庭天正寒。

坎临四正峙重峦，前直平田一顷宽。中有佳城揖东注，万松深密障朝寒。

杖藜乘兴出江头，自挂青钱买小舟。祈问仙翁餐玉法，便风一日到严州。

江淮烽火照云头，买尽临安去国舟。行见中兴圣天子，一戎大定复神州。

雪满群山万类沉，幽人闭户寂无心。轻舟冲冷肯乘兴，情与剡溪寒意深。

四山吹雪洒沧浪，两两渔舟冷不妨。自是寒鱼依密藻，江深岸迥谩鸣桹。

林薄空蒙未见花，萦纡一径向溪斜。杖藜倚待船中客，山崦同寻卖酒家。

乱山苍翠霭岚光，采药幽人凤子香。路转峰回茅舍静，好寻绝顶访僧房。

清虚指出翠微旁，便涌流泉溉一方。更拜璇题作神力，源源千古出甘凉。

拨云峰迥势岧嶤，杰阁翚飞倚绛霄。扶翊道风千载遇，昭回奎画百神朝。

松篁交映有无中，行近仙扉一水东。独上上清三洞妙，宝章云笈助真风。

新厩翚飞万马还，珠缨金埒彩旗间。已看騋牝三千骏，更识君王十二闲。

巧辟轩窗面面风，坐收骏足玉关通。渥洼汗血供龙驭，尽在凭栏指顾中。

连沧观下两军分，金勒争驰笑语温。绰拨未能防辈棒，飞星时听过球门。

炉薰一炷北窗虚，公干归来乐有余。插架万签时讽味，孟光倚阮阅琴书。

武库森严马政高，宝鞍装络列周遭。饭余百役皆亲董，出格争先奉赭袍。

颇闻公退静清晨，吏舍萧然只数人。岂比簿书程不识，是中得句更无尘。

皓鹤婆娑戢羽翰，移巢忽自下云间。主人元是蓬山伯，特地飞来伴昼闲。

伯鸾远业列仙癯，聊欲藏修六艺初。肯费精神作无益，要回清节入诗书。

胸中丘壑上千寻，卜宅喧尘了不侵。賸对直清君子瘦，满檐寒碧是山林。

近天尺五哄车音，此复关门自古今。尽却烦缘留静照，破闲应赖有清琴。

堂依山麓净风烟，松竹窗虚小有天。汲水炷香供佛后，蒲团燕坐得安禅。

低窗窄榻颇怡颜，香绕衣襟丈尺间。一笑渠渠得三寿，要令风味似商山。

平生端亮履清修，公退蘧然得少休。栩栩尚忘飞蝶想，黑甜一枕更优游。

西畴筑圃弭櫜鞬，矍相佳游此比肩。自是序宾观德处，固宜百发不虚弦。

牵风藻荇舞清漪，浪板无声细雨时。小大自殊同队乐，密图劝学助韩诗。

秀韵凌虚玉炼颜，苍官偃亚碧琅玕。只应中夕萧骚月，相对一庭风露寒。

蟾影寒升白玉京，浩然天地一壶冰。瘦筇肯倚琼田立，应念瑶台十二层。

饭了从容人岂知，一江风月入新诗。登临莫负野望处，更看冷云堆浦时。

磨铜碧海驾天风，吹落闽山荔子红。弭渴文园剥明玉，急须寄上自嬉翁。

紫烟破萼缀蜂房，薇露浓薰冉冉香。寄与赤城贤太守，要知和气入风光。

小摘洞庭霜后实，旋𥬠真一瓮头春。雪中急欲林夫子，漫助诗人笑语新。

冥冥细雨绿阴齐，湛湛长江客去时。剔起眉毛欣应供，横担楖栗看来期。

小酢银槽新拨醅，带糟郭索佐樽罍。一时送上天台友，助对梅花人举杯。

陋巷何能有玉醅，闲人正以鄙惟罍。捣香筛辣宜相送，似胜骑鲸月下杯。

雪后寒浓酒未醅，冻吟谁与酌金罍。不忧毂下米炊玉，同放马蹄银作杯。

新诗慰我胜浮醅，岂待杯盘更举罍。但愿车中无折齿，何忧举案乏持杯。

企咏公才绿涨醅，我方破器不成罍。词源端并流三峡，薪火何能救一杯。

家园有桃瓮有酒，取以先饷国正公。定能百杯步兵饮，可助一枕羲黄风。

喜乘一雨洗空阔，便觉四山来夕阴。饭了从容随所住，追凉轻吹入疏襟。

方塘倒影青天净，幽径生苔绿荫浓。春去得闲观物化，吹凉醒睡喜支筇。

孤山不复访林逋，杖策东风踏碧芜。九里苍云经晓径，四围碧玉照清湖。

云际翻风断雁斜，城阴槃暮噪栖鸦。春容落景寒犹嫩，望尽遥天数缕霞。

远水兼天冷暮云，惊风脱叶静逾闻。蒲团宴坐都无事，只有山罏供夕熏。

幽栖真在赤城隈，桂月萝云冷斗台。猿鹤定能知我意，移文未怨晚归来。

景阳未下水云乡，梅影摇寒月一窗。欹枕梦能归故隠，满帆烟雨渡涛江。

春事匆匆祇可惊，暄和喜试晓衣轻。梅花烂熳浑如雪，只恐风多堕玉英。

欣欣花木递香红，云散天容静碧空。恰是韶华浓似酒，柳丝澹荡杏花风。

从来甚爱水云居，投老安闲且自如。瀹茗焚香方外友，白灰红火养丹炉。

腊后暄和若夏初，梅花催暖不容疏。从来准拟连旬赏，数日能忙雪不如。

晓天梅润喜追凉，湖上夷悠兴自长。清耳要闻蒲稗雨，挐舟深入水云乡。

清暑堂深日景迟，愧头书策梦回时。小栏闲倚薰风晚，一点红榴绿万枝。

连旬梅雨暗人家，甚阻支筇一径斜。待得晴明荫新绿，追凉风帽侧乌纱。

此生扰扰事无穷，脱得闲身石火中。聊种柴桑三径菊，未输严濑一丝风。

危亭栏槛倚江干，饭了登临得暂闲。林木巧随高下路，山容都在有无间。

西窗忽见弄微明，甚喜江湖作晚晴。不惮云霄遗暑湿，且无聒耳泻檐声。

绿暗红稀迷处所，梅黄雨细半阴晴。小轩坐久无余事，喜听黄鹂一两声。

飞去鶑儿黄一点，压低梅子绿团枝。钩窗卷箔凉生坐，但觉新阴转影迟。

柳浪收晴水拍天，湖边宫殿影相连。悠扬笛韵惟愁彻，款乃渔歌何处船。

柑花开密玉璘珣，香转薰风满坐闻。摘得一枝参鼻观，不妨终夕醒余醺。

佛头山下雨随风，倒海翻江一饷中。徙倚栏干便晴霁，湖光渺渺夕阳红。

一山孤秀隠溪云，溪影涵光隔世纷。松竹径深凉意透，衣巾不觉午风薰。

道人身在水云乡，诵罢楞伽日乍长。满坐好风驱热恼，一庭浓绿作清凉。

轻雷隠隠初惊梦，小雨疏疏巧润花。正是暄和好春色，常将诗酒赏年华。

款段扬鞭过雨村，沙平步稳转山根。好花一簇墙头见，深院谁家尚掩门。

淅淅西风入小楼，楼中听彻玉笙秋。不妨青竹摇残梦，甚怯新凉搅客愁。

澹烟疏雨耿寒林，一水涓涓净不深。照影自怜逼摇落，归涂未就更关心。

连岁羌酋不荷戈，今年禊饮喜如何。中兴乐事虽无象，甲子先同晋永和。

催晓钟残景气清，杜鹃声里梦魂惊。山林广袤不知乐，犹作不如归去声。

一枕山城晓梦惊，子规啼破月斜明。只应知我倦游苦，故作不如归去声。

细细南薰气已深，午来庭户作烦襟。雨云不向西山出，只在青天忽变阴。

坐见青天变黑云，雨来海上似翻盆。千岩万壑方喷薄，寂历斜阳已挂门。

云笼赫日藏阳焰，人向红尘困暑风。山驿醒心何处是，幅巾萧散梦魂中。

暑雨连朝困郁蒸，淖深蛙蚓上阶行。晚云翻海忽雷震，农说断梅明日晴。

寄迹天台见未曾，夏间休市绝虾腥。瓜茄只有园中菜，淡素浑如寺里僧。

积雨连宵气象清，晓来日色顿分明。更无一片闲云采，万里青天万里晴。

四山收尽一天云，水色天光冷照人。面面荷花供眼界，顿如身不在凡尘。

道涂行役费光阴，节物还撩一寸心。百尺烟坛上星斗，笑看儿女竞穿针。

秋暑强如三伏时，午云不动涨炎晖。晚来忽作一霎雨，喜有新凉入客衣。

未有鸦啼露气清，西南残月半规明。无言步绕阑干曲，景与老怀空自惊。

丹桂何堪急雨催，清香不肯逐蒿莱。却应念我经年待，借得余霞为再开。

浙西纯种晚秋禾，更得明年雨不多。且刈且歌丰岁甚，平洋弥望列明驼。

书云节物动冠裳，愧我从军乐事妨。听得邻家响丝竹，壮怀无处不凄凉。

雪后清寒砚已冰，地炉火冷拨疏星。夜深何物闲相伴，惟有纱笼一点灯。

梅从云坞冷摇春，玉雪浮香不着尘。愚谷斩新肯拈出，一时全露法王身。

东城十里冷云低，照眼传香总是梅。冷落京尘谁晤语，关河千里独裴回。

山肋梅花秀色新，不堪寒雨浥清尘。故应倒影澄澜碧，湿玉吹香烂熳春。

白项鸦儿啼远林，怪来新冷透重衾。僮奴窃语若为去，雪满前山数寸深。

斜风吹雪冷征衣，来见长眉老阿师。为我晓开银色界，笑谈宁复问归期。

老病维摩方丈开，天风破冷舞琼瑰。满山皓色作和气，知是道人冲雪来。

龙焙黄封锡有功，谨严正味德相同。便知钧播无求备，更借扶南两腋风。

方珪圆璧贡春前，上相分颁自九天。何止芳芗御魑魅，要知红日在斜川。

暑气侵凌坐起难，忽颁一握满雕盘。起尝顿觉烦蒸去，熨齿甘香碧玉寒。

已作惊禽不择柯，异乡那复困风波。别来莫讶书凄恻，忧患艰难我最多。

南徐作别抵闽乡，三见春风换众芳。若对旧游知识问，为言羁旅鬓成霜。

林生牢落叹萍蓬，词采飘飘甑屡空。闻道河阳花满县，欲从大手借春风。

每逢佳处见新诗，语妙春红绕万枝。我亦欲寻潮揭去，拟求握手话风期。

江上春阴一棹闲，湿云遮袖有无间。轻莎细雨未归得，且看重重叠叠山。

残冬梅玉已全开，明日新阳应候来。但喜痴儿欣节物，又闻残酒滴炉灰。

苜蓿枯时霜雪深，崚嶒瘦骨病侵寻。高蹄岂复腾骧意，眵目终存舐犊心。

老驹虽病气犹雄，垂耳应怜一尾风。春草明年沙漠路，奔尘绝足许谁同。

从来野性自由身，正欲山行不乱群。小筑与君今不远，松萝只隔一山云。

戢戢青林万箨龙，满提烦贶嗫嚅翁。只宜放出长梢去，抹月披云紫翠中。

欲往双溪积有年，病身须是履晴川。梅霏正作侵衣冷，余暖犹思粪火边。

入夏山中乐有余，梅风淡淡雨疏疏。尘劳久欲双溪去，正类饥鹰待一呼。

春入闽溪草木香，灵芽一夕一丝长。上人自是春风手，分与闲人齿颊芳。

梅溽霏微昼景长，竹吹清润着衣裳。未妨燕坐连宵雨，且对澄心一炷香。

且欣久雨得新晴，水面荷香入座清。尽日水塘无一事，夏鶑恰恰啭新声。

田田秧稻半青黄，比屋人家煮茧香。新绿侵人襟袖爽，满川烟水助清凉。

雨湿云容廓太清，池边向晚喜闲行。回溪曲港烟波绿，已有荷花照眼明。

晴湖卷箔挂窗时，三面山光翠霭低。渐放扁舟波浩荡，喜看台榭水东西。

雨过梅黄五月天，风林密处渐闻蝉。直须破浪销烦暑，一顷波光一棹烟。

南窗面日北窗寒，终日南窗体甚安。向道老来惟倦坐，看销一缕篆烟残。

老来少睡怕房栊，欲睡还休被屡烘。半夜披衣还打坐，耳边听尽两山钟。

人情人事拨来无，惟有亲知意不疏。数幅沓来还一幅，寒温而已作回书。

连雨催寒黄著苔，纷然枯叶拥闲阶。了无春意到梅萼，只有瑞香先腊开。

清晓鸦啼睡梦间，喜闻飞雪满前山。揽衣忙作披衣意，不问轻寒且凭栏。

小圃都无花木名，只栽松竹养余清。时时风向边头过，喜听松声又竹声。

绿阴侵坐午窗明，几案书繁倦思生。喜拆缄题新卷帙，故人惠我见高情。

终日飞霙下远空，冷回帘幕怯东风。瑞香满槛深遮映，怕损亭亭紫锦笼。

水云深处是吾家，饭有胡麻饮有茶。铛里未能炊一粟，山头学得种三花。

云出云归山未静，潮生潮落海非闲。岂如此老犹强健，一挂冠裳便掩关。

束发名场历百艰，荷恩早许出清班。未能脱迹尘埃外，已爱着身泉石间。

香火寻盟欲过门，相迎道地盍先论。路从舍北清溪曲，家在县东黄叶村。

饭了从容古寺前，杖藜闲倚听清泉。因看一则邻僧话，搅却老夫中夜眠。

相靡相踶性不同，金环压辔照晴空。晚来洗罢游缰缓，喜听骄嘶岸柳风。

春事纷来似到家，恨无仙术驻年华。一声雷送晓来雨，百和香凝栏里花。

满城新绿障清尘，景物回环付大钧。无奈垂杨千万结，织成幽恨付残春。

杨柳密栽烟外缕，丁香娇结雨中愁。细推物理何能理，且作东风烂熳游。

新荷贴水翠田田，绿满花梢午影圆。饭了从容春事静，螭头闲掬水溅溅。

春过花飞不可寻，空余新叶翠光深。炉香袅袅轩窗静，时有珍禽啭好音。

一棹西湖意不阑，解颐风约水云寒。弥弥细浪篷边去，叠叠青山枕上看。

净舍乘闲一苇航，入门松竹献清凉。倚栏澄碧龟鱼乐，照眼荷花风露香。

家住天台水石村，四围都是给孤园。有时桐柏庵中去，归下层峦夕照昏。

道友山间四散居，忽然相会亦旬余。直须把盏如村醉，醉后歌欢更自如。

浣花红绿四回环，何事轻阴作嫩寒。应是化工知胜处，海棠宜向雨中看。

千峰注雨作微凉，宝殿留阴忽夕阳。入夏暄寒曾莫测，雷声犹震碧云傍。

倒海倾潮翻白雨，钩窗卷箔度清风。江山一饷惊雷静，已有闲云行碧空。

纺车补网住溪头，草木萧萧隠显秋。贾客数声何处橹，水云应却羡渔舟。

一带晴林散晓鸦，山边理棹钓云沙。有人策蹇春风里，应向溪头问酒家。

曾读开元天宝间，四时风月不教闲。常联玉辔游清夜，岂意崎岖蜀道难。

种杏三年实，种桃一载花。花实固可乐，为农本桑麻。功成不占地，改植常可夸。要是农须学，作略自一家。

隔岁种成麦，起麦秧稻田。晚禾亦云竟，冬菜碧相连。收割不闲手，垅亩无空阡。家蓄千指客，始知常有年。

孟夏物物茂，瓜瓠先置架。引苗上扶疏，须蔓竞缠挂。白花亦已出，青实旋造化。会喜园枯时，匕箸不增价。

蒸沙以为城，冶铁用作限。未伸彼利害，先为己忧患。家事席未暖，基址已永叹。在德不在险，推类仁者谏。

吾年今七十，非杖或能行。食罢散步武，欲与跛鳖争。皮里气不充，骨中髓不生。安能勉筋力，笑傲云霞轻。

伏日更酷暑，当午剧炎烈。火云凝不动，势欲终岁热。天公苏赤子，雨随震霆发。一扫回清凉，庭筠助骚屑。

除地台山麓，稍葺五亩宅。松竹互偃亚，云山若阡陌。子舍念我老，文余躬干役。欣欣归来乐，乐岂一朝夕。

墙里种桃杏，新春亦已花。墙外绕扶疏，绿荫皆桑麻。今年风雨时，日见田稻嘉。长缾泻黄汤，且饷田畯茶。

清晓看田去，乘露衣襟凉。已有耘夫出，揖我喜非常。为言苗正好，喜颜笑亦长。虽有吏在门，视苗端可偿。

松根有至药，琥珀与茯苓。琥珀未易致，茯苓选宜精。制与鞠尘细，色如截肪并。一一伴朝粥，地黄安可京。

松色荫人居，松力治人病。丹砂含其滋，复可延性命。幽居绕苍髯，不畏夏日盛。风来听笙竽，便有华胥兴。

卜居得幽胜，景物无升沉。峰峦环郛郭，松竹排园林。时时破寂寥，翛翛赖鸣禽。于焉自有得，天籁皆余音。

朅去天台居，邑有万户酒。一出尝十家，已觉醉屡肘。留连多好事，方圆烦饤鬬。约趁黄昏归，不知月挂柳。

年来心目昏，稍息文字业。晓拥台山云，时读修禊帖。稚子来捋须，幼孙每持镊。晚来微雨休，幽径无不涉。

三伏暑可畏，贫富方共之。雨忽兼飘风，凉与清气随。一饷涤炎暍，万里失蒸炊。大哉天地德，好生常所施。

七月正流火，晚饭净刹中。稍脱蒸郁苦，顿觉心境空。放意览翠岫，徐行迎好风。得来喜不彻，此赐皆天公。

弃官了无事，饭余心境空。清琴或数弄，浊酒时一中。人生苦不闲，得闲须从容。闭门适吾乐，三籁皆同功。

今年已断梅，七月雨益大。苗虽不厌雨，灌恐有余溉。禾梗正柔嫩，水满舞澎湃。其间田高低，于焉有畏爱。

北风忽卷热，山顶云已驰。日影未容敛，雨脚俄骤垂。一向得凉吹，四山横修眉。暄寒本两陆，莫能测密移。

今岁立秋早，便觉驱探汤。虽有正午热，已觉中夜凉。麻豆率房角，早禾亦上场。吾心喜可知，纪实藏诗章。

晚家台山下，云水同一乡。人事讲邻曲，鸡黍期相当。秋风起木杪，凉气吹衣裳。东家喜见招，社瓮开新尝。

道人谈长生，禅子论寂灭。二子互出奇，生灭孰判别。吾侪守黄卷，生理知犹劣。惟当一以贯，无问亦无说。

前岩有兰若，委径宜细履。未能望窣堵，屡复涉清泚。路纡疲脚力，僧老识茶味。策杖趁栖鸦，斜阳在林际。

客惠双井芽，千里冒寒暍。品格自高胜，香味两奇绝。小小猷溪磨，团团掌中月。挥肘喜旋之，纷泊看落雪。

东冈老道友，招我阅子孙。大儿教以孝，小儿抚以温。举觞意未畅，已复月挂昏。兴言还吾庐，更待它日论。

真隠古招提，长林如磔猬。虽有群山峰，所欠一支水。草木乏秀润，岩窦燥肌理。安能借僧锡，卓处泉涌沸。

士不远千里，访我村落中。话旧语益密，论交颜不红。酒炙乏供给，近制相延容。白饭与青刍，且饷馿与僮。

栽竹勿傍墙，种蕉莫近砌。顷之根蔓延，寖乃坏阶戺。扶疏宛成趣，茂密相映蔽。操刀时遣獠，洗削去蓊翳。

朝来天无风，秋旸剧炎锐。当年屏翳动，松竹发清吹。风岂怜我老，飘萧翔异气。泠然濯烦襟，苏息殆天意。

平生文字饮，真积力已久。温故忽若醉，卯饮不待酒。昏然亟步武，快哉绕衡陋。水阔夕阳红，雨余群山秀。

闲时谒坟山，小筑真隠麓。怪来少清景，颇似阙修竹。荷锄𣃁云烟，移种扶疏绿。亭亭才数根，一扫群朴樕。

闽浙风土异，九日未见菊。丰枝閟秀色，细蓓凄已绿。当樽折野蘂，气味亦枨触。讵知三径中，采采不一足。

人惠九皋禽，应节每对舞。絷彼云汉心，成我闲静趣。六翮不忍剪，深径任翔翥。一举遨天风，应到逍遥处。

流泉堕石壁，清韵传幽林。讵知水石韵，可契琴筑音。支筇听之久，凉风吹衣襟。更待月下来，同我清夜吟。

画工作江梅，粉绘良自夸。吾侪晕澹墨，一枝才数花。风情意自足，横斜不可加。须知自古来，画家须诗家。

露蜂缀林薄，土蜂翔户内。飞绕旬日闲，穿穴皆其类。众声互起息，哄然自阛阓。螫幼成肿毒，居闲视其未。

忆君远亦去，泉响堑每度。一笑成真乐，此乐固难屡。村闲桑柘秋，川阔牛羊暮。归顾紫领巾，愧我方学圃。

英石多斧凿，司石殊怯脆。拳然太湖出，始有岩壑意。弹窝数峰绿，欲与仇池对。永念灵壁巧，嵌空劳梦寐。

休官伏畎亩，农事未历览。年丰则知喜，岁歉颇不鉴。螟蜮则曰蠖，不实乃名冇。生民惰与勤，天灾未尝滥。

偶读禅门礼，老赜存清规。鱼鼓钟磬间，细行兼威仪。能居三板头，可当一住持。破衲受用薄，后来有不知。

瑞香本庐阜，瑞昌最为冠。以此得瑞名，昧者强臆断。种法避寒暑，锦笼不足纂。欲披紫云裘，时分建溪椀。

天地有大德，好生洽民心。炎云涨毒暑，此风散重阴。欲驱冞旬热，忽作三日霖。人物荷造化，喜归田亩深。

顷职古器事，三代考纤悉。闳异必夏商，形模且朴质。其间盛款识，鼓文俨周室。固知文武隆，牧敦当第一。

蒲桃天下冠，太原与全邠。邠故近西凉，种植纷士民。岂但马乳堆，殆若荔子春。为膏为酒醴，香味有此珍。

调羹商相业，粉额汉宫妆。寄远与却月，六朝用弥彰。犯寒清而洁，骚经何独忘。抚卷怀灵均，灵均亦沉湘。

盖屋不在华，所欲庇风雨。种花品无繁，四时看开处。指喻多非约，日涉乃成趣。吾年能几日，景物亦漫与。

海棠盛西蜀，豪压春风涂。三月浣花溪，游人鄙金珠。少陵时居瀼，诗史切太虚。独不被品藻，此理端何如。

道德五千言，屡读殊隠奥。颇能分句法，已自到微妙。治国与修身，篇篇言上道。讲解七十家，识者自知要。

僧相同剃除，其门则异窦。律仪尚讲论，枯禅则乌有。悟去此大魁，穷说则学究。与语判此科，是非免纷糅。

闲居养僮仆，衣食必鲜美。小则爱睡眠，大者趋博戏。不然言疾病，莫能承付委。长须与赤脚，昔人诚有理。

莫怪游春频，只被老逼身。念此乐天语，诚哉辞甚真。遵行我不倦，治具汝勿嗔。持炬接迎我，村醉欹冠巾。

三春群卉盛，在花茂与残。好花正秾丽，不作十日看。蓓嫩便须赏，开时惟可叹。继自喜新绿，吾心常并观。

煴室宿火销，缊袍良独暖。病身怯夜永，老怀苦昼短。栖鸟惊檐头，朝日上窗眼。未问粥面花，地黄酒须满。

侵晨盥栉起，爽气随凉飚。曳杖踏露草，不觉路已遥。水清出沙嘴，烟白横山腰。致爽列群岫，不待西山招。

从昔漫浪心，家居意不适。晨朝香火余，饭了办游历。或访僧掇斋，或隠者对奕。归来任侵灯，龙吟喷霜笛。

前村有经社，香火讯屡通。携朋闲步往，老人颜有童。一杯苦涩茗，满塘蒲稗风。笑顾纸上佛，何时供渠侬。

平生不能棋，遇棋亦辄喜。从来号万户，知生不救死。多见国手说，得先乃妙理。更有末后著，此著知者几。

不持月三长，不奉八关戒。久素则生疾，多肉亦思菜。齿决今莫遂，啜汁老所快。终当屏去荤，居山得自在。

江海吹天风，飞舞散千垅。横斜任所适，光丽世非种。险秽已平治，屋背欲汹涌。年丰此兆之，有秋高可拱。

旬日扣玉京，所见如夙昔。红云隠碧洞，清溪映白石。临流坐且久，浩气洞胸臆。溪深竟难涉，踟蹰抚苍壁。

古铁如钩戟，岁久钢断绽。久为土气蚀，皆成豌豆{氵篡}。铢两每不多，积之可精炼。为剑或为刀，花宾劣于滇。

平昔喜鳌举，未易自摧堕。功名邂逅来，求则成大过。壮年不艰苦，老即困寒饿。消长理或然，要知非力可。

造化致有生，旋亦致凋瘁。草木方薿薿，枝叶忽靡靡。初发白雨涤，接以赤日炽。末为飚风吹，从是即委翳。

早年困胡虏，惊痛失方寸。居常虽勉勉，临事辄闷闷。作字每误墨，裁诗或失韵。老来疾益侵，薾然谁可论。

半夜秋风高，便觉残暑退。一凉精神醒，终夕枕簟愧。我老念病役，生病为形赘。永怀忘形友，寒暑孰能累。

鸡冠与凤仙，早种近阶砌。夏秋无花时，类能作幽致。鸡色惟青紫，凤蘂杂红翠。来年不待种，罅隙自苗裔。

台山邑万户，户以酒为天。不惮甑生尘，所愿酒如泉。多疾自麹糵，致夭非天年。因思禁酒法，积粟民沛然。

万花烘天容，粉色腾云气。花云覆台榭，疑若天亦醉。杯盘多欢赏，供帐亦明丽。游人侵宵归，风雨恐踵至。

赤城玉京天，冠简奉香火。一旦僧有之，道容易佛坐。忽为道复得，瞿昙加巾裹。屡改神不闻，二家自人我。

先生义皇上，与物同逶迤。道伴杂然至，闲情示之希。蒲团茶味足，明窗情话迟。一室多入静，相见亦何时。

莳松须残腊，栽花宜早春。移竹日随月，种麻月及辰。旺方八卦定，农诗七月陈。物性无不然，农业宜斤斤。

山间气候晚，初冬菊英回。定俟开炉集，始送泛菊杯。渐列众色异，不殊东篱栽。冷雨与寒烟，深惜易尘埃。

台山穴三兽，樵者不得薪。忽是食人虎，便有射虎人。善恶必对待，祸福常相邻。冞月寝三皮，居山聊一欣。

春雨要如膏，发生物已拆。霡霂则易耨，浸渍乃损麦。连旬不见日，过社麻亦厄。再拜祈开晴，民食庶可得。

蓬荜久不居，乍归欣故情。落叶聚蛛网，残莎闹蛩声。迹与朝市远，梦随风月清。从此眠食间，萧散安余生。

八月河汉近，凉蟾辉太清。窗户纱已薄，草木风有声。所喜暑云退，不惮岁徂征。招客对晚色，酒与月同倾。

村落辟幽居，深静颇得趣。白云栖檐栋，岚光照窗户。往还得隠逸，谈笑皆旧故。不畏归路遥，家家响机杼。

手种亭下松，偃盖出云外。攀条喜修干，为我发清吹。晓庭风瑟缩，夜月金锁碎。种久方来归，对之颜有愧。

寓居溪阴刹，未暇理归棹。遮眼阙文史，借书得探讨。卷舒白虎通，涵泳青龙钞。贤哉绝世书，欣然慰幽抱。

吾年已七十，眠早起不宴。倦甚就宵枕，卧久思永旦。虽无文字劳，渐绝人事叹。收其放心尔，戒得尤所赞。

得闲一何乐，佳处先徜徉。每扣隠逸士，屡过清静坊。地僻干戈远，年丰禾稻香。访我亦何所，南涧与东冈。

架屋集匠氏，斲石最可恤。相石千仞端，壍山方得出。疲形困辇置，巧磓较丝忽。所直等众人，人可不择术。

陈梨甘若饴，雪梨脆而水。二物浙左右，大颗擅甘脆。秋热兼宿酒，啖之手不置。虽非凤浊鹅，惠予亦多矣。

台蕈甘擅名，油葱芼枯腊。及居台山下，生致出岩隙。丁头形磷磷，鸡股香羃羃。清对云水客，荤素得共食。

休退居远邑，顿喜人事疏。饭箩自不足，日记无可书。惟对楮先生，复接松大夫。溪友留白鱼，鼾睡惊长须。

晨粥山中行，落叶响步武。委曲访隠逸，清谈销百虑。老汤瀹苦茗，宿火煨山芋。却照夕阳归，家人不知处。

初意得闲适，处处期登临。岂谓病见拘，未能摅灵衿。小滞广莫愿，恐辜云水心。强半人事尔，无令成侵寻。

临老看草圣，作字意少快。居然落笔际，点画反留碍。早意亦易事，怀抱殊不介。兹来每把玩，徒复一叹慨。

岁华念将晚，寒色惨中抱。昔年困虀盐，拨灰吟苦调。老来适其适，所乐在燕笑。招宾共一醉，围炉不妨小。

北风号枯桑，浓寒坚夜冻。关河鸟过少，雪意晓来重。陌上未霑尘，山中已成垅。雝雝南去雁，袖手徒目送。

我生不侥福，始终躬纯臣。虽更齐楚伪，常障西风尘。耳顺早引年，挂冠逾八春。甘与田畯游，遂予胸次真。

农人作田务，耘者最辛苦。肘膝伏泥涂，拔莠连茹取。所拔随已多，悉酿所伏处。惟冀禾稻肥，岂问正炎暑。

地水与火风，四大各一性。和合乃养形，损增则成病。圆觉著于品，岐伯峻其证。君子知其言，穷理宜至命。

山中四序景，巧供晨夕间。茶瓯不少辍，诗魔常畏闲。生计付风雨，年华寄毛颜。支筇正独立，栖禽相与还。

归为田舍翁，不作无复理。耕凿顷亩地，远近先视水。沟塍欲利达，农具无委靡。高田下田事，得马失马尔。

小圃艺花竹，春末已繁秀。土脉得锄𣃁，枝叶易秀茂。久以告老病，未免闭圭窦。相忘无芥蒂，一二约亲旧。

古斗喜妙供，溪荪种匀抽。蘸水浮翠猬，络石骈栗皱。薿薿巧凝绿，梢梢眇含秋。相对几案间，萧然无与俦。

闲里心情拙，还知兴自嘉。饥鸦时立槛，野蝶自寻花。客至聊从容，僧来不厌茶。晚烟时𥩟立，列岫映余霞。

人生行乐尔，行乐则心闲。心既无所用，和气滋容颜。卫生有此妙，余事皆可删。若益兼忘理，敢告知识间。

招客图客欢，不图能病客。既醉失匕箸，吐茵堕巾帻。何堪款曲意，贻念风月夕。拂旦往问讯，惭恨见颜色。

春雪翳重霄，寒雨连日夜。不辍兽炭炽，甚恐庭花谢。疏帘莫御冷，炉焚屡成灺。寒食数日间，春事求诸野。

吾年逾七十，真欲愿春迟。岂谓上元过，适丁多雨时。韶华荏苒半，清明旦夕期。流鶑与蜂蝶，冷落殊未知。

客寄辇毂下，驰心田亩间。君恩重山岳，臣节殊安闲。虽幸米盐足，其如尘土颜。终负告归罪，判然诚独难。

老去情怀懒，翛然只此翁。闲窗千里月，修竹一帘风。事与孤鸿远，心将止水同。故人如问讯，痴坐正观空。

寂历秋风晚，闲庭落叶深。天高晴日澹，山浄暮烟沉。疾病无时已，年华有底侵。两行南去雁，一片北归心。

北归了无日，先垄扫何时。愁与燕鸿远，心同楚客悲。寒蝉咽败柳，幽鹭来清池。谁与话旧事，泪藓空在衣。

连日山村雨，牛羊都在栏。低田渍积水，卧穗铺新寒。气逼琴丝润，香传岩桂丹。天光惜垅亩，应放月团团。

秋色遂将半，游云时淡浓。水光影{禾罢}{禾亚}，秀色增芙蓉。𣃁地种三径，钩窗来五峰。新晴何以卜，一意听晨钟。

冷趁西风便，云趋南国深。相舂闻野唱，漂絮击溪砧。小立迟残照，闲愁倦寸心。新亭有耆旧，应共惜花阴。

白日忽若暮，北风天正寒。浓阴欲酿雪，云侣商量间。群儿竞喜跃，婢子争仰看。命席拨瓮碧，取醉期尽欢。

凄风入林薄，旵日升山迟。槿花落因雨，菊英开映篱。身老每倦客，目昏犹喜诗。所欣水云念，得赴猿鹤期。

晨起冒清露，笋舆出城闉。原野回旧色，花柳摇新春。眷言山林性，常与鱼鸟邻。怡然适襟抱，自谓羲皇民。

我本汝颍士，老隠天台山。一瓢顾粗足，三谒无厚颜。身与樵牧远，居眇林壑间。不为物事役，常对风日闲。

平生江海性，俗冗不到眼。偶然牵禄养，遂复事篇简。所愧道益远，所喜性习懒。末路终此惠，尤得养樗散。

梢梢岸上柳，粼粼岸下波。晴云羃远岫，东风扇微和。去冬有耕植，连春无干戈。田畯知此意，种秫应更多。

高原收菽麦，下田插禾秧。田头与地尾，一一意所量。躬耕辨好怯，择种均丰荒。所以终岁间，食米不及糠。

大麦未救饥，小麦渐擢芒。此时农夫叹，政阻接青黄。多畏频雨泽，只欲暄晴光。农安吾亦安，朝夕祈苍苍。

堂堂春将去，好花如款留。荼{艹縻}蔓层雪，芍药欹重楼。金沙插架富，蕙香转林幽。我欲助送之，飞絮漫天愁。

晓来浩露出，细履欣悠然。垅麦漾轻浪，芳草迷平川。无边绿成幄，团飞柳皆绵。老翁指谓我，渐熟高低田。

西山隠道室，山光锁葱蒨。松竹意可揖，芳润欲入馔。扳携一二友，香火共昏旦。天台坐忘身，笑领吾所眷。

日铸得新茗，色味建水空。未论七碗足，先借两腋风。烹在击拂外，香泛齿颊中。若论破睡魔，自可书元功。

行都老故旧，见赠新历日。快哉得过目，蘧然若有失。已病嗟再岁，渐老念弱质。叹余落麈尾，非言付摇膝。

冰壶冻欲裂，霜风凌雪屋。牛鬭搅夕眠，缾笙不成曲。平生湖海心，弗受车辕促。晨兴且探梅，不惮肌生粟。

闲中每自得，闲意非陆沉。蚁穴漫说梦，鸥盟谁更寻。一年记好处，万缘随夙心。即以洗其劳，清月升层林。

幽居岁屡换，豪举欲谁作。闲情寡赋咏，旧句漫笔削。草茅晦小隠，笋蕨供大嚼。不时有佳处，悠然动春酌。

尘境得闲适，尘事从如麻。且发蟹眼汤，一试鹰爪芽。萧萧衲帔冷，泠泠心境嘉。坐久若为侣，清月上梅花。

小庵筑桐柏，宛在艮山位。数峰直远目，一水绕右地。门径连主山，松篁接空翠。贵客下北阙，喜话卜邻计。

平生有知旧，相望顿以疏。卧念十日雨，谁寄一行书。景已来白雁，诗漫如黄初。不忘剡溪棹，且策雪中馿。

下邑常寂寞，细履寒溪头。鱼𫚥腥断岸，橘柚明晚秋。山色俨晴碧，溪光泛澄流。相思故人远，应过回雁洲。

秋色不胜悲，浓霜寒入衣。蔬畦倦小摘，茅檐曝晴晖。人去歌酒歇，雁来音信稀。好客招不来，枫叶伴愁飞。

雨急怨春晚，花残独稔香。燕巢方稳密，蝶翅觉凄凉。引睡漫支枕，销闲时炷香。新晴故晚照，芳草留斜阳。

骎骎随日老，宁能问分阴。波流固自远，云在初无心。鸟声惊幽思，风徐快冲襟。马卿苦病多，中怀天莫忱。

小隠世味薄，花飞惨残春。明玉剥楚笋，嫩紫庖吴莼。不觉槃箸阙，但喜志意新。我惟一廛足，何必问大钧。

仆以义制心，自谓颇忠赤。保国不保身，用忠岂用力。所以四将命，悉能全赵璧。未当引年归，痛定思政剌。

云山贮回肠，日月任转毂。客居不问乡，一饱宁较粟。家酿报浮蚁，溪鳞买尺玉。以充朝莫槃，怀抱无乃足。

平日为饱役，方抛世网婴。买鱼沽市酝，借姓过州城。老脱尘中境，心游物外清。寒溪行不尽，端为濯衣缨。

素怀绕列岫，乃家台山麓。人境两俱绝，事物济所欲。芳醪澈盏白，茗饮瀹溪绿。对客调玉轸，清风入梧竹。

春来每窃抃，春去孰可喭。寻胜揽妍姿，对花得清燕。樽酒所以乐，摘植得忘倦。忽改绿阴阴，苍苔从满院。

凿池固不广，纳纳隘所居。苟无水光寒，便觉非吾庐。漪涟漾芳渚，澄影浮晴虚。乐哉濠梁心，已复游嘉鱼。

道人范子珉，隠迹朝市端。笔墨作峰岭，气象争巑岏。稍变烟云态，便觉风雨寒。鹤举忽冲霄，大罗得遐观。

范仙最所长，画牛诚绝笔。围模大小定，毛孔不少失。膊腕与腹胯，一牛动数日。惟我颇得之，卧起尽纤悉。

寒球格虽下，春事亦可寻。故园少见之，花叶均来禽。芳蓓暖苞玉，半腮红浅深。与客屡清赏，只恐风雨侵。

随春动草木，微和入池阁。群芳争妍媸，红翠媚寥廓。一枝姑到眼，万态便如昨。春深风雨来，固已任开落。

闲居必家酿，不以空乏废。小槽压春碧，浑含揖和气。三杯御客寒，一卮款仆意。宁论有贤圣，且复供村醉。

小圃养春色，乘时不可缓。翌锄常于于，成趣须旦旦。花摘去年种，喜供一时玩。举杯付歌儿，野服更萧散。

随分作栏槛，松竹带花柳。四时面面看，百种日日有。玩目必群卉，洗心付芳酒。吾侪不改常，居闲简可久。

老来参同事，勤志不敢失。人言炉偃月，吾意炉藏日。朝阳升西山，异液甘若蜜。一体奠所居，旦旦享清逸。

和靖骨已槁，后来欲无说。细雨断魂句，妙处益清绝。朅来客异县，篱落冷风月。吟哦一字难，愧此枝下雪。

台山无牡丹，单叶已最贵。斗槛数花尔，便欲发光气。珍重莫肯折，如天藏地秘。西都每兴怀，此赏殆梦寐。

春深多夜雨，倦卧得饱听。穿林乍依微，滴檐已纷竞。衾寒似落莫，人寂眷闲静。怡然遂高眠，枕上颇适性。

泽国经炎夏，常厌日晷永。既乏枕簟凉，亦欠冰雪冷。北窗但倦卧，闲人远造请。时濯醒心泉，柳下汲深井。

道人有相访，不求养生诀。或问琴棋妙，或笑汗漫说。何州有隠逸，何山富薇蕨。饭了且分携，日课所不屑。

吾年将八十，历践何足数。义不惜骸骨，愧无罔君父。挂冠复挂冠，求去再求去。至愿诚遂心，燕笑乐畎亩。

山高翳落日，残照欣晚晴。意适策筇杖，意倦眠桃笙。云水喜益近，语话能忘情。书来故人意，相忆应遄征。

松隠静无事，松竹惟参差。避热卧其间，绿荫回凉吹。水云不相远，起坐常自怡。此心益浩然，西风生桂枝。

城居得高胜，栏槛俯阛阓。敛迹红尘中，游目雉堞外。湖光浸晴碧，若与云外会。渔舟何处来，几点忽隠晦。

叶落复叶落，冲飚黯寥廓。重叠响瑟缩，翩翻下纷泊。倦客行修涂，幽人倚高阁。归来故山休，冰霜欲萧索。

商飚忽在序，候虫凄以鸣。岁律念向晚，崦嵫逼于征。已叹日月疾，但觉须鬓狞。搔首欲何为，松篁助秋声。

秋暑正炎酷，人不得以息。向晚注大雨，剧暑遂扫迹。萧然物气平，暂止火御职。上天常好生，一凉诚大德。

人生不如意，十固常八九。吾辈穷物理，挺特惟所守。东风暖入律，客意浓胜酒。游鞍纵所如，宁能困圭窦。

云山环所临，烟景日日异。山作故人接，云为久处计。酒酣一声笛，梅风四山起。清香賸披拂，参横伴村醉。

我生苟无祸，放怀在诗酒。诗酒得自在，功名亦何有。正欲醉坠车，岂问柳生肘。写我平生适，笑寄方外友。

墐户喜冬序，秋容换霜风。可叹景物移，只在笑谈中。菊茂远先见，蓼疏寒更红。老怀欣自惬，渐享爱日功。

四大一和合，所以兆我命。及其有损增，遂复制我病。五年过纵心，四大失正定。新岁转盼来，疾应改新证。

新年供家庙，老稚晨夕忙。块坐温暖处，但闻油醤香。不问物物阙，有食时时尝。诸孙甚解事，翁乃无饥肠。

林泉久自得，窗户向深幽。不复嫌村酒，何能有客愁。夕阳烘远水，飞絮挟轻鸥。杖屦归从晚，柴门月一钩。

中春艳桃李，东风惠以繁。胡为连日雪，花叶飘阑干。气非骄阳候，宛若残腊寒。玄冥僭融和，玉川知其端。

新春遨西湖，结伴每有侣。岂意气差忒，旬中自寒暑。欣欣一日晴，愀愀三日雨。谓言爱酒伴，有酒谁能湑。

门前露草嫩，极目遨青龙。策杖不知远，看山兼别峰。晓厨寻晚笋，客供摘新菘。舌下清肥足，何劳细肋供。

我有旧知识，生来晦踪迹。邂逅不可见，早夜何能觅。忽然积习处，相逢吐胸臆。临了一句子，会心极得力。

斗水小涟漪，拳石献岩窦。苍苍三峰足，挺挺数叶秀。棐几得巨壑，幽色清永昼。以我兼忘心，嵩华亦何有。

秋雨湿庭户，陋舍集闲客。重以樽酒空，可为饥肠厄。呼童取杯酌，村酒我先识。一杯复一杯，满坐生春色。

秋雨不可雷，雷即雨无节。况当收刈时，只欲天明洁。夫何连日雨，卧穗恐芽蘗。已失早禾望，晚田幸天辍。

山色侵衣冷，异气作心赏。岭月闻凤笙，松风吹鹤氅。碧池绉澄绿，群山发清响。以此助萧闲，欣然同击壤。

寂历斜阳岸，高低犹涨痕。轻舟随浪稳，远水带烟昏。野色几番换，乔林何处村。情怀了无事，安得易销魂。

素愿游匡庐，梦寐不可易。弃官竟一往，不以归意迫。屡扣清虚仙，杯酒话畴昔。永怀拨云峰，西麈每相忆。

饭了纵闲适，杖屦涉晴昼。时物破百感，环山献明秀。承宇茂芳桂，追凉风细逗。摘果靡惮劳，聊用引稚幼。

前日花正红，今旦香已改。我知色空相，未开固非在。韶华每备陈，风雨不相贷。任渠万点飞，岂待愁如海。

吾家远城市，四围萦叠嶂。意寻烟霞游，喜逐樵牧上。松间憩两足，论高等四畅。或时戴月归，山花记心想。

雅意老山林，每作山林趣。引领山林景，赋咏山林句。岚光增日夕，林风度朝暮。时时携筇归，群山送归户。

维圣有作，绍隆兴运。天经地义，宗尧越舜。风俗惇厚，日星清润。冰天桂海，咸祗成训。皇矣艺祖，肇开宗祊。用集大命，再造群生。卜世卜年，周室与京。德懋圣孙，区宇载宁。龙潜出震，握符御极。恭俭慈仁，已隆燕翼。励精治具，群工惟辟。斯皇圣德，以受方国。躬秉要道，化成斯民。问寝侍膳，克勤日新。刑于四海，率土兴仁。至矣圣孝，悦安严亲。猾夏余种，久失我重。稍恢雄略，尽还尊奉。复修绛乐，亟续骞贡。布昭圣武，式皇钜宋。洪宣景命，爰振皇纲。诏令谕旨，粉泽八荒。宸奎逸彩，龙凤骞翔。焕乎圣文，彬彬日彰。诞敷武节，克柔强鸷。风静边柝，烟沉晚燧。穑夫力田，塞马垂辔。巍巍圣功，允格康济。光启元良，鹤禁建储。遴择端方，赞翊诗书。濬哲文思，日亲睿谟。于赫圣明，有开令图。当天执箓，了无玩好。贵异献输，荡然一扫。力敦嘉靖，询谋政要。丕铄圣断，坐臻是奥。从容总揽，用体乾刚。文武一道，督以经常。王化溥博，景风丕祥。格天圣治，时雍时康。咫尺威颜，豁达方寸。日角珠庭，金声玉振。穆穆皇皇，天仪明润。洪惟圣表，万宇朝觐。乃武乃文，止戈好生。华夏蛮貊，底于丕平。罔或反汗，克断惟明。长策远驭，奕奕天声。宝绪重光，密答纯祐。既协皇极，昭报方茂。尧父舜子，抚封增旧。行复九有，亘万万寿。大哉乾元，万物资之。赫赫明世，吾君继之。炽昌隆祚，惟皇造之。亿万斯年，惟皇保之。

柱史列裔，清映霞举。环堵所礼，土木所与。起死济民，浑迹尘土。好生广德，密佑人主。三千功就，易迁行着。东恩及孙，西色仍叙。仙不言寿，道不言古。愿祝罗浮，五云同侣。

兹炉之先，鲸波空际。有国曰韩，以陶以器。奉之函丈，宝烟轻细。此一瓣香，用严报地。

四大和合成我身，四大损增成我病。我病在枕谁为起，我艾在身谁为痛。惟此疾痛切身时，毕竟二事谁复代。公今累纸示格言，愿示免疾痛一句。

万行不修无事也，随缘放旷任逍遥。昨夜人言风雨急，窗间只道海门潮。

稳得身心常坦坦，此事从来高着眼。山河大地遍游行，只是雨下不借伞。

非湛非摇，真源常在。直指性海，总别无碍。星分月现，光涵法界。寄语诸方，莫作拟解。

呜呼刚兄，相识半生。慧林勤旧，崇先寓名。五旬戒腊，八十寿龄。平居慷慨，末后分明。超山之麓，示人无生。松鹤移巢，月冷风清。

三韩山川悉汉地，其中佛法亦复然。王子义天不思议，剪除须发作佛事。东渡参问三乘法，无为分与最上乘。喜抱方袍入浄人，有僧恭敬能摄受。宝华粲缛并文绮，金针细衲成帖相。衣裓一一如来法，一一针孔藏妙用。经历百千无退转，佛光律仪不曾失。我以至宝易得之，每善护持神通藏。是故回施惠因老，愿以此衣覆法身。天风海涛助潮音，普闻四众及一切。常如此袍无断灭，惠因法施亦无穷。楖栗横拈师子床，法法流通并东海。

崇师金声，居士玉振。芝兰道同，万涂一进。妙语领略，后学标准。如是如是，云驶月运。

辩公出蓝之智，楮衲披来游戏。衲底一段光明，可谓湛然无累。倒峡倾河雄辩，银山铁壁意气。毗卢顶{宁页}上行，弥勒眼睛里睡。归去羌庐山下，一笑雪中风味。他时杖屦重来，且道有甚领会。为公扯了楮衣，奉为普薰一切。

取第如前俯，论兵度昔贤。击奸清相位，捧日上虞渊。气节公卿右，勋庸日月边。一生惟许国，史牒谅盈编。

帝命洪枢贵，身兼制阃雄。江淮奠诸垒，庙社赖元功。愤虏游魂孽，驰神积虑中。庆联兰玉秀，相业看家风。

昔处朝廷日，坚持谏诤风。宰司资大政，帝座识孤忠。乌府无前匹，龙骧有旧功。中兴追录处，耆德在渊衷。

出镇温陵重，邻邦赖设施。未容推厚德，遽复见丰碑。落日辉丹旐，凄风入素帷。便知馀庆在，绝笔看遗诗。

淑德兼前懿，年龄甫八旬。义方能教子，佛理已诠身。卧病才逾月，求医不浃辰。人间膺上寿，松路黯凝尘。

有子贤仍贵，成家际盛时。清修勤且俭，御下爱而慈。忽忽辞荣养，哀哀见孝思。几筵将启绋，惨淡晓云悲。

奉銮翔霸府，血汉圣心留。稍护勾陈卫，旋分慰抚忧。威名腾瀚海，姓字竦旄头。和国真封贵，元功记冕旒。

代北生英杰，临戎发策新。两淮平僣乱，二纪并洪钧。定难诗书将，推忠社稷臣。临分双下泪，每忆每霑巾。

早岁名虓将，阴功晚益昌。职齐张右相，威并郭汾阳。水月宸奎炳，风云宝墨香。两宫恩赙礼，深见眷忠良。

帝谓关张勇，气吞豺虎群。忠诚昭白日，始卒翊明君。灭没台躔耀，哀荣凤口坟。传家有贤嗣，泪血入江云。

乍去潭潭府，方多耿耿心。尝忘言激切，共叹老侵寻。侧听医方验，何期讣报临。缞麻望神坐，云亦惨愁阴。

乾坤万事上眉端，寂历东风独倚栏。白发余春能几醉，绿阴细雨不多寒。香飘苔迳花谁惜，影落沙鹤泉自看。碧眼野僧知我意，素琴携就竹西弹。

唤起离愁落木声，抱饥犹自向书耕。江湖有梦追前事，天地无根笑此生。岁晏断鸿羁客影，夜深残火故人情。幸来相就分岑寂，闲对梅花酌翠觥。

浴罢披襟竹影斜，客中残暑散空花。人行窗外云无脚，月起林间灯映纱。举酒闻锺知近寺，谈诗食李却忘家。明朝又浴还来此，何必开樽只煮茶。

玉磬蒲团出定音，谒酬与世费浮沉。径松参汉周官肃，坞竹藏云商易深。莫色溪山皆有道，春风花草本无心。年来年去头成白，斗酒楼前明月斟。

多谢东皇着意晴，海棠匀趁笑相迎。园林富贵何千万，花柳功勋已十成。晓雨有情于芍药，春风无处不流鶑。扁舟水长一篙许，茶灶笔床聊意行。

厌厌夜饮忘更深，客不来辞主有情。僮仆触屏成蝶梦，姬姜𢬍笛作蝉声。月如有待行行慢，风不生嗔细细清。萍散人生何可料，婵娟千里共交盟。

束书归去飨梅花，底事霏英故故斜。约住忙中千里鹤，羡渠如意两归鸦。家中见雪念为客，客里观梅不似家。园树暂时相鬭白，明朝休向我侬夸。

三月春如年少时，了知造化最儿嬉。智行无事柳飞絮，道发自然花满枝。锦绣园林添富贵，神仙院落鬭清奇。老夫长似春三月，游戏人间不皱眉。

游子从来悲故乡，归来襟袖芷兰芳。梦魂飞去云涛远，杖策闲行秋水光。可是梦中曾到此，安知身后却余香。紫阳弟子有贤子，卜筑新亭真肯堂。

晚楼一曲转梅花，官事无多报放衙。林木蔽亏烟断续，江流曲折雨横斜。年华冉冉风前影，岁莫悠悠客里家。一雁近从沙嘴落，更饶片雪入天涯。

欲遣清风扫乱云，先将一雨净游尘。今年大作中秋事，月色何孤我辈人。照却八方还剩在，看来千古许清新。不眠不惜明朝补，报答孤光醉是真。

绿阴芳树鸟啼春，与客相携发兴新。半落杏花初过雨，微酸梅子已生仁。每寻诗去必迁坐，稳跨牛归不问津。筋力尚堪蓑笠在，莫欺老子发如银。

山中从事亦贤劳，安得眠云独自高。两席地栽青紫芥，一株树接碧红桃。春风多可移花性，夜雨无声入土膏。那办工夫到诗句，溪灯穿屋未编茅。

人间久矣倦迎逢，归路牛羊带夕舂。千点梅沉山店月，一溪烟咽寺楼钟。穷犹羞涩巉岩面，老自平夷磊磈胸。曾笑古人多晚谬，草庵虽小幸相容。

初信车风入彩幡，自挑雪荠饤春盘。土牛又送一年老，野鹤不知三迳寒。筋力尚堪耕绿野，□毛并欲挂黄冠。无人共跨南山犊，更作寻花问柳看。

前夕放船湘口步，约到衡州来日午。五程一减作三程，谢渠江涨半篙清。今日雨来三四五，又闭疏蓬听暮雨。长年商量泊舟所，雨外青山更青处。

枕上还乡枕上回，更更点点把人催。雨将苔砌滴到晓，风拣荻帘疏处来。每到凋年每多感，不教睡眼不曾开。来宵我识华胥路，莫近茶瓯近酒杯。

作寒作暑无处避，花落花开尽他意。只有夜声殊可憎，偏搅愁人五更睡。幸自无形那有声，无端树子替渠鸣。斫尽老槐与枯柳，更看渠侬作么生。

才看桃李锦成围，忽使园林绿作堆。远草将人双眼去，飞花引蝶过墙来。簿书节里无多著，怀抱朝来得好开。已是七分春去了，何须鸟语苦相催。

去年来此上巳日，今年重来未寒食。临溪照影老自羞，惭愧春光尚相识。秀溪何许好春容，最是溪深树密中。海棠开尽却成白，桃李欲落翻深红。

雪后山斋鹤睡残，登临等得藓泥干。毋多酌酒亦成醉，尽足看梅不道寒。篱落十分春意思，人家一色玉阑干。小诗未就冰生砚，洗尽人间渴肺肝。

久欲谋归力不任，浮云踪迹谩巢林。功名未入屠龙手，贫贱常怀买鹤心。月下开门微雨过，楼头闻笛二更深。世间万事俱陈迹，空倚西风阅古今。

百年三万六千埸，拟挈乾坤入睡乡。世事何常云聚散，古人安在草荒凉。不禁杜宇催春老，莫怪吴蚕作茧忙。已擅一丘吾事足，人间蚁垤自侯王。

虚老空山学圃翁，荷锄头白雪蓬松。芥台如臂何曾梦，菜脑生筋漫自供。不料官园苍玉束，绝胜禁脔紫驼峰。更烦诗手剪春雨，剩与一番风露胸。

贺子胸中自有山，结庵山底更云间。遣才只道今无许，此士如何尚著闲。未应万言直杯水，向来九虎守天关。莫嫌久不还诗债，诗债从来隔岁还。

小楼秋夜明月底，仰不见天惟见水。岸巾独立四无人，白月青天伴阳子。谁知横玉作秋声，一声吹尽九陌尘。月轮半仄吾未睡，楼角风生凉杀人。

天下无双双井黄，遗编犹作旧时香。百年人物今安在，千载功名纸半张。使我诗篇如许好，关人身事亦何尝。地炉火暖灯花喜，且只移家住醉乡。

春光晓看如残梦，院静宜兼竹影疏。新处触时佳意在，夜寒犹怯枕衾孤。

罔兮罟兮惟田渔，时兮食兮民之须，以享以祀兮燔祭有余。

丰年告成，百谷用登。匏笾既盈，黍稷既馨，昭假是膺。

于昭上帝，灵命有赫。其命维何，卿云五色。翩如游龙，萃如山崇。来临来止，惕然有颙。惟钦惟畏，廼祗廼庸。肇建官师，神民肃雍。

鸟飞于天，鱼跃于渊。侯其尸之，其然而然。物之生矣，时其殖矣。职其宜矣，安其居矣。神之降依，昭假左右。霜露所霑，罔不在宥。

悠悠上天，罔不覆护兮。芸芸动殖，靡不康阜兮。三光全兮，五谷熟兮，神顾歆兮，吾人昌兮，维上帝之功兮畴依。

时雨蒙蒙，自西及东。日月所至，罔不率从。田有黍稷，原有榛栗。尊卑秩秩，民有家室。惟川冲冲，惟山崇崇。允执厥中，臻于大同。

鸿惟烈祖，启迪后人。皇皇上帝，俾予字民。民协平康，帝命式臧。宅彼陶唐，光于万方。万方亿宁，亦莫我敢承。如天之运，如日之升。孰知其极兮，不可得而名不可得而称。

草木繁芜兮阴雨膏之，百谷丰衍兮寒暑成之。万物护理兮元凯驯之，顾否德之弗类兮敢不允躬以承之。庶揖让以敉宁兮传诸罔极，世不乏圣兮惟皇与直。俾帝尧之至公兮，终维斗之不忒。

于皇上圣，临御有赫。洪流汤汤，弗降弗辟。命于帝庭，纂服是膺。随山濬川，海宇攸宁。五服既宅，贡有常职。恩覃遐荒，惟帝之力。元圭告功，敢不承式。地平天成，垂休罔极。

维天有光，式彼大商，俾正以尔万方。万方其乂，易乱为治。至于上下，鸟兽草木罔不安遂。帝命是膺，圣政日新。佑我烈祖，以克相尔后人。

水之深兮，可以方舟。人之非兮，不可以同游。斯人斯游，吾心之忧。

猗嗟兰兮，其叶萋萋兮。猗嗟兰兮，其香披披兮。胡为乎生兹幽谷兮，不同云雨之施。纷霜雪之委集兮，其茂茂而自持。猗嗟兰兮。

龟之卉兮萋萋，龟之云兮霏霏，余之行兮迟迟。龟兮龟兮，鲁之所依。匪颠匪危兮，靡扶靡持。余之行兮，余心其悲。

彼云雨兮，曾莫之私。黍稷繁芜兮，草木其宜。田野不辟兮，其谁荒之。远人之思兮，其谁来之。其勤其施，惟先君之思。

风入我室兮，霜入我衣。言不敢发兮，声不敢悲。惟皇考有训兮，余罪之归。余心耿耿兮，其知者为谁。

豳之土兮，民之所宜。豳之居兮，民之所依。予何为兮尸之。我将全汝兮，之岐之阳。汝其保宁兮，无越汝疆。斯归斯徂兮，其谁之将。嗟今之人兮，何思何伤。

皇之车兮，仆夫驰之。皇之舆兮，仆夫乘之。沉沉广宇兮，燕雀安之。晨羞夕膳，谁其视之。亲不我思兮，我宁不悲。皑皑繁霜，儿则履之。父兮母兮，儿知儿非。

雉兮朝飞，鸣声相随。朝刷其羽兮，夕哺其儿。虽有风雨兮，莫或仳离。嗟余之人兮，曾莫汝为。

明月皎皎兮，霜风凄凄，摧云翼兮天之涯。望昆丘之路兮，不可以同归。子其弃予兮，予将畴依。月皎皎兮风凄凄。

狸之文兮，蔚乎其成章。身之孔昭兮，而其智之不扬。维元首之昧昧兮，而股肱孰为其良。吁嗟乎，狸之祥兮。非吾之伤兮，其谁为伤。

佳人一往兮不来，国为墟兮莫知。侬自守兮谁依，俟河清兮几时。怅姑苏之崔嵬。

瞻荆颍兮盘盘，悲淮流兮潺湲。彼何人兮独安，此何人兮独难。悼哲人之不反兮，抗灵辔于江干。

噫嘻吁，天欤人欤，回也抑亦子之命欤，而其或者天实使之丧予。何仁者之不寿，而中道之弃兮。噫嘻吁，回欤回欤，其吾道之穷欤。

吁嗟乎麟兮麟兮，汝曷来之迟兮。唐虞不作兮汤武非，来者不可见兮而往者不可追。吁嗟乎麟兮，非吾之伤兮，而其谁汝为。

乌落黄云塞草秋，陇头之水东西流，水声呜咽鸣啾啾。马闻思旧枥，人闻思旧丘，年年征战无时休。无时休，谁能到此求封侯。

兵满天山雪满衣，汉家都护拥旌旗。衔枚一夜袭疏勒，度陇生兵尽潜出。不得戎王誓不归，归时杨柳正依依。正依依，占春色，与君同醉花阴侧。

驾文螭兮翔九天，天路远兮中道还。邈故国兮怀所安，心耿耿兮循江干。纫秋兰以为裳兮，采杞菊以为餐。望佳人之不来兮，暗修途之莫前。瞰江流之无垠兮，仰苍苍而漫漫。想荆门之遐阻兮，寿春杳隔于大渊。痛灵修之独处兮，谁复与之寤言。气填膺以拂郁兮，泪承睫而涟涟。悼已往之修系兮，欲易道而改辕。顾和璧之三献兮，冀识者之一观。阻风雨之惨惨兮，而夜不得明。哀时运之若此兮，余又何默默于久生。宁怀沙抱石以自沉兮，庶赍志而下信。虽世人之不吾悲兮，吾容能不悲夫若人。吾愿托夷齐以为绍介兮，修请谒于黄虞。吊巫咸于帝阍兮，友阳侯于子胥。几江神之不我渎兮，吾容委质于渊鱼。已乎已乎，其灵修终不得而见乎。

相如素贫贱，羽翼依文君。一朝富贵擅名价，文君见弃如束薪。五羖自佣赁，释褐归强秦。鸣钟列华屋，膳羞罗八珍。厌此糟糠妻，悦彼新美人。二子既失意，瑶瑟流埃尘。促轸不成曲，未唱先眉颦。一发动三叹，泪下霑罗巾。通宵坐披衣，夙昔谁与陈。愁叹不复道，平明白发新。

晨行泰山下，兴怀念梁甫。欲往失所从，荒途亘今古。却立空踟蹰，忧来与谁语。日暮遵归途，冥冥暗风雨。错漠伤怀抱，仅得依门户。幡然赓长谣，培𪣻隘齐鲁。何当执策从銮旗，翼赞登封继三五。

彼幽人兮何所思，忧耿耿兮天一涯。举家亲属散百草，关山万里难追随。更长不寐听鸣柝，寒风萧瑟如凄悲。安得此身有羽翼，脱然避地能孤飞。中宵起坐待明发，悄悄侧身听晨鸡。

缠绵冰雪阴风寒，松竹半死相摧残。严居谷饮蔽荆棘，藤萝委地难跻攀。猛虎志大自羁束，易饱不及狐兔安。鸡鸣起舞亦漫兴，扣角辛苦真可叹。尧禹既往小白死，乌乎吾道何由还。幽忧展转不成卧，安得日出开重关。

静夜何所为，坐对一枝烛。俯仰徒四隅，岁宴靡储粟。春耕乏良畴，秋获罔刍菽。念至辄自营，一饭常不足。晚食已多幸，况敢望粱肉。上无官守累，下无征敛促。燕坐乐有余，自足无多欲。寄语当涂士，吾腰未能曲。

冬冬夜漏严军鼓，鼓声入云云欲舞。寒风奰屃顽无声，野色埋光暗尘土。梅花随腊散胡笳，胡笳晓色明春圃。春风直莫媚新声，声断梅花还作主。

空阶夜滴秋宵雨，雨入芭蕉动窗户。佳人愁绝坐幽闺，良人万里勤征戍。勤征戍，在何处，五载乘边守当路。汉家新筑受降城，戍卒还家免租赋。归来直莫叹白头，浊酒狂歌醉朝暮。

舜枯槁，尧瘠癯，益稷播艺躬耕锄，神禹勤瘁劳体肤。子孙放废等庸奴，一身辛苦逾匹夫。孔子称大圣，颜子称大儒。寝席不暇暖，箪瓢困穷庐。盗跖饱人肉，列鼎吹笙竽。庄𫏋肆淫虐，玉食驱华车。人生贵得意，孰识贤与愚。白日沉西山，烟蔼低平芜。悲风搅原隰，劲气摧高梧。歌钟满前庭，宾客罗簪裾。侍女艳流景，芳泽扬通衢。珍肴如丘山，美酒如江湖。贤圣苟如此，不醉将何如。

智士名不足，愚夫乐有余。况复冬夜长，风雪迷通衢。美人邀我饮，清酒开玉壶。明眸艳红烛，流盻光四隅。萦风转修袂，逸响缘绮疏。龙香满珠阁，兰气生罗襦。遗簪复堕珥，笑语相迎扶。回头问公子，不醉将何如。

巫山埋空晓光没，寒入风声散萧瑟。滴沥深摧十二峰，峡江涨白洗青壁。群阴寂寂蔽阳乌，摇荡春愁满南国。何当羲御驻中天，为我驱除风雨黑。蜚廉先驱走寰宇，列缺挥鞭起龙虎。郁仪顿辔潜海隅，九野冥冥暗风雨。饥鸢跕翅堕曾穹，军鼓无声如击缶。青苔绿砌上高堂，檐溜侵窗入烟雾。南山山叟桂为薪，四海横流阻行路。安有王春四百八十时，萧萧风雨迷朝暮。我愿得娲皇炼石补此破漏天，令三光继明，万物可睹，免使百万亿苍生憔悴困泥土。

抗辔蹑飞景，携手仰员罗。空谣发新声，群响随节和。琼音动虚籁，神宇凌高歌。偃盖沧浪宫，整襟翔玉华。流目厌尘袂，轩冕卑泥沙。咄咄樊笼子，胡不餐朝霞。他年一抔土，得失奚足夸。舍生失天爵，扰扰真蓬麻。

桐花叶密春风老，长门路暗迷芳草。萤烛流辉露湿光，蟾蜍景落莎鸡晓。金乌出谷上蟠桃，别院笙箫歌未了。九华烟满醉杨妃，樊姬静听鸡声悄。旧人直莫妒新人，别有蛾眉更妍巧。

巴东三峡巫峡长，猿鸣三声泪霑裳。月明夜寒寒雨霜，相望各在天一方。安得身有羽翼如鸳鸯，千里同相将。

草木摇落兮露为霜，三峡之水兮流汤汤。我欲绝之兮恨无梁，邈佳人兮天一方。明月皎皎兮，泉流汤汤。

谪仙醉揖金陵月，浩歌目送飞鸿绝。江城樽俎照清辉，楼台忽作烟霞宅。长杯引竭北斗空，吴歈楚舞无颜色。行行倒著紫绮裘，径上兰舟岸纱帻。笑谈欬唾惊鱼龙，历块群山看灭没。石头水底度冰轮，迢迢碾破澄空碧。左回右盼生英风，联袂招邀尽狂客。相将醉卧绿萝烟，三山不动鳌无力。秦淮寂寂江月空，人物风流难再得。

草木荣兮春归，桃李芳兮菲菲。彼日月兮如驰，人生行乐兮能几时。上林池馆变荆棘，姑苏台榭游狐狸，人生行乐兮能几时。能几时兮可奈何，当歌莫惜朱颜酡。

汉家离宫三百所，高卷珠帘沸箫鼓。车如流水马如龙，兰麝飘香入烟雨。通衢夹道起青楼，金马铜驼对公府。五侯同日拜新恩，七贵分封列茅土。玉窗朱户尽婵娟，丝竹声中喧笑语。玳筵珠翠照樽罍，继烛临芳醉歌舞。醉歌舞，醉歌舞，天长地久无今古。

白雪如玉，皇人寿谷。白雪如霜，皇人乐康。还余驾兮归来，覃威德于八荒。

萧萧兮寂寥，劳心兮忉忉。交河水冷胡马骄，良人万里从嫖姚。罗衣宽尽慵梳掠，翡翠无光香自消。

项升出南国，技巧多淫思。草图献天子，赏激嘉宏规。瑰材蔽江海，斤斧成风雷。千人扶一栋，万栋高巍巍。飞鸿历层檐，云雨生阶墀。五彩间金玉，百和杂涂泥。仙葩粲楹栱，七宝装云楣。一房百家产，万户罗东西。龙绡开宝幄，帘幕垂珠玑。光景艳流日，楼阁低天维。笙箫动虚籁，弦管明歌姬。撞钟击鼓恣行乐，牙樯锦缆环江堤。天长地久有时尽，君王此乐无时衰。讵知变故起仓卒，不悟人迷楼不迷。

君不见秦皇爱阿房，死葬骊山侧。炀帝爱迷楼，死葬迷楼北。乃知生者魂，即是死者魄。生死在迷楼，一死良自得。只应来梦儿，夜夜犹相忆。

明月皎皎兮江水清，促瑶轸兮写余情。有若人兮锵珮琼，申婉约兮扬新声。托明君之幽怨兮，留迟风以掩抑。借余音于宛转兮，韵繁谐以周密。怅流月之西倾兮，恨弥襟而叹息。歌宛转兮情无极。

水满长洲月满楼，姑苏台榭锁深秋。君王不见春花老，响靸廊中有胜游。

世谓夷齐以为溷兮，指箕子而为愚。既采薇以饿死兮，又被发而为奴。镆铘见弃于铅刀兮，鱼目宝于隋珠。彼蜂蛭之隠微兮，安能语神岳而观清都。已乎已乎，无为察察而辨璠玙与碔砆。

提三尺兮臣诸侯，争天下兮裂九州。时不利兮绝淮流，江虽可渡兮吾何求，宁鬭死兮羞汉囚。

南山有桂树，上与浮云齐。上巢双鸳鸯，下合连理枝。不夭亦不伤，千载当若斯。

大妇双绮襦，中妇红罗裾。小妇服翡翠，理曲调笙竽。良人幸安坐，美酒倾玉壶。

大妇织云锦，中妇绣鸳鸯。小妇独无事，对镜理红妆。良人幸安坐，帐暖自添香。

白露团玉阶，秋风动罗幕。御幸各有宜，非为君恩薄。

紫殿香风暖，珠帘璧月斜。阁中调宝瑟，门外驻羊车。

尘波溢目深溟渤，往古来今空出没。喜君相见话丹经，起我凌云恶阡陌。我生素乏儿女姿，面上巉岩耸山骨。少年避地东海隅，架竹编茅剪荆棘。白云为我开山容，清风为我翔真域。旋属群寇迫驱攘，淬出青萍闭丹室。风尘澒洞十余年，灵府芝田渐芜没。逢君踪迹类秋蓬，遗我刀圭延岁月。何当横槊静寰区，同子山居论丹诀。

凉风生晚渚，碧草罗夕阴。置酒高楼上，延月开灵襟。秾妆映桃李，楚舞流清音。金石间丝竹，逸响飞华林。宾朋尽俊彦，然诺轻千金。游侠事遐览，倜傥卑陆沉。常恐芳菲歇，行乐乖寸心。良时难再得，有酒须频斟。

升太微，法璇玑。辟紫宫，清九围。甄符命以膺历，廓氛祲而建灵旗。同车书之文轨兮，纳民物于雍熙。噫嘻，惟仁惟义，则吾知其能所以保持。

炎精应运开真箓，神母嗷嗷夜潜哭。五星同轨莅秦雍，十二真人翔水曲。断蛇约法授天人，项籍叱咤徒驱逐。萧曹翼翼冠元功，三十一君兆开国。君兮臣兮俱会同，洒扫乾坤开寿域。

真王严仗卫，清道表前旌。翠辇浮龙藻，霜戈丽虎兵。哀笳鸣广路，警跸过曾城。后乘超王屋，前驱上玉京。诸天观鼓节，列圣肃仪刑。朝谒虚皇罢，麾幢下始青。搜兵宁紫户，阅籍按黄庭。十洲皆承事，九宇仰裁成。暇豫迎春宴，还宫召百灵。绿室陈歌舞，阳台焕日星。玉酒浮樽满，天花覆坐馨。空谣洞真唱，遐览悲劫龄。俯盼红尘子，起灭轻浮萍。

君马黄，臣马苍。君马短，臣马长。驰驱不敢先腾骧，左右先后惟其良。臣马劳悴君马康。君马康，无相忘。一劳一逸固所当，君马无逐臣马强。

忆昔上国宣和初，时平比屋驩唐虞。天王恺乐纵游豫，翔风和气凌天衢。苍龙颁春动时辂，晴光彩错明金铺。扶晨官师会朝请，杂沓剑珮诸侯趋。仗移走马退东掖，阗阗车骑喧传呼。笙箫合沓送歌酒，游人买笑捐金珠。太平一百六十载，四夷面内无征诛。歌声未断霓裳舞，胡兵直指隳神都。苍茫万乘扣军垒，六龙不御惊镤{钅辜}。阴虹当天变白昼，中原化作羊犬区。黄旗悠悠渡江汉，百僚窜伏天一隅。南极三吴北燕蓟，西秦东鲁残羌胡。至今甲历遍三四，生民散尽悲巢乌。我每思家限淮水，摇摇心与飞云孤。江城春风涨白浪，鸡声可数屋可逾。兵缠九宇无花木，憔悴春风空绿芜。

云冥冥，风凄凄。绮疏未白鸡已啼，角声才断辟朱扉。辟朱扉，款朝日。君王剑珮朝诸侯，赫赫明明光万国。

岁峥嵘以高逝兮，辰一往而不返。夫君胡为乎，伏幽陵而连蹇。邈佳人之怀余兮，策予马之不前。亘川涂之修阻以纷错兮，积雪漫漫而蔽天。期百舍之不息兮，命予驾而勉旃。

行天莫乘龙，行地莫乘马。龙马各有待，牵连一时假。至人运独照，八表周神化。结交当结心，势利徒夸咤。兔丝倚乔松，缠绵不相舍。秋风飞严霜，荣枯何所藉。富贵人所慕，贫贱人所鄙。妻嫂薄苏秦，人事古如此。游子归去来，劳生良可耻。

日出东海隅，照我草屋东。屋东有荣木，光彩生曈眬。春草凝碧色，春水生芙蓉。江山发深秀，和气翔春风。六龙俨灵辔，万物咸昭融。羲和羲和，无旷尔职，无替尔功。使吾两目常明，两耳常聪。则吾将荐汝于上帝，而复子以重黎之封。

上智保冲淡，练气固形质。精神藏杳冥，独照出寂默。三气俱混同，求死不复得。其次崇真功，立言与立德。轩后御飞龙，旌幢焕晴碧。杨许奉丹书，凌空佐天职。董奉乘云舆，秦女跨文翼。茅山与荆山，遗踪宛如昔。旌阳与刘安，鸡犬翔真域。清虚王陵孙，巍巍膺九锡。云表鸣箫笳，仗卫严霄极。即事非荒唐，粲然若白黑。挥手谢时人，缑山有仙迹。

结客少年场，骅骝从骕骦。鬭鸡横大道，猎骑卷平冈。婚姻联卫霍，宾客纷金张。报仇通姓字，排难匿行藏。功名看宝剑，富贵珥貂珰。逸气凌秋鹗，清才负锦囊。诙谐惊四坐，议论骇诸郎。日暮平康里，花阴醉满床。

结客少年场，横行静朔方。嫖姚新拜将，亲选羽林郎。百宝装犀甲，千金饰箭房。笑谈看匕首，博戏赌香囊。聚饮胡姬酒，同升射雉堂。联骑绝沙漠，分麾入范阳。陈前俘黠虏，马首拜降王。归来辞厚赏，小阁醉红妆。

泾溪之水兮，犹可以方舟。泾溪之人兮，不可以同游。泾溪之阻兮，犹可以为梁。泾溪之险兮，石啮吾𪪞。泾溪之水兮，犹可以徒涉。泾溪之人兮，不可以相接。

长安有狭斜，劣劣通香毂。道逢二少童，问君住何曲。我家本神京，住近濯龙北。长子爵执圭，次子为相国。小生无高位，校雠在天禄。三子俱下来，游人住行足。三子俱入门，金紫照华屋。三子俱升堂，戏彩弄丝竹。大妇缝罗襦，中妇裁冰縠。小妇调鸣筝，切切声相续。丈人幸安坐，置酒奏新曲。

长安有狭斜，狭斜难方轨。道逢两青衣，问君住何里。我家铜驼陌，高阁通朱邸。长子爵通侯，次子联端揆。小子事游侠，倜傥卑豪贵。三子俱入门，轩车罗甲第。三子俱升堂，光彩动阶陛。大妇理珍裘，中妇曳云帔。小妇弄笙簧，明妆拥歌妓。丈人幸留连，雅舞扬清吹。

汉马饮长城，匈奴空塞北。东胡与乌丸，先驱出绝域。月氏合康居，受诏发疏勒。右校罗天山，左出林胡国。嫖姚登狼居，旌旗照穹碧。号令明秋霜，虏帐余空壁。瀚海无惊波，献捷走重译。大将朝甘泉，后部腾沙碛。九宇动声容，功烈光篇籍。将军拜通侯，歌舞连朝夕。

汉地山河远，边城草木长。西戎空大夏，北虏送君王。礼乐兼三统，车书混八荒。征伐司卫霍，奉使遣苏张。号令知无外，衣冠入夜郎。搜兵临瀚海，郡县裂姑臧。邮传通族障，奚奴识宪章。华夷同正朔，天子坐明堂。西极奉龙马，何用贽白狼。

胡无人，胡无人，嫖姚十八为将军。酒酣耳热气益振，胡儿百万空成群。兵车辚辚动雷毂，汉军霆击崩屯云。登封居胥转瀚海，波澄万里无纤尘。胡无人，胡无人，六骡夜遁徒苦辛。当时足雪平城耻，犹恨逋诛尚有人。

临北坂，望南山，山长水远心慱慱。钩有饵兮缗有竿，鱼深潜兮秋水寒，念王孙兮何时还。

浦屿连芳草，夭桃间柳堤。征鸿下天际，游女过前溪。鱼没惊帆影，林疏见鸟啼。王孙联绣骑，童子解香觿。吴姬笑留饮，同指画桥西。

阳春丽华旦，杲日延清晖。庭前夭桃花，灼灼流芳菲。佳人惜良辰，游子行不归。君看夭桃花，芳菲能几时。

五月无芳草，经年不见花。苍烟埋古木，朔吹卷龙沙。犹逢阿母海，愁看白博叉。仿佛南箕下，遥遥望汉家。

人去宫门寂，丹成宝鼎空。砌下苔钱紫，庭中霜叶红。思君听松籁，精魄上高穹。

月冷桐阴静，霜红桂影寒。碧藓封丹室，青松覆玉坛。如何后鸡犬，不得厕骖鸾。

鼓策飞晨华，翘辔玄景阿。云裾动星汉，流彩鸣玉珂。苕苕拂青霭，俛仰窥员罗。群真俨龙驾，拊节扬空歌。灵风翔玉京，音响生云和。飞轩出阊阖，紫霄高峨峨。览极不知疲，垂足濯天河。抵掌谈羲黄，历世由经过。下盼尘波中，秽浊真弃帑。胡为恋浮境，出没相缠纡。秦陵一抔土，神室生葭芦。商山高崔嵬，名与四皓俱。归来邈云汉，璧月流绮疏。悠然动清兴，何必骑鲸鱼。

梦入蓬莱宫，岧嶤耸朱阁。灵风翔紫烟，霭郁生罗幕。鸾凤栖瑶林，咀嚼瑶华萼。老龙戏沧洲，喷涛荡鳞角。朱户翳霄晖，翠殿开晴廓。中有神仙人，缓步锵金铎。颜貌盛芙蓉，举止何绰约。引我丹霞房，玉浆金罍酌。更赐琅玕膏，笑谈同饮啄。仙童供蟠桃，盛以朱云络。坐看移三山，惊波沸五岳。下顾尘埃徒，奔走赴陵壑。真人执我手，殷勤相付托。若到红尘中，莫染红尘浊。他年须是早归来，奉迎当遣辽东鹤。

太清天宇清且高，皎然冰鉴悬层霄。绛河水浅阆风息，蟾光度景摇金鳌。仙人纵驾游八极，凤箫歌吹鸣嘈嘈。星宫月殿风马远，珠华露湿旌旄冷。还虚按辔窥尘寰，波里三山银浪卷。

羽盖承流景，飙轮泛紫霞。前旌绛霄队，驻节王母家。真童发清谣，云表翔哀笳。楼台上清汉，服彩明朱华。万春若朝菌，欢乐庸可涯。瑶席未终宴，零落蟠桃花。

通夕袌寒衾，冥冥暗风雨。披衣待平明，起履步庭芜。遥遥望扶桑，延目上洲渚。阴风驱层云，屯积亘山阜。草木缠凄悲，杲日霾天步。林鸟杂乱飞，修涂限商贾。松竹互摧折，鸱鸮肆翔舞。四海扬惊涛，鲸鲵竟吞吐。谁云天地宽，宛足隘环堵。殊乖夙昔心，块坐阒无语。迟迟览衿带，栉沐正冠屦。姑以勤余生，疏剔治园圃。清晨劳寤歌，无乃思汤武。

我有一樽酒，来自故人家。故人久相别，十载隔天涯。相思不相见，对月开流霞。一酌延清风，清风为我开灵襟。再酌劝明月，明光徘徊冷光发。三酌望故人，明月清风见颜色。高歌起舞赓长谣，声裂金石贯曾碧。伯伦已死渊明殂，蜾蠃螟蛉漫充塞。须臾歌罢玉壶空，醉觉长天不盈尺。

春风着意怜芳草，芳草荣时春自老。人生欢少别离多，有酒当歌自倾倒。莫教憔悴损容光，白发苍颜为谁好。

临东皇，万物昌。君陶唐，宣重光。臣皋夔，熙元良。协三辰，抚万方，物无夭札人无伤。人无伤，繄元良。锡以景福滋瀼瀼，吾君欣欣兮臻乐康。

月影移𫛛鹊，𬬻香满建章。君王驻雕辇，宫女出彤房。仙乐浮云汉，笙歌遶画梁。按图皆国色，何处是高唐。

花落春犹在，人存事已非。草侵迎仗路，尘满旧熏衣。独立空怜影，当歌但敛眉。羞见长门月，曾同步辇归。

琅玕转景苍虬立，露脚斜飞冷光湿。人归芳草恨苕苕，剑珮生寒秋水涩。离离箕斗正相望，交流帐合金波入。风前摇袂思沉沉，雷云不动蛟龙蛰。

阳乌出谷升蟠木，幂幂寒烟敛修竹。狐狸窜伏不敢鸣，魑魅深潜翳林麓。荷锄田父下东皋，金马门开转华毂。何当羲御驻中天，赫赫明明光万国。

山中之乐何由说，知者不言言者拙。红尘飞尽散松风，独酌寒泉弄明月。

阊阖天门开九重，金茎肃萧摇霜风。吴江木落龙庭空，鸡鸣起舞何匆匆。胡尘高翳山□东，边声夜入乌号弓。

陵陆变沧海，复作清浅流。扶疏蘂渊桂，先惊蒲柳秋。姑苏台未干，坐见麋鹿游。秦皇正游览，黄屋指沙丘。乃知晞朝露，不必潜蛟虬。桀跖岂庸陋，比德惭蜉蝣。夷齐苦葵藿，垂誉贤伊周。贫贱未必污，邪辟深可羞。愚智混生死，善恶观其由。昧死尚役役，身外滋旁求。君不见当年梨园歌舞人，歌声未歇生白头。及时游衍且行乐，莫教日入辞高楼。请君试诵青苔篇，令君一诵忘百忧。

白马何翩翩，况复值神武。逸足看夷犹，四蹄入风雨。右盼空流沙，左历无全虏。中夜视房心，趣目翻霞举。朝饮昆仑池，夕秣龙川渚。毛族空成群，斑驳亦何数。神物不虚生，寄托遇明主。所适无险难，要知同彼此。归来脱羁束，饱食刍与粟。主人已封侯，安步驱华毂。

芙蓉开绿水，青松映海棠。新晴沐膏雨，艳色明朝阳。绰约彼姝子，转盼流辉光。被服妖且妍，细浥蔷薇香。下有合欢带，绣作双鸳鸯。上有双同心，结作明月珰。珠环垂两耳，翠凤翘钗梁。琼钩约双袖，提笼学采桑。采桑城南隅，五马停路傍。调笑不一顾，但见桑条长。归来候蚕眠，静坐调笙簧。结发事夫婿，谁羡东家王。

少年重意气，辞家远行游。高谈蔑卿相，峻节凌九秋。仗剑谒明主，挟策干诸侯。众目宝康瓠，明月难暗投。骅骝困短步，翻为驽马羞。虚名不足慕，抗迹追浮丘。至言发深省，遐览隘九州。书功佐天政，美恶无不筹。麾幢周四表，骑卫罗天驺。箫鼓鸣清歌，解驾沧浪洲。金石易消朽，生死真蜉蝣。

昔作章台柳，今为清水萍。寄托一失所，谁分渭与泾。王孙事游冶，兰麝徒芳馨。清晨夭桃花，灼灼鲜且荣。随风易零落，不及粪上英。萍生八九子，滋育常盈盈。芙蓉饰高盖，文藻疏繁缨。宁复事攀折，中心无不平。

铸神鼎兮荆之阳，鼎成兮宾帝乡。君乘龙兮龙高翔，臣攀龙兮龙髯短。龙髯短，接君之衣兮，臣不敢以手挽。君弃臣兮臣将畴依，臣恸哭兮君不知。君不知兮可奈何，风雨惨惨兮荆山之阿。

方诸限弱水，高出扶桑东。霞波环玉垒，云幄护青宫。珠台锦复道，宝阁亘飞虹。翠节迎雕辇，琼车驾彩龙。群真瞻日御，列圣从青童。朝退联旌旆，杯行奏鼓钟。灵璈激虚籁，雅舞流神风。真王拊节和，清响流绝空。哀歌悲五浊，胡为栖樊笼。长生有真诀，劫龄安可终。

迢迢方诸宫，玉阙排霄起。扶桑高扶疏，森耸数千里。碧椹杂青葱，蟠桃映瑶水。离离间朱实，凤鸟护丹蘂。灵风洒兰林，空歌洞霄紫。青童会群真，趣节召扬许。安妃从元君，鸾旗翳沧渚。翩翩八景舆，鸣珂下容与。拊手扬玉音，妙响翔天宇。真气凄金石，聆之廓丹府。灵波濯曜罗，朝元道笳鼓。

玉箫散奇响，真气凄金石。招携偶冥会，理惬心自适。富贵如朝华，况复多得失。胡不希长年，练气固形质。高举凌仙翰，双飞上层碧。挥手谢时人，去来空役役。

六国敛衽朝秦王，秦王宫阙高相望。美人充积盈椒房，金珠铅粉辉煌煌。昔为花与玉，今为糟与糠。感时悲旧事，无意惜年光。昼苦短，夜苦长。朝朝暮暮卷衣裳，谁复正尔恃红妆。

江南春草绿，江北未开花。佳人在何处，迁谪寄长沙。

汉使通沙漠，胡人过渭桥。春风吹客恨，千里去迢迢。

按节临瀚海，舒军耀朔方。幕中延揖客，马首系降王。封君行负弩，天子赐干将。后乘腾沙漠，前驱过渭阳。箫鼓通平乐，旌旗属建章。明堂献捷罢，甲矛自生光。

鸣鸠初拂羽，桑叶破新萌。采采不盈匊，攀多力未生。春服浥朝露，晓日映妆明。语学流鶑巧，身同飞燕轻。使君劳借问，夫婿自专城。

漪涟带修渚，远水明朝晖。青山横倒景，画鹢掩斜扉。游女逢交甫，陈思值洛妃。菱歌随棹远，鸥鸟背人飞。别有嘉游处，芳樽照舞衣。

春服仅能试，荷小未成莲。画舫维青幄，平波幂素烟。暖日薰花气，新萍点翠钿。歌吹浮天上，旌旗转座前。促妆留晚景，续酒载归船。前驱戒津吏，除道候江壖。

千里万里长安道，送君思君为君老。愿为水底石菖蒲，不教零落同百草。

修渚通阿阁，兰舟饰翠旗。吴姬年十五，乘舟泛绿池。菱花羞宝靥，皓腕发斜晖。行歌櫂船去，不觉白鸥飞。

美人满酌金屈卮，劝我行乐当及时。艳歌流舞扬光辉。扬光辉，照春日。寿万春，欢未毕。

礼崇丘，陟重𪩘。省风俗，绵宇县。集纷埃，郁葱倩。顾秦雍，审伊洛。惟前人，肇经度。保鸿名兮隆德声，陋崇高于群岳。

舞衣叠翡翠，海月挂珊瑚。香满流苏幄，相迎问醉无。

帝子学凤吹，逸响萦回风。双飞翔紫霞，驾景凌轻虹。戢影入青霭，声断彩云空。

春光有余辉，入水可揽结。予亦淡荡人，照影空明灭。

天声未畅威穷发，将军已过长城窟。红旗半卷夜归来，马蹄踏碎天山月。

秋草黄云塞马肥，汉家骠骑拥旌旗。可能卫霍年年出，不及燕然一片碑。

黑水迢迢黑山暮，马鸣萧萧夜争度。胡笳四起黄云愁，角声呜咽何悠悠。陇山行断不回首，一番回首添白头。

来时长驱五千里，满目胡尘涨天起。胡尘已息辽海空，班师来谒明光宫。汉家天子耀神武，不知战士常辛苦。

忆昔君王初选时，侍儿邀宠学蛾眉。而今弃置同衰草，不及章台杨柳枝。

坐待鸡鸣报早朝，那知别殿困笙箫。妾身恨不为鹦鹉，犹恃君王顾盼骄。

庭下茸茸碧草齐，不知桃李竟芳菲。自从侍妾承恩后，忘著迎春金缕衣。

夜漏沉沉度建章，千门万户锁深房。入宫不识君王面，犹被傍人妒晓妆。

𫛛鹊楼高百尺墙，墙高元不碍笙簧。君王对面如天远，可笑梅娘不自量。

费尽千金写玉容，冀承恩幸宠深宫。妾心未改君心改，不及夭桃媚晓风。

群芳珠箔映青楼，楼上珠帘卷玉钩。十二香衢遍罗绮，青楼和月为君愁。

花光露重春烟湿，鹤去瑶台人𥩟立。坐见栏干月脚西，景入长门金锁涩。花开直莫媚春风，春风代谢如呼吸。

明月，明月。出沧溟，历丹阙。飞盖念西园，笙歌想南国。灵波如电泻高丘，云幄和烟锁空碧。人间何事怨别离，自昔循环有今昔。今昔虽同事不同，昔时宫馆今荆棘。汉家陵阙变池塘，吴楚江山异南北。明月那知古与今，治乱昏明有通塞。我愿三纲不愆，四时不忒。天地清宁，人物获职。白兔不见辱于虾蟆，黄发蒙照临之大德。非明月之宣功兮，则吾何知其为顺帝之则。

委琼珮兮重渊，税鸾车兮深山。望苍梧兮不极，与流水而潺湲。

风凄凄兮山之阻，云溟溟兮湘之浦。落日黄兮明月辉，古木苍烟号兕虎。

雨潇潇兮洞庭，烟霏霏兮黄陵。望夫君兮不来，波渺渺而难升。

人生无定端，万事固难料。美好招世患，谗謟过忠告。正淑不自媚，私谒事妍笑。入宫逾十年，嫉妒掩称道。疏贱难为容，况复昧倾巧。一朝见排弃，众笑蛾眉好。驱车临出门，盛饰舒怀抱。不怨君王远，不怨父兄老。唯怨蛾眉悮一生，荣枯不得同百草。

再拜升车望已过，却教红粉保山河。当时岂止毛延寿，对面欺君事更多。

从来贫贱少先容，况复娇痴入汉宫。一朝掩面辞君去，始悔无金买画工。

盛饰容仪舍掖庭，岂知妍丑悮丹青。不羞见辱单于室，羞见年名作竟宁。

素愧河洲德，宁忘卷耳规。中闱知奉顺，外戚敢营私。辞辇翻成妒，能歌复见知。自惭乖妩媚，不及舞腰儿。

着意绣鸳鸯，双双戏小塘。绣罢无心看，杨花满绣床。

忧勤番作妒，险诐自为才。赵瑟弦初绝，秦筝曲更哀。蛛网罗妆鉴，庭芜暗玉阶。听鸡虽自误，辞辇却成非。犹谢昭阳月，时来照寝衣。

头上百宝钗，终身不相失。唯有鸳鸯席，承欢难可毕。

堂上烬银釭，闺中下罗幕。思君度遥夕，长于金井索。

妾年十五从良人，良人待旦驱从军。至今远戍燕山北，但见春归秋草碧。年年塞雁去还来，深院无人空绿苔。

阳春被华旦，草木蒙恩私。沉沉幽谷兰，不得同其施。女萝托乔松，光彩纷葳蕤。游尘薄雄风，光景低郁仪。岩花落深涧，甘为井底泥。升沉固难量，宁复论高卑。佳人去已远，良遇安可期。流年易凋落，荣盛能几时。促席具樽酒，不醉夫何为。

有所思兮天一涯，彼美人兮安得知。江皋送日下洲渚，心遥目断征鸿飞。兰嗟蕙怨芳草歇，春归犹见霏霏雪。文姬著破去时衣，寂寞愁看汉家月。南箕北斗苦相望，绵绵此恨无时绝。

有所思，藐何许。乃在洞庭之阳，潇湘之浦。我欲访之限重阻。水有吞舟之巨鱼兮，山有食人之猛虎。有所思，藐何许，沉沉静夜愁风雨。

君行既云远，我思日以长。思君无所遗，宝带双鸳鸯。鸳鸯不相失，锦翼游方塘。副之玳瑁簪，同心复同房。上有金莲花，茎叶相扶将。下有并根藕，藕丝百尺长。同缄尺素书，封以紫锦囊。上言长相忆，下言莫相忘。努力加餐饭，归来花正芳。

有美人兮天之涯，食兰菊兮服锦衣，披琼简兮规天维。隔昆丘之遐阻兮，限弱水之漫弥。曾故人之莫吾知兮，旷千载而不归。岁冉冉其将莫兮，俨吾驾而不可以徒回。几逍遥于山阿，思夫君于式微。

尘土不满眼，飞鸿入无倪。摇情望锺山，岩壑移东西。荆榛蔽青霭，上下纷冥迷。昔人去已远，草堂怀烟霏。此意竟何往，缅怀谁与追。胡为命驾一登览，诛除氛祲褰云旗。

胡姬年十五，媚脸明朝霞。当垆一笑粲，桃叶映桃花。王孙停宝马，公子驻香车。学歌装翡翠，看月弄琵琶。不顾金吾子，谁看白鼻䯄。

长信宫中草，年来特地长。无人同步辇，门外度斜阳。

前有一樽酒，高张发清弹。娥眉扬玉泽，雅舞凌七盘。春容媚桃李，艳色夭且妍。向我如笑粲，举酒相为欢。对此如不饮，人生良可叹。君不见当年项王之力能拔山，驱除天下犹转圜。又不见仪秦挟策骋雄辩，指挥七国随纵横。一朝智力有所困，诛灭不得同编氓。成败苟如此，贫贱固所安。劝君酩酊寄樽酒，人间万事无足观。

春烟昼白春草绿，春水溶溶曲江曲。吴宫梁苑尽灰飞，胡马骄嘶衔苜蓿。萧条南国閟春愁，章台瑶室今茅屋。中原民庶被毡裘，万室无人皆鼠伏。子归何处定安巢，楚幕虽多易倾覆。感君为君思建章，万户朱门缀珠玉。当时天下尚无为，今日悲凉变何速。感君歌，为君哭，汾阳已死淮阴族。沉沉壮士听晨鸡，豺狼当路食人肉。燕齐邹鲁化腥膻，番人走马鸣{车卖}辘。

人生不长好，倏忽如蕣英。临觞莫辞醉，既醉莫愿醒。但识醉中理，无欲醒时名。夷齐犹饿死，谁复哀屈平。陵谷尚迁灭，况乃期促龄。已焉谢消长，得失秋毫轻。

姑苏台上月，倒景浮天河。石梁卧长洲，垂虹跃金波。丛薄散兰麝，水底流笙歌。歌声未断樽前舞，越兵夜入三江浦。吴王沉醉未及醒，不知身已为降虏。响靸廊前珠翠横，采香径里喧鼙鼓。西施和泪下珠楼，回首吴宫隔烟雾。姑苏台殿变秋蓬，荆棘霑衣泣寒露。至今风月动凄凉，余址石桥尚如故。

秋风清，秋月明，征人思妇难为情。难为情，蟋蟀远壁鸣寒声，霜砧皓腕愁不胜。愁不胜，愁不可剪衣可成，梦君先到黄龙庭。

自君之出矣，龙香消宝衣。思君共明月，千里奉光辉。

自君之出矣，妆台生网丝。思君拂团扇，相与共提携。

迢迢高楼入紫烟，上连阿阁巢青鸾。青鸾飞飞不复返，朱甍碧瓦空般般。而今燕雀互栖止，便便饱逸嗤鹰鹯。黄金台废燕昭死，嗟嗟谁复旌遗贤。

落叶逐惊风，落花逐流水。漂零无定端，寄托随所委。朝荣瑶圃中，暮落穷辙里。岂不恶糟糠，岂不愿罗绮。罗绮闭深宫，嫉妒交相靡。糟糠守穷庐，苦乐同终始。行藏宜自然，燕巢茅屋底。

卫骑绝沙漠，前驱过玉门。云旗梢月窟，辇道属乌孙。万国森环卫，三灵骇骏奔。声容同日月，威德被乾坤。巡狩知无外，蛮戎识至尊。何当鸣警跸，高会宴昆仑。

置酒临芳观，张筵继落晖。选妓调丝竹，迎宾奉酒卮。月影移歌扇，花光照舞衣。霞觞飞白羽，高论吐虹霓。人生不满百，行乐当及时。当歌期酩酊，谁能较是非。

君唐虞兮臣皋夔，将卫霍兮恢边陲。时文景兮民雍熙，狱无冤人兮野无蒿藜。玉烛亘天流离以昭兮，其惟百姓日用而不知。歌鹿鸣与既醉兮，而颂声洋溢乎康逵。顾吾君之清静躬俭以寂默兮，而犹薄滋味与游嬉。臣愿得连四海以为席兮，酌北斗而为酒卮。使五老奉觞上寿以申祝兮，令夫八元夹侍而正仪。愿圣寿上齐于箕翼兮，其光容充塞于四维。醉大道与仁义兮，而淳风浃洽于华夷。期亿万斯年兮，民皆陶陶而化之。庆君臣之嘉会，陋酆镐与瑶池。

鸿鹄远罾缴，燕雀恋藩篱。争食蓬蒿下，触网毙祸机。黄雀老且黠，黄口小且痴。黄雀戒黄口，辄莫贪腥肥。

约指金环瘦不持，罗衣宽尽减腰围。红芳坐消歇，王孙归不归。

骅骝天下骏，所制在服箱。苏秦天下辩，所失恋冠裳。达人贵自重，出处保龙光。山花丽云锦，鸟语调丝簧。清泉激鸣琴，掩抑合宫商。芝术胜粱肉，兰菊有余芳。白云结山友，来往俱相忘。世路甚谿谷，簪笏诚羁缰。人心若丘山，咫尺不可量。猿鹤熟可驯，人熟不可防。留侯从赤松，范蠡辞越王。二子保令终，避世容何伤。王孙促归轸，吾徒方退藏。

独不见，谁相忆。花影上珠帘，明月穿窗隙。翡翠暗无光，苍苔点行迹。鸾鉴挂珊瑚，宝靥销金碧。仿佛闻箫韶，梦想见颜色。为我报新人，好好承恩泽。君看后庭花，芳菲能几日。

蜀锦床前帐，四角垂香囊。上有合欢带，下有双鸳鸯。鸳鸯一分散，不得同所将。弃捐箧笥里，谁惜旧时香。

紫骝马，出西方。径万国，来咸阳。储精房，锺驯良。口如米火头如王，尾轻鬣短龙脊刚。蹄圆腕蹙森开张，齐平六齿排截肪。目如明星威煌煌，骄嘶喷薄思腾骧。荫以华屋荐露床，金羁玉勒红锦障，钩膺络脑垂珰琅。汉家骠骑新开府，天子辍赐威遐荒。将军横槊被金甲，矍铄超忽逾鹰扬。雄鸣矫首厉奔蹙，胡儿百万纷披攘。登封居胥转瀚海，军声陆詟摧天狼。归来明堂见天子，图形麟阁宣龙光。

红芳开绣户，碧草衬斜阳。楼上频回首，思君道路长。

夭桃与芳草，艳色明朝阳。思君念华旦，贱妾惜容光。

饥鸟哑哑不肯栖，雄飞呼雌鸣声悲。娼楼年少醉歌舞，幽闺思妇寂无语。将军百战未成功，坐数更筹听金鼓。

月落啼乌近锁窗，锁窗深处绣鸳鸯。鸳鸯未就肠先结，马踏天山夜飞雪。归来且莫话封侯，同醉笙歌弄明月。

西北有高楼，{穴/叫}窱入空碧。徙倚遍栏干，杨花满行迹。不见行人归，但有杨花白。披襟向春风，为我传消息。春风不见知，此意无人识。

华堂高张千炬烛，光溢樽罍艳流目。秦姬赵女变新声，入金石兮裂丝竹。少年意气凌秋阳，奴仆金张嗤宋玉。文章富贵何足论，胡必直欲身后名。颜回风雨困箪食，伯夷葵藿难为情。何如嫖姚十八从将军，恩隆爱密收奇勋。美人歌舞谢芳草，春花落尽容颜老。山长水阔霜雪寒，安用区区涉远道。

行路难，行路难，九折之坂无足叹。羊肠剑阁视阶闼，巫峡滟滪无波澜。长安九衢最巇崄，侯门处处深如渊。深如渊，不可履，翻覆风波当面起。况复深宫严九重，虽有羽翼无由通。行路难，行路难，不如归去贫穷静坐巾柴关。啜菽饮水自行乐，虽有风雨无忧患。

归去来，归去来。陆行无车，水行无船。足重茧兮，羊肠九折，历绝崄而盘盘。跼蹐胁息以休影兮，石壁屹立而不可以攀缘。上窥不测之夭峤兮，而下临无底之深渊。寒风凛凛以切骨兮，朔雪漫漫而涨天。孤猿哀吟其左右兮，而猛虎咆哮乎后先。缅前路之险阻其若此兮，道云远而莫前。悲已往之勤瘁兮，泪流襟而涟涟。归去来，归去来。吾乡虽远兮，及此而犹可以生还。饥寒迫于屡空兮，庶乎安之若命而终保吾之天年。

新沐莫弹冠，新浴莫振衣。圣人贵同尘，贤者汩其泥。夷齐立峻节，感激歌采薇。子真老谷口，岁晏无苦饥。屈原怀独醒，沉湘谁与悲。渔父随其波，所适安所宜。君看侯门客，饥于纨袴儿。

孝武初封禅，萝图宝历新。开边擢卫霍，儒术用平津。礼乐追三统，钦承奉百神。嵩呼膺万寿，欢乐讵容陈。

荆门道，在何许，万里迢迢入南楚。故人何事未归来，满目豺狼路多阻。路多阻兮可奈何，矍铄廉公亦奚取。期君终日醉如泥，贤似灵均醒时语。

肃我严驾，登彼绝阪。目极天渊，曾不知远。曜灵舒光，乐彼鲦𫚢。

杲日既升，我徒既盈。愿言斯适，至乐无声。抚躬增愧，临深可惊。

陟彼崇高，慨览遐宇。前迹可究，兴亡可悟。安得英雄，廓彼神武。泽及飞沉，致馨梁甫。

巫山高，望不极。飞鸿欲度愁无力，我欲绝之乏羽翼。峡江水急荆门远，鱼龙游之不能转。下无舟楫上无梁，我欲济之忧力鲜。

有若人兮眇何所，投兰袂兮江之浒。杜蘅约席兮桂柏为宇，胡为乎终年而在兹。前有沅湘之深水兮，后有岳麓之重阻。聊逍遥于山阿，可以避岁寒之风雨。

去年已生子，今年复生孙。主人既昏乱，国破家亦焚。宫馆变禾黍，万人无一存。朝伏蓬蒿下，暮宿荆莽间。岂不念俦侣，岂不怀玉山。俦侣高飞毙缯缴，玉山迢递多鹰鹯。又不见咸阳三月火不灭，吴宫万户飞灰烟。春鸿社燕尚烧死，况复黄口乏修翰。喜无挟弹儿，空城姑所安。

寂寂空城雀，日暮寒且饥。鼯鼠啼林端，豺虎夹路垂。蒿间黄雀语黄口，吞声切莫图高栖。汝不见当年连云宫馆散烟燎，歌台夹室今狐狸。糟丘成粪壤，藜藿生酒池。昔人自是不复改，今人始觉前人非。今人昔人未为远，更望谁家门户归。

日晚章华翠辇归，寂寥深院锁重扉。非缘掩鼻移恩宠，自是新人巧用机。

用意十分巧画眉，妆成独自惜容仪。非缘郑袖能歌舞，自是人心着处迷。

霜满虚庭月满楼，罗帷珠箔闭清秋。𬬻香烟断添银烛，谁道更深睡去休。

宝靥香销翠幄宽，更深明月上阑干。徘徊踏碎银蟾影，谁念从来不耐寒。

人静宫深夜漏长，深宫漏永忆君王。可怜不及秋蒲草，犹得承欢荐宝床。

陇头之水兮，不可以溅衣。陇头之云兮，不可以同归。事行役兮无已时。无已时，千里万里从旌旗。风雨惨惨兮寒且饥，陇头之水兮鸣声悲。

莫独行，风雨惨惨兮夜不得明。道有石坂兮，使汝车败而马惊。山有猛虎兮水多暴鲸，任重涂远兮无欲速其小程。莫独行，莫独行，聊可以俟同志之友生。

烟冥露重霜风号，声悲色惨侵征袍。据鞍顾盼度沙碛，纵横白骨余残烧。举鞭迟留问田父，彼将欲语先折腰。泣云畔寇昔据此，老夫父子服弓刀。将军下令起丘甲，法严势迫无所逃。攻城夺险数十战，民残兵弊夷枭巢。当时二子没于阵，老夫幸免甘无聊。匹夫僭乱起阡陌，祸延千里俱嗷嗷。官私所杀尽民吏，坐令骨肉相征鏖。唯余将军封万户，士卒战死埋蓬蒿。至今野火遍昏黑，天阴鬼哭声嘈嘈。

胡骑方侵掠，临淮厉虎兵。三麾俱至地，一战破思明。令下秋霜肃，威行草木惊。岂但全孤垒，能令复旧京。吾君方用武，宵旰念仪刑。

草可以为衣兮，木可以为庐。水清石白兮，渴饮有时而饥食有余。止不知其吾之有影兮，而行不知其吾之有躯。彼日月之自明兮，吾又安知其所如。君乎君乎，且将浼我以天下，而无迺不几于赘乎。

九霄风静夜沉沉，仙籁虚徐度玉音。好是太真歌未阕，飞烟遥上郁华林。

十二层城倚阆风，金台珠树郁葱葱。遥瞻玉室藏书府，万仞飞光散晓红。

摇曳空歌上玉清，飞烟冉冉拂仙缨。龙𫐌已过黄金阙，致肃门郎识姓名。

十年不见春光好，胡人马啮长安草。长安草尽人已空，宫馆园林迹如扫。东都西洛暗兵尘，昼引狐狸上黄道。长淮水浅吴山低，戍边时巡无已时。无已时，萋萋草绿胡马肥。濠城短小不蔽眼，况复琐屑游芳菲。何当仗剑从神武，晴春甲马争光辉。

送春归，在何处。禾黍正离离，江城匝屯戍。杨花零乱点旌旗，天涯芳草连云暮。旧园桃李遍荆棘，故国楼台尽狐兔。衣冠不见洛阳花，胡马犹嘶汉宫树。吴江水绿吴山青，春到春归别有情。柳色迎人下关塞，随军万里清胡尘。黄金台榭未埋没，当年勿谓秦无人。

秋夜长，秋夜长，风高月落飞清霜。征鸿萧萧度湘水，草木露冷蒹葭黄。铁衣老将尚横槊，胡儿甲马争腾骧。闺中思妇烬银烛，耿耿念远伤肺肠。壮士悲歌扣商角，通夕无寐空凄凉。况是愁人怨遥夜，安得日出升扶桑。

六龙灭景兮疾如驰，结邻曭{日莽}兮沉海涯。飞霜烈烈以袭物兮，其容惨栗。阴风凛凛而薄人兮，其声凄悲。祥鸾伏窜兮，鸱枭号呼。哲人永叹以哀吟兮，贪夫适其觊觎。彼庭燎之不吾遭兮，良卷怀而郁纡。劳歌三发兮，晨鸡未旦。使我耿耿以戚忧兮，独展转而向隅。

岁将暮，岁将暮，靡靡行人不归去。不归去，道路长，道路长兮复限我以石坂羊肠。山多乔木兮不能为吾之栋梁，水多深阻兮不能为吾之舟航。徒顿驾以独宿兮，趋风雨于晨装。眇佳人兮余怀，期遥集于扶桑。

绵绵隋堤草，草色翠如茵。梧桐间桃李，秾艳骄阳春。杨柳垂金堤，拂舞无纤尘。行人不敢折，守吏严呵嗔。大业一崩陨，九庙犹荆榛。隋堤草与木，采斫杂樵薪。秋风号枯枝，野火烧陈根。园林宫馆尚禾黍，草木于尔何足论。

蔓草长，摇风缘砌凌高堂。萋萋密叶护葱蒨，漙漙湛露滋瀼瀼。下有径寸兰，委靡涂秋霜。依凭既失所，不及菰与蒋。托身肯媚附乔木，持芳自洁凝幽香。蔓草长，因缘从尔摩苍苍。一朝乔木夭斤斧，掘根削株贻汝殃。

隋堤柳，千里夹隋堤。堤中有平道，百尺隠金锤。柳色间桃李，行客迷芳菲。牙樯从西来，云表开龙旗。一舟挽千人，万舟若鱼丽。舟中尽绝色，不厌荒淫饥。锦帆压奔流，日夜东南驰。龙舟未及返，身辱吴公泥。神器失所托，化作迷楼灰。向来桃与李，花色犹不衰。向来堤上柳，柳色犹依依。唐公已举晋阳甲，草木虽小知无隋。

折杨柳，上隋堤，攀条同忆送君时。君王近发关中卒，更戍归来尚未迟。

折杨柳，上章台，柳色依依尚未回。汉家尽得单于垒，屈指归同社燕来。

折杨柳，灞桥西，去日同君上柳堤。闻道将军得天马，归时芳草正萋萋。

君去霏霏雪满衣，思君杨柳正依依。新来又得征人信，君去交河尚未归。

去日同君过渭桥，桥边新雪未全消。如今窗外杨花满，憔悴无心约细腰。

昔辞万乘宠，洁己归其仁。强谏非矫讦，所守怀真淳。邈矣思唐虞，去去迹已陈。夏禹且不让，叔世良悲辛。采薇歌西山，独往谁与邻。激节不少渝，终始无缁磷。优入圣人域，清风高隠沦。嗟嗟首阳山，今飞胡马尘。况乃匪汤武，吾子劳谆谆。已而复已而，缅默思良辰。

云何为兮深山，水何为兮幽谷。匪杂珮于华裾，耻见珍于流俗。噫嘻，疑枳棘与荆榛，不辞荣于秋绿。

殖虽无远近，开独占三冬。怨入胡笳切，香凝素脸秾。有子调金鼎，遗根益县封。佳人初睡起，留取照芳容。

哀孤鸿，孤鸿杳何所。坚冰合洞庭，积雪满南楚。吊影破寒空，凄凉宿烟雨。上林衰草暗池塘，衡岳居人杂豺虎。县官下诏收箭工，缯缴高张求劲羽。稻粱粒粒尽输军，饮啄号呼困秋浦。至今燕代满胡儿，每欲归飞畏弓弩。畏弓弩，谁能为我驱胡虏。胡虏驱除汉道昌，一身虽困忘辛苦。

皎皎天上月，随人如有情。何当背银烛，弃我如绝缨。

关山月，关山月。分影送征人，寒光射矛戟。胡笳声断塞鸿惊，征人泪下思乡国。

高楼月，倒景入阑干。人眠绮窗影，月在青云端。相攀不可得，空成帘幕寒。

朝饮文君酒，莫宿邯郸妓。近得浮梁书，春前办行计。

宠移非为妒，花落不因风。来往长门月，羞将团扇同。

好恶由来各在人，况凭图像觅天真。君王视听能无壅，延寿何知敢妄陈。

天河水冷烟波渺，流水无声银浪小。白榆历历映瑶沙，白露凄清下云表。扶疏丹桂落红英，片片红霞散瑶草。月中桂子空传名，散在人间无处讨。仙翁呼童收紫芝，紫芝肥嫩光离离。遗英残萼坠无数，仙鹤饮啄时鸣飞。仙人种玉耕云隈，倚云横笛学凤吹。须臾羲御崦嵫没，相呼拍手骑龙归。

飞辔络绝景，访我同心人。解驾三秀岭，濯足玉华津。晤言会良契，携手凌高晨。扬旌出阊阖，羽节趣群真。入宴明霞馆，回𫐌过始青。音灵散空洞，逸响萦云营。倏忽九万里，流目低蓬瀛。玉妃款清话，偃盖希林庭。顾彼簪缨客，宠辱劳汝形。神仙有真诀，胡不希长龄。

严驾发沧浪，行乐从所之。方诸款青童，隠景朝郁仪。流金戒前导，玉节纷萎蕤。运策乘飞电，扬旌耀彩霓。斑龙承倒景，蠖略翔紫微。命我发金策，受事临西垂。白帝启真箓，斟酌合四时。解带清商馆，置酒璇渊池。高酣发空谣，群响凄以悲。海水变苍陆，翻覆如奕棋。咄叱红尘子，役役何所为。

驾景络绝响，游目低阴虹。灵光转修袂，羽节飘晨风。抗手辞金母，偃盖东华宫。高仙发空谣，逸响飞九重。霞觞艳流日，叠舞歌玉童。缘云上虚籁，笑语铿洪钟。海水屡清浅，倏忽欣再逢。不惜暂游诣，情款无初终。欢余促归轸，摄辔翔斑龙。投闲憩三素，保绩崇真功。

刘生世关辅，游侠周五陵。天下俊倜傥，持夸矜刘生。落魄游其间，豪族相依承。鬭鸡横大道，走马入重城。醉卧金张馆，高谈卫霍营。报仇先剧孟，排难鄙侯嬴。逸气凌秋鹗，清才莹玉绳。灯前看宝剑，雪里按苍鹰。校猎黄山苑，追兵青海滨。华夷知姓字，燕赵冠婚姻。耻作诸侯客，宁为奔走臣。匈奴方入觐，雄略未能申。且醉胡姬酒，将军讵敢嗔。

族类皆有偶，所偶各有方。我本汉家女，远嫁乌孙王。言语既不通，嗜欲宁相当。生肉以为食，膻酪以为浆。毛卉袭衣服，蒜薤为馨香。呜呜当歌舞，跳跃纷低昂。风沙障白日，四野皆苍黄。逐猎射禽兽，藉草毡为墙。喜怒不可测，贪戾过豺狼。自为治宫室，仅能庇风霜。岁时一相见，但见眉目光。东南望汉日，独觉霜天长。飞鸟恋故林，游子思故乡。而我被遐弃，失身投穷荒。明明汉天子，一女奚足伤。武威与文德，岂不在周行。吾王居下国，奉上固所当。结亲徒自辱，掩泣羞汉皇。

有美人兮隔千里，彼不来兮我独止。吴江木落又经年，壮士悲声寒易水。

空烟翔水裔，海月飞冰轮。大旆连天山，羽校罗秋旻。霜辉明缟练，彩错光鳞鳞。一扫龙庭空，海宇无纤尘。

日落碧山暮，阴风生白蘋。飞响散高梧，水石光粼粼。海草未凋绿，胡马嘶咸秦。萧飒两华鬓，十年吹战尘。

子晋升真后，茅君谒帝初。灵风翔羽葆，舒辔耸云裾。凌虚前虎节，方驾后龙舆。平旦辞龟岭，禺中过凤虚。故里频迁改，山川遽有无。当时武昌水，清浅转城隅。

群聚群飞畏行止，饮啄惊鸣顾无已。多虞多事足机张，独宿蓬蒿信为美。

春光谁占得，杨花独自知。未到传消息，将归送别离。随风飞更急，入户舞还低。大有撩人处，妆台恼画眉。

胡姬年十五，艳色娇阳春。花间开绣户，席上设红茵。含羞留醉客，敛袂送行人。多谢金吾子，衷情讵易陈。

有雪有雪何不时，号令无乃乖其宜。玄冥失职变常燠，草木不黄流不澌。群蛰开张动平陆，广野宫阙腾蛟螭。方今春王布仁政，育养万物如婴儿。尔何干职助阴沴，致使造物无威仪。四序平分佐天吏，物色消长随指挥。元纲既绝乱箕斗，五行颠倒盈缩亏。安得调元按天步，太微受事三光齐。璇玑不愆四七正，时歌玉烛滋黔黎。尔之不职有常律，司辰执僇归摄提。愿得唐虞二八一十六相佐天子，雷风时至无错迷。

皑如山上雪，凛冽生阴寒。狐狸卧深穴，猛虎饥不眠。下有千尺松，埋没多摧残。山椒冠丛祠，寂寞无孤烟。傍有古战场，鬼哭声烦冤。灯火断城郭，鸡犬杂喧喧。朝官急征夫，迫促争后先。柴门不得闭，行者不得还。何当霁风雪，岩岫开南山。

妾在靖康初，胡尘蒙京师。城陷撞军入，掠去随胡儿。忽闻南使过，羞顶羖羊皮。立向最高处，图见汉官仪。数日望回骑，荐致临风悲。

闻道南使归，路从城中去。岂如车上缾，犹挂归去路。引首恐过尽，马疾忽无处。吞声送百感，南望泪如雨。

安阳道上晨冲融，西有云气成青红。四重栏干五滴水，五花竞鬭相穹崇。旁有台殿峙鸱尾，上有翔翥如飞龙。擎拳叹仰得未有，颇似西母居其中。微臣一念到彼处，仙班趋揖殊从容。跪奏内人遇至道，沆瀣一饮和气充。翛然退归复故干，神宇欲便摩青空。仰看向来礼谒处，但见碧落相冥蒙。

昔见山阳盛，气象吞淮壖。士子世忠孝，民物安园田。再到已屯兵，鼙鼓喧中天。户口莽凋弊，庐里储櫜鞬。济师有虎臣，隔岸威腥膻。翠华江海上，玉阙风尘边。未至重慨叹，荒城委苍烟。貔貅过江南，狐兔游城颠。余民如惊鹿，菜色惨不鲜。呼之莫肯留，犹意虏所专。三过乃三变，感时良泫然。二赵忠益高，仲车魂尚贤。欲吊寂无所，淮月空娟娟。

恭持天子节，再经邯郸城。断垣四颓缺，草树皆欹倾。慨念全赵时，英雄疲战争。殆及五季末，瓜分无定盟。慨念蔺君高，璧亦安所盛。翩翩魏公子，有德胜所称。殆今已千年，废台漫峥嵘。赵民尚自若，歌舞娱春荣。金石丝簧奏，仿佛余新声。兴废乃尔尔，人事徒营营。望城只叹息，尽付西山青。

落月如老妇，苍苍无颜色。稍觉林影疏，已见东方白。一生困尘土，半世走阡陌。临老复兹游，喜见太行碧。

去时炎歊极蒸郁，尘满篮舆困摇兀。归时大岭雪已飞，易水清漳醒病骨。三月不亲君子儒，一笑且脱萧何律。身轻顷刻渡长淮，殊喜眼前无俗物。

赤城今屏翰，濒湿浙右同。不有仙人居，梅溽难从容。洪仙下瀛洲，一笑除蒿蓬。创阁俯江海，重檐焕云空。排衙碧嶙峋，烟霞透玲珑。遥岑与绝壁，但觉开青红。爱之榜佳名，坐见群山工。万叠烘晓日，六幕泛景风。时时与宾僚，醉酌黄金锺。请凭十二栏，更赋烟雨中。

{果刂}竹有旧贯，剪伐未容测。长身数竿足，丛薄徒累百。稍令掩翳去，渐放修直色。要知清明朝，恶者在所格。

山鸡美毛羽，五采若𫄨绣。不能掩颜色，居然遭笼囿。嗟赏入栏槛，玩好资稚幼。有稻莫能饱，有水漫濡咮。低昂不自得，云山计未就。应叹鸱鸦类，腐鼠遨白昼。

北风吹云村寂寂，练练溪流湛寒碧。马头忽有暗香来，撼雪寻芳识标格。扬鞭敲镫荒寒路，酒恶难禁赖销释。陇上故人消息迟，一枝谁寄疏烟隔。老禅幻此空花相，墨晕横斜清照客。定应飞梦会姑仙，玉楼澹月连天白。

我闻金粟名，来谒示病相。不见隠几老，松竹空函丈。雨花谁声闻，擎钵定非想。归去一笑粲，春风快双桨。

入门不见佛，已悟本无相。若为是真求，沙界等寻丈。欣逢两禅老，妙悟灭心想。行当求所求，筏喻不言桨。

真如山中龙象宅，前三后三率禅客。珍公提唱悟本心，一指不留庭下柏。我来春事梅已玉，仍吸灵泉酌寒碧。会看海印发光时，台前璧月连天白。

唯庵有长松，秀拔撑青空。铜石并根干，榆枋比蒿蓬。天地荫中边，日月奔西东。愿言滋浩养，千岁看此公。

客子得秋凉，壮怀亦增慨。永念故人远，三湘渺沧海。

尊者暂离方广间，神通游戏山水闲。女郎夙植窥其藩，妙笔写出尊者颜。甚知此意大廓落，直与世尘解缠缚。不须锡飞与杯渡，政恐有僧敲折脚。

某也极连蹇，世缘牵喧卑。久困戎烬间，方与鞍马辞。得奉宫观禄，遽失糟糠妻。泪零穗帷风，春惨中梱悲。生理正落莫，幽思难平治。公来黟歙遥，率孤再拜之。慰藉累年别，叹息私门衰。而公颜渥丹，绿鬓白发稀。顿换神气妙，密验刀圭奇。内典禅悦深，外丹日月迟。阴功粹雅度，方为世所师。永怀我先君，与公深相知。辱以执友契，肯顾贱子微。贱子感诲言，于兹老锄犁。瓯窭祝场圃，翕张防寒饥。时时躬远郊，一一得自怡。次第教三子，令谙田亩为。老钝依颓檐，忘言随四时。幸会道此乐，秋风遽言归。尚有一瓣香，愿奉锺吕期。

平生闻说陈季野，渠正奇奇余下下。人间韵语光陆离，韫椟藏之当待价。顾我飘然离帝傍，适是适非思陶写。庶几一笑排春温，赖有梅花尚盈把。

我初游赤城，松竹空函丈。师时奉诸佛，略不乏供养。兹游再见之，谈笑益夷旷。横披慰老眼，罂粟煎夜饷。不以三生缘，遂作一指想。新蕉展时雨，风銮鸣昼讲。勉旃自爱重，公才定龙象。

平生闻说苏养直，鞅掌尘劳惭未识。清江韵语百代尊，拟望孤撑徒著屐。未将经纶在廊庙，且落珠玑满泉石。颇知新筑更靓深，愿并庐山歌马迹。

永怀凝神公，履正群仙夸。流目厌尘土，轩冕卑泥沙。羽盖承倒景，飙轮泛晨霞。前旌络霄队，驻节王母家。真童发清谣，云表翔哀笳。楼居映朝日，服采明珠华。万春等朝菌，欢事讵可涯。瑶席未终宴，零落蟠桃花。想同董奉君，更寻上汉槎。

君家谷口蔼清节，后裔于今耿冰雪。高明固已天下闻，却向山中弄明月。贯穿诸史极成败，鼓吹六经方论说。碧云日暮临庭柯，缄封肯寄冲烟萝。边头嗷嗷一雁过，坐想空山霜露多。

华顶峰头空侍者，家在全闽九峰下。后山妙香今始闻，西江一口元非假。可但枯木已阳艳，更喜淮碑仍续雅。天风海雨会入诗，况近梅花欲盈把。

我能甘贫谁委悉，惟欠鼓颔曳杖乞。闭门宁饿十日雨，约己何能六尺屈。裹子桑饭公等恩，食骏马肉我固失。行将云水纵所如，一盏清泉负朝日。

从心之岁自由身，恩许前期脱搢绅。一褐林泉侣樵牧，熙熙端是太平人。

萧然心迹喜双清，且得肩头担已轻。老病正须安静处，林间风味慰平生。

一二三四五六七，行年临之如电疾。只将香火对清闲，古井无波应委悉。

未遂归心如束湿，久客京尘常汲汲。碧云向晚爱归飞，空看五五与十十。

小筑幽深无伴侣，默坐忘言时独许。百年心事付闲云，一卷仙经还太古。

一廛儿辈自锄开，绕屋稍稍并种梅。摘叶寻枝看未足，横斜已觉报春来。

居当山麓入烟扉，乔木苍藤接翠微。筑室暮年今尚少，得归真是眼中稀。

瑞峰来现宰官身，清峙岩岩耸搢绅。闻道石头时说偈，一堂惊动水云人。

冰玉无尘彻骨清，世间荣禄一毫轻。未论此际通三际，直向今生度此生。

天一地二数至七，开天之天识量疾。荡然独立放全身，莫问诸方悉不悉。

露地全牛何湿湿，岂比汉阴负井汲。拈出老胡向上机，便知挂一不成十。

相君自是仙山侣，大笔如椽鄙燕许。七篇方愧不成章，肆笔相酬语冞古。

忠孝传家大府开，苍生久已待盐梅。我虽潦倒山林下，会听中天紫诏来。

曾奉清言吐屑霏，岩廊又复仰几微。正须国论筹前箸，毋使人间见亦稀。

请得忙中物外身，要看飞瀑泻天绅。佳时每与渔樵伴，仿语相倍是故人。

双涧流泉彻底清，五峰晴挂白云轻。泉流云散迟归步，犹欲思丰问此生。

生死之徒六与七，可救群生可愈疾。心如秋月碧潭空，深闭岩扉方表悉。

台山之麓少卑湿，小筑还专甘井汲。陋巷闭门饮一瓢，惭非回也能知十。

当年卜近虎溪侣，领略闲心笑相许。岂图云水各一方，回首向来若怀古。

白足持诗怀抱开，清言秀润喜惟梅。便知雅贶翛翛意，端为闲人特特来。

云英两凤跨烟扉，收尽诗才坐翠微。相国题评为携挈，一方莲社似公稀。

我家天台玉霄峰，旁临云海空复空。水光际天接山影，山间楼阁相溟蒙。仙人骑鲸度空碧，步虚声下飘天风。缨冠葳蕤跨彩翼，子晋凤笙惊盲聋。半夜电雷动岩壑，一坛松桧知仙公。别来放迹入朝市，但觉尘土填心胸。猿惊鹤怨愧昏旦，竹露萝月徒葱茏。君庵三茅何冲融，暮春旅寓凡圣同。同造胜境瞻真踪，弟兄乘云御飞龙。为时作瑞留从容，但见仙骥顶有红。凝神坐啸隠万松，粲粲玉齿犹颜童。珮声促诏朝帝宫，清浄为正裨舜聪。坐乎少广追崆峒，物不疵疠寿域中。翩然鹤归茅岫东，一篙秋静磨青铜。他年我亦披蒙茸，草屦瘦藤饥不充，应许下灶为陪从。

吾宗出西蜀，托迹庐阜岑。恭礼清虚尊，相与道义深。别时白日长，忽兹秋云阴。永怀一笑粲，水云劳我心。

伊昔侍伯父，一官尉池阳。时年方九龄，读书未知方。于今涉五纪，皤然须鬓霜。兹喜伯兄官，钤兵总戎行。素风出韬略，貔貅禀闳纲。小试部勒勤，着鞭扬荣光。青林脱幽箨，浓绿栖残芳。起予水云心，尚拘朝市忙。齐山上穹碧，九华俨珪璋。紫岩楮敲冰，云叶供展张。清江霁远目，帆樯下沧浪。林泉作佳游，为公发天藏。伯父昔所临，云汉披天章。琳琅戛鸣球，往往题僧坊。何当切访问，便与磨珉苍。庶于门户间，能事岁月长。仙舟涉初夏，浮家及清凉。毫举尘土境，海运图南翔。兄弟各垂白，语离热中肠。愿言养浩然，时举黄金觞。因风托素鳍，访我菰蒲乡。

平生许彦充，躯胆两豪举。掀髯参军事，讵可细碎语。我时百僚下，计拙役甚苦。从事得余力，慷慨志相许。公乃小着鞭，一官尉南浦。盐车虽云困，垂棒亦其所。愿子自荐达，天王方振旅。求田勿堕气，苞茅当问楚。此事岂不壮，况复吾素与。我缘拥缞服，窘欲访鸡黍。天寒霜雪盛，世乱豺狼阻。何堪南北趋，别意寓盏俎。伤心有清泪，挥洒欲如雨。

仕宦将相理所当，致君泽民则为良。窃窃苟作儿女语，纷纷徒在鹓鹭行。惟君英槩吞七泽，早以闳略走黠羌。天子神圣熟姓字，临遣亟自尚书郎。密奉畴咨持玉节，荆襄将漕观施设。小摅胸次浩不极，一辟土疆包有截。江南梅开欲飞雪，老境何堪与君别。可𥩟促召黄金阙，为贺收功在三杰。

徐子志义士，触热如探汤。远从南浦来，访我存与亡。语兼琼瑶温，气回兰蕙芳。炎云正烁石，怀抱为清凉。顾予岩壑姿，小筑台山傍。儿辈杂编氓，荆扉绕松篁。感公久留兹，语离热中肠。行行括苍道，念此山路长。公怀武夷春，复多知见香。青云勉震耀，宜近天汉光。草堂不道远，时寄烟苍茫。

与公相从久，未始蹈琐细。我既困索米，公已安吴地。一廛了百指，与闲殆天意。陛下圣而武，庶物进以汇。择材访耆宿，粲若数一二。考槃出幽隠，鼓箧趋朝市。公尚有遐心，讵宜忽初志。腰镰与手斧，甘穷几经岁。我愿以公名，充庭如孔翠。风云际盛旦，用激志士气。胡为倏来往，老怀惜掺袂。惟冀加餐饭，贤者不终弃。功名会有日，当看咏既醉。

生平罹百忧，老来始一欣。得履方外趣，不涉卷内闻。留锡憩福境，禅悦志所勤。日款乡关旧，俱叹鸿鹄分。偶同一窗雨，永怀九仙云。好持洞下香，法界期普薰。

仆昔困犯难，戎陆日所虞。何能守一经，且话雄千夫。识公好兄弟，宛同周司徒。爽彻绝俗姿，秀发连璧躯。骎骎驾文圃，吐论清而腴。伊流如学源，一洗众病肤。韶音沿沂说，举世必所无。公家徐起之，力因拯其橅。诸儒步武役，反若辕下驹。方知钜鹿功，列国宜凫趋。念兹风尘际，再得如玄珠。流光澈太清，欲飞月下乌。酿为五字句，妙语兼良图。愧此溢美多，通甚非康衢。新凉到棐几，翠竹环茅庐。更当对论文，莫问金仆姑。

东方已明云海立，怪来雀噪争枝集。凛气着人不苦寒，老境增衣欲重袭。忽惊朔吹翔腊白，陇亩为祥时适及。稍闻清响食蚕声，渐看落檐倾粟粒。萦梅阁竹巧相积，透隙穿窗莫能戢。散盐蔽空诚非虚，回风作舞势方急。历乱瓦沟已一撇，纷泊何假鲛人泣。但喜弥空絮影下，不管霑衣玉尘湿。谷口先生好出词，韵险致高俱足给。嘉言浩若长河注，答问殊非古井汲。乘时和乐致上瑞，屡丰固非一朝缉。须知天门开九重，布化调元密呼吸。明朝称贺明光宫，高冠长剑千官入。

楚风燃竹爆幽吼，晓觉春云时苍狗。惭看历日与桃符，犹袭尘缘恋升斗。先生冒雪肯过我，椒觞得奉谈天口。寒素每叹濡之儒，品俎常嗟韭之九。但喜盍簪侍诲约，涉世粗豪一肯首。五云会约采真游，天公见赐良不苟。

惟公霄汉资，梢梢摩天翮。回溪略蹭蹬，乃尔咏葵麦。会复见轩昂，一笑忘羁客。

有琴写流水，无言道情素。水寒江海深，川阔牛羊暮。倒指三十年，犹记潮阳路。

道远一跬步，心勤每侨如。荷深露初下，翠密红亦疏。是知诗兴多，賸寄怀人书。

老态念百出，伧客无吴田。空收静中观，三叠能蹁跹。以之忘物我，此生休问天。

十篇贲蓬茅，心亲不道远。内抃如登瀛，外愧稽策蹇。徒诵碧云句，幽香发芳苑。

若人富文史，皮里罗阳秋。婉此建安格，当从古人求。醉侯岂可縻，当封富民侯。

伊昔晋室雄，风流蔼于门。至今掇危科，儒行归后昆。子舍江左来，应喜今尚存。

仆顷将明命，三往责楛矢。所期宣国威，宁复赋霞绮。须知处死时，与生亦相似。

嗟嗟困犯难，皎皎心莫改。而能畏四知，遂复瞻八彩。又起山林思，浩荡渺江海。

潦倒固久矣，犹涉世网深。中经谤嫉人，屡欲魑魅寻。赫然天日照，敢改藜藿心。

平生仰东坡，苏程契尤熟。两家流庆深，云外世高躅。于今凤池贵，方判卞氏玉。何止试典刑，一想岷峩绿。

秋声起木杪，便觉密叶稀。风至草木劲，水阔鸿雁知。壮怀感摇落，叹息囊中锥。功名未卓立，此心常坐驰。君家朱桥侧，细俯秋水迟。气近龙凤阙，喧无笳鼓悲。萧斋琴书静，不知花影移。棣华好伯仲，腾起风云时。心亲诗礼学，日与富贵期。不忘黄尘苦，乃眷寒士饥。此理诚愫抱，岂复持诡随。已献仲舒策，孰谓李广奇。文中有至乐，妙处含天机。一官勿言困，且喜愿不违。我诚老宾客，合爪喜见之。关西相有在，行矣当无疑。

客中乍喜暄风回，徐行东郭嘉惟梅。萧萧千竿缭秀色，粲粲万玉明芳蕤。海山飞仙堕萼绿，珠珰缟袂令人疑。须臾四山下倒景，华姿照眼无纤疵。主人才气世所知，意谓澹坐徒尔为。杯槃错落光陆离，与客揖此玉一围。锵然韵语压邹枚，清思彻骨歌无归。它时尚容嗣此赏，冠巾乱插无迎随。

公有静中趣，凿山俯清深。秋风夜雨过，饱闻泉石音。云岫冷苍翠，游萍纷浮沉。心赏殊不已，悠然付微吟。

君家世德胄，富贵出谦受。泠然御寇车，为君驻户牖。初讶鼓清薰，与客破宿酒。又疑建溪风，碾声出两肘。细视碧玉架，莲梗转双手。遂令青田鹤，奋翼挥莫后。因知心匠妙，殆与造物友。人生土宇内，孰不涉烦垢。有物能浑成，既耦不以九。坐使尘沙劫，热恼如拉朽。惟君韵高秀，人誉不容口。述作协穆如，亦莫秘关钮。愿君均此施，清凉被驰走。他时赞南风，为佐虞舜寿。

先生柱史后，道价连城重。火龙燎金鼎，玉楼讵可冻。扁舟造交旧，已奏少微动。蔼然义风畅，举世士莫共。雪声洒篷背，皓彩耿幽梦。相见忻把酒，清啸尘落栋。愿奉圯桥履，岂惮吏部瓮。六凿方有愧，一锥烦屡痛。益知仁者心，新诗得频讽。

自念老境今枯杨，徒顺儿辈求药方。颇闻大药性炎燥，如燎于原其中藏。是非海里石鼎煎，大药何适求云仙。但传锺吕有妙旨，著在诗曲成华编。诵之如射必中的，坚然不朽贯金石。内外悉云妙在丹，吐纳何尝及津液。此事知有行则差，种麻安得豆有芽。北辕适楚每自失，复似入海欲算沙。岂惟阮籍途穷哭，录录尚念太仓粟。水云难访我辈人，风期讵知晋江客。三百字与五千言，一指便到玄牝门。它年肯约移玉趾，焚香促膝为细论。浩气收还质无槁，有待斯言能却老。小筑云卧天台山，再挂此冠供汛扫。

吾侄千里驹，一喷绿沙外。韬钤本书史，方略挟经纬。小出附众策，坐使勍敌溃。持弧褦襶子，雨汗亦良愧。

悬车归台山，乘田方自勤。岂谓羁绁旧，严召烦圣君。至止忽三岁，遇事无一欣。屡奏归田书，遐心行白云。

北风号枯叶，漠漠天正寒。弛担逆旅中，方税游子鞍。吾甥遽相访，别久心万端。意定话亲旧，或悲或可欢。乃将十年心，只作累刻殚。修涂困尘土，客庖无盘餐。举杯少延款，荷子襟抱宽。明朝复掺袂，老怀凄以酸。漳山无瘴烟，漳水无惊湍。侍亲友于乐，勿倦为戎官。愿因南风期，时时寄平安。

春风摇天宇，散策喜徐步。乐与二三子，绿草池塘路。鸠鸣桑柘春，川阔牛羊暮。眷言益妍煖，更约穷逸趣。

落日惨客意，老怀增百忧。朔风动地吼，湖水吞天流。甲马隘两淮，杀气横九州。无德彼将灭，复雠我有休。羽檄交驰际，哀歌寄清愁。

骄虏败盟至，饮马淮之沱。烟尘犯江汉，腥膻连岷峩。王师因雷动，虎臣亦星罗。灵旗荡丑类，铁马驰雕戈。三军指故国，巨舰凌沧波。一戎遂大定，上天佑无颇。整刷旧俗苦，扫除夷法苛。奸谋尚济诡，既战犹连和。复图称职尔，眇哉浯溪磨。已悉将相力，敢献大风歌。

念子别我久，我心尝忡忡。岂意兰溪船，忽作潇湘逢。一笑出意表，相对如梦中。子有亲庭乐，我无尘事笼。愿言云水信，时寄菰蒲风。

蒙溪有广厦，先生居之安。雅得林泉乐，不与尘土干。隠隠揖遥碧，弥弥濯清川。高明意乃适，至游情所耽。世故蜡味薄，岂待宝所参。北窗接陶令，素月抚阮咸。终吉遂无咎，位置遵连山。邈哉岩壑老，公契如金兰。揆此宅相奇，欢然谈笑间。落落幽胜处，安得同游盘。愧我西北客，恨匪户籍占。但当风月夕，遐想冰雪颜。

小山丛薄栖南郭，兰若蔽亏如间错。竹色低侵几案凉，海云常压波涛恶。遣愁五字了未有，取醉一樽良可托。折简敢致先生游，俎豆陶匏殊寂寞。风流固自出元化，祥凤本合巢阿阁。步武乃肯临草草，尘光不间知落落。今年田畴极丰熟，早禾晚禾靡风雹。为酒具黍共婆娑，应为野人一笑作。

小亭倚山肋，东望渺云海。松萝翳窗户，披拂大块噫。细路窘步武，幽花植湫隘。邻有长者辙，乃幸接符采。山为献秀润，水亦舞澎湃。语真顿忘归，谈宗知有在。复拜五字句，新喜入四大。尚期一笑粲，天宇约晴快。

几见秋风来，坐念岁月改。宫蕉泣白雨，孤愁越青海。

十年戈甲际，四海烟尘中。惨惨鼓角晚，萋萋禾黍风。

至交类萍梗，离合宁前知。相思梅花发，岂待中郎吹。

老骥千里志，元龙百尺楼。想同湖海心，逸气横清秋。

阿俊平生友，忘言金石志。永怀菡蓞晚，应想峨嵋翠。

北塞草色黄，吹作边风驶。惟公发踪谋，莫并横经士。

浩荡气明絜，慷慨念废兴。何能一念息，空令众愁增。

敌疆未寻盟，天王日尝胆。边声入河岳，孤臣增百感。

兹亭楚风烟，晴岚献斜叠。我来及秋杪，黄花舞红叶。主人喜清论，旷览意并惬。明年西郊春，会当来日涉。

相君有妙趣，一切不容且。纹楸谁与谈，惟彼上人者。

燕坐靡天游，何必求云将。泠然契至道，厩有真乘黄。

游戏三昧手，绝代无对棋。胜负俱可喜，是中聊作痴。

帘旌风不摇，博山云自度。主人下东山，月色转归路。

小小试部勒，诚可销长日。汀沙点鸦鹭，局带山云湿。

相君有妙理，芳醪正所应。红妆艳绮席，翠幕张华灯。

公富天人学，已收廊庙用。宿有云水债，聊寄泉石供。

𢭏香复筛辣，兵厨泻芳酒。天宇澄清澜，山中寄声否。

红尘旧老我，青秧新插为。宁幸田畯喜，何能属车鸱。

诵公十妙语，便觉舒华年。意与境俱会，超凌心欲仙。

松杉閟琳宫，仙君朝帝所。神风故静默，人间漫今古。地灵驱鸟雀，磬声肃坛宇。倚槛夕阳间，云山认归路。

我生雅志泉石间，金闺通籍诚厚颜。真人下悯羁靮旧，琳馆许辞鹓鹭班。

念公万里回异俗，眷我南来忘趼足。它时短幅问死生，为向荒寒访云屋。

吾宗有佳士，导江秀贤支。妙处本清浄，浩气蟠虹蜺。驾言还庐山，春台方融怡。他时鸣云璈，共采桐柏芝。

君有西州役，金炉断夕香。虚窗伴幽独，惟有明月光。帐深清露寒，绣冷双鸳鸯。明发持似君，知妾心凄凉。

昨日暴热加蕴隆，今日寒色如穷冬。居然寒暑变春事，大钧造化谁始终。我欲直前扣天阙，万神森卫不可谒。上玄岂纵勾芒神，朝驱赫日夜沉月。吹香湿玉失长养，发陈璺启若徒设。愿天勿令移指麾，却收正令还春曦。暄风布暖活贫窭，免咏眉山御腊衣。

嗟我世间人，有山只暂聚。富贵空中花，遇合风里絮。夜夜植业种，朝朝奔苦趣。佛有妙莲花，读取平等句。

嗟我世间人，强有六亲念。看子是恶少，目妒作美艳。分香且供佛，有财莫言俭。俯仰即异世，六尺那可占。

袅袅秋色来不悭，翩翻落叶铺阑干。藏鶑杜燕圃中静，芦叶藕花波水寒。我生逢辰似陆贾，老去恨未归长安。天公赐以八旬老，客况如寄僧家园。

积阴扫秋风，吹作今夕月。山岳四高寒，天地一澄澈。幽人渺何许，应喜清晖发。一樽不同乐，孤光共愁绝。

上人早出岷峩山，颇游五岭崎岖还。妙定休咎指诸掌，会心不出眉宇间。顾予从来多得丧，归老林泉喜无量。它年见我岩壑中，应笑如如得非相。

匡庐游遍僧家园，南望柴桑墟里烟。但寻疃畦供指画，不知市井今几迁。五柳既无只衰草，三径莫识皆平田。欲归四顾但遐想，归来高致犹凛然。

我生饱艰苦，初年心已衰。况今七十化，形惫聊支持。头童渐不束，齿败余墙围。发落尚尔尔，齿豁良依依。鱼蟹强剥啄，梨栗亦空施。岂惟意倦怠，咀啮徒攒眉。老妻谙其苦，饭颗必若糜。佐以推饭物，批抹烦刀挥。不知更十年，此身何可支。昔闻张苍老，相国力乃疲。金盘厌羔腻，玉乳环蛾眉。至真瀹元精，芳润充丰肌。闲出天下论，用为汉室奇。我今何有哉，丰悴理所宜。不然举此志，中有浩气怡。外形以为得，彼美当虚辞。

明日立秋秋色至，向晚雨随大风起。翻盆如麻不足喻，倒海倾江差可拟。高林老木亚复折，帘幕颓垣纷若委。须臾霁色上南山，落日烧云照淮水。

惟公带砺长淮比，聊为苍生拂衣起。一时冠剑满汉殿，简注非公欲谁拟。金銮文采粲黼藻，玉扆平章看端委。敢将蝇影附骥涂，愿荐盘盂奉明水。

老态日益出，老病日见侵。疾多戒少饮，杯行常浅斟。孤坐每惮起，纾思不成吟。白日事有待，中夜谁知音。

读书老不入，屡读屡遗忘。遇事欲强记，转首辄怊怅。以此趋事为，岂但成嘲谤。人岂不自知，去矣殆天放。

腰斧治小圃，朴樕久不省。妒芽尽芟除，条达出秀整。临津获梅株，蓓玉作寒炯。三遶无所裁，留看横斜影。

虚飘飘，虚飘飘。禹门三级浪，仙子百花桥。雪霙轻作霰，檐溜冻成条。游丝千尺网春色，掣电一抹收远霄。虚飘飘，虚飘飘，此时幻聚犹坚牢。

吾家舍西多此梅，白玉花缀棠棣枝。冒寒糁糁已蕴玉，自开及谢酒屡持。羁栖临安三换岁，向来一醉知无期。君家此花富冰艳，举觞折赠如云披。欣然拱视不暇揖，坐想故隠增依依。只今匏系未归去，俗鞅吏网相驱驰。就公看花仍摘实，信美我语如观颐。祇应两庵有归梦，梦到花下奚复疑。

茅峰何山亦何好，瑶木琪华并三岛。其间岩洞邃且深，隠居仙人得穷讨。远业已跨雪色馿，诸孙何能玉颜老。黑虎会有青鸾信，洞章同梦池塘草。关键真符付自尔，鸳鸯琼壶每倾倒。颇闻云篆经九试，自应太上传三宝。他年芒屦谒凝神，洗心拱听无上道。

君家有唐第一人，耕隠谷口同子真。临安始终三十载，我亦挂冠君归闽。重话向来倦游处，苍颜秃鬓皆如银。喜君南归不可从，雁飞时寄天台春。

惟公秉操如仙官，一任酷暑兼祁寒。存心香火接造物，达诚果再逢竹冠。应言蓬莱有至乐，六十九洞无纤恶。松姿鹤态不复老，琪蘂瑶房未尝落。上庵至真闻屡过，口付诀目相琢磨。公今得妙腾逸驾，我嗟老景飞轻梭。愿投黄宁拯将溺有香，一瓣致礼敬诵生神歌。

先生有号复有官，不畏隆暑兼冬寒。归来山中侣松桧，无愧太上翔云冠。我比同庵有余乐，云山百好无一恶。喜君宏度如容波，愧我大匏真濩落。乃今漂流如无何，进退未果徒镌磨。梦魂游扬欲舞蝶，归意浩荡遄飞梭。得归冲啬虽当侵伐后，一醉尚可同咏归山歌。

皖山邃密常若春，中有仙士久隠沦。幅巾啸傲喜接物，仿佛白鹤乘孤云。朅来帝所暂戾止，亹亹清言偿所喜。内惭已老不受教，犹幸一奉圯桥履。

卫公雅志安林泉，禀生似无尘土缘。英标孤映出群鹤，姿仪密际三界仙。居临山麓绝焕丽，楚楚松竹相后先。幽岩嵌空截绿玉，嘉木荫映摇苍烟。喜招社友共清集，中有一老谈幽禅。其余六逸咸自若，炷香瀹茗殊怡然。曹丘倚案独阁笔，想见窘思人所怜。众宾得接书史乐，浩气高压江湖天。只觉谈话可上汉，不拟步武犹居廛。墨隠能画巧为此，一段美事端宜传。好辞更赋风月上，胜韵直彻星辰边。他时一笑忽相值，固应何止三千年。

老彭临安来，惠我以寒山。尽是化导意，更无一句闲。顿驱迷悮心，尽置针石间。久久得受用，谁畏凋朱颜。

人生大块内，徒以蚁旋磨。不有明眼人，何能知己过。直指识自性，老甑必破堕。身诗忽兼忘，嘉惠天来大。

平生为物役，年纪积渐老。不省这个意，老得越颠倒。自读二诗来，迷云扫空照。为我谢彭翁，且喜无烦恼。

某也多奇蹇，艰难已十年。素风惟汗简，生计只韦编。先业虽殊轨，时流幸比肩。固穷心尚壮，鼓勇气无前。念昔时方厄，居怀影自怜。庙堂蜂虿毒，宫阙犬羊膻。胡骑南趋楚，天皇北狩燕。六龙尘黯淡，二圣泪潺湲。故国人何在，新君信未传。自陈心胆大，肯避虎狼先。落日幽都路，西风易水壖。珥珰金不暗，睿札墨仍鲜。间道逃穹帐，开缄彻御筵。第知从圣化，宁复较腾骞。宠锡蒙天造，兵戎付路权。危言乖上相，逻职俾南泉。复记丹阳渡，初移御座船。孤城逃守令，衄阵拥戈鋋。法驾方登顿，生民岂保全。婴城因率尔，拔剑意茫然。军旅增提振，囷储不弃捐。诏封霑录用，师气亦周旋。部领终如旧，奔驰信有缘。萱庭方舞彩，绋序忽终天。遽见炎凉变，悲随节物迁。故园愁绪外，归橐泪痕边。朋旧仍稀阔，饥寒念接连。岂惟裘已敝，政坐履长穿。尘土千山道，风涛万仞渊。舆台俱偃蹇，鞍马亦迍邅。兹幸提封肃，方依刺史贤。宣恩持阃寄，持橐下班联。日煖黄龙北，风迟紫帽巅。五兵咸内戢，千雉即中坚。庑屋除余壤，榕阴上故烟。既能防勇鬭，谁敢阙缗钱。黠吏俱冥迹，虚词讵得专。御流先治筏，发伪不轻蠲。燕寝铃无响，虚庭草有芊。尽欣新政下，一洗宿疴痊。皂盖聊均佚，神舟舣济川。藩维随振举，风日遂清妍。只恐三台近，行看一札宣。第功宜玉带，归照称金莲。径入云台仗，宜陈述职篇。泉人心恋恋，闽部思绵绵。内顾兹缘病，趋承失备员。但能怀惠养，愧不预櫜鞬。恐后瞻依便，先伸梗槩虔。秉钧今有待，拱手听陶甄。

玉律歌无射，金风下四蓂。三台丞相位，一德将臣星。弼亮时师表，文章世典刑。百神扶大手，远业庆千龄。

气禀无为秀，钟灵付秉钧。周南知盛德，江左在斯民。衮绣东山望，貂蝉彩服春。帝师殊寿祉，汉祚有元臣。

好在曾夫子，宁知晤语期。倚毗离楚日，鼓吹入夔时。赤甲薰风近，黄堂淑景迟。相望邈坤轴，空咏竹枝词。

衣袽先九润，此日上瞿塘。风月动官柳，旌旗开蜀疆。诗坛凌李杜，政绩过龚黄。追诏知非晚，肯令生智囊。

某也庵居久，心形付自然。山林藏老退，松竹养风烟。遇物元非远，寻真自一天。怀人会心处，熟诵见山篇。

蕴玉梅初艳，埋青麦自丰。渐冰留水研，时喜拂窗风。能赋怀王粲，开樽忆孔融。警寒方认鹤，扫迳屡嗔童。色动书帷白，寒侵蜡炬红。剡溪方逸想，秀句堕春工。岂意疏慵外，犹存引领中。须君乘暖景，一笑得相同。

萧萧云日静，细细竹风侵。窗影方虚白，炉烟一没沉。帝乡怜久客，归梦亦何心。洞户褰珠网，应烦问藁砧。

每惜年华易，风灯与凿光。心情成老大，世态只炎凉。冷入芭蕉雨，烟轻薜荔墙。故人愁更远，夜夜渡清湘。

神仙闻水部，妙物与长生。鼎饪元滋味，山樊好弟兄。佳音当有象，短韵已驰兵。试咽甘酸处，行看雪里英。

日浄岚光上，山藏野意添。海潮来隠几，越岫巧当帘。绝俗宜招隠，论诗未属厌。居虽朝市近，事事见安恬。

堂隠云将隔，名高客已知。半岩施匠石，一室见操为。钟鼎功方著，山林兴未迟。兰台风致在，更喜读新诗。

绿涨东篱菊，桐凋古井栏。雨频伤早谷，烟冷作新寒。有木皆生耳，何颜得渥丹。平章济农事，清坐且团团。

眩瞀知阴久，茶瓯不厌浓。第忧沉稼穑，宁问浸芙蓉。天阔翻盆雨，云昏淡墨峰。长安鼎烹者，列坐正撞钟。

连朝阴未断，仰食虑尤深。檐溜无穷响，{屯阝}灯几处砧。吾儿诗有债，老我韵劳心。屏翳安能借，吹天扫积阴。

问俗犹秋热，移床趁晚凉。笑谈怀酒伴，节物念吾乡。闻道银槽熟，思倾玉指香。政须图一醉，宁复较行觞。

某也多奇蹇，当年侍玉除。驰驱先辂马，扈从达幽都。守己常安分，临官叹自愚。旨甘方薄宦，一语冀逢途。

不见应夫久，永怀清晤同。名高湖海内，诗在笑谈中。光泛崇兰露，香传碧桂风。只应家学着，更看庙堂功。

况味年来薄，书音寄亦稀。乱离多病后，人物故园非。潮揭当年会，朋侪几旐归。悲心那听此，生理念依微。

常忆双溪老，伽陀日益多。津梁今坐断，风月奈君何。清梵山藏路，南薰归满柯。何时话暌阔，芒屦入云萝。

活水从浇竹，闲书会引眠。玉溪何处所，璧月共清圆。诗到惟供录，欢如不隔年。何当见风度，应向日华边。

小庵云雨上，朝槛俯晴雷。客子得幽胜，道人时往来。闲情聊自喜，昔事只堪哀。冲啬从兹老，何能叙玉台。

茅岫藏清隠，诗仙秀格春。道真渊有妙，素守峻能循。鹤举秋声远，诗成句法新。遥知游咏乐，下笔更如神。

好笑曹功显，山林过几春。世缘犹积压，尘网复因循。踵息绵如在，颠毛雪更新。岁华行八十，泉石正驰神。

郑氏传家学，诗书不愧心。佩刀知素业，左序况同襟。但喜知难字，何能识至音。小轩多暇日，为赋九州箴。

久无轩冕意，出处亦何心。世味思三沐，花风快一襟。喜君方砺志，顾我岂知音。医手非吾事，深惭不可箴。

塞北初辞虏，泉南滥总戎。请缨怀壮节，横槊愧家风。草木年华晚，关河鼓角雄。何当一笑粲，要赋马群空。

落日泉南郡，秋风岭北城。台符均庶等，杖履喜幽行。与客情文重，持怀事物轻。致君皆典礼，跻俗向丕平。相业瓯名在，辞华钵韵成。岂惟才广大，且复性澄泓。贱子欣承庇，微官得代耕。孤单常自畏，比数欲谁名。橐有书千卷，家无屋一楹。朝廷今再造，心迹渐双清。山转客容薄，天迷海色横。心期奉圯履，镕冶在高情。

行年七十化，聩景亦乘时。日近尤为祟，雷轰尚弗知。顾多居士病，赖有宁馨儿。若得都无听，唯哦见赠诗。

钟鼓嗟无与，衰残亦任时。岁华髭鬓上，心事水云知。尚若泠然善，何能养就儿。数篇存雅道，三复愧新诗。

牛鬭当年事，何当复此时。謷乎虽有象，默尔类无知。不作多闻士，难尤造物儿。傥能三耳出，更诵五言诗。

愠心虽悄悄，药物亦时时。半耳念非病，全身聩始知。三湘怀楚些，一櫂忆吴儿。会见相陪处，应多古锦诗。

袁宏方咏史，江总得随时。归兴连天去，文盟落笔知。雨多移蚁垤，花过静蜂儿。赖有西斋友，薰风正入诗。

中原困戎马，久欲谒明时。文轨虽非昔，英雄似未知。寰中无好汉，帐下得猪儿。慨念燕然勒，终还吉甫诗。

五月正阳月，何尝与雨期。浃旬檐溜注，冞夕水声驰。古屋床床漏，苔墙堵堵隳。子桑谁复饷，勾漏政须医。

蚀余仍苦雨，犹尔晦阳晖。浩浩陂三尺，家家水半扉。汩陈非佛意，昏垫盖天机。祈恳须冥造，当仁要达微。

一旬连夜雨，人物困泥中。竹树侵书暗，横流趁路通。灶烟薪更湿，檐溜耳难聪。润逼衣襟重，何时日照东。

星聚西豪里，人谁识少微。忘怀卷外少，此道眼中稀。笔墨腾瀛禁，图书动衮衣。趋风忻并世，一语欲清非。

昔仰苏仙迹，今瞻弄玉身。岳灵朝捧剑，飙驭夜朝真。笙鹤声常近，烟霞到处新。愿言承道荫，秘语慰斯民。

护幄通明殿，仙阶贵可知。尘凡聊混迹，功行欲康时。明月丹崖路，秋风白玉墀。行闻普济足，飞步万真期。

老大思闲适，山林喜晦藏。一廛虽异县，三径得崇冈。地僻烟云润，年丰黍稷香。心期得多矣，襟袖更新凉。

伟矣高情著，斋名世亦稀。但能尘事远，便觉昔年非。琴静凝香碧，神清众妙归。诸缘只心法，鸥鸟亦忘机。

昔侍先君日，多令诵近诗。尚知涂抹处，犹记唱酬时。竟负经邦志，终为造物疑。篇篇亲训释，字字念恩慈。

太史推经学，先君得最深。文章八面敌，辛苦一生心。禁掖传新句，公卿录苦吟。遗留示有子，捧卷泪盈襟。

不见李君久，水云鱼雁沉。调官聊制锦，得句賸关心。每访民情悦，相望春事深。故乡与贤者，北首重登临。

投老台山麓，松篁筑靓幽。行年今七十，抚事几春秋。但喜亲情话，难忘为小留。山川烦跋履，事事见操修。

不见小阮久，相看情甚温。肯来成宅相，端可大吾门。暖日长江路，梅花细雨村。真成好兄弟，言谢却忘言。

霜入晴云暖，冰生掠岸沙。卑枝闲剪橘，幽径试寻花。客路人情薄，乡关去路赊。只应托诸子，莫倦问桑麻。

野老悲春事，相如复倦游。肯来倾浊酒，同与散清愁。远岸重重柳，晴江处处舟。飞红残照晚，闲倚水边楼。

壬午收亨运，余屯未肯休。风烟淮水近，天地老身愁。虏意骄如昨，江干景易秋。得闲如自若，心在一扁舟。

黟歙与端璞，争雄称权奇。马肝乃正色，龙尾终视仪。霜毫瀹紫玉，松烟生华滋。都付文学老，看诵浯溪时。

上将宣威重，长淮朔吹来。兵戎已超距，鼓角有余哀。日薄云多暝，天寒火易灰。诗成且排闷，兴在倒金罍。

义分元无守，跳梁遂不臣。美新应有赋，思汉定何人。晚景嗟逢此，孤忠尚欲伸。君王在灵武，日𥩟靖风尘。

落落贺吏部，萧萧湖海姿。好山应自适，短棹得回迟。花发庭中槛，香传舍外篱。相思梅已谢，无处问归期。

潜也忠良士，骞腾喜纵观。主文收俊彦，学校益尊安。台阁名闻久，交游意始宽。佐时行拭目，正论耸朝端。

足趼逾千里，仙山岂易逢。欲将遮日手，款扣拨云峰。奎壁垂无极，星辰拱几重。师心微太漠，不碍白云封。

早踏丹枫路，西风禾豆干。鸣榔秋水阔，击漂晓溪寒。短褐宜扶杖，长涂懒据鞍。却思冬后景，黄菊压栏干。

天台久宴坐，庐阜得游遨。殊慰水云念，敢辞尘土劳。冬温寒色少，江静水痕高。归趁新年近，同斟玉色醪。

去去忘回远，行行迫腊天。江寒侵老泪，霜冷逼宵眠。客路虽经至，归涂尚过千。家山在台岳，南望几悠然。

税驾南昌郡，城头喜少留。儿时诵闲赋，老境作佳游。杰阁收英槩，长江倚暮愁。何人识老子，清月上貂裘。

秋日苕溪路，轻舟棹晚霞。梦魂犹畏客，行李乍离家。细细来凉吹，娟娟有晚花。平生云水兴，老境似难夸。

小隠州城北，先谋儋石储。几椽将弊屋，数策未看书。碧色新松径，泉声旧石渠。欣然终日过，真是爱吾庐。

客路逢寒食，划船闹水干。娇云易得雨，暴冷不成寒。白水连天去，繁桃触目看。朝来有家信，稚子报平安。

客路逢寒食，清明未到家。起居须药饵，饮食任鱼虾。水浄垂垂柳，风迟艳艳花。兴来随处乐，不复问年华。

客路逢寒食，犹寻御腊衣。群芳须暖景，昽日尚寒晖。余力求闲早，劳生昨梦非。荠花浑似雪，蝴蝶梦中归。

客路逢寒食，光阴亦可惊。如何介子节，再过阖庐城。列岫遥逾碧，群芳晚更明。饭余风力壮，掀舞小舟轻。

客路逢寒食，山光触处新。取鱼多样网，舣岸几州人。默尔非无住，超然得任真。今年卦气尽，四顾欲何亲。

客路逢寒食，浙西春事稀。日华藏暖景，天气未单衣。歌棹喧椎鼓，桃花巧映扉。空收麰麦粉，药病岂心违。

客路逢寒食，禾秧出已齐。清溪三汊浅，白鹭一行低。禊饮心何在，茅峰路恐迷。随时随有乐，何处不幽栖。

客路逢寒食，欣同不系舟。闲中聊适性，要地固抽头。不作扬州梦，何能贾客留。壮怀今断断，世事任悠悠。

上巳当羁旅，飘然浙水东。好花闲照水，宿雨冷连空。灵武兵方振，燕然信未通。无人访老子，有泪湿春红。

老病杜门久，佳时谁与过。亲朋怀我少，风月向人多。梅景横清夜，江声动白波。不如潮早晚，墙外听渔歌。

初夏连朝雨，土人云入梅。但闻檐溜密，不见晓光开。衣润疑霑汗，阶空任长苔。地车无住着，只拟上层台。

幽壑乘春摘，芳芽辱见分。鶑花妨老眼，香味喜新闻。细石飞轻雪，圆瓯泛乱云。虽无七碗量，清兴重欣欣。

点化八珍爽，须烦一品虀。村寒求瓮下，面法记山西。宫征难忘味，膏粱勿遽迷。终然调鼎手，深旨出扶犁。

久甚嗟形役，今方得自怡。所欣官已了，得与静相期。风月闲如旧，心情喜可知。山中鸡黍友，贺幅已先持。

江云暗江路，曾向玉川家。冷入参差玉，香随的皪花。照溪回夜色，冒雪冠春华。犹记西窗伴，寒枝片月斜。

雨因祈祷得，连日作廉纤。候变凉飙肃，人皆和气添。秋旸犹执热，竹色故侵檐。但喜穹崇德，难从甲乙占。

不见贾夫子，病怀何得陈。呻吟一春了，物色九秋新。闲花翳栏槛，秀气浮衣巾。笑言约中澣，鸡黍供萧晨。

闻辟新轩槛，高明岂鞠穷。八荒供望眼，万事付冥鸿。聊味青龙钞，行趋白虎通。大千兼内外，拈出便无同。

别去书音短，愁来客路长。飞魂常故国，举目念殊乡。未暇论奇字，何堪别最良。秋风入边草，意苦不相忘。

寄迹临安久，思归夕梦频。愁多难强醉，病苦故禁人。夜短无清梦，年高叹幻身。山中有道伴，云壑擅余春。

椒掖冲襟奉玉宸，灵芝茎叶出氤氲。如颁月令欣欣政，先学巫山蔼蔼云。璀璨吐奇康寿栋，轮囷绝异汉唐闻。只应一叶三千岁，万亿斯年赞大君。

帝出乘时叶小春，中兴复古付曾孙。奉亲圣德躬仁孝，御极天章廓晏温。书轨自应归正统，蛮夷先已侍修门。凌虚志远吞寰宇，亿载端临四海尊。

堪舆亨会接洪基，郁郁葱葱动紫微。理契弈秋专国手，德兼周武一戎衣。恩言下浃皆中道，帝意终潜复九围。升济群生归大业，同心亿万仰天威。

晓云绀瓦不飞霜，瑞霭融春十月阳。电绕璇枢开上瑞，虹流华渚叶珍祥。威腾紫塞天骄外，日拱苍龙阙角傍。今岁泰坛伸谒款，是宜万寿咏无疆。

新规杰阁倚苍峦，地拱天成十二栏。但觉星辰来广漠，不知步武切高寒。春风先到黄金阙，皓月常临白玉槃。曾侍威颜香案末，邃瞻旒扆瑞云端。

九霞深借晓光披，粟粟轻红荫碧枝。不逐秋香匀菊艳，要烘花色并彤墀。凉云收雨颁慈惠，宝幄中天拜宴私。折得一枝恩所赐，喜如初挂绿衣时。

晓传清警出龙楼，八骏腾骧下斗牛。铁骑屯云朝障殿，羽林扈跸拱凝旒。暂迂玉趾临三楚，便觉荣光焕九州。恢复故疆知默定，已看森索坠旄头。

松篁深靓隠新宫，十六清真位位同。笙鹤似临三境上，珮环应下五云中。烟霞顿隔尘寰路，道德追还太古风。固已群仙资圣寿，嵩呼益愿祝尧聪。

墨敕双驰侍帝傍，何堪窘步入明光。退风久作翻风翼，倦客何能久客梁。野寺残僧思缓步，断桥流水忆寒香。何时裋褐携筇去，数里松声细麦冈。

生逢艰苦念无前，扈圣犹悲易水壖。知效一官常自愧，死须五鼎遂身先。颇收姓字朝廷上，宁复功名日月边。军旅固非平日事，愿将余力从櫜鞬。

长淮矫首得遐观，犹记当年获奉銮。万马饮淮貔虎肃，六师扈跸水云寒。欣瞻幕府莲依水，慨念神州李下冠。狼望已销归庙略，更持韵语访任安。

稍陪酬唱与荣观，声并琳琅和八銮。可但文华迎日丽，自然符采照人寒。笑谈殊喜亲犀麈，接侍终惭戴鹖冠。公等雍容瑚琏器，骞腾行见近长安。

右府登车竦听观，皎如玉韵叶和銮。清薰已解南风愠，和气先舒易水寒。行李喜陪金虎节，移文应閟竹皮冠。愿看归去为霖雨，天下苍生在谢安。

泗滨怅望草连云，眼暗凄尘祇断魂。香火固难寻宝塔，云烟时复见沙墩。五更悲壮眠难熟，一片荒寒晓更昏。往事兴怀今二纪，道傍父老岂儿孙。

与客西游历汴都，荒寒不复见吾庐。只今黯黯尘埃起，当日葱葱气象无。虽觉人情犹向化，不知天意竟何如。遥思阊阖西边路，一夕飞魂绕故居。

黠虏窥边久未恭，天王清跸殄元凶。军威早已闻三捷，喜色遥知动六龙。师旅夙严新号令，版图行复旧提封。中兴大业书歌咏，愿刻浯溪颂九重。

仗节亲宣诏语还，敢期幼稚得重看。铁衣冷桂龙鳞静，宝剑高藏玉彘寒。兵甲从今挽河水，儿孙力与复儒冠。清闲放意山林下，老援何能更据鞍。

黔黎谁识迓衡功，赤白囊闲寝燧烽。史不绝书称上瑞，地无遗利足三农。已闻奠玉祠真室，未见泥金款岱宗。七十二君梁父禅，何时展采更东封。

不毛山海尽梯航，德洽重熙圣祚昌。万国鼎新周礼乐，千官星拱舜衣裳。惠霑圜土恩波阔，德及昆虫化日长。天地至和昭感格，比闻甘露降番阳。

文经武纬致尊荣，功德崇高不可名。草檄预闻全国势，按图行见复都城。衮衣三总郊丘礼，黛耜初亲帝藉耕。过眼蓬莱几清浅，凝神治道自长生。

上公翊戴肃朝绅，衮绣趋庭下帝宸。一德格天瞻相业，密云不雨协郊禋。初筵宠锡清都奏，和气融随明日春。成算自应同寿算，两河黎庶待陶钧。

钜德元功凤应韶，屏风隔坐翊昌朝。星辰循轨三阶正，钟鼓重新一气调。活国工夫归断断，炼形真一已飘飘。芒鞋门下尘埃客，拔宅惟看上紫霄。

岁躔回次拱台星，麟阁仪刑首万英。锺阜堂堂分秀润，淮波衮衮湛清明。铺张治具调元化，整顿皇纲抚有生。鹤驭它时赤松伴，丹砂九转待功成。

薰风拂拂下槐庭，师帅膺时奠四溟。代北家声今嗣业，淮南草木亦知名。阵前铁马三军勇，肘后金丹九转成。立国宗臣宜寿考，阴功篆玉定长生。

杪冬庆阀绮云浮，挺育文英气夺秋。乌府暂烦安远俗，龙骧方倚破奸谋。三吴遂奠时巡驭，四海咸瞻入告猷。何止阴功锺五福，岩廊已识济川舟。

庆阀当年侍从臣，传家今见石麒麟。瑶觞初过菖蒲节，碧海聊观荔子春。超逸绝尘髯政事，暑天汤餠魏簪绅。祝公千百松筠寿，常对团团月色新。

环碧亭前碧玉枝，森森连璧揖多姿。节涵宿雨苍龙并，梢舞晴云翠凤差。架雪凌霜俱有志，怀仁抱义本同时。戚垣密协如苞瑞，盛事应先黼扆知。

龙顾初闻辟纵观，尽收清胜閟高寒。四围列岫飞云静，十里平湖碧照宽。麈尾有言皆灌顶，尘中无路不惊湍。东岩端作东山望，行为苍生起谢安。

卜筑清幽远市尘，一川窈窕静松筠。下临城郭千门晓，中有轩窗五亩春。游艺本图佳客语，好贤不觉主人贫。我来登览秋风晚，喜揖清言月色新。

东山雅望意雍容，养素璇题振道风。賸贮琴书供啸咏，更新窗户不青红。数峰吴越登临外，千里江山指顾中。玉碾碧天冷无际，中秋莫放酒杯空。

汉水无波楚岫青，归来风月久经营。要亲稼穑资三径，已试韬钤息五兵。卖剑买牛聊适意，扬鞭敲{革登}暂忘情。祇应未稳耘耔乐，褒诏行需父子荣。

爽垲幽居抵万金，东西领略水云深。江山入坐清无暑，文史销闲静有琴。何处菱歌烟艇雨，最宜秋月海潮音。主人占得林泉乐，本有江湖一片心。

君家作屋拟虚舟，想见低窗事事幽。竹干巧同樯影直，帘波寒并水光浮。五湖烟月应无意，四海风尘计少留。挂旆天山端有待，要凭巨楫济横流。

路边小舍静无泥，风入松杉绿满枝。溪抱回堤山抱屋，舟藏曲港竹藏篱。主人野性留应懒，倦客闲情去辄迟。内讼尘埃犹仆仆，厚颜如奉北山移。

密密帘垂映柁楼，济川聊此舣虚舟。群经列坐供游息，巨浪掀天得罢休。猿鹤依栖知有地，儿童遗坠且无忧。业成一棹黄金阙，稳上鳌头拜冕旒。

田田东作衬柴关，湿碧吹青一望间。已许倾心常向日，尚容高卧且怀山。光风春动方崇蕙，沆瀣宵零可驻颜。要是耕耘在毛墨，图书佳客乐余闲。

西成高凿一轩通，荷盖吹凉入坐中。新月不妨回夜色，有秋何止阅年丰。直须落日红无际，剩看群山翠扫空。更约他年身退后，披襟来此揖凉风。

千岩万壑碧嶙峋，密有双成瑞此君。破箨猗猗联绿玉，并梢袅袅舞清薰。巧穿怪石嵌空地，色映虚亭窈窕云。比节合心皆美事，孤高殊喜不同群。

轩外萧骚静碧云，有来君子助通津。烟幢羽盖诚销暑，玉轴牙签不受尘。解箨竹林宜琐碎，漙梢风露献清新。茶瓜雅纳开怀客，俱喜高材似主人。

晓驱羸马踏尘埃，喜见前关亦快哉。几启双扉迎晓日，未妨斜月掩苍苔。声摇沙塞可无此，翠锁城埤寒未开。趁得鸡鸣也须度，弃𦈡不是俗人来。

海内知名第一流，诗从伟度破优柔。知公少驻抟风翼，念我都如露地牛。解腊天容先布暖，得春梅意小迟留。红穿碧甲聊随俗，不奈心惊雁过楼。

谪仙风骨今何如，自我不见三年余。双眸如电尚可想，两鬓欲雪今安无。干戈塞路军麾满，骨肉避地星散居。未知草堂可归否，有使可寄平安书。

丹地清江若有期，卜居仍俯小涟漪。颇怜松竹无多地，祇顿琴书已近篱。久雨不妨田要润，暂凉真与病相宜。何当去此炎歊酷，日待风高脱叶时。

一笑相逢语上方，水云旗迹觉清凉。未论方丈葛藤话，且喜斋厨蔬笋香。闲拄瘦筇随意立，却愁款段入城忙。宿山更作他时约，枕簟茶瓜冷不妨。

山绕蒙庵十里阴，两翁逸驾每骎骎。人随衡雁野云薄，梦绕鳄溪秋水深。别后诗章清有思，向来游处賸关心。何妨一笑云萝上，小约湖边特特寻。

縠水柯山隔几年，又来辇毂拜云天。东西南北任造化，甲乙丙丁皆宿缘。老境精神惟坐卧，故居松竹想清妍。岂如溪上木中子，日饮溪光今地仙。

晓随幽径踏行云，拄颊南山眼界新。马上客尘良自笑，山中梅意欲惊春。清愁有底能随酒，世道何方可问津。赖有诸公同一笑，得舒软语话情亲。

无双佳誉久腾芳，暂解繁机下帝旁。举世不能容直道，清时聊欲款江乡。修涂按辔三秋雨，别殿陪祠一炷香。顾我辱知门下久，语离清泪洒沧浪。

里巷风和递晓驺，高轩见顾识英猷。挥犀唾玉闻乡语，对酒看花话旧游。殊喜故家青玉案，方承大问翠云裘。愿持相业天钧上，箕颍重为第一流。

先生声彻大明宫，顾肯驰驱与俗同。但得琴书娱白日，何须鞭帽犯朝风。未容倦客寻源去，应谓斯人底死穷。它日云林陪杖屦，款承愿辈嗫嚅翁。

茅土真封辅帝畿，天潢近派冠彤墀。当机久契拈花笑，示病何劳阖国追。北阙暂违文石陛，西风正是菊花时。瘦筇短褐他年去，洗雨蒙烟访习池。

从来吴蜀势相亲，制阃今勤侍帝臣。可但覆瓯称直道，暂烦分陕济斯民。剑关日下山河重，井络天开号令新。圣主遂宽西顾念，遨头正及锦江春。

闽浙相望一寸心，鸰原落寞叹孤音。五年情话空相忆，千里闲门肯见寻。只拟连床常对语，岂堪垂老更分襟。它时果许邻幽筑，莫倦天台尘土深。

圣主东南眷念劳，绣衣行部辍名曹。喜寻物外人多竺，应遇山中相有陶。丹笔不摇吟笔健，颓风顿革古风高。如何大展安邦手，勿使鲸鲵弄海涛。

生灵涂炭帝兴怜，揽辔公应愿着鞭。禹贡山川仍旧贯，汉时户口失残编。交征夷夏疑非古，积弊公私不记年。且乞韩州风信好，二君归计托楼船。

乘传逆知怀抱开，壁门春晚静尘埃。萱明子舍虽云乐，檄愈头风得屡催。横槊便知威黠虏，指踪端复赖长才。维持江左风流在，富贵行看正鼎来。

艰垒师行遂坦夷，中兴仍待老文辞。上公固已虚油幕，硕画旋看赞鼎司。气隔龙荒朝陇蜀，令严虎旅肃旌麾。风声鹤唳天威振，会见棋余折屐时。

清润丰姿玉不瑕，篇章典重见词华。韬钤小试诸侯幕，事业共称丞相家。蓬阁昼长宜笑咏，山阴春早已鶑花。凤池自是风流在，行见金门帽带斜。

情文俱至接交亲，折节如君未有邻。垂棒不妨希孟德，荣亲当复比安仁。碧云斜日羊山路，黄叶西风鳄水滨。嗟我殊乡远良友，尚堪病眼看征轮。

苕溪霅水接云沙，秀气全锺化鹤家。三语固知油幕近，八吟不觉石渠赊。庭亲戏彩心应悦，路近乘槎梅已花。一意相期升馆殿，三年倚玉愧蒹葭。

此身江海一浮沤，遇坎乘流莫预谋。莱子奉亲真是乐，塞翁失马定无忧。关山照眼长安近，裘褐生香鳄水秋。隠忍功名丈夫事，行知富贵自相求。

送客天台不上船，东风款段喜扬鞭。山容阁雪晓犹冷，花色烘云春正妍。垅上麦芒犹绿嫩，枝间梅子渐青圆。有怀阁老应诗罢，尽卷珠帘按管弦。

台岳相逢麋鹿墟，识公风骨秀而癯。山林访道诚多切，云水期真进所如。炉鼎丹砂知炼己，关河霜霰不妨渠。它时应有衡阳雁，莫忘南来一纸书。

道人丰骨出埃尘，玉颊双红烂熳春。金液密传张果老，黄庭曾授赤明民。秋来行李林泉好，雨后云山意气新。顾我年华已垂尽，余龄薪水愿相亲。

早觉人间万事非，便寻幽远净征衣。每嗟老境难辞老，政使归时未得归。物外无思皆妙道，尘中有患更危机。羡君行李翩然去，琼阙从兹两子微。

见说当年梦甚真，公今高步挹清尘。经传桐柏兼三洞，名在明廷接万神。马过越山资浩气，花飞剡水正残春。白云二友皆仙士，晤语多应一笑频。

频向长亭折柳枝，客中送客动愁思。未论莲社重分袂，第喜牙璋再把麾。旁塞兵民须旧德，长淮风月待新诗。行看紫诏求耆宿，正是霜天清晓时。

萝月溪云各未阑，它时薪水肯相安。家依梵刹钟磬静，路近台山松桂寒。横槊胜流公远诣，观澜逸兴我难看。归时一棹宜须早，趁取薰风荔子丹。

华宗丰度蔼长云，一笑相逢契懒真。岂但金兰如旧分，固应俞扁是前身。久为辇毂缁尘客，欲趁龙园茗碗春。顾我华颠今放迹，水边林下愿相亲。

汪汪陂量有家声，文擅区中世典刑。别去十年头已白，相逢一日眼犹青。君裁短后姑假道，我访内丹殊不经。萝月风棂传古锦，无令簿领困周星。

蘋满烟沙柳满洲，绿荷风软转船头。归篷亟作恁么去，许事肯令如是休。自有文章追洛下，莫缘誉处厌糟丘。君能坐致钱流地，行达通明十二旒。

暂辍京尘扰扰间，一鞭行色冒春寒。梅花细雨资能赋，野水遥山好据鞍。引道颇闻辞魏阙，觅官况可近长安。掀髯西笑归宜早，应及莆闽荔子丹。

忠孝传芳在一门，双旌光动小阳春。柯山瀫水聊均逸，石室龟峰定可人。紫诏密尝符夙梦，朱轓果见抚斯民。故家未有如公者，自致勋名侍帝宸。

一时耆旧尽英游，玉节迎銮暂少休。不以秦人视越瘠，载驰楚尾与吴头。两淮浓被锺离政，一水聊萦杜若洲。行见锋车还禁橐，已看仁化浃鱼鸥。

老去心情故倦游，直诚自许赋休休。清流固已久绝望，白发只今空满头。软语每思挥玉麈，寻源便欲过瓜洲。他年一棹烟江雨，有愧轻轻不下鸥。

绝叹当年故作痴，水边林下欲清非。未应阮籍涂穷惯，自是王通世念微。仗节旧闻英槩伟，挂冠惜与壮心违。起予径办从公物，一{革两}芒鞋一衲衣。

耕隠春江水尽头，一廛已自鄙通侯。好辞遽作春半别，归意欲兼天际流。我尚未栽三径竹，君能先泛五湖舟。要来便作乘风客，莫使烟光有许愁。

公家绣户压城垣，物采随时入懒轩。人倚层楼风满槛，江涵秋影月当门。賸闻芗渌罗襦丽，醉看金荷烛影昏。可但颓然信真率，亦思秀句得重论。

与公缁素两无成，世路低回窘墨绳。弱羽机缯怀畏避，孤根霜雪厌侵凌。未须神秀终齐雪，好嘱维摩且判凭。喜读师诗破尘坌，了如松雪拂人膺。

下帷闻说尽英奇，赋就三都墨未醨。分比楚兰同讲学，文逾荆玉不遐遗。豹藏烟雾聊相与，蚌剖珠玑要及时。龙虎他年题淡墨，绿衣皂盖看风姿。

寓居萧寺憩衰迟，得酒宁论浊与醨。闲里风光常自喜，暑中人事弃如遗。一溪烟水渔乡后，万叠苍山月上时。竹杖芒鞋田岸久，稻花细细岁丰姿。

年来学稼似樊迟，惟有农功每不醨。事与本心虽自适，病随老境岂相遗。我方枕簟和云住，公正风幡撇地时。林下相逢笑相领，一枝筇竹水云姿。

使君幽讨遍禅林，名动三台殿阁清。稍赋诗章回好色，坐令草木有佳声。政须膏泽随轩至，未碍隼旟冲雨行。争写雄文惟恐后，喜兼和气满重城。

贼马凭凌势怒号，铁衣夜挂映征袍。谨严甲士方超距，森索妖星绝绎骚。横槊赋诗虽昔事，枕戈待旦敢徒劳。公诗一洗烟尘气，愧甚横行不鼓刀。

吾侪此道竟须伸，抱负堂堂况不伦。每喜高才皆正论，异时公议有廷臣。落花流水方愁客，细雨轻寒不着人。且力韬钤加强饭，未须俯首叹湮沦。

闻道山炉一炷香，三余常得寸心降。直须了取诗千首，始可闲期璧一双。梅润未能排絮帽，日阳只拟上云窗。𥩟公纳锡充前列，毋使迟迟出九江。

宿云浓澹弄空明，桃李吹香雨屡经。燕识旧巢犹颉颃，枝骈新绿尚芳馨。力田须待年多黍，知病好寻参与苓。莫为无家动乡思，且筹杰论献明廷。

挂冠十载水云乡，忽奉新诗助发扬。老境不能寻汗漫，圣时欣服值虞唐。喜君均佚琳祠乐，愧我初无袜线长。它日林泉傥相觅，一蓑烟艇洞庭霜。

当年壮志作三军，扳马曾同幕下宾。欲试韬钤毘庙算，便期鹰隼出风尘。暮年岁月嗟残景，一水波涛有故人。端谓题舆因卜筑，不应佳句尚悲辛。

郊亭十里绕风漪，一鉴光涵万象微。胜址几年因事废，遗芳今日识公归。凤山前直供晨翠，鲸海旁连涨夕晖。少并江湖鱼钓乐，绿蓑青笠鳜鱼肥。

峙玉层冰莹肺肝，秉钧风节素岩岩。交河谕旨师无战，榆塞宣恩俗旧衔。成算已功休大树，洞章咏志发幐缄。斯篇疾读林宗意，快甚长风破浪帆。

世间群盗脍人肝，避地方图水石岩。客有绿林嗟路阻，书无黄耳欲何衔。雨推溪柳金方重，春入江梅玉半缄。永念陆趋今弗获，垂云安得倚天帆。

昔年壮气激肠肝，锦带吴钩鄙隠岩。喜试轻裘裁白纻，笑追落日试重衔。愁随草色人千里，谁附文期信一缄。会待腥膻扫巢穴，舳舻北首挂征帆。

海色琉璃照我肝，何疑飞电掣晴岩。山留画鹢风从怒，珠炯翔龙夜亦衔。莲社经徒能摘句，玉川茶兴自开缄。从来筏喻今饶益，杯渡须知鄙铁帆。

名传蔡国冠儒林，二百年来庆泽深。同德允为贤相法，醉经端向古人寻。稍提阙里西河意，尽扫桑间濮上音。行听雨蒙歌迅召，不应衮绣有遐心。力辞大政勋方著，均佚琳宫道益深。北阙嘉猷常简在，东山春色寄幽寻。半言夙契三乘偈，一噫何妨万窍音。贱子抠衣陪下士，天游六凿已无心。

北客南来尘土甚，沿沂正欲泳清深。舟行云驶方求问，鹤怨猿惊不可寻。缝掖颇闻临泮水，沧浪应许听挐音。果容请问期先报，太岁何时合守心。

胡骑连年颇内侵，胡尘漠漠翳高深。何当固赵如颇牧，遂佐兴宛破邑寻。尚想鼓旗延大敌，要须风鹤有余音。秋高马健予方病，只有丹枫可照心。

生理空疏坐久闲，聊随云影下吴山。驱驰斗粟应怜我，勉强人情亦厚颜。浊酒淳漓元不较，梅花的皪欲同攀。行行小艇撑寒碧，剡夜无妨共载还。

咫尺高斋未一嬉，病身坐苦废巫医。但能料理扶衰药，岂复狂吟乱道诗。秋热正随残暑炽，新凉如与故人期。唯应共此江蟾白，万顷风漪月上时。

从来受性岂其天，遇物常随处处缘。未病遽为辞职去，欲归亟引挂冠年。冒寒须放寻梅步，更窘常留买药钱。恩许天台遂幽筑，清风一棹送归船。

公才祇合在瀛洲，一笑何能欲枕流。日者简书成六凿，天其盘错到三休。栏干静倚江涛阔，舟楫冷摇烟雨秋。大手家风传相业，高情莫易搅清愁。

梅风欲转白蘋洲，一笑忘怀接胜流。公已吉祥求止止，我方奔走觅休休。故山应有猿鹤怨，壮节但随蒲柳秋。荐读公诗固三叹，从今可但破牢愁。

老境从远事事慵，却寻幽刹寄年丰。本无虚舍能回暑，赖有疏篁可致风。臭腐固尝忘物化，箪瓢宁复较天穷。向来习气端如故，经醉犹能间一中。

平生闻说于门贵，远业传家见此贤。妙誉逐风来不竟，美才制锦谅随缘。一言悟主君须得，百巧成穷我可怜。坐想临平山下路，小舟如叶月如川。

昔日连墙事可嘉，固应屡见雪中花。稍收帢帻山房景，欲学孤山处士家。把酒要陪高士醉，临风未觉此心遐。销闲只与山为伴，坐数比邻再及瓜。

昔时意气控云霄，老矣方能造治朝。一日暂违文石陛，十年空采越山樵。歌传楚些聊供醉，鬓点吴霜未肯销。三叹公诗话京洛，起予乡思欲扶摇。

喜见丰姿眼倍明，从来事事胜公荣。相望震泽三江水，便隔秦关万里情。连茹搢绅游北阙，如公文采似东京。举觞喜共留春住，为读新诗一座倾。

五年相别改形容，又向潮阳识飓风。萧散喜君真有道，驱驰如我久无功。一鸣遂堕尘埃里，九死余生患难中。吊影自怜仍自放，钝根不复就磨砻。

客里羁情厌九迁，相逢赖有故人贤。见贻劳苦平生句，如诵中和乐职篇。江左风流从昔著，日边事业向来传。祇应好语盈编简，并待秋风送锦笺。

泉南幕府峻华迁，不涉铨曹已自贤。悟物颇闻才半偈，受知顾岂待三篇。青连山顶行行去，香度莲腮细细传。郊外高情想夷旷，诗成无惜襞云笺。

本期雅奉水云心，况有伽陀冠二林。海蚌得来珠莫剖，荆山凿处玉难寻。翛翛真隠渐方丈，曳曳闲云渺故岑。回首瑞峰空在望，只容俯首听挐音。

向来衰病倦年华，坐卧颓然静不哗。只拟闲时忘往事，了无好语继余霞。屡哦物表云笺句，一扫空中睡眼花。每到思丰如奉诲，结茅喜近梵王家。

念公事业未能归，莫厌京尘化客衣。游子固闻怀楚玉，垂堂应每倚荆扉。仲舒正尔宜投策，丘嫂从渠不下机。他日秋风雕鹗便，雍容车骑更光晖。

老我驱驰未得归，山中空挂薜萝衣。三台胜地松连菊，五亩幽居竹映扉。黄卷青灯真我事，鲈鱼白酒亦天机。骚人往往秋多感，莫向登临叹落晖。

诚心接物定吾曹，蔼蔼风期意甚高。每谓交梨同火枣，何殊兔角与龟毛。道真不契君宜问，来日无多我岂逃。但喜夔龙今迅召，东风连日雨如膏。

庵扉深向白云隈，尘外朋游首重回。三叠琴心融内景，一窗宴坐蕴真胎。雨催芝术依微绿，花发菖蒲积渐开。寄语道人端有待，莫留水榭与风台。

光景飞驰疾去波，别来秋色换春和。真铅未有三花验，岁籥虚嗟十载过。诗句惊人增感发，水云留处恐蹉跎。荆山凿透应多玉，分与贫儒奈老何。

客里相逢乐可涯，坐来三见换年华。喜君舞彩庭趋鲤，愧我惊鸿迹在沙。白眼故应聊溷俗，青毡当亦谨传家。他时𥩟看趋三接，大对行应罄五车。

行年以礼古犹今，况已华颠雪满簪。五子政须俱治产，两疏宁复较挥金。稍摅云水安闲计，得展江湖漫浪心。一笑相逢慰岑寂，更烦击节发清吟。

照世名流玉与清，公家勋业有繁缨。格言追古如陶令，妙句锵金谢子卿。卜筑靓深均里闬，山林佳绝得天成。两篇奇语难修报，褒借飘飘愧此生。

珊瑚明月堕微茫，春入灯花暖夜缸。但阅玙璠来棐几，颇惭心迹倦芸窗。云间旧是贤者隠，江夏久无清誉双。拭目须君上霄汉，且将韵语伴澄江。

销沈壮气已无余，尚有床头数卷书。再命岂宜居旧物，三乘只合乐真如。修门喜见平生友，穷巷何堪长者车。顾我久寻方外侣，按摩颇欲献呵嘘。

君家妙誉自无双，每肯区区问礼忙。颔下老髯仍不白，颜间喜气已微黄。力扶雅道新章句，蔼有雄文古战场。一夕诗来增浩叹，更和秋雨听浪浪。

会面殊稀各一方，真成笑语隔炎凉。不知九月露华白，但见一庭花蘂黄。客路倦怀常落莫，故园归梦几微茫。何时到得嬉堂上，賸看黄山烟水乡。

奉引归来春晚时，扁舟便欲访天随。都忘旧学尘埃满，顿觉新年气宇衰。遽有恩荣腾紫诏，了无功业立彤墀。先生妙句烦褒借，一夕光涵月不亏。

汉室文章远业成，斗南英气为时生。新兼带插严天仗，夙展韬钤卫帝营。四塞羌戎知号令，五军貔虎畏威名。中兴方倚军容振，功业行看衮绣荣。

颍川先生气佳哉，软语款细怀抱开。万言倚马有余味，一室扫地无纤埃。悬知得句先钵韵，便觉北南瞻斗魁。向来小驻奔电马，始今须遂良史才。

投闲久去大明宫，钟鼎山林兴已同。但得眠云仍钓水，不妨抹月与批风。颇能植杖闲为圃，尚欲临文学送穷。烦子远来忘趼足，问言今作白头翁。

罗浮真隠下珠宫，一粒丹砂魏武同。岂但修龄还稚齿，因知韵语尽仙风。潜真已信人非远，拔宅悬知理可穷。分我刀圭他日事，红尘先拜紫髯翁。

冥心艰苦走南隅，每读清言意已摅。竹简固尝窥远业，山阴何止识遗书。云间未省三年别，海上今欣一笑初。乘兴此来传句法，颇容求益董梧锄。

平生政不悟三隅，渐老涂穷志莫摅。行路又迎新历日，寓怀赖有旧图书。逢时意可情犹在，多病心阑事昧初。流落此生何处是，欲从老圃学犁锄。

联事当年在海隅，再遵南尾笑言摅。尚怀拥鼻胡床语，每寄论心尺素书。松籁舞风鹰隼后，蒲团附火雪霜初。应怜别久愈无味，茅塞如今拟荷锄。

大方今始识无隅，明月珊瑚袖手摅。愧甚许提圯上履，喜于亲授活人书。风神峙玉藏纯白，议论昂霄到古初。内顾斐然知不称，祇宜归隠自扶锄。

开缄韵语起廉隅，坐使心胸百想摅。公比士元方展骥，我如毛颖不中书。烛摇冷晕人方寂，犬吠寒云月上初。北首故关山万叠，几时艰棘一诛锄。

晓程寒水散城隅，款段徐行得自摅。天外好山宜日衬，风前老柳半虫书。赓诗已玷清新后，扣户仍烦剥啄初。忙似老农无住着，看人仓庾亟持锄。

郎官出宰镇方隅，聊试牛刀意未摅。不特持平争结友，要知博物有成书。不惊雉羽桑阴静，一洗蛮烟霁景初。恨识羽山眉宇晚，徒闻嘉惠及耕锄。

朅来仰止德之隅，颇欲徜徉遂所摅。倚杖未忘千里恨，飞鸿为作一行书。喜君燕寝凝香暇，念我哀涂税驾初。湖海不除豪举想，尚容访古问槐锄。

使君邀我避炎蒸，好句先驰识故情。长日流金虽可畏，小槽酿玉得同倾。锄荒喜已亲三径，作吏谁能更一行。且与诗翁频啸咏，个中佳处绝将迎。

未论琢句比玄晖，余事犹思学退之。数亩园荒松菊在，一生心有水云知。时平岂暇寻三窟，事际何能出六奇。幸有松篁隠幽筑，所欣鹤驭到时时。

溪声山色助清豪，小葺蘅茅望玉霄。莲社粗能追惠远，虎头宁复愧班超。有池清浅方储水，厥木扶疏岂待高。甚辱品题嗟老矣，而今不梦紫宸朝。

庵外山高水不穷，庵中道德与时隆。岂图宝所千峰静，得奉清言一笑同。幽筑禅扉俱不远，水光萝月冷相通。它年更约稽山老，共棹西溪十里风。

数篇隃寄梵王宫，玉立高寒并两峰。亹亹诗章烦护惜，时时情话忆过从。雪残苍岭野云暗，花著疏梅春意浓。它日庵居定相奉，半山松竹更谁容。

怪来六幕了无风，虚室光摇表里同。端木已飞花委积，老蟾应借色朦胧。忍寒须放儿辈喜，清赏莫令樽酒空。想得明朝呼舞处，森严冠珮大廷中。

天其或使不轻飞，有待随轩故作迟。风静圆虚才半夜，雪随精意若前期。影藏寂寂沙头鹭，寒入青青垅首岐。千里欢谣归太守，邦人固已播声诗。

不知时雪覆云沙，但怪虚窗木影斜。入竹不妨听窸窣，映空宁复问津涯。杯深喜近围炉火，香冷谁寻小树花。语到蓬仙烦寄我，固应黄竹属诗家。

方惭虚薄预时流，仍见娉婷恰上头。檀口细能哦赤壁，羊醅喜为沃清愁。当轩妙有眉宇秀，列屋尚谁庭院幽。颇恨夜深人已醉，翔然翠袂挽无由。

溪曲山横动晓光，天开玉雪照崇冈。不妨花陌依微雨，为洗春风澹薄妆。送别休歌河满子，相思留待返魂香。坐中客已无肠断，何况离声更抑扬。

万里关河雪正霜，自怜跣履苦奔忙。宦情久欲休言责，世态何能学坐忘。赖有新诗排困踬，未忘浊酒发清狂。得公韵语袪烦甚，亟揖筠风续报章。

十年尘土换华颠，一踏山根觉涣然。下界长江朝胜地，上方大士隠非烟。览辉已见翔威凤，倚仗何堪照细泉。暂得诠心适佳处，试抛马棰问枯禅。

初疑坚固出毫端，渐认芳香实满盘。功已充盈过膏沐，撷应璀璨掬寒酸。烦君玉粒炊圆碧，助我神庭并渥丹。复似婴儿当有渐，为增杞菊副朝餐。

老去求闲计已疏，若寻多事即荆舒。孤高简澹为三益，淳白清凉共一虚。有意烟云供眼界，无心鸟雀下庭除。兹亭未足为依泊，自是山中有旧庐。

侨寓江城意岂疏，得亲仙李似南舒。高门带珮昭寰宇，一代勋庸切太虚。相业自应求的子，老成宜复被亲除。中兴文物须名世，会见金珂下直庐。

冥冥细雨不霑梅，喜熟筠笼荔子来。满眼骊山当日意，十年闽岭此时杯。色香岂谓撩禅悦，甘旨隃知并老莱。伏读佳章辄赓唱，敢将瓦砾拟琼瑰。

连旬零雨暑犹强，未信人间八月凉。瓮里麹生初泛蚁，壶中桂子并寻芳。斑衣未遂兰玉集，吾子少留云水乡。门户喜犹家法在，诗情辄莫似王阳。

应向西瑶立赤墀，鲜云仍带绿烟宜。要先篱菊三秋艳，不放蟾华一点窥。颇讶夙宵凉雨疾，顿思晨发晓光披。骚人豪举经年意，绝叹丰姿积渐吹。

忧患心知振古稀，北征读尽少陵诗。孰能狡兔谋三穴，且愿鹪鹩寄一枝。出陇麦苗忧客念，摇风柳色动春辞。与公共作诗魔役，不害闲中故作痴。

从来五技已成穷，顾我方今五技中。治絮不能防暴冷，拥炉聊复借微烘。怀乡固与我同志，浮胆悬知酒有功。待约杯盘寻一醉，醉来宁复问凶丰。

不裘而暖得横披，绝叫西昆不复诗。耸入山容成紫障，暖回玉糁缀繁枝。从知公有青云士，聊欲文成黄绢辞。但得锦囊风月在，胸中佳处未妨痴。

客居索寞厌天穷，抚事无能笑语中。破睡好茶盈碗白，曝檐晴日半帘烘。向来切己连丁祸，政以临民获罔功。赖有破除余习在，后山端欲扣南豊。

吾俦春味等闲情，识我幽花种绕亭。云带竹光天外碧，风回松吹梦中醒。樽罍湛绿邀芳景，红翠收香拂夜屏。归傍清池留未足，更看涵泳一天星。

柴扃小隠二林间，德有邻兮迹遂安。天派发源公隽秀，客情催老我蹒跚。松留日脚秋烟薄，塔响风銮夜月寒。颇喜笑谈皆自在，兵戈聚首盖良难。

华鲸吼雨晓声长，诗罢萧闲百步廊。倚暖花梢清有思，傲霜菊蘂冷犹香。好闲懒瓒聊煨芋，不病维摩尚倚床。满眼云山应自足，笑渠门外马蹄忙。

连朝好语见勤渠，得失从来要一如。公但忘情分定事，天教更读未看书。柳藏窈窕金千缕，月在西南玉一梳。倚熟何妨驻行李，神仙亦复喜楼居。

光焰方期万丈长，壮心肯以醉为乡。功名莫与平泉李，志业须还铁砚桑。待价自应聊隠默，逢年安得更韬藏。翩翩賸读春风句，两目增明胆亦张。

老去光阴不问春，只思麋鹿与为群。每求书附风前雁，便想山深日暮云。铅椠尘劳应念我，诗章棋局久思君。新茶仍副清新句，碌碌粗官愧少文。

雕章琢句茂家声，如阅龙跳读快晴。秀韵凌虚天外立，春熙及物坐中生。只应翳凤游八极，但觉仪韶闻九成。愿看浯溪擅文学，要收功业付耆英。

改岁晴和两月悭，雨声兼闰湿长安。江梅已挟春风嫩，朔雪犹飞腊月寒。老境亟寻篝火暖，此怀不放酒瓶干。珠幢玉蘂明心目，写入清吟异日看。

政恐东皋穑事悭，晓霞拥日作平安。禽声便与和风暖，梅影潜摇碧砌寒。幽谷定迁鶑啭巧，芳郊滋喜燕泥干。吾君勤俭宽宵旰，富入仓箱亿兆看。

浓阴冞月作春悭，兹夕栖巢鹊不安。淅沥潜回连夜雨，缤纷遽作勒花寒。色迷梅径香非远，声抑琴丝润未干。西北高楼临缥缈，海山群玉得重看。

子真高韵屡裁诗，不得同行暂语离。春色正如重酝酒，好花尚有最繁枝。老翁只喜先安穴，寿数何能更问眉。冒热归来便如梦，何堪尘土混幽思。

朝回六出势飞浮，历乱初看积瓦沟。漫以郢人歌白雪，曲烦从事到青州。因知洗吻羊肪滑，可但倾肠鼠腹休。纸帐熏炉今已矣，解嘲得免继前修。

不倚蒲团有妙机，搘颐真可助痴儿。辍君拄颊看山用，拯我垂头欲睡时。燕坐巧能留蝶梦，吟髭聊复寄莲枝。从今宁有灵龟叹，一枕跏趺总不知。

未觉光风转朔云，深窗乍见意增新。欲先楚客传清些，未放江梅占早春。自许幽香传窈窕，更烦白足下嶙峋。为君抖擞烦襟看，要是都无一点尘。

君家冰玉传素风，瓮头色与冰玉同。薰人气和喜屡接，入盏色轻看若空。梅花破萼香澹澹，江天欲雪云蒙蒙。坐客已醉复赞叹，头不岑岑常忆公。

十载天涯客路身，不知何处是通津。华颠久已从公道，青眼遥思有故人。壮节未随尘土变，穷愁专与岁时新。邹枚正此游梁倦，引手毋令浪苦辛。

九皋仙绪岂凡门，肯顾衰翁笑语温。槐里少留传好句，枫宸固已奏嘉言。弥弥野水山连碧，袅袅新凉月挂昏。妙笔摛华想高兴，政须檀板与清樽。

北归一笑脱胡沙，淮海相逢五岁华。寄语欲凭沧海月，昔游空想赤城霞。遥知汉殿宜鸣玉，不谓青门尚种瓜。虽是道人心似铁，余情应得赋梅花。

露晓红幢绿盖明，使君千骑会耆英。笙歌递奏连云上，荷芰传香拂面清。遐想雅欢均四坐，欲寻幽梦下重城。负薪独恨穷阎卧，不得临流预濯缨。

刺桐花发照人明，三看薰风舞绛英。海近鱼肥随米贱，山高溪净照人清。久闻射策先黄甲，何意栖鸾尚赤城。顾我婆娑老林下，看君事业映簪缨。

卓荦姑溪有隠君，当年远识达枫宸。鉴明尘土无留迹，水净妍媸久自真。闻道燕居求性理，固应有暇对闲人。一廛已约同藏海，他日茅斋定卜邻。

君住西山我住东，杖藜时复得相从。欣欣未见飘飘举，楚楚先经面面松。仙事既无妻子累，丹罏自有鬼神供。来春麦垅青中过，待碾新茶约段公。

同朝不复旧交游，留滞行都岁两周。落景残霞曛夕霭，断云横雨霁高秋。因仍久作归欤计，蹭蹬端如贾客留。惭愧君恩何以报，此身江海任虚舟。

道山贤范久摧藏，圣德重兴接耿光。招隠稍来周俊造，䌷书行见汉文章。挂檐玉榜昭新渥，插架芸签识旧香。喜见诸儒在天禄，嘉谟应欲赞时康。

老去光阴易变迁，佳时常在泪痕边。一寒休待绨袍惠，二顷须资负郭田。邀客预留醅下酒，凭栏闲数渡头船。此身更待烟萝去，放尽天游只醉眠。

共向花时笑语频，不须七七倩花神。中郎棋战投机捷，阁老诗坛著语新。暖景迟迟鶑唤友，落英寂寂草成茵。牡丹芍药开非晚，更约同游浩荡春。

晚岁归心岂易收，挂冠已去复淹留。东方曼倩多奇节，司马相如故倦游。床上诗书供一笑，山中松桂入清愁。儿童怪我经春病，此意还能掩得不。

录录虽能早致身，中年东海与西秦。只宜桐柏山中老，不是麒麟阁上人。故病未休新病起，黑头应笑白头新。天公早赐还山诏，怀抱纷纷倦俗尘。

久怀宣殿浮山老，句满东南著老成。一笑忘言寻小隠，十年去国得双清。别来体力兼人健，喜甚诗书满意评。天子中兴求谠论，故应启沃慰平生。

闻道维摩棐几前，花随宝女下云天。合欢带缓新妆薄，燕子楼深晚色鲜。想得琼枝宜夜夜，只应璧月共娟娟。何时遂预平生友，与出湘云伴锦筵。

家来三乐益芬芳，不爱华堂借草堂。每听鸣驺传陋巷，便知宝勒下明光。炊烟茶润兼旁舍，萝月松风同一冈。锦瑟似闻方醉卧，西楼横玉助新凉。

闲中忙事厌营营，款段扬鞭访赤城。问法未经双涧路，弥天先见万年英。繁阴成幄暑风薄，好草传香朝雨晴。杖屦何妨留一宿，松间语旧有余清。

戎烬多艰道不传，师能横竖说无边。清湘去后人思杀，破衲归来帝所怜。双𣐕遽埋无尽藏，诸方应舞野狐禅。伤心明月堂中影，只作霜华处处圆。

年来建茗甚纷纭，官焙私园总混真。圆璧方圭青箬嫩，绛苞黄角彩题均。未论洁白衷肠事，只贡膏油首面新。世乏君谟与桑苎，翻令衡鉴入殊邻。

命本先须植日华，抽添气液了无差。融融玛瑙升神室，曲曲琅玕焕彩霞。枢辖工夫储太漠，至人妙理寓甘瓜。阳源昭彻参同处，试与三家作一家。

欲求玄牝蕴清华，莫放朝昏子午差。收得五华滋湛露，自应双鹤下青霞。颇闻北海终栖火，莫向东陵只种瓜。它日黄庭留黍米，遨游海岳未须家。

灵明独耀驻年华，九任玄归有等差。帝一澄明藏水火，昆丘凝结粲云霞。金精盛处须寻兔，火枣成时要似瓜。识得神仙木中子，丹腴愿及小生家。

远业尝轻万户侯，今陪笑语庾公楼。声空冀北一曲妙，木落淮南千里秋。酒兴勇随高意上，月华影入大江流。主人为客留清境，销尽牢愁与客愁。

旧约溪山拄瘦筇，踏云渐听短长钟。山腰古佛閟金殿，石眼细泉喷玉龙。欲濯泠泠终日水，且临楚楚一庭松。知公弭节期游胜，看取诗来阮仲容。

九夏销烦日正长，沉沉虚阁枕横塘。更无尘土侵衣裓，只有荷花度晚香。一道清泉供枕漱，千章古木进风凉。相从时得游佳处，何必持杯玉色光。

泛舟凭槛在蓬瀛，一醉心期任此生。满腹本来同偃鼠，吸川遂欲比长鲸。归来尚带荼{艹縻}露，梦想犹闻珮玉声。醉后狂歌能恕否，如今五日未全醒。

小园花木暖成围，况复轩窗倚翠微。一槛海棠云锦展，四边山色晓烟飞。春风烂熳何妨醉，浊酒淋漓任满衣。甚喜鸣珂肯相访，济川暂舣绿苔矶。

山中小筑枕溪流，却踏红尘笑拙谋。鬓点吴霜今已老，儿皆楚语祇堪愁。猿惊鹤怨事偶尔，燕语鶑啼春罢休。每与儿曹话归计，一帘清梦绕沧洲。

平世功名不可期，羝羊自恨触藩篱。劳生漫弭众人谤，虽死肯辜天下知。劝进偶能回漠北，输忠犹忆佐边陲。秋风一夜翻庭绿，晓看髭髯半作丝。

海边鼓角动星辰，我复驱贫近海滨。强对溪山方袖手，不堪梅柳已惊春。新元北客愁边泪，故国西郊日暮尘。谁与高寒伴幽独，雪声清梦入霜筠。

笋舆清晓出都门，便喜松声到处闻。可但佳游今止止，试寻旧友只纷纷。卑栖故传吴楚语，高意自同鸾鹤群。且乐退身无罣碍，满襟尘土逐春云。

炎风逾月炽穹苍，稼穑如云已变黄。令尹为民躬血恳，神龙奋雨破骄阳。高低禾颖芃芃秀，垅亩风回细细香。自尔屡丰应课最，西成先可贺仓箱。

江分吴越寄寒温，赖有飞鸿旦夕闻。作别半年常入梦，相望百里叹离群。庭萱雪已侵寒绿，梅萼春回耿暮云。喜汝暂归俱慰悦，老怀无复更纷纷。

老大心情不外求，得闲欢喜且闲休。每思尘土年华老，欲接神仙汗漫游。三月不知春烂熳，五旬却值雨飞浮。催归又诵吾儿句，便且呼童上小舟。

告老吾君得挂冠，交亲犹肯问平安。连天秋色雁已过，满槛竹声风逗寒。对客杯盘心共醉，催人节物岁将阑。但知适意山林去，不觉山头行路难。

闲里光阴不记名，曲勤宏度访公荣。五云洒翰情文厚，九节浮香盏色轻。宝箑含风清致爽，彩丝萦臂眼增明。团栾每得佳时醉，却恐宣麻下帝城。

晚讶争鸣白项鸦，梅风随夜冷窗纱。忽惊寒透多年被，不儗潜飞六出花。历乱已应藏月桂，糢糊无处认山茶。朝来多怪寻芳客，都向东风卖酒家。

至后微和入烧痕，烟稍寄我岭头新。尚无红糁离离意，已觉清姿苒苒春。未暇儗为乌有赋，绝胜遂咏坠楼人。夜寒翠袖临明月，且影横斜上醉巾。

老来不复较三余，只养恬愉守故居。新火又逢寒食节，故人谁寄一行书。随人只得身康健，寓物须烦酒破除。賸读佳章正凭槛，海棠花上雨疏疏。

辇下相知把酒稀，更逢寒食泪霑衣。五浆道路何尝馈，三径荒芜未得归。春事沉沈寒惨惨，暮烟漠漠雨微微。杏花零落春还半，空看帘间燕子飞。

化国舒长日正迟，漫天风柳绿成姿。高低蝴蝶尚春色，零落荼{艹縻}犹晚枝。倦思有余时种竹，老怀无著强赓诗。人人一觉是非梦，但得百年犹此时。

东风苒苒又将归，甚叵飞花不恋枝。半夜雨惊残梦破，一春愁是落花时。暖梢袅袅青归柳，轻浪痕痕绿满池。惟有小栏藏秀色，数枝芍药殿春迟。

一年春事急如流，每被颠风断送休。锦瑟华筵常漫度，杏园景物只供愁。须知胜践何曾阙，自是青春不少留。遍倚栏干望归路，落花飞絮思悠悠。

连雨霏霏作晓阴，倚栏不复见遥岑。已疏日上三竿报，只听风随十日霖。枝上绽梅肥自坠，庭中新绿色逾深。田苗涨水横斜卧，甚悯为农种植心。

良工巧制鲍鱼形，短架圆机扇比名。十幅怀箱尘不到，一轮因力羽犹轻。辗回剧暑轩楹去，载得长风枕簟清。失喜门边须茗客，隔篱悮作碾时声。

中原金鼓未全衰，拜扫逢时泪满衣。丘垅萧条应蔓草，松楸寂历想斜晖。残骸漫向天南住，乡思空随雁北飞。海上伤心一卮酒，梦魂先已酹重闱。

山园乘兴便忘归，习静关情万事非。落叶翻江垂露网，小梅藏白倚苔矶。等看朔雪连云密，数得栖鸦几阵飞。台岳久惭猿鹤怨，水云三合寸心违。

中原陷贼百城没，龙驭天旋守一江。恢复未逾衣带水，功名惭有碧油幢。痛无雁信来沙漠，愁觉梅风到夜窗。朔吹搅云心慷慨，拊床未易寸心降。

老去心情在一廛，是中忧乐称华颠。因知不悮三三句，空近偷安九九年。生死去来浑付梦，火风煎迫谅非坚。第知一裰安排了，任我朝昏且信缘。

年来老懒绝缄縢，陋巷甘贫得未曾。秋枕厌闻中夕雨，夜窗且对短檠灯。念随壮志销沈尽，愁与寒更烂熳增。却忆当年水云侣，枯禅闲倚一枝藤。

卜筑城隅久罢休，数椽忽得水西头。四围竹色缭寒碧，一径杉风留素秋。门外水天分棐几，天边桂子入帘钩。指踪尽得神仙客，更乞佳名为榜不。

老境光阴怯雨霜，怕寒窒隙似猜防。养生饱悟风中烛，卜宅闲寻肘后方。明世渔樵终混迹，故山猿鹤怨循墙。天台肯约它年隠，半岭松风殷夜床。

长歌山水五风霜，翠竹青松是巨防。每谓肉身求浄观，犹胜饭袋绕诸方。因风老叶闲粘网，久雨新苔巧占墙。何以待宾余旧贯，一香一饭一胡床。

向来小筑久锄荒，更觉闲中日月长。山脚孤烟迷市井，冈头斜照下牛羊。乘槎未喜闲侵汉，骑鹤何求再上扬。简寂新诗清有素，雨随击节助浪浪。

归涂只欲自治荒，久习田间兴益长。插稻方能骑秧马，触藩遽复叹羝羊。乍为事夺愧俯仰，却得公来时举扬。更待凉风下天末，醉看墨妙写淋浪。

雨后秋风十日阴，罗衣初觉晓寒侵。清愁强欲亲欢伯，瘦骨何能举聚针。碧玉丽词残照晚，青楼秀色暮云深。中郎好句传茅屋，端比逃虚喜足音。

金柔火老转清商，已近蟾华冉冉光。尚有微云遗暑湿，不妨森木作新凉。壶中自有洞天阔，物外每同春日长。愿得身藏箕斗内，白蘋红蓼水云乡。

十篇妙唱贲幽光，秀韵凌虚桂影凉。玉牒秩宗徽誉著，银钩挥翰麝煤香。风兼远水痕成理，月入霜筠影自长。铜雀春深知有以，典刑终合问孙郎。

春光过似不春光，自念曾无作法凉。鞍马固先均臭味，薰莸安得更芬香。画脂敢谓名堪惜，食榄今知味更长。珍重好辞皆发药，颇惭宫征顾周郎。

爝火宁知日月光，遽闻骑火犯伊凉。周宣懋建中兴政，上帝潜符至治香。天欲卦爻重彖象，民知瓜瓞本绵长。商孙驾驭方经武，行见蒙冲系夜郎。

世道艰虞太白光，风栖雨食铁衣凉。谁歌汉月空相识，漫有山花先自香。塞上许时兵未息，水边它日话尤长。想当清夜圆蟾白，曾欲题诗问庾郎。

强栽松竹养烟光，官舍公余喜晚凉。习静关情惟挟策，爱闲修供只焚香。自怜怯事如欣泰，止合抠衣扣子长。断断此生今已矣，拟寻艇子学渔郎。

遽颁翰墨发幽光，内顾鲰生德甚凉。已幸贰车临海国，因知汗简发天香。花梢擢绿蜂初静，梅实桃青昼已长。会见紫泥传诏札，中兴事业属清郎。

海色天容浸冷光，秋回山谷进风凉。不须悟性三关语，自有澄心一炷香。倦客栖迟归意远，暮林摇落晚山长。从来习气闻风悦，惭愧如今陛楯郎。

韵语初疑掷夜光，顿驱热恼作清凉。紫髯英槩云仍著，藏室文华锦绣香。客况讵能论酒恶，高怀当不较龟长。与公避地均休戚，天使诗人识漫郎。

恩从清暑殿中传，凤翥龙盘墨色鲜。何物老臣容拜赐，御风挟月下中天。

冉冉东风春乍回，睿思宣入禁中来。忽参鼻观清香彻，殊喜一庭都是梅。

晓来帘幕卷东风，尚有春寒下绮栊。德满人间和气浃，卯山宫殿瑞云中。

弄黄宫柳未齐匀，便觉风和淑景新。自是东君朝最贵，欣欣春事足颐神。

卷帘康寿丽朝曦，经卷龙香昼漏迟。闲暇瑶琴成雅奏，和风吹入万年枝。

腊余七日换年华，玉砌青萱半吐芽。竹色松声清似玉，未须剪彩作春花。

椒房懿德庆源同，环佩雍容冠六宫。妆罢朝元无一事，关雎诗咏二南风。

露香栏槛已青青，梅萼惊春照坐明。天极元妃资内助，常年春首祝椿龄。

向晓天中月一痕，春阳先到凤凰门。苑中鬭草寻芳处，日日春熙奉至尊。

