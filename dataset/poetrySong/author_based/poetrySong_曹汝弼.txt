忽向新春里，闲过隠士家。旋收松上雪，来煮雨前茶。禽换新歌曲，梅妆隔岁花。应惭非遁者，难久在烟霞。

院高穷木盛，野极静无言。险路通岩顶，香泉出石根。微风飘磬韵，幽鸟啄苔痕。常记相留夜，秋堂共听猿。

江城从别后，闻说在松间。度日长扃户，终年不下山。静为诗所役，闲免事相关。应喜云边客，冥搜鬓未斑。

禅外掩松扃，闲眠度岁阴。雨侵香篆湿，苔长屐痕深。水在铜瓶冷，云归玉磬沈。前山有灵药，时策杖藜寻。

一从叨命服，乘兴入天台。院接石桥住，门临瀑布开。松闲应独坐，雪里更谁来。时复携藜杖，看云上古台。

