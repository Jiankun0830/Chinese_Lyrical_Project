霜雪俱怜节操奇，碧鲜红润两相宜。渭滨初种谩千亩，陇上寄来惟一枝。酸实不供饥凤啄，暗香翻许此君知。佳人零落空山久，况是天寒日暮时。

鸣鸠一声斑竹林，怀远感时惊寸心。却忆南园春半夜，荠花如雪草初深。

蘋洲花屿接江湖，头白成双得自如。春院有时描一对，日长消尽绣工夫。

窥鱼潜立小荷圆，照水飞鸣更碧鲜。鬬草人归寻坠翼，绮窗归去补花钿。

促织声中破月悬，水生寒气近湖边。城头三鼓夜方半，窗下一灯人未眠。辛苦诗书怜此日，奋飞功业定何年。太平干禄无他径，只有乡书可荐贤。

海棠时节又清明，尘敛烟收雨乍晴。几处青帘沽酒市，一竿红日卖花声。彩球时向梭门过，绣毂遥随辇路行。日暮人人醉归去，熙熙春物见升平。

白鹭洲边芦叶黄，石头城下水茫茫。江山不管事兴废，今古坐令人感伤。六代豪华空处所，千秋城阙委荒凉。空余眼外无穷景，助我凭栏到夕阳。

晓栏红翠净交阴，风触芳葩笑不任。既有柔情慕高节，即宜同抱岁寒心。

饥乌哑哑啼暮寒，回风急雪飘朱阑。琐窗绣阁艳红兽，画幕金泥摇彩鸾。吴妆秀色攒眉绿，能唱襄阳大堤曲。酒酣横管咽孤吟，吹裂柯亭傲霜竹。远空寒云浑不动，老狐应渡黄河冻。暗回微煖入江梅，何处荒榛挂幺凤。归来祇夸青连钱，貂茸拥鼻行翩翩。笼纱蜜炬照飞霰，十二玉楼人未眠。

茅屋萧然野水东。

江雨带潮来。

