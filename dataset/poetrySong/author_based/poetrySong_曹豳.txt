未到桐江上，先寻旧隠栖。水光明月夜，山影夕阳西。道在行藏逸，身轻得丧齐。更从高处看，转觉路非迷。

门外无人问落花，绿阴冉冉遍天涯。林鶑啼到无声处，春草池边独听蛙。

平芜千里绿迢迢，水宿山行好耐劳。最是愁人最奇崛，冯公之𪩘浙江潮。

村南村北梧桐树，山后山前白菜花。莫向杜鹃啼处宿，楚乡寒食客思家。

又被锣声送上竿，者番难似旧时难。劝君著脚须教稳，多少旁人冷眼看。

凤去寥寥今几年，至今人唤凤凰山。只愁有凤无人识，却指凡禽误世间。

两公千载士，出处不须齐。好事赵明府，合祠元瀼溪。清芬兰馥馥，往事草萋萋。新额人瞻仰，知君手自题。

春至风花各自荣，就中杨柳最多情。自从初学宫腰舞，直至飘绵不老成。

