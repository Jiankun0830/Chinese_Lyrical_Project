十岁湖湘客，淹留何所依。清名汉阁在，他夜楚帆归。落日三秋晚，浮生一笑稀。每烦贻秀句，真似暗投玑。

妙论凌朝彻，高文敌夜光。𪸩煌照群玉，缥缈绝飞梁。得句题青竹，围棋换紫囊。相从愧衰朽，湖海兴偏长。

富贵心非愿，山林首重回。拂衣清世外，筑室白云隈。杜口同摩诘，忘形学子来。斯游行欲遂，聊此接群才。

别馆朋簪盍，华堂燕俎齐。手香思露橘，齿冷怯冰梨。桐影迷金井，苔痕上壁题。共怜今夜月，亦解照秋闺。

平生诗酒兴，缩手少年场。谁敌江河量，争看锦绣章。论才皆国器，满袖尚天香。欲写弘文士，风流有长康。

开口曾吟凤，临池岂厌鸡。诗豪杜工部，墨妙庾征西。归及黄花在，能忘彩笔题。醉游须烂漫，莫惜锦障泥。

空庭秋色晚，风露入重闱。白发已无数，故山犹未归。江湖千里月，砧杵万家衣。把镜西风里，低徊志愿违。

邓子诗成癖，苦吟秋夜长。江山得奇秀，风月借清凉。郢曲高难和，骚人兴未忘。从君乞余教，换骨有仙方。

骢马何时到，重闱计日开。迎门稚子笑，载酒故人来。休沐犹三日，狂歌且百杯。祥麟秋苑静，更约看龙媒。

同文秋已半，帘幕燕初回。议论皆先觉，衰迟愧后来。文衡那敢与，谈柄且容陪。谁掘丰城剑，光铓彻斗魁。

洞庭湖外白云峰，醉卧虚堂听晓钟。涧草岩花无日歇，仙人玉女有时逢。脂车石路君能去，蜡屐秋风我愿从。欲藉神方变华发，黄精苗盛菊香浓。

邓侯清骨如冰瘦，少日文章苦用心。赋罢吹嘘因狗监，诗成传诵到鸡林。阳春白雪无凡曲，流水高山有至音。更唱自存三益友，老来衰病废长吟。

秋风落尽千林叶，恰似并州快剪刀。香冷洞房归末得，一窗明月读离骚。

空谷秋寒同子午，白月纷纷洗清露。遥想灯花结夜愁，郁金斗帐香如雾。

都城薄禄才二釜，白发朱衫污黄土。九人同日锁重闱，一夜涛声卷秋雨。投身虽喜豪俊窟，刺手如逢虎方乳。邓侯相逢十载后，清骨巉岩诗思苦。张晁自是天下才，黄卷聊同圣贤语。蔡子弯弓欲射胡，拔剑酒酣时起舞。何当连袂上霄垠，速致时康开外户。病夫行矣老江湖，容我徜徉载樽俎。

天兵连营十万釜，烈烈威声震西土。昆仑月窟扫欲空，岂止斯民被时雨。贺兰狡兔遁三穴，黄口娇雏永离乳。临机一失挫铦锋，谁愿忠言如药苦。吾乡蔡子喜谈兵，早岁曾过阿戎语。逸才自擅鹦鹉赋，高韵仍为鸜鹆舞。方略应须敌万夫，徒击韩嫣笑当户。政宜弱冠请长缨，系取单于置高俎。

少年落魄走四方，看山听水兴难忘。深林谁复知孤芳，十载江湖称漫郎。紫溪风月幽思长，绿水如镜烟苍苍。追随豪俊多清狂，春风烂醉胥山堂。下瞰群峰耸如枪，吴侬棹歌笛灵羌。攀萝扪壁疲获臧，经旬选胜行赍粮。客儿经台倚高冈，共卧明月吟胡床。投身忽落昆仑傍，征西万马随腾骧。官军夜半填贼隍，食尽师老催归装。将军数奇设鹰扬，斩捕不能酬失亡。曲突徙薪语莫偿，幕中病客非智囊。扁舟夷犹忆吴乡，晁侯平日丈人行。生驹今始见骕骦，伯乐一盼过老南。恐是禀质苍龙房，尤工吴语放降王。叔敖抵掌对烛光，秋英落尽金钿黄。玉瓮浮春醅泼香，九天广乐来新凉。笑谈聊此共一觞，天街六翮将翱翔。正值羿彀游中央，我老委翅无复望。洞庭橘熟千林霜，行当拂衣解银章。买取百花洲畔庄，世外日月何曾忙。翛然一室生吉祥，车马还能过我墙。夜具茗饮与柘浆，更看君诗云绵张。

此生飘泊住乾坤，南北东西岂更论。万里欲封防墓土，十年重到李膺门。少惊人事时千变，尽付羁愁酒一尊。主上思贤厚风俗，如公终未老丘园。

天地何曾着两雄，蛰龙飞去有冥鸿。北辰夜动双悬象，南浦秋归一钓篷。自昔何人继高躅，至今兹地仰清风。悲凉古意谁能尽，落日江山醉眼中。

庐陵太守告我行，先把庐陵为君说。龙须山对殷侯池，池面山容两清绝。

峿台倚溪云，痦亭枕溪石。水石竞奇丽，中有漫郎宅。

海穷山尽尚南征，髀肉销残只白惊。回首长安八千里，此中那得有秦城。

石磴仙岩路，登临莫倦攀。乱泉归万壑，一目尽千山。障雨收云后，松风吹莫还。道人今不见，无处觅玄关。

故老能将旧事传，仙翁踪迹尚依然。方知物外壶中景，隐隐烟霞有洞天。

一水群峰翠若堆，洞天终日鼓风雷。每怀绝境超然处，却与幽人偶尔来。

尘路长迷眼，江亭一散襟。始惊天地阔，更觉水云深。点点鹥鹇影，疏疏橘柚林。扁舟他日兴，谁共此登临。

浮云万态变朝昏，叠嶂寻常翠满门。锦里先生多胜事，香山居上有贤孙。春风楼阁闻棋响，晚雨池塘见屐痕。寄谢世间无此乐，起予归兴忆江村。

