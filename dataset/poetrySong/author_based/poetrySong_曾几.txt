烟雨昏昏一月梅，全家避贼寄城隈。欲寻碧落侍郎去，遽沐青州从事来。令我妻孥争洗盏，想公伯仲政传杯。安能郁郁久居此，且傍茶山松径回。

相对真成泣楚囚，遂无末策到神州。但知遶树如飞鹊，不解营巢似拙鸠。江北江南犹断绝，秋风秋雨敢淹留。低回又作荆州梦，落日孤云始欲愁。

谁将老境觅菟裘，聊与瞿昙共一丘。青士无多自萧散，紫君虽小亦风流。要须憩寂有茅宇，何以落成惟茗瓯。稳看林间上番笋，惜无余地可通幽。

目极云沙静渺然，邵卿风月过年年。雁行灭没山横晚，渔艇空蒙水接天。南国棠阴春寂寂，东风瓜蔓日绵绵。问君许作邻翁否，阳羡溪边即买田。

老境垂垂六十年，又将家上鐡头船。客留阳羡只三月，归去玉溪无一钱。观水观山都废食，听风听雨不妨眠。从今布袜青鞋梦，不到张公即善权。

禅榻萧然丈室空，薰销火冷闭门中。光阴又似烛见跋，学问只如船逆风。一歳临分惊老大，五更相守笑儿童。休言四十明朝过，看取霜髯六十翁。

玉霄峰外海西头，即是衰翁所领州。云水茫茫长发兴，春山叠叠未生愁。旧时英物余千载，胜地丛祠尚一丘。苦雨凄风莫为崇，与君同乐亦同忧。

老荷君恩付赤城，瘦笻扶上玉霄亭。悬知地接溟溟海，坐见天横两两星。作赋兴公虚想像，谪官司户实飘零。衰翁何幸分符竹，一览东吴未了青。

好竹迷时手自栽，一轩寒碧谢尘埃。清风政为我辈设，小睡忽从何许来。已用官茶麾得去，莫因家酿挽令回。呼儿静扫黄叶径，吾与此君俱快哉。

雨中好竹不难栽，雨后清无一点埃。政有贤人林下集，何尝俗客洞中来。稽山老干应相忆，茂苑新梢未遣回。归去南轩曲肱梦，葱葱郁郁气佳哉。

笔端水远又山长，潇洒吾宗白面郎。荠树烟中分琐细，叶舟沙外见微茫。不宜朝士听鸡枕，政惬幽人梦蝶床。却恐非关毫素事，此身元住玉溪旁。

几净窗明丈室间，炷香危坐不开关。如何密密深深地，忽有层层叠叠山。珍重故人初入手，携持使我得怡颜。从今石友常相对，世上交游费往还。

满城桃李望东君，破腊江梅未上春。窗几数枝逾静好，园林一雪倍清新。已无妙语形容汝，不用幽香触拨人。迨此暇时当举酒，明朝风雨恐伤神。

小窗水冰青琉璃，梅花横斜三四枝。若非风日不到处，何得色香如许时。神情萧散林下气，玉雪清莹闺中姿。陶泓毛颖果安用，疏影写出无声诗。

径菊庭兰日夜摧，禅房未合有江梅。香今政作依稀似，花乃能令顷刻开。笑说巫阳真浪下，寄声驿使未须来。为君浮动黄昏月，挽取林逋句法回。

蜡炬高花半欲摧，斑斑小雨学黄梅。有时燕寝香中坐，如梦前村雪里开。披拂故令携袖满，横斜便欲映窗来。重帘幽户深深闭，亦恐风飘不得回。

奇葩天遣殿芳丛，一朵瑶台月下逢。黄遶腰间空自贵，红潮颊上莫争秾。如何风日许妍暖，更着衣裳能叠重。定是扬州玉楼子，略无佳句与形客。

黄柑送似得尝新，坐我松江震泽濵。想见霜林三百颗，梦成罗帕一双珍。流泉喷雾真宜酒，带叶连枝绝可人。莫向君家樊素口，瓠犀微齼远山颦。

岂无重碧实瓶罍，难得轻红荐一杯。千里人从闽岭出，三年公送荔枝来。玉为肌骨凉无汗，云作衣裳皱不开。莫讶关情向尤物，厌看绿李与杨梅。

异方风物鬓成斑，荔子尝新得破颜。兰蕙香浮襟解后，雪冰肤在酒酣间。绝知高味倾瑶柱，未觉丰肌病玉环。似是看来终不近，寄声龙目尽追攀。

百年中半饱闻渠，名下亲承果不虚。可爱风流元有种，自然富贵乃其余。肯随妃子红尘驿，甘伴先生白鹤居。可惜不经山谷赏，照红鸭绿定何如。

锡谷寒泉双玉瓶，故人捐惠意非轻。疾风骤雨汤声作，淡月疏星茗事成。新歳头纲须击拂，旧时水递费经营。银钩虿尾增奇丽，并得晴窗两眼明。

一书说尽故人情，闽岭春风入户庭。碾处曾看眉上白，分时为见眼中青。饭羹正昼成空洞，枕簟通宵失杳冥。无奈笔端尘俗在，更呼活火发铜瓶。

山城底处不春风，未似留宾郑驿中。家酿𥬠成玉池水，槛花移得锦薰笼。已将故事来招我，不着新诗去恼公。从此溪南溪北路，桃蹊一任雨繁红。

锦树团栾海角州，移春槛里见风流。两三翠盖张前面，千百香囊缀上头。绝代红梅相对好，妒人山麝莫来休。衰翁若被儿童问，入眼还曾有此不。

何许清尊对物华，广文官舍似僧家。向人只合供谈笑，领客犹能办咄嗟。光动杯盘环碧水，香随珠履上园花。公如不厌过从数，但煮东坡所种茶。

结交欢伯无他肠，小槽窃比顾建康。此身忽堕禁酒国，何路得到无功乡。官酤快甚夏酌水，斋酿惬于冬饮汤。客来且复置是事，北焙荐椀春风香。

风窗雪屋坐昏晨，一老江湖寂寞滨。解战充虚惟有酒，绝甘分少不无人。交情好在筼筜谷，腊味持来麹米春。便觉寒家生暖热，故知客里未全贫。

麹生奇丽乃如许，酒母秾华当若何。向人自作醉时面，遣我宁不苍颜酡。得非琥珀所成就，更有丹砂相荡磨。可怜老杜不对汝，但爱引颈舟前鹅。

花事阑珊竹事初，一番风味殿春蔬。龙蛇戢戢风雷后，虎豹斑斑雾雨余。但使此君常有子，不忧每食叹无鱼。丁宁下番须留取，障日遮风却要渠。

陂湖春尽水茫茫，收拾波涛入小塘。睡起微凉馥荷气，雨余斜日丽萍光。聊为堂下龟鱼主，少退阶前雁鹜行。只欠盆行数峰在，并持小树作青苍。

蜗庐何以度袢延，竟日蓬山一洗湔。阴翳树林无六月，风凉殿阁是诸天。政须深隐似玄豹，不用怀归如杜鹃。咄咄逼人牛马走，夜窗妨我枕书眠。

墨云行雨并成空，突兀彤云在眼中。瓜李不禁如许热，蒲葵能得几多风。通宵看月坐还卧，竟日追凉西复东。回首本无寒暑地，听渠亭午汗珠融。

蓐收何在渺层空，三伏炎蒸尚未中。况复今宵无好月，不知底处有清风。看云暮暮不为雨，畏日朝朝还自东。忆昔给孤园里梦，褰裳觅路踏泥融。

玉露金波不可孤，相瞻今夕定何如。氛埃未净雨湔洗，阴翳小留风扫除。丹桂看来元了了，白榆种得许疏疏。一杯浊酒非难事，未有新诗报答渠。

云日晶荧固自佳，幽人有待至昏鸦。远分嵒际松枫树，复乱洲前芦荻花。曳履商声怜此老，倚楼长笛问谁家。霜螯玉柱姚江上，作意三年醉月华。

老去长争一寸阴，良辰物色负幽襟。中秋素月偏离毕，九日黄花未散金。蓓蕾不妨供小摘，茱萸聊复伴孤斟。重阳何必今朝是，从此篱边日访寻。

屋角羲娥转两轮，今朝水帝又司辰。山家尝稻知良月，野径寻梅见小春。一歳坐看除得尽，百年正与死为邻。谁能思许无穷事，闭合开炉但饮醇。

老来愈觉白驹忙，眼看重阳又一阳。心似死灰飞不起，技如寒日短中长。厌看宾客空投谒，强对妻孥略举觞。回首山阴酬劝地，应怜鸿雁不成行。

卧闻微霰却无声，起看阶前又不能。一夜纸窗明似月，多年布被冷于冰。履穿过我柴门客，笠重归来竹院僧。三白自佳晴亦好，诸山粉黛见层层。

衾裯一夜冷于冰，雪事心知作得成。自起穴窗看不见，却来攲枕听无声。下床走报童心喜，开户惊呼老眼明。晴日垂檐白银塔，怪奇亦复可怜生。

薄晚蓬山下直余，笑看六出点衣裾。絮飞帘外无萦绊，花落阶前不扫除。松鬛垂身全类我，竹头抢地最怜渠。短檠便可捐墙角，剩有窗光映读书。

漏箭更筹日夜催，万牛不挽白驹回。梅花雪片歳华尽，萱草柳条春鼎来。病里诗书元不读，贫中尊俎未尝开。年光似此真虚掷，请以丹心学死灰。

妻孥挽我奉真祠，老子婆娑正坐谁。受禄功无一毫末，休官事有十年迟。尚容款曲悬车地，绝胜仓皇易箦时。请祝圣人千万寿，小臣何敢望期颐。

年年歳歳望中秋，歳歳年年雾雨愁。凉月风光三夜好，老夫怀抱一生休。明时谅费银河洗，缺处应须玉斧修。京洛胡尘满人眼，不知能似浙江不。

绝胜人间万户侯，不称俗士不缁流。又随拄杖去行脚，未办把茅来盖头。但使宗风嗣庞蕴，谁能佛事觉裴休。只应除却闲名字，一听人呼作马牛。

市声俱不闻，野色良可喜。听公北宅住，还我东皋子。

一重仍一掩，少有外人知。杖屦归来处，斜阳隐半规。

薫风追晚凉，爱日引朝步。瘦策与青鞋，应知来往路。

不谓蕞尔邦，有此岿然宅。江山自比邻，风月相主客。

不似居城市，澄湖上有松。日斜人影散，百尺卧苍龙。

烟雨百余年，茅茨数间屋。中有在家僧，萧然如此竹。

被雪一枝好，令人双眼明。未须贪结子，对汝不胜清。

深林以芗名，花木不知数。一点无俗氛，兰芽在幽处。

行攀丛桂枝，坐息丛桂影。王孙胡不归，歳晏雪霜冷。

玉颊酒潮红，醉头扶不举。杜老岂无诗，应为六丁取。

南陌绿成阴，园林正春老。能令蚕事办，更遣鸮音好。

酒渴上安市，甘寒为解围。鹅儿黄不见，空见鹭鸶飞。

小摘乱青黄，开尝馥香气。持比千户封，真成败人意。

颇知藏曲折，故作小峥嵘。一穟香已过，半山云正横。

芗林新赐宅，春水向鸥前。不是萧何第，元非范蠡船。

簿书苦沈迷，世俗嗟迫隘。不如溪山上，风至取一快。

掾曹官事了，载取麹生来。得酒且欢喜，俗氛安在哉。

从容吏隐间，游戏僧俗里。孤月浪中翻，吾心正如此。

偪仄何偪仄，官居尘土中。高城与隔尽，惟有一溪风。

三孔吾渭阳，犹及见仲叔。堂堂舍人公，再拜但乔木。

长身一庭中，劲气九霄上。思公立朝时，澟澟不可向。

策登董相科，赋作长卿语。刘牢出外甥，愧我不如古。

老柏蜀人爱，甘棠召南思。领客清樾下，作诗咏歌之。

元祐几阅歳，诸公一无遗。吾舅典型在，神明力扶持。

柏叶松其身，在时公手植。杂树谁所栽，一钱初不直。

苍官可长雄，余子皆季叔。所以吾外家，深栽后雕木。

高标何许看，小阁有时上。烈风知人怀，柯叶尽西向。

孔父昔所游，父老不能语。文章翠珉上，如此树高古。

寂寞西州路，凄凉渭阳思。敢不酷似舅，苍官实临之。

大厦要直木，郢斤弃如遗。一朝谏省上，王魏不支持。

华屋落山丘，悲歌咏曹植。故有主林神，百年依正直。

茗饮贵石泉，江流亦其亚。甘寒如此井，未肯出汝下。

春风桃李蹊，学语鸟相唤。不可无寒芦，汀洲下凫雁。

一径夹青葱，无人到幽处。花发晓莺啼，欣然得佳趣。

啸壑有於菟，吹波作奇字。川上雪髯翁，文章政相似。

一丝公不挂，钓饵也怜渠。旧日垂竿地，临流只放鱼。

华髪累朝人，苍髯几时树。政恐郢斤寻，明堂要材具。

幽畦小雨余，一一锦绣段。春日细春盘，悬知咄嗟办。

求名恐颠隮，求道戒进取。谁知郤行人，可以超万古。

一溪乔木阴，六月火云冷。门外有行人，寒泉思汲井。

人皆爱吾庐，烛理均是寓。未办山林居，聊依佛僧住。

芗林未置身，泛宅先入手。二疏归来时，能似今日否。

群木上参天，清阴并为一。炎曦无路来，不废风月入。

冷石磨青瑶，客至相与饮。醉倒不用扶，真成一高枕。

有水碧于天，玄云滃然起。定是临池人，一沐管城子。

伐木梁清浅，扶藤日几回。嫦娥与牛女，昔日度桥来。

溶溶水拍堤，了了花隔岸。不着小桥通，令人方寸乱。

安车过桥时，童稚皆喜舞。题柱作归来，元无长卿语。

微雨久逾润，禅房低复深。下帷香一缕，收尽向来心。

花覆春风殿，炉薫上紫清。旧时香案吏，趺坐对烟明。

不属蔚宗传，又非知见薰。从来香一瓣，只许自闻闻。

拟去竹坞间，煎茶炷新料。从容二士谈，领会一语妙。

老柏参深水，封题远寄将。发奁知长者，闭合自调香。

自古词林枝叶，皆从根柢中来。万卷须窥藏室，一尘莫点灵台。

老杜诗家初祖，涪翁句法曹溪。尚论渊源师友，他时派列江西。

学问直须富有，文章政要深藏。玉在山中辉润，兰生林下芬芳。

千里传闻陆凯，一枝远寄梅花。虎节无烦驿使，龙涎走送寒家。

花气薫肌郁郁，贯珠入手累累。想见范公和处，绝胜乃祖偷时。

茗椀中超舌界，薫炉上悟香尘。坐我集云峰顶，对公小释迦身。

骑气初占客至，履声忽报公来。不乱空庭鸟雀，何妨满席尘埃。

寻梅不惜上南坡，傍险冲泥奈老何。寂寞僧窗禅榻畔，好枝还解送人么。

腊前腊后无非雪，溪北溪南并是梅。知有家山难觅路，敢烦健步送春来。

欲寻梅去不禁寒，宜著书签研滴间。闻道南坡开似雪，略分疏影到茶山。

未见枝间著子初，闻名已疗渴相如。花肌自是冰和雪，那得生儿不似渠。

雪里何人作道装，冰绡重叠色鹅黄。染时定着蔷薇露，雨洗风吹故自香。

芒鞋竹杖寻梅去，只有香来未见花。村北村南行欲遍，数株如雪小民家。

玉颊香肌委尘土，雪魄冰魂无处所。一年春事顿成空，不必飘零似红雨。

的皪江梅竹外枝，能将幻法转生机。凭君莫作风垂绿，便恐飘零学雪飞。

寒泉中有小峥嵘，种得芭蕉积渐成。一叶似抽人不见，坐窗头白眼犹明。

瑞香花发去年枝，惬对君家白玉池。复幕重帘开欲遍，馨香少有外人知。

移春小槛绿樽前，记得花头数尺圆。传语郑荘修故事，锦薰笼畔过年年。

琐琐红英密缀枝，春风春物不差池。诸君但办樽前去，昨夜灯花报客知。

梅花过后杏花前，嫩蕊装成一盖圆。恼乱春风为渠了，幽香破睡有明年。

茶山老子竟成痴，漫说寻芳去不迟。浪蕊飘残犹自可，名花落尽不曾知。

不令老眼看鞓红，岂是青春不负公。尚有扬州风物在，亦防此段并成空。

南渡年来两鬓霜，牡丹芍药但他乡。即从江水浮淮水，便上维扬向洛阳。

绿水波深欲上堦，红蕖香动要传杯。幕中自有两佳客，又载青州从事来。

鄣日青圆自拥堦，绉风绿净可添杯。被花恼处君知否，罗袜凌波笑不来。

白白红红花映堦，高高下下叶成杯。娇娆似不禁长夏，故就团𪢮扇影来。

休看红药咏翻堦，极目荷花照酒杯。静濯明妆何所待，风标公子远飞来。

天将何物染江梅，白玉花成栗玉开。一种暗香全似旧，小罂和雪送春来。

化工团蜡作寒梅，绝胜牛酥点滴开。不是前村深雪里，蜜蜂应认暗香来。

折来梅与句争清，强和余音本不能。欲向都官论一字，略无佳处似诗僧。

小瓶梅映短檠灯，幽兴何人似我能。枉沐歌词无用处，维摩诘是在家僧。

江梅难以蜡妆成，女手虽工未必能。香气恼人眠不着，若为学得定中僧。

溪山宝胯能分我，不但禅房破睡魔。便觉胸中有丘壑，免教辛苦上南坡。

斋肠得饱又逐去，午梦欲成还唤回。定是僧家不堪此，满奁青箬送春来。

打门将军得人惊，十月茶牙照眼明。漏泄春光凌雪色，柳条萱草太迟生。

酒压羔儿雪煮茶，红罗斗帐锦笼花。中书堂上权衡手，小物勤公定等差。

北焙今年但取陈，草芽过了二分春。为君湔洗丁坑后，宝胯云团一样新。

壑源今日为君倾，可当杯盘泻浊清。未到舌根先一笑，风炉石鼎雨来声。

此君老去犹停雪，稚子生来亦耐寒。记得长蔬山谷老，三珍错落粲同盘。

竹底春从雪底归，烦君抱送玉婴儿。白头无复迎船喜，只供江鱼作许悲。

从来叹赏内黄侯，风味尊前第一流。只合蹒跚赴汤鼎，不须辛苦上糟丘。

十年不踏盱眙路，想见长淮属玉飞。安得玻瓈泉上酒，藉糟空有白鱼肥。

帝所三江带五湖，古来修贡有淮鱼。上方无复𧏖珠事，玉食光辉郤要渠。

贡包分自浙西东，函谷金城在眼中。泛酒煎茶俱惬当，满前腊雪化春风。

土酥绝类穆家儿，好著崔家饤坐梨。如梦甘寒千百颗，雪肌相伴出关西。

年年梅里见诸杨，火齐堆盘更有香。风味十分如荔子，何妨盛着绛纱囊。

一月如绳雨泻檐，只言新竹渐多添。岂知政负幽人腹，不放杨梅蜜样甜。

饶阳接种江南少，越上楞梅天下无。梅熟应同儿辈吃，有兄八十住东吴。

生不能令鼠穴空，但为牛后亦何功。不如醉卧糟丘底，犹得声名异味中。

我居南楚君南越，遣骑持书致石泓。未识松煤先一笑，向人鸲鹆眼能明。

名声藉甚端溪砚，何况珍材琢下碞。兔颖麝煤俱惬当，使君裁鉴果超凡。

治中长啸得石砚，乞与衰翁一笑开。小试松煤便终日，必知渠是下碞来。

管城子挟秋霜气，绛县人含松壑风。不是端溪石居士，分甘弃置一生中。

尊中政尔空空然，忽有一壶来眼边。君知情快何所似，石涧怒流深夜泉。

鸣鞭走送徒纷然，开尝政足甜中边。甘辛未省有如许，气压烂柯山下泉。

恶怀种种占胸次，俗物纷纷遮眼边。知有醉乡无路入，竹渠昨夜响山泉。

酒泉郡郭果何在，校尉兵厨安足求。即使愁城攻得破，策勋当拜醉乡侯。

醉乡即是无何有，欢伯相招归去休。全以个中为境界，更于底处觅温柔。

醉乡论石仍论斗，如此山重水复何。我觉去人殊不远，从来杯勺不能多。

黄卷中人最起予，病来相对却成疏。新凉试傍青灯看，犹有飞蚊小未除。

童子区区攻一艺，老生汲汲事三余。偶然领会忘言处，只有渊明解读书。

朝游夕泳一窗书，只要今吾胜昔吾。未识此间真气味，直缘圣处少工夫。

勿谓微言久绝弦，六经正用此心传。假令坏壁无余烬，日月堂堂故丽天。

旧时天禄校书郎，习气薰人老未忘。可笑当窗楮生面，郤成宫额半涂黄。

无数尘埃一病身，不蒙湔拂几经旬。政须皂荚相料理，可笑梁州阴子春。

欲著床头澣濯衣，汗流成雨垢成泥。呼儿为我供汤事，今日身轻好杖藜。

青女翻空一笑开，天花散尽更徘徊。嫦娥相与有瓜葛，也向读书窗下来。

草堂人去客来游，竹笕泉鸣山更幽。向使经营无陆子，残僧古寺不宜秋。

雪意垂垂体不佳，十年人日寄天涯。老来只有穷相守，忍使奴星结柳车。

衰年寒食又清明，欹枕诗成字不成。欲寄宗文与宗武，一春风雨大江横。

莫春已办曾点服，急雨又垫林宗巾。一晴政为吾辈设，速载家酿羞厨珍。

年年暑去皆有期，今年暑去何迟迟。不知摇败几团扇，得到西风吹面时。

青天无云日亭午，群巫祷祈且呼舞。老夫饶睡昏昏然，鼻息如雷汗如雨。

凉风急雨夜萧萧，便恐江南草木雕。自为丰年喜无寐，不关窗外有芭蕉。

小雨飞空十日余，苔钱称意上阶除。芒鞋不踏门前路，坐听呕哑过竹舆。

客子祈晴意未公，林间布谷劝春农。雨师若有分风手，留取车轮一道通。

荷橐临门门未开，多泥穷巷遍苍苔。始知犹胜杜陵老，旧雨客来今亦来。

尊前韵度落乌纱，却是西风识孟嘉。当日龙山无数客，问谁整整复斜斜。

儋耳重阳菊满头，恰如佳月即中秋。归来唱着中原句，却道黄花蝶也愁。

未快溪桥踏雪心，朝阳已复上遥岑。可怜昨夜琼瑶迹，化作春泥尺许深。

箫声无复到层台，画栋空余燕雀来。我是凤凰池上客，等闲汀鹭莫相猜。

青云梯尽得朱栏，不但令人六月寒。无限江南好山水，庵摩勒果掌中看。

一道溪流百转深，挼蓝如色珮如音。青蔬几叶来何处，知有幽人底事寻。

问石寻泉到竹斋，木犀花尽菊花开。老僧有约君知否，乘兴前村雪里来。

此邦胜处名天下，今日争来入眼中。笻杖一枝舟一叶，山行冲雨水冲风。

缦缨乳盖张公洞，风驭云𫐌定不无。勿以衰翁作生客，旧时相识选仙图。

自疑身是洞中仙，才出张公又善权。只道石田无用处，种成玉粒至今传。

善权石状说不尽，怪怪奇奇惊倒人。大屋修廊岩下路，凄风冷雨洞中春。

劝我行沽聒昼眠，看人烂醉买江天。兴来亦欲提壶去，未有苏公乞酒钱。

幽禽竟日引圆吭，脱袴催人有底忙。不但春天无衣着，凄风冷雨绝须防。

春泥滑滑强知时，野日荒荒已露机。政与鹁鸠同一律，朝来唤得阿姑归。

有酒如淮肉如坻，何如麦饭滑流匙。但看此物丰登日，即是侬家快活时。

梅子黄时日日晴，小溪泛尽却山行。绿阴不减来时路，添得黄鹂四五声。

鹁鸠晴雨报人知，更问农家底事宜。村落泥干收麦地，稻田水满插秧时。

小麦青青大麦黄，新蚕满箔稻移秧。绿阴马倦休亭午，芳草牛闲卧夕阳。

谁言似病元非病，一日之间行四时。不用文殊来问疾，个中实怕有人知。

老身危似草头露，疾势来如江上潮。寒热自无安着处，不然何以脱今朝。

练裙染翰初不惜，布袋写真殊未来。并作山房一奇事，临岐更著小诗催。

西风黄叶北门街，有句无人为翦裁。冲突前驱公会否，要求一语定敲推。

黄童白叟趁虚回，左辖车前拨不开。记得绿槐阴御路，万人辟易绣鞌来。

江梅落尽红梅在，百叶缃梅賸欲开。园里无人园外静，暗香引得数蜂来。

只道江梅发不迟，最先零落使人悲。从今秾李花千树，未抵前村雪一枝。

谁将山杏胭脂色，来作江梅玉颊红。但得暗香疏影在，不妨妆面对春风。

山衣重叠六铢轻，淡拂槐花染不成。报答春工选何物，鹅儿黄酒十分倾。

大阿罗汉十有六，一一腾空见人足。手持贝叶坐禅林，称不动尊惟我独。

一春雾雨暗溪山，城北城南断往还。政是晴时君又去，望君烟艇有无间。

布袜青鞋踏欲无，登山临水未成疏。十峰双涧天衣寺，万壑千岩总不如。

画舫珠帘出缭墙，天风吹到芰荷乡。水光入座杯盘莹，花气侵人笑语香。

蛮荒乃有此巑岏，石黛因依碧玉寒。须信佳山如绝色，凭谁貌取一生看。

乞君山石洪涛句，来作围床六幅屏。持向岭南烟雨里，梦成江上数峰青。

乞米鲁公书作帖，睎颜处士画成图。若教浑似侏儒饱，还有流传翰墨无。

小艇相从本不期，剡中雪月并明时。不因兴尽回船去，那得山阴一段奇。

春来鼠壤有余蔬，乞得猫奴亦已无。青蒻裹盐仍裹茗，烦君为致小於菟。

江茗吴盐雪不如，更令女手缀红{须/巾}。小诗却欠涪翁句，为问衔蝉聘得无。

缘木求鱼却得鱼，击鲜日日向斋盂。可怜钩挂濠梁上，大胜冯驩每食无。

眼前突兀见此石，怪怪奇奇俱可人。为问何如潘骑省，世间妍丑本非真。

雾帐桃笙昼寝余，此君那可一朝无。秋来冷落同班扇，歳晚温柔是锡奴。

若为介物成毛物，颜色挼蓝省见稀。定是多生捕鱼子，至今犹着绿蓑衣。

一种龟儿玉雪然，故人为寄小如钱。会当放汝江湖去，小住盆池慰眼前。

蕉叶定成哙伍，梅花应愧卢前。金谷危楼魂断，白州旧井名传。

自公退食入僧定，心与香字俱寒灰。小儿了不解人意，正用此时持事来。

学诗如参禅，慎勿参死句。纵横无不可，乃在欢喜处。又如学仙子，辛苦终不遇。忽然毛骨换，正用口诀故。居仁说活法，大意欲人悟。常言古作者，一一从此路。岂惟如是说，实亦造佳处。其圆如金弹，所向若脱兔。风吹春空云，顷刻多态度。锵然奏琴筑，间以八珍具。人谁无口耳，宁不起欣慕。一编落吾手，贪读不能去。尝疑君胸中，食饮但风露。经年阙亲近，方寸满尘雾。足音何时来，招唤亦云屡。贱子当为君，移家七闽住。

会稽竹箭东南美，来伴陶泓住管城。可惜不逢韩吏部，相从但说楮先生。

会稽竹箭东南美，化作经黄纸叠层。旧日土毛无用处，剡中老却一溪藤。

会稽竹箭东南美，研席之间见此君。为间溪工底方法，杀青书字有前闻。

孤猿锁槛岁年深，放出城南百丈林。绿水任从联臂饮，青山不用断肠吟。

出郭市声远，过溪山色多。稻畦春雨足，野水晚迎波。客自无轩冕，今谁在涧阿。相逢不相识，归去梦松萝。

新亭崛起最高峰，无数遥岑翠扫空。恐有谢公留屐齿，为闻摩诘画屏风。倚江杨柳自高下，照水杏花能白红。正欠渭川千亩竹，清阴分借赖邻翁。

昨夜清霜重，念此山中客。落叶聚堆床，暗虫吟败壁。泬漻天宇肃，疏林风瑟瑟。曳杖挂诗瓢，悠然适所适。息心归冥漠，山深万籁寂。散髪排天闼，叱咤鞭龙脊。何时共采药，相与对晨夕。月夜供洪崖，啸吟铿金石。

旧交髯簿久相忘，公子相从独味长。醉死糟丘终不悔，看来端的是无肠。

风味端宜配曲生，无肠公子藉糟成。可怜不作空虚腹，尚想能为郭索行。张翰莼鲈休发兴，洞庭虾蟹可忘情。君看醉死真奇事，不受人间五鼎烹。

开奁破壳喜新黄，此物移来所未尝。一手正宜深把酒，二螯已是饱经霜。横行足使班寅惧，干死能令疟鬼亡。毕竟爬沙能底事，祇应大嚼慰枯肠。

吾宗择婿得羲之，令子传家又绝奇。甥舅从来多酷似，弟兄如此信难为。

头白高僧心已灰，石菖蒲长水蕉开。庄严茗事炉烟起，不用关防俗子来。

目送长淮去不回，登临万感集层台。波间定有隋渠水，曾向大梁城下来。

草堂竹坞闭门中，吏部持身有古风。老去一麾还作病，归来四壁又成空。今朝札翰如无恙，旧日诗书却未穷。拭目看君进明德，乃兄事业付天公。

昔别溪南寺，奇庞总角儿。传闻不好弄，賸喜更能诗。弦术真吾道，躬行是汝师。掖垣家学在，何以遍参为。

风林何许着惊禽，惟有台州旧所临。避地妻孥虽在眼，藏山文字却关心。维扬大将金城固，建业名臣天椠深。说与单于归去好，长淮边是杀胡林。

岁事空余数行历，年劳绕得几篇诗。犹悭雪片下弥陇，已放梅花开满枝。便是东风来解冻，春盘生菜属群儿。

江西句法空公得，一向逃禅挽不回。深密伽陀妙天下，无人知道派中来。

空谷嫣然笑靥开，春风元自蜀山来。少陵忘却浑闲事，更有离骚忘却梅。

坐令簪一枝，蛾眉淡初扫。笑弄黄金杯，连台盘拗倒。

青云叶底雪花繁，只与田家插髻鬟。不枉涪翁初着句，能令大士久开颜。

窗明几净室空虚，尽道幽人一事无。莫道幽人无一事，汲泉承露养菖蒲。

以此叶阴凉，代彼青琅玕。但恐本质脆，不堪期岁寒。

盘餐到野荠，曳杖闲挑根。幽人此味熟，俗子谁知津。微物经品题，便作席上珍。

把酒思闲事，春愁谁最深。乞钱羁客面，落第举人心。月下低眉立，灯前抱膝吟。凭君劝一醉，胜与万黄金。

把酒思闲事，春娇何处多。试鞍新白马，弄镜小青娥。掌上初教舞，花头欲按歌。凭君劝一醉，劝了又如何。

料合同惆怅，花残酒亦残。醉心忘老易，醒眼别春难。独出虽慵懒，相逢定喜欢。还携小蛮去，试觅老刘看。

连朝赐沐吏功休，请以陶壶竹矢投。整整斜斜森剑戟，纷纷藉藉委戈矛。坐人各自庆多马，老子不惟输一筹。中否何关兴废事，天公应解笑齐侯。

寸心只在所投中，出手何曾一箭空。不作秋风铺落叶，端如春草种成丛。旁观讵敢当勍敌，俯拾无劳命短童。说与妻孥须办取，如山酒肉贺全功。

昔在儿童岁，湖山入眼新。只今余白髪，何以报青春。日暖繁游子，年丰乐社神。诸公勤载酒，四事每参辰。

鬓髪垂领白，尘埃迎面红。相从林下寸，一洗水边风。写物诗无敌，蠲愁酒有功。夕阳应更好，可惜在城中。

卧病江东久，饥驱强作官。年丰双雪鬓，心事一蒲团。帘影垂昼寂，竹阴生夏寒。无人知老子，于此有余欢。

花信风从底处来，水边探得一枝开。箯舆日日溪南北，看尽江梅看腊梅。

斩新梅蕊破东风，一树鹅黄一树红。不着铅华元自好，未妨时世略相同。

滩声送我入严州，过得州来水漫流。一夜好风潮信早，满船明月荻花秋。

雾里江流欲到天，旅人合眼梦归船。雨声竹屋晓来急，误喜全家蓬底眠。

寂寂禅房闭，阴阴夏木繁。坐闻幽鸟语，胜与俗人言。脱袴高低树，提壶远近村。汝曹知底事，独与子规论。

白昼俯层台，千山万山月。若不犯高寒，安知此奇绝。

江南家家窗，何处无远岫。唯有谢玄晖，眼中揖其秀。

饱霜犹郁葱，立雪故清润。下有老成人，持心以相印。

萧散霖林下风，霜毛极清润。为问载高轩，何如弄闲影。

苕溪霅溪磨青铜，南山北山无数峰。不知当用几钱买，罗列乃在君窗中。属官属私置莫问，但办一榻眠清风。烟波钓徒定乃祖，傥有渔舟吾请从。

故国例卜宅，他乡多惜居。短长三万日，何处是吾庐。

地灵得南徐，天险称此固。

僧居负高青，佛阁俯深翠。

斫雪流膏乃如许，也容石蟹趁时新。

使君领客未经旬，更以蝤蛑作小春。

新如月出初三夜，清似茶烹第一泉。

一天倒影澄秋色，万顷波浮浸月华。

手自栽培千个竹，身常枕籍一床书。

余子不足数，此君何可无。

不堪相背处，何况独归时。

摸金千骑去，埋玉几人归。

断崖韦偃树，小雨郭熙山。

借我以一鉴，饷公无两瓻。

可惜不当梅蕊破，幽香合在弟兄间。

红皱解罗襦处，清香开玉肌时。

猩血染罗欣入手，冰肌饮露欲濡唇。

诗题：芦沟桥全诗：舆马连年东复西，巨鳌双胁夹青猊。荷旃食肉无非命，憔悴相如不敢题。

春山数峰青，春水一溪绿。幽寻山水间，物物可寓目。花香若三薫，柳色若新沐。吾侪幸闲放，晴昼颇连属。胡为深闭门，终日仰看屋。嘉招傥亟拜，岂敢惮仆仆。请君携壶去，政恐日不足。小槽虽蜜甜，何必待醽醁。茗事姑置之，雷车困枵腹。

君为九江行，意有风雨快。维舟玉溪畔，未割故人爱。停杯一问我，请以所闻对。九江万事好，赏咏看前辈。岩岩匡俗庐，顶踵极高大。其中藏曲折，愿勿遗琐碎。烟波湓浦游，风月庾楼会。以兹供笔砚，安得有芜累。矧君著幽禅，直欲入三昧。饱参山南北，毋问人显晦。归来亦何云，圣处果何在。要知方策间，即有文字外。我今如是说，初不堕荒怪。屋漏实临之，斯言尚无愧。

少卿令德公，不肯入州府。种花养风烟，艺木荫庭宇。了无适俗韵，真可与晤语。永怀君诗句，净洗我尘土。如何百里问，此秘欠未睹。今晨款荆扉，老气压方虎。新诗疾雨风，妙字列行伍。华宗有后山，句律严七五。豫章乃其师，工部以为祖。君方讨渊源，奚啻窥牖户。我贫无一钱，不敢学农圃。空余数卷书，肠腹自撑拄。

官属邃中书，朝班高太府。陈卿棹臂去，偃仰一茅宇。临池看鱼乐，坐树听鸟语。修竹手所栽，薪萌争上土。天开重新运，圣作万物睹。会合如风云，吹嘘者龙虎。陈卿落闲处，问孰与为伍。毛颖传中人，渠侬适成五。诗章出咳唾，流派考宗祖。仲严更献酬，胸次非小户。览观不暇给，烂若花药圃。可畏韵险艰，浮梁袅相拄。

维南有丝溪，溪石如水绿。瞻相百里间，抱负一夫足。声名作灾怪，攻取及背腹。在者略无奇，溪神为颦蹙。蛮烟瘴雨地，故旧实州牧。坐令数峰青，飞过大江凟。何尝说向人，恐类和氏玉。公然遭夺攘，不使得藏伏。广文到吾庐，索隐妙蓍卜。东坡韵险艰，句句巧追逐。幽人所好山，已占一林谷。又兼小峥嵘，无乃太多欲。端如耐久朋，相与会心曲。大胜轻薄儿，浮云变何速。

舍前南山青，舍后北山绿。扪萝涉其巅，策杖遶其足。中间奇绝处，表里见心腹。登临岂不佳，老境日以蹙。谁知怪石供，能坐我郊牧。政应索幽遐，何惮越川凟。嵚{山/欹}庾岭南，美者色苍玉。赏音无东坡，尤物多跧伏。今年致书求，屡以可否卜。故人为遣送，健步远相逐。虽非古仇池，要是好崖谷。似为天所矜，此段独从欲。深惭舁致重，路转知几曲。安得沧海神，鞭笞使之速。

蝉噪高柳岸，鹭飞远沙汀。萧然感予怀，清静游神庭。老树失故绿，残芳谢微馨。胡为趣召节，日日晨昏星。放缆西兴渡，落帆浙江亭。恭惟陛下圣，万国瞻仪刑。黼座悬日月，孤灯耿荧荧。况复如许病，自知不能廷。所以乞闲散，庶几守沈冥。方虞秋霜严，翻得春露零。再闻芸草香，一洗海物腥。父老喜我来，无异化鹤丁。儿童喜我来，小驷骑青青。谅有隔生契，不然定谁令。四海习凿齿，几年读书萤。新诗中律吕，虽美无人听。鸣声勿浪出，坐待轩皇伶。

我持十口家，不办一叶船。贼声日夜急，欲济江无边。身虽堕眢井，仰视犹有天。天理傥未爽，偷儿浪垂涎。洗心占罗池，稽首依灵泉。竟以妻子免，百神果昭然。得从浔江游，未断龙城缘。为问米何如，买禾可论廛。向来鱼菜市，十户八九旋。令我喜折屐，喜定翻悲怜。王师静江南，趋者人摩肩。一日百回首，我非强项宣。盛欲径梅庾，不然傍郴连。终鲜孔方兄，留滞等谪迁。尚念吾鼻祖，永怀旧山川。往还武城居，家风到今传。我方寻昨梦，一舸百笮牵。而公下劈箭，如驵骏得鞭。江村索居地，未敢高枕眠。世事公等在，归与有逢年。

雪峰僧中龙，此道谁与共。萧然两伽陀，不举似大众。独贻茶山老，以当蒲塞供。岩花与涧草，信手拈来用。

独烹茶山茶，未对雪峰雪。须知千里间，只共一眀月。陈家参玄人，道眼应一瞥。为语管城君，相从炽然说。

江西草堂清，道价直寰宇。中分死心坐，亲饮晦堂乳。与人作阴凉，雨后散烦暑。千林摇落后，郁郁松柏古。厖头覆霜雪，碧眼照针缕。贯穿禅家流，领略我辈语。居山専论道，余事百不睹。人言师疏慢，我但见媚妩。去年潇湘来，丛席历几所。踞堂号知识，说法若云雨。阴求乃翁事，未见一人举。请师长住世，此道要盟主。杖拂有余闲，时时入州府。

我搴空门秀，得之古疏山。斯人器玉壶，中有宝月寒。四壁澹相对，安身一蒲团。玲珑六窗静，竟日心猿闲。时从禅那起，游戏于笔端。当其参寻时，恣意云水间。松风漱齿颊，萝月入肺肝。政使不学诗，已见诗一斑。况复用心苦，俗氛何由干。今晨出数篇，秀色若可餐。清妍梅著雪，圆美珠走盘。乃知心镜中，万象纷往还。皆吾所现物，摹写初不难。谁能效我辈，造语出险艰。请师賸汲古，净洗蔬肠酸。坐令韩退之，收敛加巾冠。

湖南八九州，海内清绝地。与公白鸡年，接翼鸿雁使。高堂亲八十，无复远逰意。奉承万事了，趋走三节至。诏书引上殿，帝曰汝国器。置之蓬莱山，身亦典中秘。乖离如许久，会念差足慰。胡为未暖席，归与不可制。人生故乡乐，况揽澄清辔。皇华遣使臣，光采宁有是。红尘跨鞍马，老矣殊少味。着鞭输公先，吾亦从此逝。

身为高帝孙，面作寒士气。缘情德麟语，写物大年意。青云无苏黄，何以致后世。窗明几静间，是事且游戏。

得州敢为荣，得士乃足诧。此郎精琴书，不独妙诗画。虽云于小道，举不在人下。无乃太不廉，谁知非讥骂。

欢悰挽不来，愁思推不去。达人方寸地，固自有乐处。得非山林欤，或用诗酒故。一朝不在眼，便觉少佳趣。人言颜子乐，瓢饮映蔬茹。何曾梦见渠，浪自起欣慕。此君与天游，于物初不寓。携持小斋名，扁榜随所住。要知真乐事，未省离跬步。我亦欲睎颜，从君尚能屡。

紫薇花底人，去作泉下梦。佳城闭青春，风木号永痛。寒泓孰出之，甘冽可抱瓮。乃知主地神，效此清净供。汲引入中厨，色味胜乳湩。老龙来试诗，事有万钧重。寄声松大夫，并语石翁仲。俱修护持职，以遗云来用。

何许觅丘壑，不専在山林。胸次傥萧散，市朝有幽寻。只今谢幼舆，超然抱遐心。俯仰得佳趣，何尝日登临。我虽非夔旷，粗亦能赏音。不用一再鼓，山高水深深。

丛芦受风低，积潦得霜浅。沙匀洲渚净，水澹凫鸭远。禅扉掩昼夜，短纸开秋晚。欲问此间诗，半山呼不返。

漫郎専一溪，万事俱不理。胡为堕我相，名字出奇诡。山林轩冕欤，等是寄焉耳。程公榜亭意，道眼深照此。端居亦偶然，小出聊复尔。宣城幻事了，郤梦归故里。结庐澄潭上，尽室清镜里。木阴凉夏簟，荷气馥秋水。遥岑招不来，为我列窗几。昔吾与今吾，念念如脱屣。心期次山外，人要安石起。公勿赋远游，行应去天咫。

月明雁叫远，露下蝉号寒。幽幽草虫泣，索索梧叶干。愁人知秋早，听此良独难。竹君南北美，佩服青琅玕。天风一披拂，庭宇声珊珊。灵宫荫老樾，别馆如深山。心净鉴止水，眼明揖千竿。虚籁自然奏，有琴不须弹。世议大可厌，市声无少闲。不如听君语，竟日帘垂间。

徐侯心万里，身堕百里中。政以诗礼庭，上有鹤髪翁。岂无敲榜喧，不入丘壑胸。开轩寄远韵，几净窗玲珑。竹影落夏簟，水光摇秋空。一对凫鹜行，万里牛马风。悠然见南山，不与俗眼同。徐侯归去来，三径资已丰。身将心共远，勿为督邮恭。

幽居倦孤寂，俗驾难追攀。相携笻九节，径造茅三间。王卿贫无事，况得独冷官。衡门静如水，委巷深于山。自言学为圃，虽小殊可观。始至度略彴，徐行转阑干。当阶艺红药，坐待青春还。春还未数日，草树犹清寒。殷勤小梅花，一笑冰雪颜。煮茗当酒醴，言诗替吹弹。君知静中胜，得此良独难。相戒勿浪出，黄尘点人冠。

昔君困虀盐，蓬首窗下读。秋萤屡干死，明月以为烛。麻衣肘欲穿，才换一袍绿。岂知冷淡债，十载偿未足。书斋开冰厅，败壁数椽屋。横经缀鹄鹭，未省进凫鹜。穷通更事耳，裘扇有反复。直今张罗地，便恐车击毂。先生粲可流，示现著冠服。从渠势炙手，了不见凉燠。小诗应大笑，笑我未忘俗。

谷风不须歌，朋友道缺绝。请歌伐木诗，歌罢听吾说。汉朝儒宗系，今代侍臣杰。甘泉久论思，阳羡小休歇。郊园谷幽幽，乔木覆清樾。百禽鸣其间，相唤极可悦。坐令公感慨，朋好苦难结。不如侣荆溪，迥与世情别。淡乎若无味，了不见凉热。是以乐从之，诸峰况罗列。赵侯有能事，短纸藏曲折。更作陶渊眀，飘飖弄明月。

造物出万类，贵贱伊谁分。圭璋杂瓦砾，世道同疏亲。既收大宛种，一扫驽骀群。乃观相马图，低首先吟呻。千金购死骨，举国无其真。生死何太晚，盐车负艰辛。悠悠虞阪道，赤日煎红尘。行人亦何多，具眼惟孙君。一顾不旋踵，价越连城珍。谁为绘此像，庸示将来人。相马失之瘦，相士失之贫。于兹有钜公，数载居沉沦。涵养浩然气，轮蹄任纷纭。素识太平相，鹗表飞青云。紫泥日边下，八座生阳春。摅心握文柄，引年启贤门。凝睇辨臧否，立志安斯民。他时了经济，丹青画麒麟。回顾相马者，细务何足云。寥寥载千古，二道非同伦。相士今何人，少陵身后身。

赫赫会稽郡，潭潭府公居。一州胜绝处，毕集于庭除。秦望极高秀，千峰散江湖。蓬莱为收揽，远近争奔趋。溟渤无百里，登临失东隅。翚飞卧龙顶，便可窥方壶。丞相不独飨，故人盛招呼。兵厨列樽俎，宾次罗簪裾。杰阁坐褫带，危亭上肩舆。耄倪争指似，还见云间无。一月明白璧，五星灿连珠。鄙夫何足数，愧汗沾霜须。客有徐季海，题名数行书。怒猊抉石外，筋力颜之徒。周老盍命驾，属闻遂悬车。何妨行役事，政用儿孙扶。

自生民以来，未有夫子盛。六经更百代，略不睹疵病。瞿聃书角立，亦各谈性命。空门甚宏放，果报骇观听。是以虽至愚，读者无不敬。周时柱下史，设教本清静。至今五千言，谈若鼔钟磬。虽为二郗谄，只作二何佞。遂令黄冠徒，冷落度晨暝。贤哉机云孙，道眼极超胜。杀青贝多叶，收贮腹中竟。慨然发琅函，窗白棐几净。三家一以贯，不事颊舌竞。吾皇汉孝文，恭已民自定。愿君益沈涵，持以奉仁圣。远师曹相国，下视刘子政。

乞身知才疏，从容荷主圣。叫阍如杜宇，不谓天亦听。除书入手来，一洗百念静。复疑是梦中，惊喜久乃定。尚余折腰米，败我生尘甑。要令襟见肘，始与家声称。今兹火用事，日永南风竞。林下听中兴，姑容老夫病。

登高望南都，雉堞疑可数。城中人不见，百里等燕楚。我无简书畏，自笑谁缚汝。东风送兄来，下马逼三鼔。迎门闹儿童，罗拜欣欲舞。花枝应亦喜，红幞已微吐。聊为文字饮，一洗别离苦。别离何足云，千载成仰俯。要知静中趣，回视今孰愈。焚香默自照，下此一转语。铃阁老师兄，当为君去取。

郊居麦风凉，佛屋梅雨润。萦帘一炷香，隐几百念尽。时从黄卷语，坐看青灯烬。昏昏花乱眼，种种雪侵鬓。怀哉佳友朋，久矣阙亲近。其谁破愁寂，令我生鄙吝。及闲当过君，请以茗椀进。言诗固不能，把酒亦无分。

竹窗纳虚明，棐几亦滑净。幽人坐清秋，倦对古贤圣。丹田阅千息，一气忽空静。岂期黑甜乡，于此得栖径。倒床未必佳，邂逅乃复胜。觉来欠伸余，两眼半开瞑。吾身竟何许，神意久方定。从此谢衾帷，蒲团日相倩。

客子千里至，未曾款入门。妻孥劳苦外，径走江梅村。江梅若有待，欲谢花犹存。向人一笑粲，冷蘂生春温。遶树三匝已，投空雪飞翻。归来理梦事，淡月笼黄昏。

浮花虽不多，要是乏美质。前庭锦烘笼，君向何许得。色香极秾丽，裁翦极细密。复幕重帘开，毋令犯风日。

室空无侍者，终日延白光。今夕果何夕，粲者忽在旁。得非散花天，来试铁石肠。非罗复非绮，何物为衣裳。或浓若猩血，或浅若鹅黄。或如淡胭脂，薫以百和香。竟不可意解，发书问何祥。乃知延阁老，买得从维扬。自不耐渠恼，幽怀可禁当。牢辞又不敢，熟视徒彷徨。吾闻诸古人，物美应献王。呼儿燎沈水，持以供虚皇。

柳侯所为邦，十步一遗迹。苍官列前墀，相对俨如客。邦人言此松，曾及侍侯侧。风号四百年，雪立二千尺。江城闲草木，诗卷多采摘。柑非往日黄，柳是近时碧。同生不同死，乃见老气格。尚想哦其间，清声出金石。龙鳞未脱落，熊轼几换易。临民有余师，视此古遗直。

僧窗谁与晤，有竹两三竿。栽培费老手，方法传多端。朝朝问无恙，暮暮愁其干。调护阅三载，今年遽雕残。芭蕉虽小草，长大不作难。一身菡萏然，万窍玲珑间。满中贮春水，烈日何能干。以兹阴凉叶，代彼青琅玕。但恐质柔脆，不堪岁祁寒。人生无牢强，当作如是观。

花时冶游郎，纷若一哄市。蜡梅空自芳，俗眼不称意。洗心无一尘，坐觉香细细。乃知成风斤，要斲郢人鼻。

闲居百封书，总为一片石。窗中列远岫，所欠者灵壁。吴甥手持来，知向何许得。铿锵发金声，温润见玉色。诸峰扫空翠，一水界山白。嵁岩出其间，如月挂虚碧。坐令所珍藏，不作一钱直。吾虽甚爱之，子亦有此癖。归与霅溪旁，从汝旧知识。欲去复迟迟，摩挲遂移刻。

爱山已成痴，爱石又成癖。徒闻有丝溪，时复梦灵壁。太湖只在眼，曾未收寸碧。多自五岭来，仍烦百书索。何侯小峥嵘，湖水深处得。苍润波涛余，巉岩鬼神力。摩挲复湔洗，攘取畏宾客。偶然及幽事，遣送初不惜。俄顷交定盟，欢焉慰岑寂。夺君书几间，坐我洞庭侧。持还岂人情，藏去有惭色。苦乏仇池篇，如何满高直。

昆山定飞来，美玉山所有。山祇用功深，刓画岁时久。峥嵘出峰峦，空洞开户牖。几书通置邮，一片未入手。即今制锦人，在昔伐木友。尝蒙委绣段，尚阙报琼玖。奈何不厚颜，尤物更乞取。但怀相知心，岂惮一开口。指挥为幽寻，包裹付下走。散帙列岫窗，摩挲慰衰朽。

麦秋气清和，槐夏日阴翳。块然守蓬蒿，何以破昏滞。肩舆卒辈乏，徒步脚力费。出门即林丘，散策空梦寐。賸为犹子怜，遽以此君至。分明人面目，刻画老根柢。毛君又一奇，枝干不少异。想应开一束，妙简得三四。今晨入吾手，夷险可历试。芒鞋与周旋，白拂相妩媚。人生七十稀，况复已过二。多谢汝扶持，无乃太晚计。

丛林一转语，矛盾生诸方。不知维摩诘，众论付括囊。君家富月团，入眼惊未尝。劝君勿浪出，中有双龙藏。一朝不自秘，词锋起堂皇。诗棋竞攻取，信美非吾乡。吾乡亦何有，黍麦纷低昂。作诗天所戒，但欲身稍昌。奕棋正如诗，坐看星垂芒。怪君真不廉，顾我俱无长。天寒袖手垂，未厌舌本强。悬知决战时，两阵争堂堂。诗坛与棋兵，伤杀亦大当。归去竟何得，惊雷转空肠。

朝随粥鱼作，夕与栖鸟眠。中间复何事，野饭炊山田。摩腹步修庑，披襟坐南轩。薫炉郁佳气，茶鼎浮轻烟。闲开竹窗帙，静憩蒲团禅。庶几永白日，亦用销残年。

卷书坐东轩，有竹甚魁伟。清风过其间，戛戛鸣不已。写之以素琴，音节淡如水。不惜为人弹，临流须洗耳。

鼠迹印尘几，蜗涎篆书帷。儿童勿除去，佳处正在兹。人言有何好，此段真成痴。俗子徒败意，幽怀定谁知。

去圣未云远，故在黄卷中。孰能领其要，直用一理通。森罗废兴事，莹若磨青铜。使我见万古，敬谢典午公。

烹茗破睡境，炷香玩诗编。问诗谁所作，其人久沈泉。工部百世祖，涪翁一灯传。闲无用心处，参此如参禅。

有客过丈室，呼儿具炉薫。清谈似微馥，妙处渠应闻。沈水已成烬，博山尚停云。斯须客辞去，趺坐对余芬。

一堂既虚闲，一室可息偃。松篁度风清，窗户去日远。幽禅过亭午，凉气生薄晚。阃内即妻孥，更深遂忘返。

携簟入深竹，脱巾挂低枝。无令儿辈觉，更恐俗客知。清风何故来，口咏渊明诗。凉冷似太过，还从径中归。

松风夏逾清，竹日午更净。萧然松竹间，得此林壑性。异哉今日暑，无复有晨暝。疲薾安所逃，茅斋入僧定。

因病不举酒，况当朱明天。客至但茗椀，谈诗复谈禅。甘寒百尺井，旧日陆子泉。安得僧舍雪，霏微湿茶烟。

涧蒲上九节，不受尘土姿。清泉自澡洁，白石相因依。种蕉水中央，佳处略似之。谁能后雕赏，惟有岁寒知。

友义丧来久，琢磨复谁能。金钩被采录，绝弃朱丝绳。直哉少稷甫，一室清于冰。危坐对书帙，曲几非所凭。日暮无人来，疏篱上寒藤。惟有手种竹，挺然得其朋。风低与雪重，抢地如弗胜。政使可断折，天姿谅难凌。物或乱真赝，君其别淄渑。攘羊而证父，是子乌足称。所以贵温润，不令见觚棱。要我细商略，此言有师承。

长卿壁四立，杜老茅三重。茶山穷次骨，憩寂以长松。直干以栋宇，清阴自帡幪。山泉落高处，审听是松风。

客至引幽步，步及松风亭。问亭何当作，笑视何足听。俗论哄蛙黾，市声殷雷霆。时来一洗耳，两眼为君青。

有客过茅宇，煮茶坐松风。问亭果安在，笑指十八公。君看梁与栋，岂不深且雄。何必用斤斧，然后成帡幪。

回环数株松，老干极落落。清风一披拂，竽籁自然作。喧嚣世俗事，只使人意恶。谁能洗耳来，相与憩寂寞。

开轩在独园，绕屋得清樾。不知何年树，殆为今日设。窗扉落林影，时复乱风月。喧声了不闻，幽哢极可悦。玉溪僧所庐，无似许明洁。颇疑三昧手，断取从二浙。禅房花木深，此语信佳绝。何以落其成，炉薰荐茗雪。

竹树转深径，茶山给孤园。禅流打包去，旧日单寮存。堂堂十八公，不知几寒温。其谁晤对汝，冷落依颓垣。有客占作室，此公正当轩。风声落天半，似与幽人言。已矣复焉往，佳哉略无喧。在昔公择父，实惟谪仙孙。读书庐山中，仰视五老尊。头白不归来，高议排金门。吾敢效前辈，分应守丘樊。何忧蕙帐缺，怅望鹤与猿。

陂陀茶山西，草树无空空。呼儿锄其荒，花木乱栽种。葩华以时折，芗泽得风送。真成摩诘病，幻出天女供。游人等蜂蝶，晴日竞喧哄。灵坚不自持，玉陇纷一哄。谁知根尘间，境界极空洞。诚能返其流，当见寂不动。花飞已无踪，香过忽如梦。于焉自闻闻，尔乃得大用。

道山心已灰，但有爱山癖。移家过溪住，政为数峰碧。空蒙梅子雨，了不见颜色。朝来忽献状，欣若对佳客。晴窗卷书坐，葱翠长在侧。似为神所怜，持用慰岑寂。会登此山头，却望水南北。烟树有无间，吾庐应可识。

衡门久栖迟，永日孰与俦。既绝车马喧，遂适林塘幽。荷香因雨来，水鸟鸣相酬。虚怀睨物表，可以观天游。古来英雄人，何异貉一丘。茫然不知归，没世随波流。

清溪东南驰，碍此碧玉峰。蛟龙夜相宅，奋迅生雷风。剨开两贝阙，凿翠成珠宫。坐令空洞处，一水油然通。泉流百道来，投注万斛锺。不知深几许，湛若镕青铜。定应天下稀，岂但湘南雄。嘉与二三子，叶舟渺相从。周旋乳盖底，荡漾菱花中。为我告行客，无为苦匆匆。小酌清泠渊，洗汝尘坌胸。

羲和鞭白驹，秋日凄已短。向来晒书地，欲作炙背暖。邓侯开西轩，枣下歌纂纂。前山隐半规，怅望支手版。我慵类天赋，身世两不管。着鞭惭祖生，运甓谢陶侃。铜壶一百刻，夜梦分去半。午窗又为祟，长闭读书眼。勉旃崇明德，已事不可缓。作诗非为君，实自警疏懒。

倾心南山云，如渴望梅岭。朝来有佳思，拄笏不见顶。丰隆骏奔走，列缺元驰骋。雨不到人间，风伯乃为梗。生来食官仓，四海无二顷。歌诗视天汉，一念极耿耿。阶前甃清泉，洮颒冰雪冷。干喉欲生烟，空下百尺绠。幽轩竹三四，柯叶殊秀整。迩来头抢地，但惧不得永。以斯占稻粱，生意鱼在鼎。潜虬民司命，膏泽浸兹境。邑官树嘉政，责报甚形影。缾罂走十里，岂惮一再请。君其洁斋俟，百谷正延颈。客子无远谋，空肠望遗秉。

骄阳方施行，秋节已树立。田苗在膏肓，何道可副急。云雷不成雨，成雨初不湿。咄咄逼中秋，为霖恐无及。

邦人奉教条，久不知肉味。潭龙不能神，土偶安足恃。应真住兰若，云雨可立致。胡不迎之来，明明有前事。

春雨接梅雨，便有水潦忧。乞晴今几日，又以悯雨求。田苗虽向槁，尚冀什一收。政恐获稻月，沛淫不能休。

黄金北斗高，何似六月雨。举头看云霄，此秘初未睹。今晨沛然下，其势莫能御。既蠲人郁陶，又长我禾黍。谁言为郡乐，病不对樽俎。似为神所怜，用是娱悦汝。缁黄諠讽诵，巫觋乱呼舞。惠然从风来，兹事一不举。临民多秕政，何道致如许。稽首谢皇天，倾心奉明主。

山头一寸云，山下一尺雨。青天在层阴，未用遽披睹。悬知垅亩间，不着蓑笠御。呼儿趣秧稻，唤妇催酿黍。使君同戚休，有味胜鼎俎。似闻小人言，无复怨詈汝。行看黄云翻，不独翠浪舞。饬厨办千觞，饮客醉一举。不知城东湖，今复深几许。鸥鹭莫相疑，龟鱼且为主。

山椒云气佳，林表雨声急。元戎郊坰去，归骑旌旆湿。老夫不能陪，凉傍竹窗入。儿报夕阳明，环城碧簪立。

窗前有梧桐，报我以好雨。不眠听疏滴，佳事想农圃。苗根不须问，蔬甲已如许。小簟六尺床，萧然睡亭午。

幽栖又三冬，好雪无一片。今晨霭同云，薄暮集微霰。先声乃如许，落势大可见。呼儿出门看，通夕知几遍。听窗复听竹，攲枕不知倦。终然成底事，寒雨闭深院。何尝忧瘠田，初不办欢宴。囊萤已干死，无以映书卷。请天收层阴，斗柄行欲转。爱日上晴轩，如披故人面。

求晴而得晴，老子不胜喜。夜闻屋瓦声，如疾痛在已。通宵遂无寐，落势殊未已。禾头卧沙泥，便恐欲生耳。谓天为不仁，春夏雨如彼。即今孰主张，秋潦更如此。垂成又败之，天意定不尔。果如吾所料，林杪风忽起。玄云走四山，白日行万里。腰镰知几家，持杵者谁子。欢声田野闲，乐事图画里。使君经旬忧，杯酒为一洗。官仓不须问，百室既盈止。作诗告同僚，可以贺我矣。

畴昔所欣慕，天台冠坤灵。兴公妙摹写，粲若披图经。自怜婴世网，仰愧鸿冥冥。夙契谅非浅，半生吏金庭。成此一段奇，得按东吴刑。又分临海竹，想像山围屏。稍稍向铃阁，行行叩禅扃。一丘与一壑，所见皆所聆。石梁卧剑戟，布水驱雷霆。五百大开士，神光秘林坰。于我定不薄，是事初无形。寒嵒二隐者，在眼谁能青。庶几闾丘守，胸次明渭泾。向来石磵耳，鬭讼终朝听。净洗尘俗状，数上参云亭。

言登巾子山，天外入眼界。呀然城之东，一鉴如许大。得非所领州，其下临渤澥。乃知湖浸阔，便觉井邑隘。朝朝横乌纱，暮暮束韦带。何曾官事了，只使人意败。径须水清泠，一洗胸芥蒂。昨来放船好，如更宅爽垲。四围纯浸山，碧玉乱石黛。兼随郑广文，人境两疏快。维扬几同僚，独喜此翁在。只今万红妆，一一倚青盖。柳阴闲画舫，荷叶遶公廨。鬓丝禅榻上，句法出蔬菜。因之双鲤鱼，慎勿欠诗债。

青春挽留渠不住，白发抛去吾安能。东风送汝一杯酒，从此闭户真同僧。酴醿芍药待判断，腰鼓横笛当施行。奈何但效鹁鸠辈，竟日讨论阴与晴。

南池荷叶叠青钱，玉山门外君着鞭。南池荷叶成青伞，问君东游何当返。闻道湖州又楚州，旧隐故乡宜款款。清晨剥啄叩我门，我不出门非是懒。不知何物苦相干，能令人热令人寒。偶然脱命冰炭里，至今体不胜衣冠。溪流落尽才如带，想见南池空聚块。更无小鸭睡枯荷，况有红妆依翠盖。眼看物变惜年光，明月黄花盍举觞。知有中秋恐无分，须君满意作重阳。

阎公才气人无敌，列星官曹声藉藉。青云垂上却回头，笑说乡邦富泉石。问君功业男儿事，禹重寸阴轻尺璧。及身强健不勉旃，汲汲东皋恐非策。答云种木须十年，种得成阴已头白。是以江滨五亩园，拄杖芒鞋日经画。即今台榭数十处，花竹谁能计千百。是中便足了一生，颇觉轩裳总无益。我闻此语为惊叹，耆境之间真迫窄。元无三径可就荒，乃知贫过陶彭泽。想君舒啸东皋上，不但渊明心莫逆。神交又得王无功，一饭何尝留俗客。未妨献纳云台表，著绣昼行寻履迹。会当称是好林塘，门对诸峰一区宅。

茶山石燥泉亦枯，草树叠叠成樵苏。天公风雷起挥袂，咳唾急雨纷跳珠。我诗曾未管窥豹，况有文采如於菟。勤公见索扫地无，公自瑶碧玱华琚。

秋风不来眼穿枯，飒然而至吾其苏。中宵起我灯火读，音节自喜如连珠。不知何物披拂此，定是啸谷之於菟。窗前况复雨骤作，山溜遶屋鸣瑶琚。

陶诗虽瘠元非枯，确论近出眉山苏。君诗不赠世作者，以暗投我如投珠。鄙人摹写不成就，妄指画狗为於菟。安得才似柳刺史，好辞玉珮鸣琼琚。

往年书到西风凉，病夫随牒天一方。今年书到玉溪上，暧空白露为清霜。人生俯仰成陈迹，只有一丘如宿昔。故乡杰阁公饱山，野寺幽轩我横碧。石交晓月长庚星，势交飞絮水上萍。往时玉溪二三老，死生贵贱论交情。归来访旧其谁羡，程公笔力犹强健。郑公霜鬓未成丝，挂冠不受儿曹劝。公于道德犹耕猎，所得不随天下裂。胸中具眼世莫知，笔端有口公能说。豹文未省一斑窥，戏逐群儿日课诗。诗病无人与商略，湔肠浣胃付神医。

公如老殊所嗜蜜，种花山中引蜂入。千门万户芙蕖房，为公谋食如风狂。朝来蜂臣不趋衙，一心祝蜂早归家。归来喜舞击铜钵，与人从今莫胡越。

使君官事闲时书，略取万象随指呼。空中游丝定何物，非蚕所吐仍非蛛。光风霁日青春暮，惹草萦花细于缕。君今幻出一毫端，此秘从来人未睹。铃斋观者客如云，有无断续吁难分。不知谁束此毛颖，能使字画纤无伦。尝闻扫垩生雪白，颠草亲承担夫力。世间妙处不可传，心手应时须自得。

诗筒四出走中涓，诗句万选如青钱。曰余借舟期七贤，共嗅梅花咀芳鲜。津头几度唤长年，昼眠乃若经笥边。举头急雪风中旋，瞪视不见山之巓。八窗玲珑绣佛前，同来且结西方缘。小轩宛若壶中天，玉琴不断雨声传。诺君再宿余敢愆，从君索句发春妍。

吾评古法书，固自有高下。端州遗我石室碑，一字千金恐非价。莫邪之剑难争锋，李公落笔神气同。诗鸣一代属山谷，草根亦复吟秋虫。

纷纷画手调红绿，好以桃花配丛竹。岂无短纸作江梅，雪里溪边太幽独。李侯胸中有佳处，研滴松煤聊寓目。与梅择对无可人，分付此君真不俗。淡烟小雨空蒙地，何得月明疏影足。始知璀璨出斜枝，诗画古来真一族。

幅巾芒鞋笻竹策，踏遍山南与山北。雪含欲下不下意，梅带将开未开色。遶树三匝且复去，前村一枝应可摘。丁宁说似水边人，从今日报花消息。

潘公之墨东坡诀，只今有女能传业。许郎来自大江西，手探玄圭出箱箧。摩挲熟视家风在，款识明明笔奇绝。见渠颜面得渠心，湛如瞳子坚如铁。晴窗大几石泓净，未忍磨研令小缺。冷金玉版姑试之，一点清光初漏泄。廷珪去人端未远，余子何劳定优劣。健妇果胜大丈夫，从此庐陵是黟歙。

虎头骨相生来无，谈天吻燥斋肠枯。欲从底处觅膏润，凝香燕寝烹牛酥。鹅儿黄拂冰肌肤，关中穰下远不如。已令炊饼作十字，今晨盛馔非伊蒲。

幽人所住空山里，老松皆作虬龙起。但知树底听松风，不见风前落松子。三韩华萼手自开，其间琐碎如婴孩。请因贾客诏君长，二十余年无使来。

吴侬饼麹成村酒，所取何尝议升斗。一杯未尽朱颜酡，过若茅柴那得久。官酤私酿同一律，竟识吾家新酝否。近持方法报山妻，入眼从来未曾有。旧时菽麦真其父，秫稻麦和以为母。瓮头又戴老瓦盆，墐塞四旁如户牖。数朝已办糟床注，不论清浊皆可口。欣然一笑谓山妻，慎勿轻传殆天授。答云妙处须心得，纵有此方无此手。请君痛饮当解酲，贤哉大胜刘伶妇。

郎官一星几时落，乃在水遶山围间。幽亭野彴不知数，青鞋庾菜何由闲。眼前突兀见莲榭，秋水泠然沼其下。凌波仙子袜生尘，露冷风凄微月夜。愿公清净如远公，吾欲投合保社中。冰雪肌肤攲翠盖，看花心似太虚空。

张公洞府未着脚，向人浪说游荆溪。欲看直上翠羽盖，不惜扶下青云梯。劲风翻动土囊口，暗水流出桃花蹊。却将深处问儿辈，一夕飞梦穷攀跻。

不如归去东皋上，美酒提壶迎妇饷。何妨脱袴著新衣，百箔蚕丝茧如盎。春泥滑滑未没腰，田间布谷初立苗。牧儿喜舞麦熟也，报答尔曹婆饼焦。

名园中有十顷池，一钱不用君得之。菱荷枯折小鸭睡，绝胜红妆青盖时。蛙鸣莫作鼓吹想，亦莫问属官与私。读书之暇招客饮，能有此乐非公谁。

鸡犬图书同一舸，老夫荡桨儿扶柂。浔江一系欲生根，梦下湖南向江左。极知越俗留连客，性不相投如水火。是谁招唤写羁愁，拄颊西山云数朵。云山下有园五亩，不植侧生旁挺果。十年艺桂待芳辛，岁晚风霜深印可。有怀泽畔入骚辞，配以兰椒真类我。斧斤竟不赦孤根，问主林神安所坐。乃知有用祸先集，社栎之徒最繁伙。径须浇下磈磊胸，乞取青钱供白堕。

一生所闻张仲蔚，闭门蓬蒿深几尺。迩来伐竹声丁丁，手披榛丛待三益。径中踏破苍苔色，定是幽人芒屦迹。莫将车边两轮赤，夺此千竿一池碧。

君持松煤与研滴，惨淡不言生百物。胸中自无俗子韵，落笔乃有此气骨。江梅正尔不施丹，为我拂拭为清寒。一枝早晚到窗几，定作月影横斜看。

笻山美竹天下闻，有客钱氏之礽云。自言吾祖嫌杖晚，赠子九节斑烂文。寻幽已得济胜具，傍险更策扶危勋。同行安用木上座，一日不可无此君。

鸟声四合阴扶疏，江湖散人拜赐初。此君之子才堕地，一一文采如於菟。相看又作故时面，乃是秋风箧中扇。寸阴尺璧定何如，付与尔曹分贵贱。

乃翁独步辞云间，五花判罢游金銮。甘泉颇劳侍从事，夜直必梦江湖寛。晚遭忌刻泛湘水，众为不乐公欣欢。白鸥无数没浩荡，相亲相近俄相安。何曾一旦舞不下，始信前事盟未寒。文章炳蔚冠当代，衣被诸子犹班班。携持扁榜向阳羡，往日风味追令还。乃翁闲散莫浪许，乃翁青紫当拾取。回施佳名与老夫，长共群鸥卧烟雨。

霜落水痕风落木，翠盖倚天惟汝独。是谁手种百年余，荫此空庭一株足。岁寒不但色青青，上有垂丝下茯苓。松根老僧应取此，制人颓龄起人死。

大屋连甍小容足，栋宇以来非一木。豫章不是十围樗，受命于天何得独。君莫厌老大蓬蒿间，应龙虹梁果非福。虚堂昼静闻丁丁，溜雨枯皮在空谷。

黑衣小儿雨打窗，斑衣小儿雷殷床。良宵永昼作底用，只与二子更飞扬。开尊匕箸须一洗，破卷灯火尤相妨。从来所持白羽扇，自许百万犹能当。安知手腕为汝脱，以小喻大真成狂。挥之使去定无策，葛帐十幅眠空堂。朝喧暮哄姑听汝，坐待九月飞严霜。

天台雁荡天下奇，岂不欲往官缚之。巾山只在郡南郭，曾未着眼真成痴。今晨排遣簿书了，往赴郑老同幽期。羊肠转尽得兰若，飞鸟不到云雨垂。青铜镜外翠屏遶，中有万屋鱼鳞差。古来二事不兼得，此地一览俱无遗。蓬莱方丈果何许，云驾飇驭知为谁。赤城风月幸好戏，驱取鸾鳯相追随。

十载东都客，春盘种种春。翠看蔬甲小，黄爱韭苗新。流落成吾老，萧疏对此辰。睦邻如有使，传语大梁人。

今日知何日，东风破腊来。寒随边骑去，春与汉军回。彩胜参差翦，蔬盘饤饾开。不妨时节好，年事岂禁催。

期颐三万日，政尔亦无多。佳节已如许，衰年将若何。雨风增落寞，戚友断经过。问讯庖厨内，犹堪一洗磨。

秾李花如许，殊胜灼灼红。只言开似雪，不道去随风。胜日从吾党，衰年念此翁。诗情犹可强，杯勺不能同。

秋冬久不雨，气浊喜云生。麦陇崇朝润，茅檐彻夜声。初来断幽径，渐密杂疏更。赖有墙阴荠，离离已可烹。

薄晚初霑洒，清晨更惨凄。鱼寒抛饵去，鸦湿就檐栖。幽涧溅溅溜，长堤浅浅泥。一杯持自贺，吾事在锄犁。

屣履行莎径，移床卧草亭。风声杂溪濑，雨气挟龙腥。烨烨空中电，昏昏云罅星。徂年又如许，吾鬓得长青。

一雨遂通夕，安眠失百忧。窗扉淡欲晓，枕簟冷生秋。画烛争棋道，金尊数酒筹。依然锦城梦，忘却在南州。

霡霂无人见，芭蕉报客闻。润能添砚滴，细欲乱炉薫。竹树惊秋半，衾裯惬夜分。何当一倾倒，趁取未归云。

梅子黄初遍，秧针绿未抽。若无三日雨，那复一年秋。薄晚看天意，今宵破客愁。不眠听竹树，还有好音不。

悯雨连三月，为霖抵万金。小垂开士手，足慰老农心。果欲千仓积，犹须一尺深。病夫浑不寝，危坐听佳音。

梅雨又时雨，苏州仍秀州。客行无六月，农事有三秋。云气深鸿雁，烟波没白鸥。衰年惭愧汝，物役几时休。

萧瑟度横塘，霏微映缭墙。压低尘不动，洒急土生香。声入楸梧碎，清分枕簟凉。回头忽陈迹，檐角挂斜阳。

荒院已无趣，愁霖终不开。檐声喧客语，屋漏逐人来。桥报今朝断，墙闻昨夜摧。尚余汤饼具，积潦未为灾。

欲访溪山老，无如此雨何。一春判弃置，十日断经过。灯火相看放，莺花即渐多。晴暄如有意，数数上南坡。

尽道迎梅雨，能无一日晴。窗昏愁细字，檐暗乱疏更。未怪蛙争席，真忧水冒城。何由收积潦，箫鼔赛西成。

赤日几时过，清风无处寻。经书聊枕籍，瓜李漫浮沈。兰若静复静，茅茨深又深。炎蒸乃如许，那更惜分阴。

三伏汗如雨，终朝沾我裳。谁分金掌露，来作玉溪凉。别甑软炊饭，小炉深炷香。麹生何等物，不与汝同乡。

执热今如此，追凉定若何。长廊受风远，广殿得阴多。盛欲扶笻去，还能下榻么。近公如玉雪，未厌数经过。

独园森古木，其下客幽栖。尽日绿阴合，有时黄鸟啼。一声添昼寂，百啭使人迷。赖汝生佳听，身今气惨凄。

同病仍同起，无聊独至今。酒杯君入手，药裹我关心。极暑方无奈，新凉又不禁。呼儿锄径草，万一故人临。

不逐春风去，仍当夏日长。一双还一只，能白或能黄。恋恋不能已，翩翩空自狂。讣功归实用，终自愧蜂房。

浑忘生朽质，直拟慕光辉。解烛书帷静，能添列宿稀。当风方自表，带雨忽成微。变灭多无理，荣枯会一归。

散帙有佳趣，俗人那得知。醉乡非为酒，坐隐不关棋。几净幽怀惬，窗明老眼宜。一生无用处，又把教群儿。

市上无佳笔，营求亦已劳。护持空雪竹，束缚欠霜毫。此物藏三穴，须公拔一毛。不堪髯主簿，取用价能高。

老子徜徉地，岩幽想像间。绿阴城角路，青嶂屋头山。簿领惟生睡，壶觞不解颜。使人留眼处，龛壁字回环。

南坡佳绝处，夏木昼成阴。青壁可对面，寒泉能醒心。驾言同胜践，晤语契幽襟。野兴何曾尽，林间栖暮禽。

茅宇净扫地，竹炉深炷香。一枝藤倚壁，六尺簟敷床。门掩人声寂，帘垂昼景长。跏趺便终夕，端不负兹堂。

大暑不可避，微凉安所寻。云霄非浊世，竹树有清阴。海近风先集，山高日易沈。无因见明月，萤火乱更深。

不识梯山路，今闻驾壑桥。蛟龙深窟宅，松竹半云霄。与子成二老，由来非一朝。崖藤如暂寄，还往肯辞遥。

积雪何所待，冻云终未开。有时闻泻竹，无路去寻梅。只欲关门卧，谁能荡桨来。辟寒须底物，正乏麹生才。

炙背茅檐日，虽贫办不难。赵衰真可爱，范叔一何寒。虱暖无遗索，书明得细看。羲和有底急，薄暮更衣单。

白日无偏照，玄冥不作难。有炉如许大，无地可言寒。书腹夤缘晒，禅心邂逅看。呼儿来共此，形影未孤单。

御冬无过酒，得酒政应难。可爱惟晴日，相依度歳寒。虽非挟纩坐，且作拥炉看。饥亦何堪忍，斜阳挂食单。

凿土篝松火，为炉有底难。未知行地日，可辟中人寒。气味醇醪似，光阴尺璧看。回头长夏景，直欲褫中单。

晁氏芳菲圃，因依渌水浔。峰峦春着色，桃李昼成阴。可惜花狼籍，仍遭雨滞淫。饶阳供客眼，只有此园林。

典郡才能薄，趋朝气力微。更堪持橐去，只合挂冠归。六合丽千尺，四松森百围。公今有班缀，衰老借余辉。

新知刘子政，生理发萧疏。胜日归谈笑，佳山奉起居。摩挲千古物，料理一床书。秀色堪餐否，聊须摘我蔬。

门对分流水，窗横别岸山。茅茨居不翦，蓬荜昼常关。倾盖曾三径，摇旌每数间。犹欣龙阁老，携得好诗还。

客有过兰若，交情似竹林。野花无可落，村酒不宜斟。又得清新句，如闻謦欬音。南坡盟好在，为问几时寻。

莺啼花落后，芳草绿阴初。良会日不足，清谈风有余。饥餐聊当肉，懒出坐无车。勿以贫兼病，相过迹也疏。

一别高明去，频为瘴疠侵。连沧公境界，横碧我山林。夜雨思同梦，秋风辱寄音。他年如衣锦，毕世莫分襟。

今晨尺书至，令我寸心寛。老去光阴速，人生会合难。竹舆云洞暖，钓艇玉溪寒。小憩饶阳否，吾衰合挂冠。

剖符舒子国，蜡屐皖公台。恨不从山简，欣然见老莱。功名身已老，交旧首空回。早晚依刘去，朝廷不乏材。

一纸寝丘书，僧窗屡卷舒。无因浮左蠡，况复度匡庐。政以相望远，非关自作疏。梦成飞鸟去，千里不踌躇。

政喜溪南宅，还乘剡县船。归来知底日，老去惜余年。觞咏虽休矣，音书未寂然。省郎君旧物，消息已真传。

听说光州好，淮山是四邻。凝香无一事，奠枕有余民。世以文章著，朝须宠数频。西湖便归去，应不待班春。

淮白美无度，山丹开欲然。谈夸空海内，怅望只溪边。老境嗟无几，宗盟幸有连。到时能走送，别后见相怜。

今日携壶地，南池信杖行。红蕖争入眼，白鹭最关情。待得跳珠雨，来听打叶声。菰蒲最深处，只欠小舟横。

浪说吾邦小，清池思有余。水风凉枕簟，荷气馥衣裾。客位经过少，官曹簿领疏。良辰不行乐，秋水落芙蕖。

胜绝登临地，桐江占十分。省郎才不世，御史气如云。遂使芝兰秀，俱能锦绣文。诸孙又如许，百代有清芬。

野梅消息近，踏冷访林端。东阁尊空满，南枝雪半残。疏条未禁笑，真态欲欺寒。后夜花应好，仍勤束火看。

蛮烟无处洗，梅蕊不胜清。顾我已头白，见渠犹眼明。折来知韵胜，落去得愁生。坐久江南梦，园林雪正晴。

擢本千岩秀，开花八月凉。虽非倾国色，要是恼人香。篱下菊清好，林间兰静芳。可怜遭遇晚，妙语欠苏黄。

栗玉黏枝细，青云翦叶齐。团团岩下桂，表表木中犀。江树风萧瑟，园花气惨凄。浓薫不如此，何以慰幽栖。

近郊蕃竹树，手种满庭隅。余子不足数，此君何可无。风来当一笑，雪压要相扶。莫作封侯相，生来鄙木奴。

此君今日醉，不复记方隅。窈窕因吾有，恢台到尔无。青犹须雨沐，直不要人扶。旁舍连高柳，何堪与作奴。

幽居有忙事，为竹遶墙隅。雨后青葱否，风前安稳无。井深时汲引，架倒复持扶。只欠江梅树，君应婿玉奴。

此君非俗物，今歳有佳儿。径密无人见，僧来报客知。西家应满地，上番欲横枝。添得清声未，君听风雨时。

问讯东轩竹，新萌颇不齐。文章藏雾豹，头角触藩羝。逸气先腾上，长鞭半落西。后来堪底用，采掇付山妻。

大暑不可度，小轩聊复开。只消看竹坐，不必要风来。岂待迷时种，何妨腊月栽。叶端须雨打，有句索渠催。

独遶筼筜径，令人喜欲颠。已持苏老节，更著祖生鞭。傍舍应除地，新梢拟上天。真成时夜卵，煨茁想明年。

行到竹穷处，有亭佳可游。境因吾子胜，客为此君留。娟净经时雨，萧梢六月秋。岂无他草树，泾渭不同流。

种竹无他事，林间与客游。自应携手入，安用闭门留。静可过僧夏，清宜对奕秋。衰翁九节杖，来往亦风流。

问讯江南美，人推道院州。雨前收雀舌，雪底荐猫头。有客同僧过，频年遣仆求。故交今五马，解送老庞不。

往歳出芜城，飘然一客星。又从江北路，重到竹西亭。楚岸寛围碧，吴山远借青。圣时还旧观，歌吹月中听。

绝岛浸中零，飞来枣叶轻。碧天围斗野，红日下芜城。山作修眉翠，人添老眼明。园林多胜地，独爱小峥嵘。

送腊腊垂尽，迎春春欲回。如何万家县，不见一枝梅。有客幽寻去，无人远寄来。扬州何逊在，政用小诗催。

甓社湖边路，诗筒得报回。旧时云液酒，新歳雨肥梅。不是园官送，真成驿使来。鬓毛都白尽，更著此花催。

此老云相似，何天不往还。打包龙井寺，持钵虎丘山。一别经年事，相逢半日间。向来参底语，不堕有无间。

重游吴子国，又入虎丘山。长日挽人住，好风将我还。儿童陪胜践，长老记衰颜。无复尹和靖，西庵空掩关。

老为吴会客，耆旧不相忘。政以牛马走，曾陪鹓鹭行。千年书穴在，六月镜湖凉。从此登临地，回头忆侍郎。

似病元非病，求闲方得闲。残僧六七辈，败屋两三间。野外无供给，城中断往还。同参木上座，与汝住茶山。

岳麓知名寺，幽寻到眼边。林深不见日，山静只闻泉。便欲呼舟去，聊为借榻眠。明朝游历处，都在小窗前。

岭外身逾老，江南首重回。有猿啼梦破，无雁寄书来。山雨晴犹湿，蛮烟昼不开。如何缘许事，夺我手中杯。

只道无南雁，书今数往还。一窗江表地，数朵广东山。奇甚君风骨，苍然我面颜。归时要船重，更为𣃁岩间。

一去春陵郡，天星几度回。身今镜湖住，山自道州来。指点双岩出，摩挲一笑开。是谁营致此，石友似陈雷。

谁怜孤峭质，移在太湖心。出得风波外，任他池馆深。不同花逞艳，多愧竹垂阴。一片至坚操，那忧歳月侵。

济胜初无具，搜奇只此间。飞来太湖石，坐我洞庭山。面面成窗户，峰峰出髻鬟。寓居端欠此，颇欲载之还。

剥啄谁敲户，仓皇客抱衾。只看人似蚁，共道贼如林。两岸论千里，扁舟抵万金。病夫桑下恋，万一有佳音。

旧隐龙城在，书传喜可知。还来避地客，已去弄兵儿。瘴色休看镜，行期不问龟。中秋一杯酒，定与故人持。

一洗干戈眼，舟穿乱石间。不因深避地，何得饱看山。江溃重围急，天横一线悭。人言三峡险，此路足追攀。

归途似乌鹊，得树且依栖。一寸客亭烛，数声村舍鸡。路长风正北，野旷日沈西。梦作祠官去，江干入马蹄。

久矣山人去，怀哉屋壁藏。侵陵阅梅雨，调护乏芸香。次第翻经集，呼儿理在亡。乞归全为此，何爱橐中装。

万事不称意，一生长损心。稍知闲有味，又觉老相侵。田舍那能问，溪山未暇寻。清歌一杯酒，聊与故人斟。

子到常山县，饶阳有敝庐。相望百里地，空得数行书。睡思茶料理，愁怀酒破除。新秋即在眼，过我定何如。

吾家今小阮，有使附书频。唤起南柯梦，持来北苑春。顾余多下驷，况复似陈人。不是能分少，其谁遣食新。

敕厨羞煮饼，扫地供炉芬。汤鼎聊从事，茶瓯遂策勋。兴来吾不浅，送似汝良勤。欲作柯山点，当令阿造分。

汝已去闽岭，茶酒犹粲然。买应从聚处，寄不下常年。洗涤卢仝椀，提携陆羽泉。无人分得好，更忆仲容贤。

宝胯自不乏，山芽安可无。子能来日铸，吾得具风炉。夏木啭黄鸟，僧窗行白驹。谈多转生睡，此味正时须。

雨润梅黄后，风薫麦秀初。不持新茗椀，空枉故人书。顾渚琼糜似，闽溪玉食余。吾宗重盟好，并以遗闲居。

骎骎要路津，旧日水南人。尚记茶山老，能分顾渚春。江淮劳庙算，河路暗胡尘。忧国惟生睡，降魔固有神。

破除汤饼睡，倚赖建溪春。往日惟求旧，今朝遽食新。不辞浓似粥，少待细于尘。宝胯无多子，留须我辈人。

茅宇已初夏，茶瓯方早春。真成汤沃雪，无复渴生尘。有客嘲三韭，其谁送八珍。不如藏去好，孤负一年新。

贫中有佳设，石鼎事煎烹。顾渚草芽白，惠山泉水清。酌多风可御，薫歇雾犹横。饮罢妻孥笑，枯肠百转鸣。

郑驿留宾处，看花又一年。香囊依叶密，锦伞向人圆。子敬新游岱，吾宗复在边。小诗相促迫，感旧一凄然。

树阴看已合，榴朵见初明。当夏岂无意，避春真有情。花虽后文杏，实可待瓌橙。病叟缘何喜，留苔看落英。

黄菊开何许，疏篱小隐家。似知重九日，故放两三花。病著杯无渌，衰年发半华。佳辰辜负汝，满把但成嗟。

云水天台郡，祠庭我所监。几年真傲吏，今日是前衔。禄米谁周急，园蔬不疗馋。上书端未免，定不达空函。

此地多朋好，惟君似弟兄。不堪轻作别，那得易为情。秋日行漓水，春风上赤城。莫言无过雁，略不寄佳声。

听说君中外，堂堂世上名。文华张右史，正素老先生。已上三年课，相期万里程。赠行无好句，聊用一杯倾。

访旧今无几，惟君昔有连。笑谈倾一坐，笔札富诸贤。作恶又数日，从游经二年。勉旃绳祖武，穷达自关天。

好去皇华使，佳哉所领州。职除天禄阁，家近岳阳楼。一别谁青眼，相逢各白头。西来多驿骑，能寄短书不。

海内孤寒士，江头独冷官。胡为涉修阻，不肯近长安。蠲纸无留笔，生枝不带酸。名山天下少，行矣雪消残。

闻说香城寺，孤峰叆叇间。公今怀祖印，老去入乡关。稳泛春波水，深藏暮雨山。笔头多语句，寄我不当悭。

举子忙如此，槐花细细开。吾儿承诏去，有客附书来。鹤发风前帽，鸡头月下杯。衰年余几许，胜日不同陪。

不见吾儿久，今朝慰眼前。分襟灯火夜，回櫂雪霜天。中鹄令人喜，将雏得我怜。一杯欢笑后，急急理尘编。

公昔遭前政，忠精不少衰。立谈廷争地，上疏里居时。意气南山在，名声北斗垂。心知不亡者，送往得无悲。

汉室推元礼，唐家得卫公。龙门倾后辈，鲸海伏孤忠。守护多神物，旋归一老翁。如何九江路，万事并成空。

道义曾无间，因依遂有连。旋闻新雨露，亟返旧林泉。父老门庭下，儿孙几杖前。不令成此段，泣涕问苍天。

人物千岩秀，家风万石余。刘侯深爱画，杜氏富藏书。卿寺曾亲擢，藩方有诏除。遽随丹旐去，老泪溅衣裾。

气质推浑厚，言谈见切磋。过从方里巷，挽送忽山阿。吉士今如此，高穹定若何。交游虽不乏，耆旧已无多。

岂意初秋事，俄闻远日期。在公无可憾，有客不胜悲。宅兆溪山好，郊原草木衰。给孤园上路，无复往还时。

身已栖岩壑，公初冠庙堂。奉祠方德庇，次对复恩光。政尔为舟楫，如何坏栋梁。绋讴争点笔，衰谢独难忘。

岂弟更三郡，题评冠一乡。绳愆御史疏，补阙谏臣章。直叹牙弦绝，明嗟魏鉴亡。皇情应震悼，追贲盛龙光。

诚明犹博学，直谅更多闻。休父中兴杰，宣王上圣君。精忠自金石，感会合风云。不谓生刍奠，今来下马坟。

璧水三千士，文闱第一人。煌煌持紫槖，亹亹逼鸿钧。得郡还辞剧，居家更乞身。期颐如可料，愁绝上元春。

昔在宣和日，雍容接俊游。横经临璧沼，提椠上瀛洲。去德俄千里，依仁复两州。岂知垂老别，华屋落山丘。

早得文章誉，仍高政事科。珠玑随咳唾，襦袴起讴歌。老去贫逾甚，归来病更多。善人今已矣，施报果如何。

觞咏陪真率，言谈见坦夷。凄凉今日事，牢落暮年悲。有泪看诗卷，无情对酒卮。哀哉王子敬，吾党一何衰。

山海淮壖利，吾徒职骏奔。长官惟我在，同事只公存。句法深深见，心宗细细论。清风今已矣，微月耿黄昏。

忠义云霄逼，声名日月悬。剧谈风满坐，杰作气无前。诗酒今彭泽，山林昔辋川。不随秋露尽，家集灿成编。

用舍行藏事，如公世所难。谁能奉香火，直作挂衣冠。国论言犹在，宸毫墨未干。一生无限好，留与后人看。

昔在儿童歳，曾陪竹马游。芗林叨共席，泛宅幸同舟。忽忽三年别，堂堂万事休。孤风亭下梦，犹记曩时不。

家令西京杰，文元圣世贤。大参名更重，学士集争传。此道长回首，惟公早比肩。呜呼百年半，赍志遂沈泉。

往日趋金马，中年剖玉麟。论思贰卿事，歌咏别都民。久矣穷诸妄，归欤契一真。东园尊俎地，俯仰迹成陈。

吕卿豪杰士，家世两申公。小试为郎日，深知有祖风。名高中兴后，病著半生中。遂作青山去，呜呼万事空。

历数交游内，公家雅有连。舍人先即世，驾部复沈泉。远讣闻今夏，高谈记昔年。离穷一片影，大似老夫然。

昼漏今多少，人闲只自知。帘垂春色静，窗度日华迟。柳影徐徐转，花阴缓缓移。助成耕野事，添得读书时。醉著三竿睡，忧来一局棋。吾徒须爱惜，看即是冬曦。

近市三椽屋，斜阳一席门。故人空厚禄，过我独高轩。转刻求巾屦，忘形奉笑言。性容安石缓，道许穆生存。暝色遥岑合，归途涨水浑。传呼听已远，依旧雀声喧。

对雪同谁语，登楼似欲仙。人家修月户，丈室散花天。山拥钩帘外，江横隐几前。寒深落雁渚，清集钓鱼船。扶病从摩诘，销忧得仲宣。展书明细字，烹茗湿疏烟。月好还同梦，诗成已下弦。明年傥相忆，一为到关边。

今夏久无雨，从秋却少晴。空蒙迷远望，萧瑟送寒声。衣润香偏著，书蒸蠧欲生。坏檐闻瓦堕，涨水见堤平。沟溢池鱼出，天低塞雁征。萤飞明暗庑，蛙闹杂疏更。药醭时须焙，舟闲任自横。未忧荒楚菊，直恐败吴秔。夜永灯相守，愁深酒细倾。浮云会消散，鼓笛赛西成。

蜂儿虽小物，各自有君臣。夺食已非义，焚巢兹不仁。杀身缘底罪，作俑定何人。不惮高论直，宁辞远送珍。解包颜有喜，入坐齿生津。海错休前列，山肴且不陈。其谁心恻怛，为汝鼻酸辛。愿下孩虫令，恩倾雨露春。

懒慢无端世所遗，独怜衰病少光辉。惠然投我有华衮，何以报公无纻衣。末学虚声惭取誉，旧章多识恐成非。侍郎清鉴悬明镜，莫道尘埃一点飞。

此生寡偶固其宜，何况身从老得衰。门外设罗谁一顾，道旁倾盖子相知。断金已定交逰事，伐木仍传故旧诗。闻说沩山堪避世，卜邻他日更无疑。

江湖迥不见飞禽，陆子殷勤有使临。问我家居谁暖眼，为言忧国只寒心。官军渡口战复战，贼垒淮壖深又深。坐看天威扫除了，一壶相贺小丛林。

陆子家风有自来，胸中所患郤多才。学如大令仓盛笔，文似若耶溪转雷。襟抱极知非世俗，簿书那解作氛埃。集贤旧体君拈出，诗卷从今盥水开。

镜湖淮渎旧刺史，庐阜赤城新使君。敢持汤饼一取饱，更用尊酒重论文。玉川遣奴致双鲤，吏部呼儿书八分。不如哦君七字句，举首看度南山云。

西蜀名花得许秾，晚来呼客醉花中。可怜朵朵枝枝弱，自占深深浅浅红。收拾虽微少陵老，宠光还有翰林公。无聊独出城闉去，烧烛看时恨不同。

一树深深地主家，外边谁复见秾华。却因社日治聋酒，得醉春时近眼花。著粉施朱俱惬当，吹风洗雨但惊嗟。酴釄芍药垂垂发，更试头纲一饼茶。

一夕骄阳转作霖，梦回凉冷润衣襟。不愁屋漏床床湿，且喜溪流岸岸深。千里稻花应秀色，五更桐叶最佳音。无田似我犹欣舞，何况田间望岁心。

问公何许看花回，賸说郊坰十里梅。树杂古今他处少，枝分南北一齐开。昌源已办行厨去，离渚犹须使节来。况复兰亭公所葺，清流九曲要传杯。

一为散吏寄郊坰，三见南山木叶零。病著不能朝帝所，老来只合奉祠庭。绣衣玉节官仍作，流水桃花路再经。洞口故人应问我，淹留何处髪星星。

薫风吹船落江潭，日月除尽犹湖南。百年忽已度强半，十事不能成二三。青编中语要细读，蒲团上禅须饱参。儿时颜状听渠改，潇湘水色深挼蓝。

野宿溪行各晏然，吴头楚尾接风烟。岂知苻泽深为祟，不道柯山最近天。境上音邮多浪语，殿前兵马是真传。未能日报书三捷，竹簟纱厨到晓眠。

观台四望楚氛开，云物轮囷瑞九垓。大雪山阴消得尽，微阳井底放令回。江心皂帜千艘没，海角黄旗一骑来。想像天颜知有喜，正衙入贺荐金罍。

天遣高人下别峰，谅无官事汩胸中。香来海外沈烟碧，果熟林间荔子红。曹植诗篇疏入社，裴休参问远同风。萧然丈室维摩诘，何日文殊对此翁。

故人官达更相求，不但寒温札翰投。深贮炉薫来岭海，远包书帙到林丘。未知挽粟飞刍外，尚及哦诗把酒不。千里往还殊不隔，梦魂常绕日边州。

忆昨分携自日边，星辰忽忽几回天。故人老作诸侯客，今我初无二顷田。安得诗书同保社，敢烦札翰访林泉。万山不隔襟期处，赖有渠侬一味禅。

饶阳轻箑人共知，封书寄与今其时。清风两腋想披拂，眀月千里能追随。一朝贵重得谢傅，中道捐弃怜班姬。吾徒且当置是事，鲁缟如雪题新诗。

归去来兮莫问津，有船即买系江滨。自应一学陶元亮，不用更呼祁孔宾。已卜春前春后日，重寻水北水南人。使君为我新茅栋，数有书来意甚真。

别来不寄一行书，贝叶琅函想自娱。喜得直庐新内阁，梦成同舍旧东都。绝知笔底鶱腾在，未省体中安隐无。见说闽山小儿子，夤缘即罢数趋隅。

外台隐吏极风流，记得衰翁旧日不。三岛十洲曾接武，千岩万壑更从游。官曹闲似云间鹤，贾舶纷如海上鸥。幸有西湖应着我，时操艇子过明州。

一时翰墨颇横流，谁以斯文坐镇浮。后学不虚称吏部，此生曾是识荆州。相逢未改旧青眼，自笑无成今白头。闻道少林新得髓，离言语次许参不。

胡岭三年自窜流，归来差慰此生浮。政缘天下无双士，非为江东第一州。悬榻坐中难入眼，设罗门外少回头。袖诗不意高轩过，问里人曾到此不。

饭罢蓬瀛屧响廊，薫风啜茗倚绳床。草荒老氏藏书屋，山绕王家避世墙。汤饼承公荐槐绿，炉芬遣我梦芸香。欲论旧事愁无奈，愿挽天河作酒浆。

苦遭前政堕危机，二十余年咏式微。天上谪仙皆欲杀，海滨大老竟来归。故园松菊犹存否，旧日人民果是非。最小郎君今弱冠，别时闻道不胜衣。

乃祖天边太白星，裔孙名字见家声。官曹卑似崔斯立，句律清如庾义城。赠我不知相报答，投人政恐未分明。丞哉于子元无负，松竹成阴水乱鸣。

临川内史诏除谁，里巷传闻报客知。金马门深曾草制，水精宫冷近题诗。行看画省旌旗入，定把书麟笔札随。若访毗耶旧居士，无人问疾鬓成丝。

南风盛事昔无闻，乃祖词场笔有神。一榜豪英收几士，同年伯仲看三人。今君科第欲惊世，他日文章当致身。意惬归来能访我，亦令宗派倚生春。

眼看乱后几凋年，神护灵光独岿然。镜里未添新白髪，囊中初得旧青毡。寄书地正当回雁，晤语身方走跕鸢。社稷于公端可卜，一篇江汉咏周宣。

徐子长吟复短吟，奇书窗下日幽寻。谁知密密深深地，参得明明了了心。千里澄江空更阔，中秋素月古犹今。使君胸次端如许，愿以余光照所临。

铃斋偪仄未销忧，暇日聊为帢帻游。乔木中间藏古寺，篮舆直上得名流。岂无云水连孤屿，亦有山林望一州。后日玉霄峰顶去，忆经行处为回头。

竹舆响肩舻哑呕，芙蕖城晓六月秋。露华犹泫草光合，晨气欲动荷香浮。给孤独园赖君到，伊蒲塞供为我羞。僧窗各自占山色，处处薫炉茶一瓯。

雪屋风窗逼岁穷，一杯情话与谁同。向人寡偶无如我，抵老相知独有公。文字欲求千古事，簿书还费二年功。新诗已佩临分语，况复哦诗是病中。

乃祖曾为文送穷，儿孙气味略相同。立朝有疏慕汲直，去国无书干子公。竹椅蒲团深着意，雪窗萤案坐收功。自怜无补朝廷事，又向蛮烟瘴雨中。

公知此老发船时，不作河梁送别诗。但说江湖留我住，为言岩壑与人期。凝香燕寝定自好，怀绶稽山无不宜。早晚欢迎剡溪上，去公亦复意迟迟。

扁舟绿涨漕渠时，解释离怀政用诗。管鲍交朋无变态，朱陈嫁娶有佳期。长洲茂苑著身久，秦望镜湖行脚宜。二浙中间才一水，短书莫使寄来迟。

蓬蒿小院立秋天，秃鬓凄风雨飒然。丈室何人问摩诘，后堂无地著彭宣。床头白酒新浮瓮，案上黄诗屡绝编。不厌寒家淡生活，书窗期与子周旋。

典郡治中总得贤，郊原一出万人传。山行野渡时时雨，妇饷夫耕处处田。说与老农无罪歳，但当力作有逢年。驱儿播种贫家事，可奈西畴只仰天。

使君小队出田间，郤拥旌旗鼔吹还。走送劳农诗俊逸，悬知领客事清闲。坐曹已白儿时鬓，置酒聊朱病后颜。无路从公上烟雨，梦魂长遶处州山。

缥缈炉烟上帝阍，朝来一洗旱如焚。垄头无复成龟兆，水面初看起縠纹。政使夏畦炊白玉，未妨秋稼割黄云。使君闵雨心犹在，化得邦人不茹荤。

此公出世使人惊，道眼看来郤未曾。政尔雪峰千百众，澹然云水一孤僧。不妨诗笔作佛事，已用茗瓯传祖灯。我老尚堪行脚在，因风为寄古崖藤。

千里光山去拊循，长淮练静属城闉。开门自少公家事，领客宁无我辈人。网户得鱼肌切玉，兵厨有酒色镕银。老翁生死谁相访，札翰时时到水滨。

吾宗席未暖淮滨，遣骑持书賸送珍。美实来从压沙寺，巨鱼长比藉糟人。欲雕好语略为报，但愧新诗如有神。领客不无桃李树，知君忆著故园春。

吾皇德泽小沧溟，倒载干戈不用刑。天以图书效河洛，人如兰玉秀堦庭。石渠尽日蓬山影，金殿凌虚帝座星。从此崇文三万卷，权舆甲部圣师经。

德器交情素所敦，乃翁虽逝典型存。不惟歆向皆书府，况复封胡是相门。意气君方凌碧落，年龄我已到黄昏。今晨镜里如膏沐，欢喜仁人有赠言。

海邦西渡即朝廷，双阙琼台天下名。跋马望君真屡矣，拏舟过我太迟生。门阑不日登元礼，句律今朝得少卿。已办黄花一尊酒，有如江水莫寒盟。

闻君卜居水云乡，欲往从之各异方。屋角树阴倾老盖，溪南山色过浮梁。薫风自在翻书叶，梅雨相欺败堵墙。长铗高歌归去好，幽栖为我觅阳冈。

一觞相属费招呼，况复吾宗揽辔初。春雨春风俱作恶，溪南溪北顿成疏。刻残红蜡君哦句，挑尽青灯我读书。细故乖违犹似此，功名不必问何如。

莫作阳关堕泪声，丹丘胜事要君听。兴公赋里云霞赤，子美诗中岛屿青。天近岂无宣室召，地偏犹有草堂灵。銮坡飞上勤回首，记取来游旧客星。

桂林佳事我能言，四座停杯且勿喧。人物豪华真乐国，江山清绝胜中原。亲尝荔子薫风浦，静对梅花小雪村。边锁无虞庭少讼，不妨仙释问真源。

整整三朝玉笋班，几年流落奉祠官。不令归曳尚书履，亦合先登大将坛。从昔南荒除帅重，只今西顾倚公寛。长途不惜身为御，欲上龙门自作难。

倾盖江头许定交，谈经论事听忘劳。辙环万里犹持橐，门掩三秋却梦刀。流水落花公境界，摘山煮海我官曹。人生五马从来贵，行乐何须叹二毛。

执手河梁有赠言，樯乌端为小留连。无风浪起勤看客，不尽江来隐放船。烟雨楼台空梦到，云天鸿雁只书传。不须更问西归日，定是彤庭射策年。

幕下官曹寄玉溪，溪边野老借光辉。啮毡校尉冲寒去，扇枕郎君触热归。大父正携灵寿杖，尊公更著老莱衣。赠行未说功名事，此事如公世上稀。

秋风送远庐陵守，车骑光华鬓未斑。早岁名高天下士，同时身到海中山。淹回二水分流处，邂逅千岩竞秀间。行矣衰翁如未死，锦衣白昼候君还。

越侯宾客有辉光，领袖今年得望郎。诗似拾遗留剑外，才如处士去河阳。到时晚荔论园买，旧日春茶洗盏尝。璧水同寮几人在，賸将书疏及沧浪。

一雨全清去路尘，石城风物话临分。了无狱讼劳官长，賸有江山奉使君。楼上今谁能和曲，鼻端那复可挥斤。吾人莫道知音少，千里欢谣入听闻。

歳星一别又回天，贫贱交情老更坚。传世典型清彻骨，向人怀抱直如弦。经营象郡三椽屋，漂泛龙城一叶船。风雨萧萧鸡自晓，此心常与子周旋。

齐安剖竹要循良，分付吾家坦腹郎。賸有江山连赤壁，略无讼狱到黄堂。铃斋昼永宜深念，边锁秋高合过防。此地元之余烈在，勉旃幸未鬓毛苍。

洞庭湖北饱知闻，尝以輶轩犯楚氛。远有光华新令尹，分投闲散故将军。武陵源口自碧水，古德山头多白云。一路澄清纵幽讨，不妨书札细论文。

壮时一别鬓成丝，忽漫同盘又语离。底事不为三日款，相逢犹是半年迟。溪边赠策正杨柳，境上开尊应荔枝。莫叹峤南荒绝好，光华最有远人知。

才猷表表自名卿，何况传家烜赫声。道院老人真乃祖，雪堂高弟是诸兄。一牛鸣地正接迹，五马行时尤见情。拟岘登临试回首，小轩应记碧山横。

武公入相不虚传，奏牍求闲郤更前。圣主闵劳天下士，诏书许作地行仙。少微星分临江左，大涤山门锁日边。便以公归良易耳，午桥虽好莫留连。

谁言富贵践危机，永日深春故里归。烟雨高楼增意气，蓬莱杰阁少光辉。向来赤舄又遵陆，此去青鞋长掩扉。画戟门东是茅宇，铃斋想像独依依。

有诏词场猎俊英，西风匹马豫章城。欲追诸父雁行上，肯逐群儿鱼队行。金是莫邪当自必，璞非死鼠会相明。笔端妙处还知否，万里秋天壮气横。

清臞骨相类诸生，黾勉寒窗守一经。用赋要窥司马室，学诗频过伯鱼庭。可怜亲髪镜中白，莫负子衿身上青。五桂荫门家世事，寂寥天畔几回星。

九日清尊要及辰，谁令形迹滞瓯闽。饶阳城畔趋庭子，长乐坡前入幕宾。并倚门闾吾二老，相求原隰汝三人。借令不共黄花酒，莫与西风作后尘。

移人尤物众谈夸，持以趋庭意可嘉。鲑菜自无三九种，龙团空取十千茶。烹尝便恐成灾怪，把玩那能定等差。赖有前贤小团例，一囊深贮只传家。

雨余依砌上苍苔，竟日山房闭不开。下马厌闻生客至，敲门喜见故人来。长哦绿竹诗三叠，小酌黄花酒一杯。此外相看复何事，团蒲隐几湛灵台。

苍颜白髪海边州，敢与君王侧席求。水似篙深催我去，雨如丝下要人留。偶然结绶登畿左，不用攀辕拥道周。高卧耦耕吾有分，何心赐璧取封侯。

僧窗又与汝周旋，百感相随到酒边。无复吹箎如异日，空惊枕块已三年。一门叔父吾衰矣，东阁郎君但勉旃。不为怀金纡紫事，澡身玉雪是空传。

雁足曾无一字收，有时书到郤生愁。故人叠叠半黄壤，今我萧萧全白头。大抵百年皆逝水，可怜万事只浮沤。朝闻夕死真吾道，圣处工夫办得不。

怪底消除执热烦，郑公方丈接三韩。空余坐榻悬犀柄，岂有行厨洗玉盘。作吏忽惊玄鸟变，寻盟未向白鸥寒。诸山只在登临眼，安得陪君杖履看。

夏夜僧窗淡月笼，新凉绝类九秋中。麹生入座有清浊，荔子堆盘能白红。持此淹留数佳客，慰予牢落一衰翁。骊驹散后君知否，独卧山房竹里风。

此身那得作飞仙，魂梦相从但欲眠。极目参辰不相见，论心胶膝未为坚。别君甲子三千日，问我春秋七十年。久要不忘吾辈事，交情自昔几人全。

齿危但以粥充虚，辜负公家夏屋渠。政恐麹生深作祟，可怜髯簿顿成疏。动摇不减韩吏部，蹴踏非同焦校书。落势今年残未已，只应从此并无余。

九日心飞类琯灰，龙山直上好楼台。老身稚子扶将去，胜地元戎借得来。酒似朝霞披雾散，诗如秋菊艳霜开。至今研席珠玑满，莫道登高寂寞回。

公家伯仲世名流，画省归来共乐忧。稍喜对床听夜雨，永怀扇枕作凉秋。谁言小草能蠲忿，未信闲花可疗愁。惟有埙箎发清吹，渠侬无厌亦无求。

佩声曾到鳯凰池，不尽胸中五色丝。三黜本因元祐学，一飞合在中兴时。忽惊地下修文去，太息门边问字谁。犹想泉台有新作，郊原小雨欲催诗。

郑公高义绝陈雷，别我姑胥首重回。书迹横斜良足喜，讣音曲折可胜哀。定知泡影垂垂尽，故傍江湖得得来。俗眼看公终未是，无生灭处咏归哉。

朋俦大半白头新，臭味同流少似君。交契虽深淡如水，宦情何翅薄于云。安知暮景莺声谷，遽作高原马鬛坟。忍向西风歌薤露，略无好语颂清芬。

中兴论相得耆英，进退能为国重轻。有望临人山泰华，无私待物器权衡。两朝礼貌缘同德，多士凭依为至诚。自古元臣薨位少，一时生死极哀荣。

正坐长斋早得衰，中年一病莫医治。悬知水复山重地，难度风饕雪虐时。乘兴前村曾有约，寄声绝顶可无诗。禅房手自栽花木，付主林神好护持。

句芒整辔浃辰间，雪片相随大可观。挑菜园林有余润，烧灯庭院不胜寒。柳条弄色政尔好，梅蘂飘香殊未阑。便似落花飞絮去，直疑春事并衰残。

年光胡不少留连，熟食清明又眼前。敢望深宫传蜡烛，可堪小市禁炊烟。满城风雨无杯酒，故国松楸欠纸钱。老病心情冷时节，只将书策替幽禅。

官曹颜状满尘埃，负郭陂湖眼为开。春色少留如过客，赏心多病只寒灰。黄童白叟喜相告，皂盖朱幡能一来。日暮游人归去尽，沙头鸥鹭与徘徊。

谁言春雨散如丝，一月垂空似绠縻。云去云来何日了，花开花落不曾知。直愁排荡根荄尽，安用栽培桃李为。政恐东君不无意，十分妍暖乞酴釄。

前朝兰若旧闻名，绝顶禅房日月邻。木润山辉应有物，锡飞杯渡不无神。郊坰行去仅百里，郡郭往来今十春。未踏青云梯一级，会当齐侣个中人。

郭内名园旧所闻，扶携老稺及良辰。重重碧树深留客，一一华堂极可人。绿暗池塘初破夏，清和时节尚关春。凭谁说与沧浪水，早晚芒鞋去问津。

雨近黄梅细不闻，破窗夜夜看星辰。园林如许不行乐，鱼鸟有知应笑人。盛喜晴天容卜昼，绝怜小坞解藏春。何妨着我闲田地，坐看垂杨夹广津。

杖屦桥南访此君，别君安否断知闻。苦遭积雨来为祟，政得新晴为解纷。直干万余森碧玉，高标一半入青云。人言歳暮于吾子，踏雪相看未当勤。

丘壑园林得我惊，兹游便足了余生。飞来嶓冢横空翠，流出沧浪彻底清。探讨不遗幽士力，招邀难得主人情。波间渔父还知否，已挂朝冠不濯缨。

谁能竟日把书看，荡桨扶笻十里间。未办深藏豹林谷，不妨时到虎丘山。秋来千顷境绝丽，老矣北窗人极闲。忽见题名在尘壁，余生那得许坚顽。

家在朱帘画舫中，今朝误入水精宫。江澄不起无风浪，天远长垂未霁虹。酒熟杯盘供雪鲙，诗成岛屿落霜枫。帆来帆去何曾歇，万顷烟波属钓翁。

客情厌楚却思吴，白鹭汀洲政起予。渴雨溪流妨进艇，得晴山路称骑驴。满林霜著春相似，半岭云横雪不如。匹马四方男子事，饶阳况不是吾庐。

西湖地僻少人知，隐吏官曹占作池。浩荡芙蕖风过夜，扶疏杨柳月明时。虽多不用一钱买，纵少足供千首诗。但使尊中深贮此，卮刀细薄可无饥。

青罗熨镜正揩磨，上有虚堂发兴多。大热端能排酷吏，广寒只合在嫦娥。又成画舫珠帘去，可奈红妆翠盖何。纵使曲肱无别梦，一尊风月弄婆娑。

野寺山家两寂然，小窗下有白头禅。微风不动炉烟直，永日方中树影圆。隐几读书长竟夕，闭门觅句可忘年。幸无驷马高车客，触忤幽人到眼边。

乞得身闲又御魑，干戈瘴疠两危机。三年似涉新冰过，十口今持旧璧归。天静不忧鸿北向，月明休咏鹊南飞。只应黄帽青鞋底，城郭人民有是非。

盘碧栖寒结露居，虚封水户食芙蕖。锦云长日来无定，萝月通宵色有余。静拂琴书寻密契，时因斋戒具甘蔬。门穿藜径裁尘迹，车马无烦问广闾。

眼前百种并愁予，风日凄凄野外居。落雁沙边水清浅，蜕蝉枝上叶萧疏。一身病著残光景，尽室贫依古屋庐。物色情怀两岑寂，更无人问客何如。

