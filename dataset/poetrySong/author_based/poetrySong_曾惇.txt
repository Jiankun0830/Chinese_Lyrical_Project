黄泥坂下雪犹深，赤壁矶头江欲平。驿吏西来闻好语，蕃人已出蔡州城。

和戎诏下破群疑，无复旄头彗紫微。屈己销兵宜有报，先看长乐版舆归。

吾君见事若通神，兵柄收还号令新。裴度只今真圣相，勒碑十丈可无人。

淮上州州尽灭烽，今年方喜得和戎。问谁整顿乾坤了，学语儿童道相公。

连营貔虎气如云，听诏人人愿立勋。沔鄂蕲黄一千里，更无人说岳家军。

田父今年作社频，边头闻见一番新。官军不斫人家树，各自持钱去买薪。

江头柳木已参天，柳色花光日日妍。惊怪田家频得醉，今年斗米不论钱。

村村准拟十分禾，老稚扶携笑且歌。租税况今黄纸放，阳城元自拙催科。

淮畔风尘自此清，斯人还喜见升平。田家尽说今年好，要雨雨来晴便晴。

百丈岢峨贾客船，张帆打鼓下长川。路人指点几垂泪，江道无来十六年。

月近中秋好，风因小雨清。山眉烟外远，江练夜深横。我病自不饮，君诗俱有声。放歌能取醉，不必唤嘉荣。

蔬饭已忘肉，清心已是僧。春华空婉娩，衰病苦侵凌。风飏孤舟急，江明远浦澄。邵楼来远念，实怯醉时登。

坐想诛茅日，山川走百灵。重来寻旧宅，几至泣新亭。何意投天禄，犹传是岁星。花砖知底物，只老合沉溟。

埋没双岩已百年，班班胜事漫流传。幸陪佳客挥犀麈，实欠倾城舞绣筵。故老风流寒似铁，月卿英妙笔如椽。拂衣便欲故山去，复恐眼中无此贤。

东湖径昃半苍苔，问讯红蕖几许开。渺渺波光侵坐席，霏霏荷气著尊罍。片云正为诗情起，好雨更将凉意来。别乘朝来知健否，颇思剧饮拗莲台。

康乐东山迹已陈，续衣传钵不无人。往时绛阙清都上，几岁荒山野水滨。红药高吟须小谢，白莲胜社得遗民。不嫌小邑来车辙，同试龙园第一春。

午夜崩腾玉马飞，春前腊后未为迟。正怜灞上诗无继，似与山阴客有期。摇荡江花迷远渚，埋藏海峤失多歧。谁能作句催端水，清绝台州别驾诗。

半刺风流雅好贤，幽寻同举蔡经鞭。江梅满树为谁好，官柳著行还自妍。笔阵如君难索敌，诗锋顾我敢争先。一春剩唤忘忧子，要看长鲸吸百川。

新诗清如玉壶冰，一读为破旅愁凝。正怀狂客贺秘监，忽见高人王右丞。坐忘仙去境尚在，广文骨冷呼不应。其谁洗涤怀古恨，别乘博物如何曾。

满山松竹翠成林，仿佛前身旧所临。不分双旌杀风景，他年蜡屐再幽寻。

扶藜点检后园梅，小雨霑滋第一回。宾客正愁花有语，拾遗只恐老相催。关心故国赏心处，爱酒暮年疏酒杯。待得山宫千树白，与君骑马入青苔。

治中妙言语，洪涛泻词源。向来群玉府，垂上紫微垣。佐郡沧海傍，凭轩望朝暾。便欲乘轻车，长啸登昆仑。兹楼何缥缈，千岩霭云屯。空庭百吏散，博山炷微薰。重寻羡门辈，仙事渺无垠。何知对妙高，举手招德云。

洪郎雅吴语，不减贺季真。开轩风烟上，爽气朝朝新。手栽渭川竹，坐对北海尊。平生耐久朋，岁晚独此君。此君不可疏，亦复未易亲。纷纷桃李行，岂容托清尘。退食静隠几，微风冷衣巾。乃知王子猷，真是我辈人。

三年领客醉东湖，欲去犹携竹里厨。谁解挽留狂太守，风荷十顷翠相扶。

丹丘山水窟，中有如斗城。地迥鸟不喧，一叶动亦惊。闲门有胜士，学道师广成。翛然卧环堵，六印一缕轻。脱非玄真子，疑即坐忘生。姓名存丹台，宁问月旦评。小试未轩翥，幞被辞汉廷。肯令莲社流，坐叹草堂灵。要当酌家酿，酒色粲碧瑛。

少陵卧穷巷，作诗叹秋雨。坐令马群空，真欲洗万古。乃知笔有神，宁复惭思阻。此翁已仙去，上界足官府。下视五浊世，正自一尘聚。后学如秋蝉，聒耳了无取。月卿折槛后，传家有仪矩。织成锦绣段，宫商寄鸣杼。追还正始音，雅颂继皇武。即今风骚将，仅可一二数。岂伊尘滓人，得此百世士。心源忽湛然，对面识诸祖。何待登妙高，历险叹踽踽。便可咤善才，室中闻密语。

先生数亩园，种药一何盛。子知医国手，元自谙药性。愚溪植仙毗，服食每自信。伏波收薏苡，初不避谗柄。牛溲马渤辈，并蓄用必慎。我知若人心，欲了世闲病。君非山中相，疑即句漏令。问讯紫金丹，刀圭宜有赠。

维摩示清羸，宴坐丈室中。静观世上人，百邪所交攻。我有一丸药，得之无是公。人人各安乐，淡然心地空。脱复未办此，济物存阴功。南山千岁苓，托根万丈松。下有青青草，其名为救穷。愿君时举手，采取置药笼。

新亭崛起最高峰，无数遥岑翠埽空。恐有谢公留屐齿，为开摩诘画屏风。倚江杨柳自高下，照水杏花能白红。正欠渭川千亩竹，清阴分借赖邻翁。

亭据城央一径开，仍标兰芷出蒿莱。诸峰合沓云边出，大舶岢峩海上来。已办酒池供倒载，可无舞袖看低回。风烟正赖君弹压，时遣诗锋为剸裁。

举觞东望玉霄峰，万顷云涛雪塞空。拥鼻自应多好句，褰裳便欲御长风。际天江草如许碧，隔水山桃无限红。李侯长句有家法，惊倒江楼一秃翁。

危观干霄百尺开，海山罗列似东莱。鸟飞千里暮天碧，云断半弦新月来。报答风光伤晼晚，扶持欢事小徘徊。一春准拟留君醉，翡翠罗衫窄窄裁。

不负春风烂漫晴，聊驱小队出郊坰。一百五日可无酒，二十四弦须细听。溶溶漾漾沙鸟白，短短长长溪柳青。贺监扁舟在何许，惜无妙墨记兰亭。

夜窗几岁聚寒萤，一日秋闱较艺精。不但春秋明古义，雅知月旦著乡评。毫端剩埽三千牍，云路方期九万程。三郡看魁天下士，丹丘应未坠家声。

步屧溪南探野梅，冲寒仍与故人来。竹边嫩蕊为谁好，雪后恶云今日开。照夜剩呼修月户，惜花须筑避风台。中郎华发殊堪酒，更挽稽山贺监回。

奉诏东郊宣主恩，如云和气蔼生春。仙舟偶共元礼载，宫舍仍依王翰邻。忽有清诗惊老眼，惭无惠化及斯人。半生不分微官缚，早晚故溪归钓纶。

门外千峰翠作堆，道人名籍在丹台。是非荣辱俱休问，只放泉声入耳来。

新营小阁面孱颜，领客开樽紫翠闲。千里画图供徙倚，一时名胜喜跻攀。好风已破晚来暑，小雨不遮湖上山。老子个中殊不浅，尚堪同醉看弓弯。

怀玉知名寺，诸峰翠插天。凌云飞略彴，照水舞蜿蜒。午日孤穿履，新凉定着鞭。更须烦惠远，小立虎溪边。

家贫只旧醅，不办樽中醁。但煮官焙香，炊饭鲙鱼腹。

浅沙细与鸥盟。

南城南丰万家邑，异人间出俱屹立。

坐对潜山万髻鬟，一峰孤秀独搀天。

近城殊未发，君与探山宫。

