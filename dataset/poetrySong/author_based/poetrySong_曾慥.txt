渺渺阳台去，茫茫鹦鹉洲。干戈迷大别，烟雨瞑南楼。

白帝城头路，逶迤一径遥。高堂临峡口，暴水没山腰。隔岸鱼施网，横江铁贯桥。神妃翻覆手，愿赐雨连宵。

巫山不可见，翠岫几重重。云外藏三岛，江头认九峰。淡烟迷暝色，疏雨浥秋容。目断凝贞路，松风传暮钟。

众水归三峡，悠悠万古情。白盐无路到，赤甲罕人行。西瀼泉尤胜，东屯谷有名。丰年公事少，饱暖荷恩荣。

元祐文章绝代无，为盟主者眉山苏。旧闻宗匠为诗匠，今见东湖说后湖。寂寞香山老居士，浩荡烟波古钓徒。澜翻翰墨惊人眼，一段清冰在玉壶。

云连三峡苍茫外，人在千峰紫翠间。

秋风三度发孤妍，扑面幽香十里传。

