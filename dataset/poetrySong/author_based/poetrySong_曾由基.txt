野梅清靖节，水仙韵坡公。山谷秀而野，厥有山矾风。陶苏黄三君，时异风味同。后人思典刑，写入画图中。

小蛮初按曲，趁拍入凉州。宫羽偶失次，回眸顾部头。部头色微嗔，面赭含娇羞。低鬟语同伴，周郎曾顾不。

人人羡登仙，去作上界游。谁知世蒙恩，公其晦叔流。众芳正回春，一叶偶似秋。灵修岂数化，宿莽休槛洲。却怜贪荣人，前后几蜃楼。策今陈洛阳，疏肯谀沧州。阊阖浮云开，台阁清风留。所期共推庆历车，可复偏重元祐舟。

道山群玉聚，前辈说乾淳。近代岂乏士，清时赖有君。谁传艾轩派，喜得嫡孙亲。所欠非荣进，名流万古芬。

丞相非嗔客，名流每举樽。鱼烹惟沼在，鹤化有轩存。惜欠尧夫子，幸生夷简孙。平泉落谁手，文献说平园。

病起无情绪，池边日几回。虫声低覆草，螺壳细生苔。暑退芦将变，秋残蓼续开。久消环绕迹，全若未尝来。

五岭宜人地，君今捧檄行。但拼穷彻骨，不到黯无声。婉画从违里，编氓休戚情。祖筵谁执爵，三祝石先生。

残经闲竹几，瀹茗供花瓷。法窟寂无语，禅容晚带饥。虫萦道子画，蛩响外孙碑。风定闻疏磬，玄关却自知。

紫麒麟楦岂身荣，腹有诗书气便清。野酌雅宜招胜士，贵游大半是宗英。主翁旧有登堂约，古树今知夹道迎。賸欲索梅同一笑，却随画角弄初更。

宦辙驰驱尘满襟，解鞍呼酒小登临。天垂碧处秋江浄，山弄紫时西日沉。韩记合还渠老手，王诗似不要新吟。撑天拄地吾儒事，过耳飞禽空好音。

自怜骨相太邅迍，为米折腰依旧贫。古史多看多警省，新诗愈改愈精神。与游造物真知己，怕说天朝多故人。兰菊有时忙不得，世间桃李几番新。

初日融霜泮水清，鹄袍翔集宿中庭。先生有道如阳月，太白占祥聚德星。安定重来阐湖学，横渠端坐讲西铭。自怜一唯无传久，避席何时觌典刑。

衮衮诸公塞要津，独当椽笔演丝纶。久陪清禁聊均佚，谁道明河不可亲。畿郡喜迎贤太守，帝旁却欠直词臣。逸才毕竟九天忆，应谓禁中须此人。

兔狡应多穴，狐妖解首丘。一巢鸠样拙，何计老菟裘。

四望黯同云，平湖堕银汉。一叶柳边来，应是寒澌泮。

孤芳不被雪霜欺，占得南枝最崛奇。气骨不凡风韵少，吕医初见退之诗。

五云缥缈护檐牙，不是寻常富贵家。树树风蝉凉意足，衣巾时复堕槐花。

唐治百年生退之，行藏端的系兴衰。三书何用干时宰，天使斯人欲有知。

性灵底物堪陶冶，郢曲弥高和弥寡。锦囊勿使六丁偷，会有昌黎赏东野。

风号谷应树声喧，阴雨潇潇南北村。倦翼投林舟宿港，满怀秋思立黄昏。

幽泉落窦碎琼声，疑是朝天环珮鸣。遶寺杉松皆雨露，不应秋叶似恩轻。

天香不数魏姚家，玉砌雕栏护绛纱。闻说弓旌遍岩穴，怜才应是胜怜花。

闲窗放入四山青，古篆无烟气自清。风不鸣条花著露，一湖春月万蛙声。

才退愁无友，时艰悔有家。乡心惭杜宇，世事付杨花。

故山荏苒失归期，颜尚如丹鬓已丝。忆昔师门传拙赋，迄今客路懒工诗。不伤迟暮无豪举，却喜聪明减旧时。便把蜗庐题退隠，何时买得草堂基。

遣愁时复赋篇章，此是书生习未忘。小吏岂堪人看觑，酒边生怕带诗狂。

少陵久矣跨鲸游，近说西江沸不休。双井发源注南海，百川分港失东流。君怀正印高悬眼，我抉玄关笑点头。半世工夫缘底事，旁人却作等闲求。

寄傲西峰未肯东，论文旧约几时同。不知杰句真何用，便有虚名岂疗穷。珍重远书征近作，疏芜故我欠新功。每惭时辈多豪逸，点笔成章杯酒中。

今古销沉几项斯，由来作者不祈知。看渠一片怜才意，合把黄金铸敬之。

处处芙蕖处处堂，闲行何地不清香。归舟又趁晚凉急，十里湖光蘸夕阳。

宦躯真沐漆，放怀北岩去。行行如蔍境，渐入幽绝处。湿翠欲霑衣，晴云乱生屦。滩声时抑扬，岚气互吞吐。松寒韵笙竽，碣石状锺虡。朱实袅碧藤，白羽明翠坞。提壶忌人醒，市醑邀我沽。野果枝头寻，水乐空中度。饮少辄颓玉，山灵劳拱护。起来一凭栏，件件是佳句。此景几百年，却待予全付。吟成石点头，喜极石应语。何处一鸣鹤，而作赏音和。仰峰人所仰，隔江不受呼。正如山中人，九诏不一顾。传闻唐卫公，挟册曾此寓。皋夔读何书，瑰誉响千古。一生拗介甫，政坐读书误。公乎傥可作，同草遂初赋。

月韵梅梢漏未央，缓寻梦境小相羊。万家灯火天无夜，十里绮罗风自香。胜友何如罗粉黛，清谈端可厌笙簧。吴侬休作筑城舞，胡越年来共一疆。

解酲贡浪语，欲困且长谣。古篆生春霭，新汤响夜潮。喜寻搜句伴，怕有看灯招。背却笙歌闹，鸣琴慰寂寥。

雪柳梢头闹玉梅，万家灯火月楼台。校雠幸不开天上，省得扶藜太乙来。

