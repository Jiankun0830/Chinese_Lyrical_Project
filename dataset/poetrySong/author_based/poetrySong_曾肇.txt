当年太史谪仙翁，笔落江楼气吐虹。无复琴樽对鸥鸟，空遗松柏几秋风。由来兰玉生台下，重见溪山入坐中。顾我岂能绳祖武，倚阑归思附冥鸿。

文物河间信可嘉，风流江左亦堪夸。水南水北千竿竹，山后山前二月花。久愧迂儒怀郡绂，聊须隽老驻军牙。两州耆旧无多怪，鲁卫从来是一家。

尘埃华发换朱颜，十载重来款故关。天下楼台春寂寂，洞中鸡犬昼闲闲。苔深尚识曾题石，木老难寻旧戏环。未断凡心却归去，他年飞鸟会知还。

宦路崎岖寄此身，羡君筑室离嚣尘。能将孝谨传家法，何用声名动世人。桑落百壶宁惜醉，竹竿千亩不忧贫。求田更欲依丘垅，来往他时愿卜邻。

出门日日念归期，恐过归期未得归。画角数声来别浦，孤帆一点背斜晖。行逢山树秋前落，坐见江云水上飞。尽是南人好风景，客心惊此却依依。

主人第一河南守，之子无双江夏才。会见吹嘘上云汉，可能憔悴隠蒿莱。风骚寓兴垂金薤，翰墨传家富玉杯。倾盖相知胜白首，扁舟临别重徘徊。

四山蓊郁气朝隮，晚雨廉纤未有泥。鸭绿几寻塘水浸，鹅黄一段稻秧齐。幽花布地金钱小，野蔓萦林翠幄低。满目淮南风景好，不堪时听子规啼。

公事无多使客稀，雨时衙退吏人归。沉烟一炷春阴重，画角三声晚照微。桑雉未驯惭报政，海鸥相近信忘机。只将宴坐收心念，懒向人间问是非。

南郭萧条居士家，断垣荒堑翳蓬麻。筼筜映水千竿直，略彴当门一径斜。老有图书忘世界，贫无杯酌送生涯。倘来轩冕何须贵，未胜牛衣驾鹿车。

故人南北叹乖离，忽把清诗慰所思。松茂雪霜无改色，鸡鸣风雨不愆时。著书子已通蝌蚪，窃食吾方逐鸒斯。便欲去为林下友，懒随年少乐新知。

屈曲危楼倚半空，诗情无限景无穷。江声逆顺潮来往，山色有无烟淡浓。风月满楼供一览，乾坤万里豁双瞳。片云迥逐斜阳去，知落淮山第几重。

琳馆陪祠日未央，隆儒诏跸至胶庠。桥门亿万衣冠集，阙里三千弟子行。降辇横经尊往圣，垂裳论道法前王。宗公归美清风诵，穆若赓酬出庙堂。

燕越相望路八千，忽惊天柱落樽前。何如乞我双凫舄，飞上峰头访列仙。

行尽车马尘，踏见水石环。谁为千家县，正在清华间。

山僧独好事，为我结茅茨。茶仙榜亭中，颇宗樊川诗。

场屋十年长，铃斋一笑欢。微言师水薤，交分托金兰。腹饱仙人杖，心存姹女丹。他时玉京路，同缀侍宸官。

天上龙胡断，人间𫛳鸟来。未应淮水竭，所惜泰山颓。华屋今非昔，佳城闭不开。白头门下士，怅望有余哀。

南北车书久混同，河间今有楚人风。独惭太守非何武，已见州闾出两龚。

天骥精神凤羽仪，青云天路此委蛇。由来道谊千钧重，不独文章一世师。史牒已传三黜赋，骚人谁继八哀诗。有时无命非今日，从古长沙贾傅悲。

万壑千岩花草香，醉翁此地昔徜徉。不闻燕雀知鸿鹄，但见鸱枭笑凤凰。平日声名追屈贾，暮年勋业佐虞唐。神清洞府今何处，故事空留楚天傍。

箫声无复到层台，画栋空余燕雀来。我是凤凰池上客，等闲汀鹭莫相猜。

凌波条体纤，柔枝叶上缀。青青乱松树，直干遭蒙蔽。不有严霜威，焉能辨坚脆。

堂前紫薇花，堂下红药砌。繁华天上春，偪仄人间世。

明丽碧天霞，千茸紫绶花。香开荀令宅，艳入孝王家。几岁自荣辱，高情方叹嗟。有人移上苑，犹足占年华。

滇池藤赤人难到，太乙青藜事近诬。林下搘来供燕息，省中携去宠师儒。

林兰擅孤芳，性与凡木异。不受雪霰侵，自足中和气。欲知清净身，即此林间是。

土膏起兮，泉流驶兮。牧徂于田，偕妇子兮。既耕且艺，耘且耔兮。一岁之功，在勤始兮。野无蟊螟，塘有水兮。非神之力，其谁使兮。我苞盈兮，我实成兮。挥镰铚铚，风雨声兮。囷仓露积，如坻京兮。遗{禾秉}滞穗，富鳏茕兮。饮食劝酬，销忿争兮。傥非神助，岁莫登兮。我有室家，神所祐兮。我有旌倪，神所寿兮。神之惠我，维其旧兮。上之报神，亦云厚兮。酾酒刑牲，殽杯丰兮。吹箫考鼓，声逢逢兮。我民荐献，无终穷兮。千秋万岁，保斯宫兮。

曾访江南鸟爪仙，误随尘网落人间。红泉碧涧春风里，尚记麻源谷口山。

二阁从容访古今，诸儒葵藿但倾心。君臣相对疑宾客，谁识昭陵用意深。

凤尾扶疏槐影寒，龙吟萧瑟竹声干。汉皇恭默尊儒学，不似公孙见不冠。

岩岩九门深，日举费十万。忽于泥滓中，得列方丈案。腥咸置齿牙，光彩生顾眄。从此辱虚名，岁先包橘献。微生知几何，得丧孰真赝。玉食有云补，刳肠非所患。

蜜云新样尤可喜，名出元丰圣天子。

鼎湖弓剑仙游远，渭水衣冠辇路新。

阶除翠色迷宫草，殿阁清阴老禁槐。

夜雨暗添西涧水，春风开遍北楼花。

饮罢流连未归去，更来花下捧茶瓯。

紫蒂黄苞破腊寒，清香旋逐角声残。

一片朝云粉面干，雨余仍带泪阑干。

团团桂丛孤，枝叶寒更媚。托根庭宇间，自有幽人致。何必问嫦娥，青云借余地。

国艳宁施粉，天香自染衣。

风雨离披枝叶瘦，可怜终不减清香。

春兰抱幽姿，无意生蒿艾。

文园渴疾正如酲，谁念流涎向侧生。

兰蕙香浮衿解后，雪冰肤在酒酣间。

童童双棕榈，葱蒨两车盖。

虽非百尺材，岁晚好颜色。

婆娑两佳木，生长在岩石。移植君子堂，初因醉翁识。

查侯得灵药，言自八公来。当时云中犬，千岁伏陈荄。

君不见莆阳学士蓬莱仙，制成月团飞上天。南北自此俱岁贡，寸璧往往人间传。

蘼芜有香叶，采采乘清旦。山头去妇思，堂下骚人怨。使君亦何为，烹茶奉闲燕。

