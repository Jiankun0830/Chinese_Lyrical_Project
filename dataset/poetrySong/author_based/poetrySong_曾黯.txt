晚景穷如许，饥寒只自怜。有书遮老眼，无策度荒年。故交分瓶粟，豪家贷子钱。本无从理相，沟壑未应填。

年来已是饱知津，倦客空惊老大身。傍塞兵戈犹曩日，满园桃李又新春。半生飘泊成何事，一味痴顽略胜人。欲问洛翁功用处，梦中了了醉中真。

频岁驱驰行万里，还家幸矣敢言疲。雨寒倦马愁长路，日落栖禽拣稳枝。两扇携持高老画，一编吟咏放翁诗。客途佳处人知少，正在车中兀兀时。

学剑年来又不成，羁穷谁与共功名。殊乡岁岁秋风客，孤垒朝朝晓角声。富贵安能同哙伍，文章不愿以诗鸣。鹿门幸有幽人约，饭豆羹藜过此生。

散策孤峰寺，维舟岸石林。月寒初看晕，云淡欲收阴。水合双江急，山连百粤深。归心正无奈，高处莫登临。

蜀人在昔朝京路，斥堠摧颓草木深。马驿锦官俱改辙，兽蹄鸟迹动惊心。生人采捕祠乌鬼，强客椎埋隠绿林。何日五丁开故道，关河北望可沾襟。

一出都门五见春，衣冠空染九衢尘。山林有约谁留汝，猿鹤无言解怨人。

绿发老梅千百树，梅边略彴是吾家。一窗西日不知晚，十月南枝无数花。谁信闲身惟鹤伴，自怜愁眼得书遮。闭门兀兀太痴绝，起唤扁舟载月华。

水合双江急，山逢百窍深。

