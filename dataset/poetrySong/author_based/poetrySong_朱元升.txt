黄精与钩吻，貌同性相反。寄诗径中人，采时高着眼。

旱天无觅处，晓云此无数。只消一缕飞，亦可作甘露。

谁将造化手，开此混沌窍。每夜吐月时，九州同一照。

塞上风尘高，处处寻天马。只在此山中，无人到图写。

本是一顽石，偶如龙角象。至今渴仰人，便作风雷想。

岩根岚雾深，神龙隠其所。莫恃云霄近，容易兴云雨。

云开岩玲珑，一窍入虚空。亦有闾阎事，何当叩上穹。

群山虽叠嶂，大海暗来通。气类倘相应，寸心千里同。

