赴郡逢秋节，晨征思爽然。过桥犹见月，临水忽闻蝉。野色藏溪树，香风撼渚莲。此行君得意，千里独摇鞭。

欲识丰年兆，扬鬐势渐浮。只应同在藻，无复畏吞钩。去水非居辙，为祥胜跃舟。须知明圣代，涵泳杳难俦。

数峰岚翠朝昏见，一径莓苔出入疏。宗炳不离庐岳社，戴逵原在剡州居。篱边旧种千竿竹，架上新添百帙书。弟侄一科双折桂，不劳人问道何如。

