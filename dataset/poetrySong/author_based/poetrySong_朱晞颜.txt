不到越亭久，榴花今已红。江流寒泻玉，山色翠浮空。百粤薰风里，三湘夕照中。行藏仗忠信，六合本同风。

湖上初惊八月秋，岭头又见桂香浮。巾车几忆陶彭泽，竹马多惭郭细侯。未遣灵泉还旧隠，且同岩壑访真游。一枰胜负人何在，试问樵柯已烂否。

浪道湘南是瘴乡，玉壶银阙四时凉。卧龙不逐葭灰动，爱日空惊绣缕长。浮蚁且同佳节醉，探梅不作少年狂。暮归惭愧山头月，照我骎骎两鬓霜。

天斲神剜不记年，洞中风景异尘寰。江波荡漾青罗带，崖石虚明碧玉环。地接三山真迹在，天连合浦宝珠还。重来恍似乘槎到，惭愧云门夜不关。

伤弓枉木漫猜嫌，岩石棱棱弹样圆。雕鹗横空秋凛凛，凫鸥渡水晚翩翩。私心灰冷慵思缴，蹇步尘劳不受鞭。挟弹张弓付年少，归欤趁取菊花天。

天教海若效珍祥，不与千林春竞芳。掷地遗音清戛玉，凌云直干凛凝霜。谁浮鲸海星槎到，犹带蟾宫月桂香。冶叶浮花埽除尽，坚高直欲共天长。

素艳重重叠雪轻，先春不怕雪霜凝。人言五岭地皆热，谁折一枝寒欲冰。似笑踈花太孤瘦，故教密叶拥千层。湘南别有新春样，拼醉花前唤不譍。

小溪漱碧响潺潺，路入龙宫杳霭间。佳节漫添新白发，故人赖有旧青山。花朝几共湘南醉，萍迹何年岭北还。归路连镳红日晚，多惭龙卧白云闲。

圣主龙飞已在天，洞中犹有老龙眠。便须吸尽西江水，霈作商霖大有年。

曾按薰弦天一方，埽除民愠变清凉。遗音凛凛犹闻耳，不独当年味可忘。

海物难穷造化奇，后凋惟有岁寒知。谁将修月黄金斧，斲就凌云紫玉枝。直干岂容尘点涴，灵根偏与石相宜。天然不假栽培力，肯逐春风盛与衰。

万里同为客，秋悲未易禁。萍蓬乡国梦，松竹岁寒心。霜叶青红乱，云山紫翠深。何时锦屏下，樽酒话尘襟。

小立烟波上，江湖兴未忘。败梧风舞叶，寒菊露滋香。目逐去云断，愁随流水长。莼鲈秋正好，飞棹访沧浪。

林间留我住多时，似与烟霞夙有期。野老烹茶来献客，岩猿偷果去呼儿。静思世上千年事，不值山中一局棋。欲说行藏舒卷意，洞天惟有白云知。

翠壁峥嵘百仞雄，玉龙飞下水晶宫。禹门激浪纵三级，□□□云仅一弓。银阙交辉天不夜，全鳞倒影水浮空。卷怀霖雨沈潜久，会有惊雷□岁丰。

