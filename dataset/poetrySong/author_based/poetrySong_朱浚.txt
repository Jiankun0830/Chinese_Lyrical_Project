溪月知相忆，江云约共吟。夜船书一纸，飞过赤枫林。

几州陵变谷，经月雨为霖。世事今如此，西风动客心。

仙宗传诀自分明，未数当年老树精。一片紫云光滴滴，丹墀成就几公卿。

蓬莱仙子世偏珍，琮璧多携问楚津。若向积烟峰下过，殷勤传语卧楼人。

从来美玉价连城，结佩乘风十二京。携上峥嵘今有约，好留彩笔调清平。

暑梦虫虫似醉中，片云挟雨过长空。不知秋色来多少，分数煖凉卜晚风。

宇宙清愁望眼中，谁将凉雨借龙公。秋风夜入关河迥，破贼红旗{矢先}晓空。

寺钟城鼓两相和，共醉烟关感慨多。堤柳垂金春几许，檐花鸣玉夜如何。

西风落叶长安梦，晚节寒华老圃心。

玉帐分兵赋采薇，梅花吹雪上戎衣。将军意气中江楫，丞相功名采石矶。

红云近处催班急，只待春前奏凯归。

蓬莱春思重云上，江汉秋情十载前。

金寒霜气山无虎，剑动星光水有龙。

皇帝当年第九春，宫符仍诏刻麒麟。军咨祭酒金台客，国子先生铁壁人。

明明采石兵前样，参赞归来即近臣。

落花水煖千船聚，芳草春深一鹤归。

米车已过尘迷路，渔网才收月满船。

海燕故人意，杜鹃游子心。

故里千山隔，终年一字无。

