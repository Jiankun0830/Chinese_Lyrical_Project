和衣高卧白云堆，门倩云封不妄开。留向山中自娱悦，莫教一片出山来。

地炉寒无灰，相对空四壁。岂无可热者，此事不惯炙。

一溪隔断人来去，岩路荆榛到者希。见石乳悬繁欲堕，听泉声冷坐忘归。地宽饮可百人共，谷静尘无半点飞。所恨世无挟山手，为予移取□柴扉。

明月满庭树，与子步清影。参横北斗低，共此良夜永。一从明月缺，子即与我别。两桨泛西江，摇荡万顷雪。明月今复圆，子行阿那边。爱而不可见，望望空凄然。愿子理归舟，复向长安道。快来我庭前，趁此明月好。

晴窗棐几风日舒，呼童汲水供蟾蜍，涓流入研玄颖濡。一蚁蠢蠢爰来趋，须臾十百与之俱。前后有行不乱逾，宛若徙穴舁腐余。想应燥吻唇颊枯，清梦思欲吞江湖。摇尾羞作涸辙呼，奋迅恰如东海鱼。物生天地小大殊，饥食渴饮皆同涂。矧尔有灵非至愚，大槐南柯名利区。一梦而觉惊幻虚，尔其听我毋睢盱。尔吭既沃腹既腴，归安其藏勿浪逋。阶前群儿政嬉娱，以指划土縻尔躯。

雨足溪涨缘，风高花委红。天清气自佳，独步来山中。见竹不敢穿，生怕伤箨龙。

溪头浴吾须，树底荫吾影。四顾无人来，独坐了俄顷。欲去更徘徊，夕阳射峰顶。

倾城误人身，嗟哉难具陈。请君试侧耳，听妾歌其因。妾初未筓学新妆，肌理玉雪眉黛长。融怡窈袅销金裳，态浓意远夺目光。当时见者心为狂，共谓绝代惊非常。拟思昭阳奉君王，三千宠爱一身当。宁知事大缪，嫁作荡子妇。空闺独宿度芳华，蓬首乱鬓颜色朽。四海十年不相闻，一朝归来新闲旧。新闲旧，妾何有，摈妾不使侍箕帚。佳人多命薄，是事君信否。倾城误人身，古来唯有李夫人。延年作歌帝所珍，贮之金屋荐华茵。宠光杂遝疏弟昆，将死掩面留余恩。千载不复见，言之涕沾巾。倾城误人身，此曲哀怨何可听。

寒夜夜政长，愁人背灯立。惊风摇竹树，栖鸟堕复集。山空接响多，室静虚白入。怊怅不成眠，残钟晓边急。

古木参天叫杜鹃，春愁浑在夕阳边。看君此画还三叹，忆得西江上水船。

