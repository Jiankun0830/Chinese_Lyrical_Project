梅花枝上雪初融，一夜高风激转东。芳草池塘冰未薄，柳条如线著春工。

停杯不饮待春来，和气先春动六街。生菜乍挑宜卷饼，罗幡旋剪称联钗。休论残腊千重恨，管入新年百事谐。从此对花幷对景，尽拘风月入诗怀。

自折梅花插鬓端，韭黄兰茁簇春盘。泼醅酒软浑无力，作恶东风特地寒。

喜胜春幡袅凤钗，新春不换旧情怀。草根隐绿冰痕满，柳眼藏娇雪影埋。

淡薄轻寒雨后天，柳丝无力带朝烟。弄晴莺舌于中巧，著雨花枝分外妍。消破旧愁冯酒盏，去除新恨赖诗篇。年年来到梨花月，瘦不胜衣怯杜鹃。

楼台影里荡春风，协气融怡物物同。草色乍翻新样绿，花容不减旧时红。莺唇小巧轻烟里，蝶翅轻便细雨中。聊把新诗记风景，休嗟万事转头空。

海棠深院雨初收，苔径无风蝶自由。百结丁香夸美丽，三眠杨柳弄轻柔。小桃酒腻红尤浅，芳草寒余绿渐稠。寂寂珠廉归燕未，子规啼处一春愁。

薄云笼日弄轻阴，试与诗工略话春。春蠢绿杨初学线，茸茸碧草渐成茵。园林深寂撩私恨，山水昏明恼暗颦。芳意被他寒约住，天应知有惜花人。

陡觉湘裙剩带围，情怀常是被春欺。半檐落日飞花后，一阵轻寒微雨时。幽谷想应莺出晚，旧巢应怪燕归迟。间关几许伤怀处，悒悒柔情不自持。

杨花扰乱少年心，怕雨愁风用意深。付与酒杯浑不管，从教天气作春阴。

春到休论旧日情，风光还是一番新。莺花有恨偏供我，桃李无言祇恼人。粉泪洗干清瘦面，带围宽尽小腰身。东君负我春三月，我负东君三月春。

十二栏杆锁画楼，春风吹损上帘钩。花心柳眼从教放，蝶意蜂情一任休。残滞酒怀消旧恨，禁持诗句遣新愁。东君若也怜孤独，莫使韶光便似秋。

阁泪抛诗卷，无聊酒独亲。客情方惜别，心事已伤春。柳暗轻笼日，花飞半掩尘。莺声惊蝶梦，唤起旧愁新。

寂寂多愁客，伤春二月中。惜花嫌夜雨，多病怯东风。不奈莺声碎，那堪蝶梦空。海堂方睡足，帘影日融融。

乍暖还寒二月天，酿红酝绿鬬新鲜。日烘春色成和气，风弄花香作瑞烟。莺舌似簧初学语，柳条如线未飞绵。金杯满酌黄封酒，欲劝东君莫放权。

乳燕调雏出画檐，游蜂喧翅入珠帘。日长无事人慵困，金鸭香销懒更添。

拭目凭阑久，柔风拂面吹。莺花争妩媚，诗酒鬬清奇。已近清明节，初过上巳时。莫萦寻俗事，随意乐春熙。

轻寒噤{疒辛}花期晚，皱绿差鳞接远波。跃藻白鱼翻玉尺，穿林黄鸟度金梭。闲将诗草临轩读，静听渔船隔岸歌。尽日倚窗情脉脉，眼前无事奈春何。

屋嗔柳叶噪春鸦，帘幕风轻燕翅斜。芳草池塘初梦断，海棠庭院正愁加。几声娇巧黄鹂舌，数朵柔纤小杏花。独倚庄窗梳洗倦，只惭辜负好年华。

屈指清明数日期，纷纷红紫竞芳菲。池塘水暖鹣鹣并，巷陌风轻燕燕飞。柳带万条笼淑景，游丝千尺网晴晖。人间何处无春色，祇是西楼人未归。

客里逢春想恨浓，故园花木梦魂同。连堤绿阴晴烟里，映水红摇薄雾中。

邻姬约我踏青游，强拂愁眉下小楼。去户欲行还自省，也知憔悴见人羞。

少年意思懒能酬，爱好心情一向休。若到旧家游冶处，只应满眼是春愁。

鹁鸠声歇已闲晴，柳眼窥春浅放青。楼上卷帘凝目处，远山如画尽帏幈。

春来春去几经过，不似今年恨最多。寂寂海棠枝上月，照人清夜欲如何。

柳丝拂拂弄东风，日色春容一样同。嫩草破烟开秀绿，小桃和露拆香红。

松松丽日约余寒，春向梅边柳上添。蜂蝶自知新得意，展须忙翅入层帘。

柳垂新绿腻烟光，紫燕惺松语画梁。午睡忽惊鸡唱罢，日移花影上窗香。

卷帘月挂一钩斜，愁到黄昏转更加。独坐小窗无伴侣，凝情羞对海棠花。

鬬草寻花正及时，不为容易见芳菲。谁能更觑闲针线，且𣨼春光伴酒卮。

月筛窗幌好风生，病眼伤春泪欲倾。写字弹琴无意绪，踏青挑菜没心情。

一年好处清明近，已觉春光大半休。点检芳菲多少在，翠深红浅已关愁。

蒙蒙细雨湿香尘，似欲藏鸦柳色新。鬬草工夫浑忘却，祇凭诗酒破除春。

自入春来日日愁，惜花翻作为花羞。呢喃飞过双双燕，嗔我帘垂不上钩。

红叠苔痕绿满枝，举杯和泪送春归。鸧鹒有意留残景，杜字无情恋晚晖。蝶趁落花盘地舞，燕随狂絮入帘飞。醉中曾记题诗处，临水人家半敞扉。

却扇羞花春已空，扫红吹白任颠风。断肠芳草连天碧，春不归来梦不通。

才过清明春意残，落花飞恕便相关。衔泥燕子时来去，酿蜜蜂儿自往还。风静窗前榆叶闹，雨余墙角藓苔斑。绿槐高柳浓阴合，深院人眠白昼闲。

碧沼荷钱小叶圆，眼前芍药恣连颠。清明已过三春候，谷雨初晴四月天。乍著薄罗偏觉瘦，懒匀铅粉祇宜眠。情知废事因诗句，气习难除笔砚缘。

举杯无语送春归，分付东风欲去时。燕子楼台人寂寂，杨花庭院日熙熙。枝头添翠莺先觉，叶底销红蝶未知。诗卷酒杯新废却，闲愁消遣𣨼他谁。

樱桃初荐杏梅酸，槐嫩风高麦秀寒。惆怅东君太情薄，挽留时暂也应难。

一瞬芬菲尔许时，苦无佳句纪相思。春光正好须风雨，恩爱方深奈别离。泪眼谢他花缴抱，愁怀惟赖酒扶持。莺莺燕燕休相笑，试与单栖各自知。

病酒厌厌日正高，一声啼鸟在花梢。惊回好梦方萌蕊，唤起新愁却破苞。暗把后期随处记，闲将清恨倩诗嘲。从今始信恩成怨，且与莺花作淡交。

迟迟花日上帘钩，尽日无人独倚楼。蝶使蜂媒传客恨，莺梭柳线织春愁。碧云信断惟劳梦，红叶成诗想到秋。几许别离多少泪，不堪重省不堪流。

一篆烟消系臂香，闲看书册就牙床。莺声冉冉来深院，柳色阴阴暗画墙。眼底落红千万点，脸边新泪两三行。梨花细雨黄昏后，不是愁人也断肠。

片片飞花弄晚晖，杜鹃啼血诉春归。凭谁碍断春归路，更且留连伴翠微。

满地落花初过雨，一声啼鸟已春归。午窗梦觉情怀恶，风絮欺人故着衣。

狼藉花因昨夜风，春归了不见行踪。孤吟惸坐清如水，忆得轻离十二峰。

一点芳心冷若灰，寂无梦想惹尘埃。东君总领莺花处，浪蝶狂蜂不自来。

平畴交绿蔼成阴，梅豆初肥酒味新。门外好禽情分熟，不知春去尚啼春。

连理枝头花正开，妒花风雨苦相催。愿教青帝长为主，莫遣纷纷落翠苔。

午窗春睡足，推枕起来时。瘦怯罗衣褪，慵妆鬓影垂。旧愁消不尽，新恨忽相随。有蝶传魂梦，无鸿寄别离。

社燕归来春正浓，摧花雨倩一番风。倚楼闲省经由处，月馆云藏望眼中。

半檐斜月人归后，一枕清风梦破时。无奈梨花春寂寂，杜鹃声里祇颦眉。

梦回酒醒春愁怯，宝鸭烟销香未歇。薄衾无奈五更寒，杜鹃叫落西楼月。

阑月笼春霁色澄，深沉帘幕管弦清。争豪竞侈连仙馆，坠翠遗珠满帝城。一片笑声连鼓吹，六街灯火丽升平。归来禁漏逾三四，窗上梅花瘦影横。

厌尘小雨润生寒，云影澄鲜月正圆。十里绮罗春富贵，千门灯火夜婵娟。香街宝马嘶琼辔，辇路轻舆乡翠𫐌。高挂危帘凝望处，分明星斗下晴天。

火独银花触目红，揭天鼓吹闹春风。欣欢入手愁忙里，旧事惊心忆梦中。但愿暂成人缱绻，不妨常任月朦胧。赏灯那得工夫醉，未必明年此会同。

烟火笙歌是处休，沉沉春雨暗皇州。危楼十二阑干曲，一曲阑干一曲愁。

东风吹雨苦生寒，悭涩春光不放宽。万紫千红浑未见，闲愁先占许多般。

抱影无眠坐夜阑，窗风战雨下琅玕。我将好况供陪梦，只恐灯花不耐寒。

明朝春在雨中看，心碎檐声点滴间。踪有酒能消熟恨，宁无花解怨生寒。

添得垂杨色更浓，飞烟卷雾弄轻风。展匀芳草茸茸绿，湿透妖桃薄薄红。润物有情如着意，催花无语自施工。一犂膏脉分春垄，只慰农桑望眼中。

几度寻芳已不成，又还寂寞过清明。悭风涩雨颠迷甚，十日春无一日晴。

竹摇清影罩幽窗，两两时禽噪夕阳。谢却海棠飞尽絮，困人天气日初长。

生情赋得春心性，剩选名花绕砌栽。客到且堪供客眼，诗悭聊可助诗才。低丛高架随宜有，浅紫深红次第开。便做即今风雨限，要看香艳绣苍苔。

欲向花边遣旧愁，对花无语祇成羞。春光踪好须归去，谁伴幽人着意留。

自移红药绕阑栽，粉腻香娇逐旋开。且与幽人充近侍，莫教风雨苦相催。

庭外缃桃一萼红，多情特地振春风。仙源已露真消息，迥作新花发旧丛。

尽是刘郎手自栽，刘郎去后几番开。东君有意能相顾，蛱蝶无情更不来。

浅注胭脂剪绛绡，独将妖艳冠花曹。春心自得东君意，远胜玄都观里桃。

朝来带雨一枝春，薄薄香罗蹙蕊匀。冷艳未饶梅共色，靓妆长与月为邻。许同蝶梦还如蝶，似替人愁却笑人。须到年年寒食夜，情怀为你倍伤神。

胭脂为脸玉为肌，未赴春风二月期。曾比温泉妃子睡，不吟西蜀杜陵诗。桃羞艳冶愁回首，柳妒妖娆祇皱眉。燕子欲归寒食近，黄昏庭院雨丝丝。

花神未怯春归去，故遣仙姿殿后芳。白玉体轻蟾魄莹，素纱囊薄麝脐香。梦思洛浦婵娟态，愁记瑶台淡净妆。勾引诗情清绝处，一枝和雨在东墙。

王种元从上苑分，拥培围护怕因循。快晴快雨随人意，正为墙阴作好春。

香玉对春未啄花，露根烘晓见红霞。自非水月观音样，不称维摩居士家。

玲珑巧蹙紫罗囊，今得东君着意妆。带露欲开宜晓日，临风微困怯春霜。发挥名字来雕辇，弹厌芳菲入醉乡。最是午窗初睡省，重重赢得梦魂香。

万缕千丝织暖风，绊烟留雾市桥东。砌成幽恨斜阴里，供断闲愁细雨中。

缭绕晴空似雪飞，悠扬不肯著尘泥。花边娇软黏蜂翅，陌上轻狂趁马蹄。贴水化萍随浪远，弄风无影度墙低。成团作阵愁春去，故把东君归路迷。

花落花开事可悲，等闲一醉失芳菲。园林初听莺声涩，庭径俄看蝶粉稀。欹枕夜深无梦到，倚楼天外便魂飞。我无云翼飞归去，杜宇能飞却不归。

枝上浑无一点春，半随流水半随尘。柔桑欲椹吴蚕老，稚笋成竿彩凤驯。荷嫩爱风欹盖翠，榴花宜日皱裙殷。待封一{奄}伤心泪，寄与南楼薄幸人。

冰蚕欲茧二桑阴，粉箨雕风曲径深。长日渐成微暑意，喜看楼影浸波心。

雨过横塘蛙吹闹，日融芳圃蜜脾香。一痕心事难消遣，双鹊飞鸣过短墙。

纵有灵符共彩丝，心情不似旧家时。榴花照眼能牵恨，强切菖蒲泛酒卮。

日轮推火烧长空，正是六月三伏中。旱云万叠赤不雨，地裂河枯尘起风。农忧田亩死禾黍，车水救田无暂处。日长饥渴喉咙焦，汗血勤劳谁与语。播插耕耘功已足，尚愁秋晚无成熟。云霓不至空自忙，恨不抬头向天哭。寄语豪家轻薄儿，纶巾羽扇将何为。田中青稻半黄槁，安坐高堂知不知。

微凉待月画楼西，风递荷香拂面吹。先自桂堂无暑气，那堪人唱雪堂词。

清香满座瓜分玉，明月澄空酒漾金。不是夜凉难就醉，一帘秋色竹森森。

东风作雨浅寒生，梅子传黄未肯晴。戢戢箨龙头角就，温云缭绕变江城。

云暗湖光雨四垂，珠玑万斛撒琉璃。紫苔阶面寒声急，有甚心情更赋诗。

旋折莲蓬破绿瓜，酒杯收起点新茶。飞蝇不到冰壶净，时有凉风入齿牙。

烈日如焚正蕴隆，黑云载雨泻长空。搜龙霹雳一声歇，庭竹潇潇来好风。

崒嵂金蛇殷殷雷，过雷斑驳渐晴开。雨催凉意诗催雨，当尽新𥬠玉友醅。

眼界清无俗事来，要凉更著好诗催。凉生还又撩幽恨，留取孤樽对月开。

幽篁脱箨绿参差，雨过微风拂面宜。浴罢晚妆慵不御，却亲笔砚赋新诗。

赤日炎炎烧八荒，田中无雨苗半黄。天工不放老龙懒，赤电驱雷云四方。琼瑰万斛写碧落，陂塘池沼皆泱泱。高田低田尽沾泽，农喜禾无可槁伤。我皇圣德布寰宇，六月青天降甘雨。四海咸蒙滂沛恩，九州尽解焦熬苦。倾盆势歇尘点无，衣袂生凉罢挥羽。江上数峰天外青，眼界增明快心腑。炎热一洗无留迹，顿觉好风生雨腋。纱厨湘簟爽气新，沉李削瓜浮玉液。傍池占得秋意多，尚余珠点缀圆荷。楼头月上云散尽，远水连天天接波。

花底杯倾演漾金，月边风细竹阴阴。故人清远更真绝，消尽烦襟爽气深。

平波浮动洛妃钿，翠色娇圆小更鲜。荡漾湖光三十顷，未知叶底是谁莲。

净土移根体性殊，笑他红白费工夫。幽姿羞损婵娟女，异色孤芳潋滟湖。顾影有情欺水荇，向人无语鄙风蒲。一枝摇动清香远，几许诗笺与画图。

一痕春寄小峰蛮，薝卜香清水影寒。玉质自然无暑意，更宜移就月中看。

停针无语泪盈眸，不但伤春夏亦愁。花外飞来双燕子，一番飞过一番羞。

一痕雨过湿秋光，纨扇初抛自有凉。雾影乍随山影薄，蛩声偏接漏声长。

梧影萧疏弄晚晴，残蝉凄楚不堪听。楼高望极秋山去，溢眼重重叠叠青。

雨过凉生枕簟秋，楼头新月挂银钩。且无挥扇劳纤手，只好烧香伴酒瓯。

窗外蛩吟解说秋，迢迢清夜惜前游。月华飞过西楼上，添起离人一段愁。

夜久无眠秋气清，烛花频剪欲三更。铺床凉满梧桐月，月在梧桐缺处明。

凉天如水夜澄鲜，桂子风清嫩去眠。多谢嫦娥知我意，中秋未到月先圆。

似箭撩风穿帐幕，如倾凉雨咽更筹。冷怀欹枕人无寐，铁石肝肠也泪流。

竹窗萧索镇如秋，雨滴檐花夜不休。独宿广寒多少恨，一时分付我心头。

似篾身材无事瘦，如丝肠肚怎禁愁。鸣窗更听芭蕉雨，一叶中藏万斛愁。

哭损双眸断尽肠，怕黄昏后到昏黄。更堪细雨新秋夜，一点残灯伴夜长。

冯夷捧出一轮月，河伯吹开万里云。寥廓无尘河汉远，水光天影接清芬。

灯花鹊喜两无凭，那更清宵梦不成。月上楼头天似洗，愁人别是一般情。

月转西窗斗帐深，灯昏香烬拥寒衾。魂飞何处临风笛，肠断谁家捣夜砧。

半窗残照一帘风，小小池亭竹径通。枫叶醉红秋色里，两三行雁夕阳中。

拜月亭前梧叶稀，穿针楼上觉秋迟。天孙正好贪欢笑，那得工夫赐巧丝。

秋来长是病，不易到中秋。欲赏今宵月，须登昨夜楼。露浓梧影淡，风细桂香浮。莫做寻常看，嫦娥亦解愁。

积叶冷翻阶，痴云暗海涯。楼高劳望眼，天暝隔吟怀。宛转愁难遣，团圆事未谐。四檐飞急雨，寂寂坐空齐。

卷帘待明月，拂槛对西风。夜气涵秋色，瑶河浸碧空。草根鸣蟋蟀，天外叫冥鸿。几许旧时事，今宵谁与同。

黄昏院落雨潇潇，独对孤灯恨气高。针钱懒拈肠自断，梧桐叶叶剪风刀。

秋雨沉沉滴夜长，梦难成处转凄凉。芭蕉叶上梧桐里，点点声声有断肠。

照水芙蓉入眼明，败荷枯草闹秋声。疏云不雨阴长定，唤起诗怀酒兴清。

薄云疏日弄阴晴，山秀湖平眼界清。不必西风吹叶下，愁人满耳是秋声。

谁家横笛弄轻清，唤起离人枕上情。自是断肠听不得，非干吹出断肠声。

去年年月愁何限，重上心来益断肠。秋色夕阳俱淡薄，泪痕离思共凄凉。征鸿有阵全无信，黄菊无情却有香。自觉近来清瘦了，懒将鸾镜照容光。

淡月疏云九月天，醉霜危叶坠江寒。孤窗镇日无聊赖，编辑诗词改抹看。

菊有黄花离槛边，怨鸿声重下寒天。偏宜小阁幽窗下，独自烧香独自眠。

妇人虽软眼，泪不等闲流。我因无好况，挥断五湖秋。

初合双鬟学画眉，未知心事属他谁。待将满抱中秋月，分付萧郎万首诗。

烟浓难认别州山，仿佛鸥群浴远滩。一点客帆摇动处，排云给日弄先寒。

纤纤新月挂黄昏，人在幽闺欲断魂。笺素拆封还又改，酒杯慵举却重温。灯花占断烧心事，罗袖长供挹泪痕。益悔风流多不足，须知恩爱是愁恨。

檐外秋清绣绮窗，菊烟月露冷浮香。寒更二十五声点，相应愁情尔许长。

闲闷闲愁百病生，有情终不似无情。风流意思镌磨尽，离别肝肠铸写成。

弹压西风擅众芳，十分秋色为君忙。一枝淡贮书窗下，人与花心各自香。

移根蟾窟不寻常，枝叶犹垂月露香。可笑当年陶靖节，东篱犹带菊花黄。

酷爱清香折一枝，故簪香髻蓦思维。若教水月浮清浅，消得林逋两句诗。

月待圆时花正好，花将残后月还亏。须知天上人间物，同禀秋清在一时。

着意裁诗特地催，花须着意听新诗。清香未吐黄金粟，嫩蕊犹藏碧玉枝。不是地寒偏放晚，定知花好故开迟。也宜急趁无风雨，莫待霜高露结时。

回旋秋色漙清露，凌厉西风紫嫩霜。莫作东篱等闲看，下清曾借广寒香。

明窗莹几净无尘，月映幽窗夜色新。惟有梅花无限意，射人又放一枝春。

爱日烘檐暖似春，梅花描摸雪精神。清香未寄江南梦，偏恼幽闲独睡人。

病起眼前俱不喜，可人唯有一枝梅。未容明月横疏影，且得清香寄酒杯。

的皪江梅浅浅春，小窗相对自清新。幽香特地成牵役，不似梨花入梦频。

缀雪融酥各自芳，两般颜色一般香。瑶池会罢朝元客，缟素仙裳问道装。

溪桥野店梅都绽，此地冬深尚未寒。寄语梅花且宁奈，枝头无雪不堪看。

一树梅花雪月间，梅清月皎雪光寒。看来表里俱清彻，酌酒吟诗兴尽宽。

寒雀无声满竹篱，冻云四羃雪将垂。北风不看人情面，控勒梅花不放枝。

一夜青山换玉尖，了无尘翳半痕兼。寒鸦打食围沙渚，冻雀藏身宿画檐。野外易寻东郭履，月中难认塞翁髯。梅花恣逞春情性，不管风姨号令严。

谁剪飞花六出尖，索娥肌肉莹相兼。分明幻玉迷青嶂，轻薄随风入画檐。冻笔想停诗客手，寒蓑宜拥钓翁髯。长安陋巷多贫士，可见鹑衣透胆严。

饥禽高噪日三竿，积雪回风堕指寒。秀色暗添梅富裕，绿梢明报竹平安。冷侵翠袖诗肩耸，春入红炉酒量宽。帘外有山千万叠，醉眸浑作怒涛看。

圜坐红炉唱小词，旋𥬠新酒赏新诗。大家莫惜今宵醉，一别参差又几时。

爆竹声中腊已残，酴酥酒暖烛花寒。朦胧晓色笼春色，便觉春光不一般。

穷冬欲去尚徘徊，独坐频斟守岁杯。一夜腊寒随漏尽，十分春色破朝来。桃符自写新翻句，玉律谁吹定等灰。且是作诗人未老，换年添岁莫相催。

门前春水碧于天，坐上诗人逸似仙。白璧一双无玷缺，吹箫归去又无缘。

晴波碧漾浸春空，邃馆清寒柳曳风。隔岸谁家修竹外，杏花斜袅一枝红。

静看飞蝇触晓窗，宿酲未醒卷梳妆。强调朱粉西楼上，愁里春山画不长。

花落春无语，春归鸟自啼。多情是蜂蝶，飞过粉墙西。

一阵催花雨，高低飞落红。榆钱空万叠，买不住春风。

水鸟栖烟夜不喧，风传宫漏到湖边。三更好月十分魄，万里无云一样天。

雨换新凉秋兴浓，流萤明灭绿杨中。庭虚池印一方月，楼静檐披四面风。

天街平贴净无尘，灯火春摇不夜城。乍得好凉宜散步，朦胧新月弄疏明。

墙头花外说新情，拔去闲愁著耳听。青鸟已承云信息，预先来报两三声。

翠楼高压浙山头，海角湖光豁醉眸。万景入帘吹不卷，一般心做百般愁。

兰釭和气散氤氲，忽作元珠吐穗新。膏脉破芽非借手，敷芳成艳不关春。疑猜海角天涯事，搅乱衾寒枕冷人。我欲生怜心焰上，何妨好客致清贫。

短短墙围小小亭，半檐疏玉响泠泠。尘飞不到人长静，一篆炉烟两卷经。

一塍芳草碧芋芋，活水穿花暗护田。蚕事正忙农事急，不知春色为谁妍。

若个龙眠手，能传处士诗。借他窗上影，写作雪中枝。顷刻回春色，轻盈动玉卮。不能殷七七，横笛月中吹。

下视红尘意眇然，翠栏十二出云颠。纵眸愈觉心宽大，碧落无垠绕地圆。

霜月迎寒着意圆，横天云浪碍婵娟。嫦娥未肯全梳掠，玉鉴先教露半边。

览镜惊容却自嫌，逢春长尽病恹恹。吹花弄粉新来懒，惹恨供愁旧日添。生怕子规声到耳，苦羞双燕影穿帘。眉头眼底无他事，须信离情一味严。

双燕呢喃语画梁，劝人休恁苦思量。逢春触处须萦恨，对景无时不断肠。寒食梨花新月夜，黄昏杨柳旧风光。繁华种种成愁恨，最是西楼近夕阳。

苦没心情只爱眠，梦魂还又到愁边。旧家庭院春长锁，今夜楼台月正圆。锦夜楼台双凤带，兽炉闲𦶟水沉烟。良辰美景俱成恨，莫问新年与旧年。

鸥鹭鸳鸯作一池，须知羽翼不相宜。东君不与花为主，何似休生连理枝。

满眼春光色色新，花红柳绿总关情。欲将郁结心头事，付与黄鹂叫几声。

银屏屈曲障春风，独抱寒衾睡正浓。啼鸟一声惊梦破，乱愁依旧锁眉峰。

花影重重叠绮窗，篆烟飞上枕屏香。无情莺舌惊春梦，唤起愁人对夕阳。

寂寂疏帘挂玉楼，楼头新月曲如钩。不须问我情深浅，钩动长天远水愁。

调朱弄粉总无心，瘦觉宽余缠臂金。别后大拼憔悴损，思情未抵此情深。

如毛细雨蔼遥空，偏与花枝着意红。人自多愁春自好，天应不语闷应同。吟笺谩有千篇苦，心事全无一点通。窗外数声新百舌，唤回杨柳正眠中。

欲寄相思满纸愁，鱼沉雁杳又还休。分明此去无多地，如在天涯无尽头。

吹彻云箫夜未赊，梨花带月映窗纱。休将往事思量遍，潋滟新愁乱似麻。

背弹珠泪暗伤神，挑尽寒灯睡不成。卸却凤钗寻睡去，上床开眼到天明。

梦回酒醒嚼盂冰，侍女贪眠唤不应。瘦{疒省}江梅知我意，隔窗和月谩腾腾。

起来不喜匀红粉，强把菱花照病容。腰瘦故知闲事恼，泪多只为别情浓。

懒对妆台指黛眉，任他双鬓向烟垂。侍儿全不知人意，犹把梅花插一枝。

春花秋月若浮沤，怎得心如不系舟。肌骨大都无一把，可怜禁驾许多愁。

泪粉匀开满镜愁，麝煤拂断远山秋。一痕心寄银屏上，不见人来竹叶舟。

无事江头弄碧波，分明掌上见嫦娥。不知李谪仙人在，曾向江头捉得么。

艳红影里撷芳回，沾惹春风两袖归。夹路露桃浑欲笑，不禁蜂蝶绕人飞。

管弦催上锦裀时，体段轻盈祇欲飞。若使明皇当日见，阿蛮无计况杨妃。

香茵稳衬半钩月，来往凌波云影灭。弦催紧拍捉将遍，两袖翻然做回雪。

柳腰不被春拘管，凤转鸾回霞袖缓。舞彻伊州力不禁，筵前扑簌花飞满。

占断京华第一春，清歌妙舞实超群。只愁到晓人星散，化作巫山一段云。

烛花影里粉姿闲，一点愁侵两点山。不怕带他飞燕妒，无言相逐省弓弯。

笔头去取万千端，后世遭它恣意瞒。王霸谩分心与迹，到成功处一般难。

轻圆绝胜鸡头肉，滑腻偏宜蟹眼汤。纵有风流无处说，已输汤饼试何郎。

旋妆冷火试龙涎，香绕屏山不动烟。帘幕半垂灯烛暗，酒阑时节未忺眠。

女子弄文诚可罪，那堪咏月更吟风。磨穿铁砚成何事，绣折金针却有功。

闷无消遣只看诗，又见诗中话别离。添得情怀转萧索，如知伶俐不如痴。

浴罢云鬟乱不梳，清癯无力气方苏。坐来始觉神魂定，尚怯凉风到坐隅。

竹引清风入酒卮，森森凉气暗侵肌。冰峦四叠浑无暑，不似人间六月时。

不见孤山处士星，西湖风月为谁清。当时寂寞冰霜下，两句诗成万古名。

短篷载影夜归时，月白风清易得诗。不识酌泉拈菊意，一庭寒翠蔼空祠。

雨好解开花百结，风恬扶起柳三眠。春醲酽处多伤感，那得心情事管弦。

声声喜报鹊温柔，忽接芳缄自便邮。一尺溪藤摛锦带，数行香墨健银钩。倾心吐尽重重恨，入眼翻成字字愁。添得情怀无是处，非干病酒与悲秋。

雪从庾岭梅中尽，春向隋提柳上来。多少园林正萧索，纷纷争逐趁时开。

黄宫阳气几潜伸，玉管吹灰适报春。天子只知农事重，躬耕端的为吾民。

景近清明节，垂杨翠缕长。塞鸿归朔漠，海燕度潇湘。花丽繁争锦，莺娇巧转簧。西园正明媚，收拾入吟乡。

山明雪尽翠岚深，天阔云开断翳阴。漠漠暖烟生草木，薰薰和气动园林。诗书遣兴消长日，景物牵情入苦吟。金鸭火残香阁静，更调商羽弄瑶琴。

日暖风和明媚天，最宜吟咏入诗篇。庭花吐蕊红如锦，岸柳飞丝白似锦。深院雕梁巢燕返，高林乔木谷莺迁。韶光正近清明节，花坞楼台酒旆悬。

春云漠漠连春空，映阶草色绿茸茸。不寒不暖雨新霁，满城佳气浮葱葱。岸柳依依微烟笼，园林淡荡催花风。东君造化一何工，施青绘紫复匀红。多少闲花与凡卉，不论妍丑争夭秾。燕舞莺歌昼晷永，帘幕无人门宇静。何处飞来双蛱蝶，翻翻飞入寻香径。可怜春色都九旬，朝欢暮宴归王孙。秃毫写纸属诗人，长歌短什劳精神。长歌短什聊自适，岂有佳句生阳春。

闲步西园里，春风明媚天。蝶疑庄叟梦，絮忆谢娘联。踏草青茵软，看花红锦鲜。徘徊月影下，欲去又依然。

春园得对赏芳菲，步草黏鞋絮点衣。万木初阴莺百转，千花乍拆蝶双飞。牵情自觉诗毫健，痛饮惟优酒力微。穷日追欢欢不足，恨无为计锁斜晖。

从宦东西不自由，亲帏千里泪长流。已无鸿雁传家信，更被杜鹃追客愁。日暖鸟歌空美景，花光柳影谩盈眸。高楼惆怅凭阑久，心逐白云南向浮。

春暖长江水正清，洋洋得意漾波生。非无欲透龙门志，只待新雷震一声。

默默深闺掩昼关，简编盈案小窗寒。却嗟流水琴中意，难向人前取次弹。

窈窕风光艳艳春，无言桃李一番新。青回野烧草初染，光泛幽香兰可纫。官柳欲眠多态度，海棠贪睡足精神。旧游似梦浑情懒，对景无聊愁杀人。

青旛碧胜缕金文，柳色梅花逐指新。却笑尚为儿女态，宝刀剪彩强为春。

挑尽残灯梦欲迷，子规催月小楼西。纱窗偷眼天将晓，无数宿禽花下啼。

淮南寒食更风流，丝管纷纷逐胜游。春色眼前无限好，思亲怀土自多愁。

帘前日暖翩翩过，帘外风轻对对斜。偏是社来还社去，年年不见蜡梅花。

清江碧草两悠悠，各自风流一种愁。正是落花寒食夜，夜深无伴倚空楼。

翠密藏鸦绿柳提，伤春懒矣步桃溪。梦回窗下日当午，𫛸鴂一声林外啼。

倦对飘零满径花，静闻春水闹鸣蛙。故人何处草空碧，撩乱寸心天一涯。

东风迤逦转南风，万物全归长养功。舜岂无心阜民俗，薰薰歌入五弦中。

纱幮困卧日初长，解却红裙小罩凉。一篆炉烟笼午枕，冰肌生汗白莲香。

水亭相对已黄昏，静数飞萤过小园。窗下孤灯自明灭，无陶独自懒扃门。

暑夕炎蒸着摸人，移床借月卧中庭。更深露下衣襟冷，梦到阳台不奈醒。

满意好风生水面，趁人明月到天心。此时情绪谁能会，独坐中庭夜已深。

夏日初长候，风棂暑夕眠。衣轻香汗透，睡重翠鬟偏。颦绿攒眉小，啼红上脸鲜。起来无个事，纤手弄清泉。

恋恋西湖景，山头带夕阳。归禽翻竹露，落果响芹塘。叶倚风中静，鱼游水底凉。半亭明月色，荷气恼人香。

小阁对芙蕖，嚣尘一点无。水风凉枕罩，雪葛爽肌肤。

淡红衫子透肌肤，夏日初长水阁虚。独自凭阑无个事，水风凉处读文书。

极目寒郊外，晚来微雨收。陇头霞散绮，天际月悬钩。一字新鸿度，千声落叶秋。倚楼堪听处，玉笛在渔舟。

萧瑟西风起何处，庭前叶叶惊梧树。万物收成天地肃，田家芋栗初登圃。杳杳高穹片水清，一点秋雕翥云路。凄凄空旷雨初晴，凉飇动地收残暑。高楼玉笛应清商，天外数声新雁度。园林草木半含黄，篱菊黄金花正吐。池上枯杨噪晚蝉，愁莲蔌蔌啼残露。可怜秋色与春风，几度荣枯新复故。

芙蓉斜倚胭脂脸，岩桂轻摇金粟花。愁思不知秋浩荡，一鞭逸兴绕天涯。

肃肃凉风至，凄然景骤清。雨余残暑退，日落晚凉生。鹰隼双睛转，梧桐一叶惊。试听松竹里，万籁起秋声。

三秋灵匹此宵期，万古传闻果是非。免俗未能还自笑，金针乞得巧丝归。

一夜凉风动扇愁，背时容易入新秋。桃花脸上汪汪泪，忍到更深枕上流。

雨后风凉暑气收，庭梧叶叶报初秋。浮云尽逐黄昏去，楼角新蟾挂玉钩。

西风淅淅收残暑，庭竹萧疏报早秋。砌下黄昏微雨后，幽蛩唧唧使人愁。

凉吹晚飕飕，芦花两岸秋。夕阳楼上望，独倚泪偷流。

风倍凄凉月倍明，人间占得十分清。可怜宋玉多才子，只为多情苦怆情。

扁舟夜泊月明秋，水面鱼游趁闸流。更作娇痴儿女态，笑将竿竹掷丝钩。

九秋三五夕，此夕正秋中。天意一夜别，人心千古同。清光消雾霭，皓色遍高空。愿把团圆盏，年年对兔宫。

不许蟾蜍此夜明，始知天意是无情。何当拔去闲云雾，放出光辉万里清。

杳杳长空敛雾烟，冰输都胜别时圆。风传漏报天将晓，惆怅婵娟又隔年。

独占秋光盛，天工信有偏。清晖千里共，皓魄十分圆。兔影寒犹弄，蟾蜍老更坚。只愁看未足，一去又轻年。

清宵三五凉风发，湖上闲吟步明月。涓涓流水浅又清，皎洁长空纤霭灭。水光月色环相连，可怜清景两奇绝。

满院含秋思，蟾辉映一方。蛩吟喧曲砌，鸟宿傍回塘。木落桐应瘦，宵寒漏正长。安仁闲感慨，徒尔鬓苍苍。

疏雨洗高穹，潇潇滴井桐。润烟生砚底，凉气入堂中。翠锁交竿竹，红翻落叶枫。抚琴闲弄曲，静坐理商宫。

秋风本无意，愁思自难禁。共月伤千里，来书胜万金。代骝惊北吹，越鸟恋南林。已有归宁约，何须惜岁阴。

生杀循环本自然，可堪肃肃出乎天。休嗟物理易雕瘁，好看西成报有年。

潇潇风雨暗残秋，忍见黄生满径幽。恰似楚人情太苦，年年对景倍添愁。

日一北而万物生，始知天意在收成。愚民未论祁寒理，往往相为嗟怨声。

触目园池景，荷枯菊已荒。风寒侵夜枕，霜冻怯晨妆。江上枫翻赤，庭前橘带黄。题诗欲排闷，对景倍悲伤。

爱日温温正涤场，老农击壤庆时康。水催舂韵𢭏残雨，风急耞声带夕阳。霜瓦晓寒欺酒力，月栏夜冷动诗肠。厌厌对景无情绪，谩把梅花取次妆。

彤云黯黯暮天寒，半卷珠帘未欲眠。独坐小窗无伴侣，可怜霜月向人圆。

霜月照人悄，迢迢夜未阑。鸳帏梦展转，珠泪向谁弹。

温温天气似春和，试探寒梅已满坡。笑折一枝插云鬓，问人潇洒似谁么。

黄锺应律好风吹，阴伏阳升淑气回。葵影便移日长至，梅花先趁小寒开。八神表日占和岁，六琯飞葭动细灰。已有岸旁迎腊柳，参差又欲领春来。

凭阑观雪独徘徊，欲赋惭无咏絮才。盐撒空中如可用，收藏聊与赠羹梅。

推枕鸳帏不奈寒，起来霜月转阑干。闷怀脉脉与谁说，泪滴罗衣不忍看。

六出飞花四面来，连山连水皓皑皑。玲珑天地苍茫合，的皪园林烂漫开。庾岭腊梅寒散乱，章台风柳絮萦回。自言空有孤吟癖，览景惭无谢氏才。

夜雪飞花似月明，交连寒影透门庭。只宜挟策临窗坐，免用辛勤更聚萤。

江水冰消起绿鳞，川原荡涤少烟尘。风吹南北溪桥畔，柳色参差欲漏春。

纷纷瑞雪压山河，特出新奇和郢歌。乐道幽人方闭户，高歌渔父正披蓑。自嗟老景光阴速，唯使佳时感怆多。更念鳏居憔悴客，映书无寐奈愁何。

朱帘暮卷绮筵开，风雪纷纷入酒杯。对景恨无飞絮句，从今羞见谢娘才。

昨夜霜风透胆寒，围炉漫意昔年欢。如今独坐无人说，拨闷惟凭酒力宽。

休叹流光去，看看春欲回。椒盘卷红烛，柏酒溢金杯。残腊余更尽，新年晓角催。争先何物早，唯有后园梅。

天与娇娆缀作花，更于枝上散余霞。少陵漫道多诗兴，不得当时一句夸。

芬芳红紫间成丛，独占花王品第中。到底只留为谑赠，更劳国史刺民风。

娇娆万态逞殊芳，花品名中占得王。莫把倾城比颜色，从来家国为伊亡。

如何天赋与芬芳，徒作佳人淡𥩟妆。试倩东风一为主，轻黄应不让姚黄。

一枝才谢一枝殷，自是春工不与闲。纵使牡丹称绝艳，到头荣瘁片时间。

飞葩散乱拥栏香，万朵千枝不计行。烂漫初开向清昼，会稽太守乍还乡。

满地红影蘸秋光，始觉芙蓉植在旁。赖有佳人频醉赏，和将红粉更施妆。

为花结实自殊常，摘下盘中颗颗香。味重不容轻众口，独于寝庙荐先尝。

园林萧索未迎春，独尔花开处处新。只有官娃无一事，每将施额鬬妆匀。

消得骚人几许时，疏篱淡月著横枝。破荒的皪香随马，春信先教驿使知。

劲直忠臣节，孤高列女心。四时同一色，霜雪不能侵。

暑气炎炎正若焚，荷花于此见天真。香房馥郁随风拆，笑脸妖娆映水新。间叶浅深殷似点，满池繁媚丽于春。年年占得余芳在，几见当时步步人。

园林经腊正雕残，独尔花开烂漫鲜。借问陇梅知幸否，得陪春卉共时妍。

岂意为花属后庭，荒迷亡国自兹生。至今犹恨隔江唱，可惜当时枉用情。

幽芳别得化工栽，红紫纷纷莫与偕。珍重故人培养厚，真香独许寄庭阶。

自古兴亡本自天，岂容人力预其间。非凭天与凭骓逝，骓不前兮战已闲。

盖世英雄力拔山，岂知天意在西关。范增可用非能用，徒叹身亡顷刻间。

男儿忍辱志长存，出胯曾无怨一言。漂母人亡石空在，不知还肯念王孙。

功成名遂便归休，天道分明不与留。果可人间恋驹隙，何心愿学赤松游。

汉方扰扰袭秦风，勇士相高马上功。惟有君侯守奇节，能将新语悟宸衷。

文帝为君固有余，岂容流涕复长吁。单于可击非无策，表饵陈来术已疏。

秦火经来道失真，下帷发愤每劳神。谁知异日为无得，只听平津一老臣。

七国绵延蔓草图，一言请削独干诛。扬雄自负功名志，犹罪当时太失愚。

洽闻博识似君难，况复腾凌宗室间。屡谏不容甘畎亩，七侯同日亦何颜。

王氏滔天擅国权，可堪恭显厕其间。屡形天谴君非悟，徒使宗臣每犯颜。

福有根基善有源，必兴缘此敞新轩。埋蛇入相真堪慕，屠狗封侯岂足论。未必芝兰偏谢砌，好看车马集于门。从来天报无先后，不在其身在子孙。

潇洒新轩傍翠岑，攀鳞勃勃此潜心。易惊谁羡叶公室，入梦当为傅说霖。变化一身雷霹远，腾凌千里海波深。卧庐曾比崇高志，肯忆当时梁父吟。

一轩潇洒正东偏，屏弃嚣尘聚简编。美璞莫辞雕作器，涓流终见积成渊。谢班难继予惭甚，颜孟堪睎子勉旃。鸿鹄羽仪当养就，飞腾早晚看冲天。

春闱报罢已三年，又向西风促去鞭。屡鼓莫嫌非作气，一飞当自卜冲天。贾生少达终何遇，马援才高老更坚。大抵功名无早晚，平津今见起菑川。

当年持节使，宽厚出诚心。郡国承风远，朝廷注意深。十行初下诏，四海望为霖。几夜台星转，光侵九棘林。

南北常嗟见未因，停舟今喜笑谈亲。张姬淑德同冰玉，李白高吟泣鬼神。和管幸听鸣凤侣，滥竽还愧赏音人。佳篇奖拂还过实，班卫声名岂易伦。

华榜危楼岂浪名，人间四者此环幷。日知光景无虚度，时觉清风满座生。庾亮据床谈兴逸，仲宣倚槛客愁轻。眼前此乐难兼得，许我登临载酒行。

高亭忽登览，豁尔思无穷。访古多遣迹，留题有钜公。地分吴楚界，人在斗牛中。不是乘槎客，那知此路通。

帆高风顺疾如飞，天阔波平远又低。山色水光随地改，共谁裁剪入新诗。

扁舟欲发意何如，回望乡关万里余。谁识此情肠断处，白云遥处有亲庐。

画舸寒江江上亭，行舟来去泛纵横。无端添起思乡意，一字天边归雁声。

满江流水万重波，未似幽怀别恨多。目断亲闱瞻不到，临风挥沔独悲歌。

对景如何可遣怀，与谁江上共诗裁。江长景好是难尽，每自临风愧乏才。

岁暮天涯客异乡，扁舟今又度潇湘。颦眉独坐水窗下，泪滴罗衣暗断肠。

岁节将残恼闷怀，庭闱献寿阻传杯。此愁此恨人谁见，镇日柔肠自九回。

去家千里外，飘泊若为心。诗诵南陔句，琴歌陟岵音。承颜故国远，举目白云深。欲识归宁意，三年数岁阴。

极目思乡国，千山更万津。庭闱劳梦寐，道路厌埃尘。诗礼闻相远，琴樽谁是亲。愁看罗袖上，长揾泪痕新。

忽得南来信，殷勤慰我心。新诗怜后逸，清论忆容音。目断乡程远，楼高客恨深。三年重会合，依旧见荆阴。

忆昔江头别，相看对古津。去来分橹棹，南北隔音尘。把酒何时共，论文几日亲。归宁知有约，彩服共争新。

角莹纤琼鳞粲金，拥珠闲卧紫渊深。时来天地云雷举，起作人间救旱霖。

纷纷桃李皆凡俗，四时之中惟有竹。非惟苍翠列风轻，对之自觉清人肉。羡君年少多才艺，笔墨潜偷造化力。扫出一枝爰惠我，清阴翠色惊满幅。嗟我得之喜何以，贪夫忽获珠盈斛。朝夕捧玩不知疲，如在太白楼上宿。遽令标轴挂壁间，劲节直日长目前。不必溪边寻六逸，不必林间访七贤。岂使阎本与王维，独擅古念称神师。又有屏间名浪得，误墨成形何足奇。未若一笔扫一枝，渭川移来人莫疑。珍藏欲默默不得，命笺索笔成新诗。诗穷纸满意不尽，阁笔无语愧才稀。

病眼看花似梦中，一番次第又飞空。朝来不忍倚树立，倚树恐摇枝上红。

一径浓阴影覆墙，含烟敲雨暑天凉。猗猗肯羡夭桃艳，凛凛终同劲柏刚。风籁入时添细韵，月华临处送清光。凌冬不改青坚节，冒雪何伤色转苍。

百竿直节拂云霁，千亩谁人羡渭溪。燕雀谩教来唧噪，虚心终待凤凰栖。

正阻行程江岸间，江头三日系归船。水光激浪高翻雪，风力推沙远涨烟。拔闷喜陪尊有酒，供厨不虑食无钱。雕章见及唯虚辱，勉强赓酬愧斐然。

桃李无言蜂蝶忙，晓寒未肯放春光。花将计会千山日，风为栽埋一夜霜。

早上新莺语尚蛮，花无气力倚雕栏。幸蒙残雪回头早，又遣东风薄幸寒。

双毫五彩兔狸锋，珍与欧阳象管同。多谢寄来情意重，从今敢废墨池工。

野花啼鸟喜新晴，湖上波光漾日明。底事伤春心绪懒，不堪愁里听莺声。

林花落尽草初齐，客里萧条思欲迷。又是春光去时节，满城飞絮乱莺啼。

清明玩赏正繁华，今日林梢落尽花。人散酒阑春已去，一泓初涨满池蛙。

土花能白又能红，晚节由能爱此工。宁可抱香枝上老，不随黄叶舞秋风。

晓来偶意画愁眉，种种新妆试略施。堪笑时人争仿佛，满城将谓是时宜。

长丝袅娜拂溪垂，乳絮风吹漠漠飞。全惜东风与为主，年年先占得韶晖。

风牵袅袅摇无定，翠影侵阶已午天。花发鸟歌春景媚，好看柔软吐香绵。

每对春风竞吐芳，胭脂颜色更浓妆。含羞自是不言者，从此成蹊入醉乡。

满园花发白于梅，又与红桃幷候开。可口直须成实后，莫将苦种路旁栽。

小小琼英舒嫩白，未饶深紫与轻红。无言路侧谁知味，惟有寻芳蝶与蜂。

雪格冰姿蜡蒂红，水边山畔淡烟笼。江风也似知人意，密递清香到室中。

夜久万籁息，琴声愈幽寂。接引到清江，岩泉溜寒滴。

天然金蕊冠群英，谁信鹅黄染得成。昨夜南枝报春信，摘来香露月中清。

熠熠迎宵上，林间点点光。初疑星错落，浑讶火荧煌。著雨藏花坞，随风入画堂。儿童竞追扑，照字集书囊。

深闺寂寞带斜晖，又是黄昏半掩扉。燕子不知人意思，檐前故作一双飞。

见尔来齐去亦齐，空巢零落屋庐低。更无心记衔泥处，花絮春风小院西。

旷写亭高四望中，楼台城郭正春风。笙歌富庶千门乐，市井喧哗百货通。叠叠民居还瓦屋，纷纷游蝶乱花丛。凭栏忽念非吾土，目断白云心莫穷。

