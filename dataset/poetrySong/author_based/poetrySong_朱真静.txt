去来如一，真性湛然。风收云散，月在青天。

青灯寒焰弄微明，灯与幽人一样清。案上黄庭浑懒看，时闻败叶打窗声。

紧著芒鞋高系裙，野猿相狎许同群。绿萝林里采茶去，踏碎青山一片云。

经书不是语虚无，荆棘丛中有坦涂。不遇至人真口诀，误人错下死工夫。

十年身与鬼为邻，曾见岩花几度春。莫怪柴门终日闭，怕将尘事恼闲人。

