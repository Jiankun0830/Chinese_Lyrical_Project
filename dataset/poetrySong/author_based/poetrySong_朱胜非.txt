纷纷桃李春，过眼成枯萎。晚荣方耐久，造物岂吾欺。

老火未甘退，稚金方力征。炎凉分胜负，顷刻变阴晴。

郴岭最高处，桐轩临水开。晚晴东北望，直见郁孤台。

雷霆起蛰虬，夭矫势欲上。忽然化此木，尚作拏云状。婆娑枝干垂，生涩纽结壮。图经不能记，父老那可访。晋杉定侪类，蜀柏岂辈行。栎梦何足神，槐语固已妄。自无斧斤忧，未始疑大匠。

曾到泸溪渡，山青石壁粗。云藏天宝塔，水遶率岩湖。日暖鱼增价，风和酒易沽。鱼船交过往，商旅及成都。

涪翁诗名存宇宙，李杜摧锋君殿后。山川草木经品题，千古佳名长不朽。中年微累黔中□，石通曾运羲□□。

咫尺天湖号堵坪，先贤曾此劝农耕。若教一日归豪右，敢向黄公庙下行。

始意锺陵参马祖，却寻橘井访苏仙。

地藏堂中坐，天鹅岭下行。

