汉有郡文学，儒宫所宗师。稚圭虽叹滞，邓禹犹愿为。圣朝兴庠序，内外振新规。嗟余介且拙，性与丘壑宜。青衫起泮水，六见开辛夷。经术聊辨惑，文章非振奇。群英何济济，屈就董生帷。讲习良可乐，敩学交相资。但观芹藻长，不恤颜鬓衰。忽传太学命，飞诏下天涯。自省草茅贱，岂称廊庙知。亲友颇敦迫，黾勉趋官期。生平好古心，或冀伸此时。偶兹春奠毕，将与诸生辞。浊酒多如渑，颁贶自守麾。乡饮久不讲，礼意犹可追。高阁矗丹槛，公堂焕云楣。裒衣二百众，齿发叙尊卑。笾豆俨在列，鹓鸿来有仪。珍饔荐瑶觞，虽醉尚肃祗。式燕固云喜，有行尤怆离。勉旃重勉旃，修业戒荒嬉。黼绣在德义，金玉惟书诗。豫章生拱把，群木共葳蕤。养之得其性，自有凌云枝。又如甽浍流，不息趋天池。居乡为闵参，得志慕皋夔。当令竹帛间，炳炳令名垂。

晏侯昔为州，岁旱庆霖雨。夫君与方子，吟思共清苦。不才辄继声，玉石愧同处。赓酬自邦君，高歌遍幕府。开编读英辞，风义恨修阻。历年屈指八，阅守今已五。温温刘苏州，扬仁美风土。篇章极清新，操行到淳古。去年掌胶庠，幸此荫德宇。遇君来自西，暂作皋桥旅。并游盍簪裾，良宴陪樽俎。辱顾眼俱青，言诗多见与。近当庚伏间，不雨病禾黍。田干如龟裂，一溉劳远取。如惔沴气生，望岁群心沮。园居虽闲旷，何处逃蕴暑。使君忧悯深，雩祀以时举。精诚祷祠下，若与神告语。随车油云飞，阖境膏泽溥。槁苗兴膴原，涸辙通别浦。万轮水可汲，千笠草务去。籼禾与䅉稻，指期入我庾。清晖登溪山，余润满林圃。中吴垂白叟，买酒相抃舞。扫石邀良朋，清风快谈麈。此时无一诗，欢意何以叙。朝家日隆平，二圣保基绪。施仁塞天渊，敷政皆尧禹。旧臣留旦奭，新相拜房杜。风和调舜琴，俗厚空周圄。销变召泰和，协气应律吕。吾侪夙承学，嘉庆幸亲睹。相期美康平，复见颂多稌。

马周起布衣，一日见紫宸。献言中机会，数岁持衡钧。叹息慕前哲，谁能继清尘。毛公东南美，迥掩竹箭珍。高才与精识，卓尔出天真。论政明得失，谈兵到几神。天戈讨梅山，婉画昔已伸。一官遇贤守，相与康吴民。孰云芙蓉幕，久卧五色麟。圣君驭群材，功业图日新。旌麾颇牧用，帷幄良平臻。奇士求即至，当世有伟人。君今赴明诏，亨会在此辰。夕发碧江外，秋过清汴津。彤庭敞神丽，文陛高嶙峋。良筹上意合，深策庙谟亲。功名立少壮，富贵将迫身。我亦有志者，卧疾松陵滨。耰锄代长铗，韦带比华绅。高怀未遐弃，荒径枉朱轮。𫄥𫄥听君语，懦夫气益振。病骝观逸骥，举首嘶鸣频。尚期居要路，回光及幽沦。

昔在章圣朝，先君为名臣。入陪儒林老，出拥使者轮。忠谟与休烈，万世永不泯。惜哉未大任，天意昌后人。公生韫俊德，磊落幼绝伦。深林有条梅，不揉自可珍。外隅正以方，中府粹且仁。沛然施之事，迅若般之斤。自联金闺彦，颉颃三十春。牙筹析经费，龙节绥远民。朅来天畿东，威誉薄海垠。群情无遁照，众理日益勤。吏径皆敞辟，敝根悉锄耘。惸惸旧鳏寡，今也皆不贫。阖部数百城，膏泽一以均。正月方再浃，是日为生申。东人竞祝公，百福丛于身。同宗复荷德，善祷久所陈。况公方耆艾，百行享明神。俾公永且康，笔端扶化钧。俾公炽而大，膝下森华绅。近得举之躅，前望伯虎尘。先阀期益显，蹇品庶可亲。

庠中今多材，灿若荆岫玉。琢磨观粹美，尤爱魏与祝。二子幼相友，共学横山麓。抱书来泮宫，美质异碌碌。文辞堪适用，光莹轻缣幅。前年掇高选，丽赋人争录。吴兴太守贤，好善下白屋。贻书勤聘礼，扫榻待英躅。伯乐过冀北，所顾皆骥𫘧。翩翩告别去，舟泛苕溪渌。南陔急亲养，聊以奉水菽。愧我不能留，嗈嗈想鸿鹄。良辰振六翮，一举耸群目。云汉期高翔，稻粱非所欲。

怀友对华月，身如匏系何。遥聆金玉音，怅望江湖波。忧来诵三篇，调饥饷嘉禾。苏范天下贤，阅士岁月多。怜君似兰芷，长育瑶山阿。良工得宝璧，韫椟加琢磨。发为惊人语，九曲倾洪河。蟠蜿寄短章，浩荡写长歌。一官得武林，万景尽包罗。又如弹响泉，余韵清且和。籍湜师韩文，其则在伐柯。俯视枳棘间，翔鸾岂蹉跎。圣朝颂声作，周雝与商那。二公且大用，岂得归岷沱。

夙志在萧闲，获此遁幽迹。乔林无冬春，苍霭异晨夕。旁窥疑好峰，俯瞰惊峭壁。浩然溪山兴，尽在陶潜宅。杖藜行水边，萍际湛空碧。良鱼不轻游，弱羽犹自惜。吟髭不禁霜，晓鉴见早白。古人已深叹，信是林园客。遣累假禅锋，陶情任诗格。寄声招友人，来看亭前柏。

采兰无复养，婴此终天悲。家空弱妹长，恐失桃夭时。翠蔓倚长松，之子得所随。衔杯款相遇，掺袂伤暂离。洞庭春风高，杨柳绿江湄。柴门归独掩，桂楫暮何之。眷眷厚有余，佳什犹在兹。散帙渴精论，言诗伫良规。惜哉片帆去，快若驷马驰。东皋多乐事，归计勿迟迟。

支岭高风远，杼山佳句稀。云岩有开士，诗理到精微。不知蓬户隘，未倦凎镮飞。忘形任谈笑，敷衽评是非。近师宣城老，远慕苏州韦。我亦有吟癖，古人思与归。愿闻碧云篇，所得如珠玑。渔樵未晚出，乘兴叩禅扉。

冲寒步郊原，烟水照林薄。雪余山色佳，浦浚湖波落。静可钓纶垂，清欲尘缨濯。相逢两俊友，辞义富金臒。携手登高台，谈笑有真乐。寸眸周远近，幽思腾寥廓。逝将飞片帆，直泛洞庭脚。絷维阻并游，搔首向城郭。

泰山先生久冥寞，世把春秋束高阁。腐儒退隠三十年，独玩遗经思笔削。滥居师席愧匪才，日演微言更岁籥。欲遵广路视堂奥，誓辟浮云窥碧落。兹辰讲解告终篇，敢屈邦君亲视学。邦君旧是补衮才，忠论嘉谟动宸幄。密为福泽遍寰瀛，暂得麾符出京洛。爱民如子不忍伤，政用中和屏威虐。深惟教本在庠序，力助儒风止奸恶。群材傥得就长育，百堵何为惮兴作。耽耽黉舍尽修严，翼翼公堂骤清廓。已欣华构将落成，肯枉双旌率僚幕。清晨初谒二公祠，重道严师致恭恪。更忘烦暑临讲席，自降威容听扬榷。羜肥酒酾宴诸生，金印煌煌对褒博。传闻长幼相告语，争诵诗书亲教约。欢声四出屏阴沴，云雾俄收日华烁。文翁化蜀士皆成，鲁侯修泮民思乐。自惭传道竟何补，禄食充饥免藜藿。幸逢贤守善承流，喜与吴人醉优渥。

极望铺千顷，平观彻九霄。纵横随物象，合散委天飙。洒竹声微动，妆松势不摇。庭空飞鸟影，窗失远山椒。钓罢盈孤屿，行稀覆小桥。争先笼碧瓦，骋巧缀柔条。片片谁裁制，团团似琢雕。丘陵平坎险，草木起枯焦。皎洁那容染，轻清祗自飘。匊来便幼稚，披去羡渔樵。篷冷孤舟泊，蹄轻逸骥骄。危楼明皓皓，虚室静萧萧。余霰霏残夜，层冰结霁朝。界疑华藏见，境入洞天遥。向晦终难掩，居高却晚销。润滋甘井脉，寒减暮江潮。思妇啼红袖，征夫拥皂貂。履穿愁践足，心悟任齐腰。就映犹开卷，频餐愈病痟。袁公当强起，谢女尚能谣。旋取茶铛泛，多收药匕调。任令埋蜡屐，直欲鼓兰桡。扫处迷三径，吟余冻一瓢。因思良友至，急奔牧童邀。池馆增潇洒，杯盘奈寂寥。壶中闻笑语，物外睹风标。真乐非弦管，奇辞脱篆雕。红尘荡涤尽，宿酒等闲消。烛映凝膏浅，香清切柏烧。谈围终易解，诗将可称骁。闻道群贤集，方从五马招。黄堂催盛宴，缇幕会英僚。海气连平野，岩光满丽谯。缤纷霑寿斝，炫晃照华镳。刘白才名重，枚邹笔力超。袴襦歌美政，牟麦庆新苗。畎亩深盈尺，风云会再宵。贺声周四境，瑞奏达中朝。郡国仁风远，乾坤协气饶。年年书大有，击壤望唐尧。

天意绍斯文，成书在圣孙。一篇穷妙理，万古诵微言。美行敷华叶，精诚固本根。并明参日月，幽赞极乾坤。奥义谁钻仰，真儒善讨论。披云观泰华，行水自昆仑。庠序非才处，诗书素志敦。崇朝羞倚席，暇日废窥园。辨惑开群听，潜心到大原。意将追往哲，学岂为专门。盛府连称治，耆英继典藩。始终临讲席，前后枉高轩。全帐罗金鼎，盈庭倒玉樽。旌旗来有庆，衿佩寂无喧。士识师资贵，民知道义尊。僖公史官颂，郑校相君存。芹藻欢欣意，陵阿长育恩。中材多杞梓，宝器列瑶琨。五纪登朝盛，群英着籍繁。美哉文正学，遗泽洽元元。

方面威名久，朝端闻望隆。需章祈玉陛，宝诏与琳宫。睿奖均劳逸，高情保始终。他年黄发老，清世紫芝翁。迹放风波外，心安梦幻中。身轻随寿鹤，目极送冥鸿。祖帐群公集，啼婴万俗同。何缘留召父，无路达尧聪。夸里金龟重，荣先密印崇。高堂罗俎豆，幽径铲蒿蓬。趁健歌归去，因闲味道冲。谢庭常有庆，越橐任令空。醉帽欹华月，吟髭动好风。翠虬乔木老，锦障海棠红。平昔高轩过，深嗟陋巷穷。嘘枯言不绝，推毂赐尝蒙。载酒要彭泽，名乡表郑公。量材如断木，荷德重维崧。耆俊方图任，明廷正纳忠。剧藩如择将，犹恐起宗工。

卿寺方森棘，侯邦屡建旗。才锋周物理，智烛见神机。寿远眉毫秀，身康鬓雪稀。翠筠高挺节，古柏暗增围。云陛朝升对，铜符夕佩归。灌苗潜致茂，针瘼坐令肥。召杜名方重，松乔志所希。非才学诗礼，多幸奉庭闱。叶载神龟稳，雏随彩凤飞。晨昏趋膝下，永着老莱衣。

榜登龙虎亚伦魁，一纪横飞长宪台。谟议轩昂开日月，辞章雄伟鼓风雷。朝端已庆明良会，庙论咸推将相才。一跌云衢成老大，几迁方面叹邅回。致君事业看霜鬓，经国风猷付玉杯。驱弩屡惊园令出，引章还喜买臣来。展坟乍觉青松长，视学追怀绛帐开。荣满江山增气象，仁霑里闬舞儿鲐。齐云晚咏难留白，绿野新居欲继裴。淮海巨藩虽重寄，傅岩须起作盐梅。

筑坛精祷意通神，零雨先期泽此民。骤作六花犹及腊，更迟一日即回春。斜飘燕寝初惊密，平压高楼渐喜匀。千里山河忘险秽，十门坊市绝埃尘。谢庭贺燕凌晨集，郢曲歌声遇景新。细入吟窗粘冻笔，轻随舞袖落花茵。胶舟渐进危樯远，汲井弥甘短绠伸。遍壅枯根苏杞柳，巧妆寒叶活松筠。终朝讼息延佳客，几度年丰达紫宸。力可回天消旱暵，为霖岂独傅岩人。

屈指西州当世英，我公杰出久知名。自从扬马奇才后，又得岷峨灵气清。刚者近仁今始见，惠而能政古难并。胸罗万象纵横有，目悦群情黑白明。已借牙筹安右辅，尚留金节压东瀛。片章驰上云霄动，一檄飞前草木惊。断割剧繁如简易，针砭瘦瘠使丰盈。此时阜俗资良策，匪夕畴庸在老成。窃愧衰姿毗太府，幸逢雅量庇寒生。欲祈阴施增仙算，几见蟠桃结子荣。

怪石铺幽麓，芳塘倚茂林。冷光开玉镜，清影涤人心。芹藻无伤性，龟鱼各就深。泉源应不涸，何必傅岩霖。

巨浪洗苍玉，一峰飞我前。凿开混沌窍，窥见沧浪天。洞敞延华月，岩虚生翠烟。幽轩相对久，古意日翛然。

宝干多材美，孤根一气同。春余花淡薄，雪里叶青葱。蕃衍非人力，坚刚禀化工。寸枝裁玉轸，可助舜南风。

五纪栽培后，三春长育中。灵根蟠故国，密叶荫儒宫。患与般斤远，歌宜鲁藻同。先儒垂意远，期此出三公。

楚客曾流咏，吴都独擅奇。风霆存老干，桃李避芳时。名入文房梦，功资妙手医。紫微颜色好，先占凤凰池。

昔年曾赏玩，移自碧山遥。古干磨文石，寒枝熨翠绡。虽殊楩梓用，终免雪霜凋。来者宜珍护，毋令困采樵。

古柏列重门，连枝若弟昆。参天分直干，得地共灵根。月照龙蛇影，风摧铁石痕。鸾凰期可宿，香叶向春繁。

槃根几百龄，合干倚冥冥。偃蹇双虬耸，联翩两盖青。紫鳞霜外跃，绀叶雨余馨。左纽凭仙宇，何如拱泮亭。

弱植还生意，凌冬见后凋。尚低霑雨露，更长拂云霄。庭月摇疏影，檐风舞细条。他年逢匠石，宝构壮天朝。

山形拱泮宫，林壑意无穷。自得千岩秀，无亏九仞功。光延东岭月，清转碧潭风。官冷真相称，婆娑一钓翁。

忠义家声久，夫君更美才。吏民愁既去，交友约重来。别岫浮云远，征帆晓月开。棣华同郡府，眷恋共衔杯。

嫩跗黏绛蜡，轻朵插珠钿。雪里心偏苦，花中达最先。玉阶香馥郁，烟野蕊联娟。托植虽然别，黄金子并圆。

柏叶元同翠，桃颜未比红。留芳占春月，弄蕊耐秋风。自称阶庭玩，休烦帟幕笼。佳篇补韦白，流品重吴中。

筑室寻幽处，唯求水竹邻。心安何必贵，累少莫如贫。石里求奇古，花中悟道新。不须多辙迹，猿鹤自为宾。

珍木何年种，繁英满旧枝。开从残雪里，盛过牡丹时。对日心全展，凌风干不欹。药阶如赋咏，欠此尚相思。

隠圃甚萧条，驱车岂惮劳。境从前代胜，冈对远山高。林晓猿抽臂，池秋鹤浴毛。兴来频就醉，奇句仆离骚。

朱颜充赋早，苍鬓拜恩归。烟水鹡鸰聚，霜穹鸿雁飞。传经金耻富，下笔玉藏辉。贵仕毋嫌晚，天门受赐衣。

二年怀郡印，八度到柴扉。曾未陪珠履，频烦友布衣。水边孤鹤睡，天际片云归。拜德知何日，烟霞恋翠微。

谁谓云中句，能移江上峰。清飙随玉楮，爽气袭尘容。剧暑婴多病，嘉招恨未从。眷言相与意，深荷故情浓。

乡校叨微禄，家林傍旧峰。散人那适用，逋客拙为容。良友幸不弃，华轩时肯从。早秋须命驾，荷叶露华浓。

舜庭新遣牧，汉寺旧名卿。致主丹心在，忧民素发生。鹫峰仙桂老，猿涧古松清。金简传真理，期颐体更轻。

韦公池阁尚依然，宾主于今不乏贤。郡内欣逢两耆俊，樽前喜会四同年。清谈自可成珠玉，真赏何须听管弦。宴罢旌旗摇暮霭，蔡经寂寞别群仙。

一丘虽小势巉然，自古登临历几贤。门惹白云常尽日，地藏灵剑不知年。清欢相与随双旆，幽趣谁能解七弦。每月来游存故事，郡中依旧有诗仙。

命相将乘傅说舟，爱山寻遍乐天游。先声汶北安千里，选胜吴西贲一丘。静见陇云生峭壁，寒知海气入危楼。锵金佳句留萧寺，剡纸朝来贵此州。

蓬岛奇峰水四环，何年涌出向人间。清池不测通沧海，宝玉长存润碧山。曾致神仙留欢咏，可令轩冕乐萧闲。谢公方为苍生起，恋恋烟萝日暮还。

窃禄都无簿领迷，得钱邀客手频携。春来佳景回三径，雪后晴波满一溪。岁月易凋青鬓色，尘埃难上白云梯。烦君枉驾惭荒索，空种梧桐待凤栖。

苍烟寒水满方塘，插架排签典籍场。喜对七贤闲把手，希逢四皓醉飞觞。林深迥出千龄干，诗就俄成万丈光。逸兴欲寻丁氏宅，云间老鹤共昂昂。

闲卧林泉与世疏，使君三度枉旌旟。未陪徐孺升宾榻，敢屈文侯式敝闾。暂掷鱼竿丝半卷，旋开松径草新锄。愧无美酒拈巾漉，难得金波款绪余。

未入柴扉即下车，茅斋挥麈缓论书。不知铜虎威权重，岂责荷衣礼貌疏。此日狂歌希鲁望，昔年能赋拟相如。箧中残藁如传后，虽枉朱轓亦不虚。

甘盘德业满天区，博学承家行有余。凤翥频观先帝诏，牙签新补相君书。晨羊不饮康衢静，夜犬无声狱犴虚。风绩已应推第一，鳌峰深处列仙居。

不爱纷华爱寂寥，松风竹月共萧萧。因随野鹤过三径，每对江鸥洗一瓢。无复尘埃沾短褐，尚思烟水泛归桡。道人肯与羲之友，飞锡重来莫待招。

绝境良辰少两全，搘筇莫倦到山巅。清谈已可忘樽俎，真乐何劳听管弦。才子就题黄绢语，高僧多讽碧云篇。孤舟欲去更回首，天半楼台生晚烟。

秋山寥旷景无涯，执手凭栏到日斜。地竦一丘容涧谷，天低四面纳云霞。凌风剧饮从吹帽，多病忘情懒插花。深羡二难兄弟好，共将岩壑占为家。

浮世谁如金石坚，吟须俄顷见皤然。登山未免怀千古，泛菊相期保百年。方外逸民犹有传，人间高爵岂如仙。良辰盛宴多遗迹，何似江南五柳贤。

万法都明一瞬中，可怜情膜久相蒙。浮云映月元非暗，病眼生花本是空。断想求真犹未悟，将心觅佛转相攻。谁能吸尽曹溪水，莫负当年祖道东。

仙才宜在道家山，却学幽人欲闭关。清燕曾陪明主问，群言已助相君删。谈围莫敌书盈腹，诗社相过酒满颜。闻道卜邻同喜慰，亦开荒径待余闲。

几年彩笔擅辞场，鬓发相饶色更苍。千里旧闻称骥𫘧，九霄安得接鸾凰。醉凭浄几抛乌帽，闲卷新诗置锦囊。治世莫将公干比，松陵风物胜清漳。

好闲不复爱轻肥，病起神清与道宜。药灶夜寒薪焰歇，书窗昼寂竹阴移。坦怀莫学途穷哭，行己应无屋漏欺。里巷游从须勉强，相逢犹记是童儿。

苏台风雨久如期，太守精诚不待祈。万廪更为来岁计，六花故就腊晨飞。静装松桂仙枝老，深壅芝兰土脉肥。衡泌栖迟墙仞远，为公何日赋缁衣。

炫晃天花著物新，壶中万景浄无尘。光辉只欲饶寒士，清洁尤宜比古人。韦白吟时飘入砚，邹枚燕处舞回茵。明年霄汉横飞去，应踏繁霙拜玉宸。

千里江山入郡楼，凭栏乍喜密云浮。冷光交映天峰色，余润遥随笠泽流。民叠袴襦看不厌，客丛簪履赏应留。野人乘兴狂吟外，引鹤披蓑上钓舟。

玉烛均调应改元，贤侯喜雪望尧天。暗声撒竹高斋夜，瑞彩连云画戟前。千里湖山成洞府，万家觞咏展宾筵。应怜陋巷袁安卧，拥褐孤吟又过年。

碧瓦犹藏腊雪寒，东杓初向斗旁观。雪垂华旦天京远，雉舞条风野老欢。官柳嫩黄迎皂盖，园蔬新绿委金盘。诗才例作姑苏守，一曲阳春喜岁端。

满目红尘汩没深，谁能世事总无心。买松野老栽成径，觅竹山僧种满林。薄酒时斟资道气，好诗频讽涤烦襟。凤雏光显门庭喜，应笑陶潜责子吟。

快楫轻纶笠与衣，闲将四物挂柴扉。江头夜雪好披去，湖上春光宜棹归。静处无忧嫌印绶，贫中有味胜轻肥。兴来愿借君毋吝，渺渺烟波一叶飞。

春华急似晓天星，谁得年年鬓发青。露濯浅深枝上锦，风吹离合水中萍。吟余金谷香随步，书罢兰亭酒欲醒。拟把冽泉同一酌，为君林下洗寒瓶。

九曲堙沦茂苑荒，吴人谁复怨吴王。莫言故国千秋远，知是仙家几日长。湖上只夸浮海相，里中休笑效颦娘。旧时芳径今犹在，但属渔樵自采香。

身在尘劳未免忧，伤春伫立碧江头。回肠只𣨼千锺饮，方寸那容万斛愁。懒着锦袍凌巨浪，好乘黄犊傍高丘。池塘得句频相示，直把珠玑为暗投。

奇姿须赖接花工，未必妖华限洛中。应是春皇偏与色，却教仙女愧乘风。朱栏共约他年赏，翠幄休嗟数日空。谁就东吴为品第，清晨子细阅芳丛。

佳景更同民共乐，俊髦皆集盛飞觞。花随客醉还成句，柳赠人行欲断肠。斜月上时霞散绮，暖风来处寝凝香。华年惜过须心赏，富贵丛身逼鬓霜。

通波堤上几秋千，花接遥山柳接天。故里松楸霑雨露，神都池苑隔云烟。耕桑交劝红尘外，罗绮分游画舫边。暂歇甘棠随众望，不禁野岸更闻鹃。

花如步障草如茵，万景繁华在此旬。金印谁来夸故里，密章燔了贲慈亲。莫看白发兴千感，好共朱轓醉一春。俱是诗人兼富贵，只疑元白是前身。

贤守忧劳鬓欲霜，通宵霡霂满吴疆。五湖水阔鱼龙喜，九曲尘清桧柏香。更入高乡多{禾罢}䅉，虽当浅处泛艅艎。为霖事业传家世，润泽应难限一方。

一雨欢心几万家，预期舂稻博流霞。低侵沪渎田交岸，高傍支山水满车。叶幄谩霑桃李实，堤奁暗长芰荷花。丰年阖境浑无事，闲把诗毫放两衙。

天意分明应鲁雩，高坛晨拜紫袍濡。禽窥旧井寒泉长，鱼泳新荷涸辙苏。敏政有余闲利刃，清诗无颣掷灵珠。夏畦蒙润秋皋稔，颜巷销忧卒岁娱。

茹蔬酌水度清晨，自是浮生洁静身。好事频过三径晚，爱闲惜别五湖春。品泉暗识南零味，鉴茗多藏北苑真。且著青袍居膝下，少年未羡折腰人。

兰膏未耗结花新，花自无情喜在人。生向轻笼先得地，开从细焰别装春。飞蛾虽绕光难掩，梦蝶初回色尚匀。更待玉堂清夜直，赐来莲烛影相邻。

农畴已种圃畦青，高卧丘园自放情。客少不嫌三径湿，年丰休叹一瓢清。残鶑喜向风前啭，病鹤犹能月下鸣。千载令名如有得，莫愁轩冕老无成。

我曾折桂向蟾宫，君有文华似彩虹。连蹇未酬平日愿，笑歌犹得故乡同。不才甘作耕岩叟，有志宜为结驷翁。穷达由来都似梦，几人曾是黑头公。

儒者须看万卷书，古人精博固难如。残编莫惜装褫费，旧迹堪怜缮写初。轻拨蠹虫文未损，平齐缃帙架无虚。白头更且穷经艺，谁道忘筌便得鱼。

坐局偷闲步小桥，风随秋叶过轩萧。愁多万斛量难尽，饮欠千锺困易销。笠泽狂歌方继陆，海门高隠莫如焦。昔时委吏犹堪处，谁道仓公厌寂寥。

高轩相约访柴关，潇洒如君会合难。雨径偕行穿履湿，风亭久伫袷衣寒。百忙好向闲中息，万动宜当静处看。公暇再来应不倦，东篱金蕊未凋残。

晓来乘兴步高冈，便就幽斋作醉乡。邻寺楼台分两面，一家池馆得中央。南坡嫩橘寒倾日，北牖疏筠小带霜。更待怪松擎积雪，莫辞访戴举瑶觞。

闲钓松陵阅岁多，家林终日对烟萝。茹芝深隠惭商皓，献璧求知笑卞和。静送征鸿云外翼，吟看老桂月中柯。洛阳年少材惊俗，车马犹从陋巷过。

世间如幻此生浮，宁典仙祠不典州。决胜金城勋烈茂，宣风玉垒治声优。远移遁迹无嘶马，旧得调元问喘牛。耆俊如公宜大用，行闻召节趣兰舟。

平生气节薄青云，不任机心只任真。金为散多虚越橐，衣从洗浄远京尘。吟随猿鹤沧洲晚，醉赏鶑花茂苑春。仰止高贤同里闬，扫门羞未效前人。

北窗二纪傲羲皇，节比渊明事更光。共喜遐龄垂紫绶，莫嫌猛退弃铜章。文房句就心常佚，药鼎功成寿转长。七品官阶三品服，满斟绿醑醉春阳。

久脱朝衣袭野裳，亲逢盛旦日重光。耕田凿井尧民事，垂组怀黄汉服章。诸老相欢陶圣治，两宫遥祝与天长。谪仙才调今谁是，肯解金龟燕夕阳。

数年解绂隠林扉，乘兴频来访习池。老似乐天兼少病，官如叔夜又能诗。身闲幸与耆英接，学浅虚蒙国士知。白雪佳章难复继，策驽追骥自嫌疲。

挺生贤德对耆英，岁物皆新气淑清。年至七旬人已少，子为四品世称荣。紫泥屡捧门多庆，华发虽稠体益轻。欲比遐龄何所似，蟠桃结实老仙京。

星杓指未月增弦，神选良时协半千。恭慎动遵长乐意，洁清能绍冀王贤。缓垂相印淹公论，坚请州符避剧权。四十拥旄非不贵，更看黄发珥貂蝉。

盛世高门福两全，星辰粹气萃为贤。钓璜韬略传三叶，斋钺风棱积十年。阴德在人宜寿考，清才脱俗恐神仙。寒儒欲继崧高颂，不独生申但美宣。

柱史仙翁旧指枝，生贤左右太平基。居留成就昭陵后，赐告从容故里时。筹策久为当世重，勋劳方受两宫知。欲祈天锡公眉寿，更过芳莲叶上龟。

当年弧矢设门阑，英气锺于曲阜间。名覆金瓯新品地，香盘密印旧家山。腰边龟组光华动，膝下龙驹礼法闲。五福俱全谁跂及，流霞为寿日开颜。

武德阴功积在民，既生太姒复生申。手提将钺虽三世，身到台衡始二人。膝下龙驹环寿斝，日边凤使捧恩纶。沙堤筑就朱衣引，富有青春尚四旬。

宣制初闻下玉墀，又逢盛事协熊罴。青霄灵昴凝祥久，紫府蟠桃结实奇。养志增添龟鹤算，避权辞让凤凰池。从今若校中书考，屈指当如郭子仪。

四纪勋荣动冕旒，倦趋黄阁傍沧洲。名如白傅身尤贵，才继微之德更优。千载神龟巢叶稳，九霄老凤带雏游。蓬莱水浅公犹健，辉照东南对斗牛。

幅巾短褐对江云，闲把群经自讨论。鲁泮未能开后学，虞庠岂称讲微言。羸驹久绝腾骧望，病木犹霑化育恩。蒋径虽荒陶菊在，徘徊惟恐去吴门。

孟夏尧蓂六叶残，来从仙府瑞人寰。几年彩凤池中浴，此日神龟叶上闲。七老相欢非将相，二疏高宴欠湖山。羡公退自台衡地，长在烟霞缥缈间。

体貌方隆避政枢，归来衮绣耀东吴。骑鲸才格从天禀，化鹤风姿与众殊。经国文章垂睿想，济民德泽感神扶。堂边三寿高千丈，依旧扁舟泛五湖。

朱门不锁走朱轮，东省仙材昼锦人。石上云轻林屋晓，花头露重洛阳春。谢公棋战乌巾静，裴令吟高绿野新。他日南园真可乞，满池烟水正相邻。

高文大册耀天衢，新句锵金掷隠居。廊庙方将归辅弼，江湖犹复念耕渔。百城草木知威望，一代贤能入荐书。近日东南兴节士，既旌吴子又褒徐。

不为机巧不求新，坦坦襟怀任道真。揭节二方阴布德，分符千里别生春。儿童共喜重迎伋，父老相欢许借恂。池阁逍遥无一事，清风入座转汀蘋。

栝柏森森覆小台，凌风采菊共衔杯。东篱寂寞陶翁醉，连骑缤纷卫相来。放浪五湖惭钓客，均调玉烛仰璇魁。秋河半夜檐前转，谁泛仙槎去却回。

何必襄阳孟浩然，苦吟自可继前贤。虎丘合去十二度，熊轼再游三百年。云阁为君追旧额，霓裳从古播朱弦。此行不减唐人乐，畅饮惟无八酒仙。

目极江湖近，心存象魏遥。未调金鼎𫗧，新泛玉觞椒。赋为凭栏得，忧从散帙消。高才方谢守，轻举羡王乔。桃结千年蕊，松抽百尺条。天涯舟一叶，风送逸渔樵。

玉堂紫阁冠英游，身作三公未白头。须向凤凰池上浴，岂容萧散咏林丘。

扫石扪萝向上行，门前坐见白云生。应思梦得多佳趣，独宿楼中待月明。

地近峰低俗惯游，不知绝景冠吴州。从今合与名山等，左辖题诗翠岭头。

群山处处尽凌空，未若奇峰隠寺中。一见便知名不弃，为传佳句满江东。

万丈澄潭挟两崖，削成奇壁自天开。龙泉一淬名因得，不待秦皇发冢来。

层峦稍稍暮云归，乔木森森众鸟依。再踏石花寻去路，画船十只带斜晖。

丘如蹲虎占吴西，应得佳名故国时。未必金精能变化，空传怪说使人疑。

海涌当年有旧山，吴王侈葬倚层峦。谁知国破丘陵在，兄弟幽居属二难。

西溪风月宜真赏，东岭烟霞称苦吟。他日黄扉勤论道，秋风一梦到山林。

云霞咫尺压吴郊，乘兴斯须棹小舠。欲往结庐嗟未得，羡他何氏有三高。

彩衣几度醉江滨，今日重来泪满巾。惟有旧诗存屋壁，岂知投老负垂纶。

前哲临流猛拂衣，身违忧患是先几。非才自合居闲旷，不泛五湖何处归。

云动鉴中双桨飞，天围林外片帆归。栏杆倚遍日云暮，坐看丹霞生翠微。

人争轩冕安在哉，我爱烟霞归去来。鲁望有灵还见笑，更回城郭恋尘埃。

两山映日磨苍玉，万顷涵虚皱碧罗。不会乐天犹近俗，谩将弦管杂烟波。

长虹稳卧碧江心，梦寐频游觉莫寻。欢友相逢清绝处，酣歌一夕抵千金。

漠漠秋烟羃故园，沉沉暮色暝渔船。月华未出诗翁远，乐事人间少十全。

银潢倒泻入沧溟，身近鱼龙夜不惊。鸣𫇛空飞孤雁过，渔灯照浦一星明。

僧舍萧疏竹苇间，开轩处处面云山。诗家不及禅家乐，坐卧湖光百虑闲。

江里鲈肥味不膻，江头酒美滑如泉。长桥为席云为幕，祗欠洪崖笑拍肩。

人间出鹤只云间，相合仙经得亦难。尘外应多随羽客，未教流俗等闲看。

舟去舟来阅古今，梦中忧乐累人深。凭将一匊松江水，未洗尘缨且洗心。

白日归来皆有意，平生事了最为难。可怜万顷烟波色，只属天随醉眼看。

千古鸱夷节独高，脱遗富贵一鸿毛。馆娃宫女曾亡国，岂独相携泛海涛。

妖华倾国岂无情，忍复颦眉见越兵。若使将军犹好色，安能三徙更成名。

贤哲多为贵势拘，人人空道爱江湖。谁将五鼎盈前食，肯换秋风一箸鲈。

烟暝重湖日欲明，轻篷遥递浦前声。良鱼好入深渊去，不为鸣榔取次惊。

川上飞桥处处横，几回经此阅平生。碧芦萧瑟风前韵，一似家林霰雪声。

吹散青云见好峰，家林祗在此山东。寄声猿鹤休悲怨，蕙帐今宵遂不空。

独当家责性难堪，五女同孤已嫁三。更待人间了尘事，别寻云外结茅庵。

霜筠来自蜀山遥，天骨轻清素节高。我若得之如佩玉，君应辍此似秋毫。

劲节难同众草看，深根更入白云蟠。园庐种此多余地，为向西南𣃁数竿。

幽居处处映烟萝，归隠桥边月色多。蟾桂有情怜病叟，清光终夕照酣歌。

挂却簪缨裹幅巾，清流绕舍断红尘。小桥何用通来往，犹为凝冬病涉人。

逢人尚欲开松径，送客应休过笔溪。林下有谁频肯顾，春深好听子规啼。

泰伯祠边旧圃开，半栽蔬果半池台。闲门不放红尘入，门里清流自在来。

尘冠寂寞更休弹，车辙荒芜昼掩关。一片清晖长在眼，多情惟有四飞山。

非山非市且优游，尚有尘缘未自由。岩下结庐应更好，石门西去近松楸。

瓶盂潇洒似禅家，任有籯金岂足夸。自入醉乡头不白，新诗何用祝苍华。

桃李芳时不肯来，俄随风雨落莓苔。斋前施柏花如锦，犹待诗仙醉眼开。

潮满沟塍稻满田，暑天不雨自丰年。海商有货官无扰，游子争来就一廛。

卷碇初来海客船，脱身鲸浪见吴天。千帆总约秋风至，应助关征额外钱。

千艘万货集江边，争较锥刀逐利迁。生理幸逃鱼腹馁，梦魂犹怕蜃楼烟。

陆家山色隠平芜，文彩如虹照碧虚。痛尔临刑思鹤唳，输他谢病食江鲈。

一川吐纳五湖深，海里三山何处寻。料得鸱夷从此去，古来烟水祗如今。

胜地宽闲旧卜邻，耆年得意辟高门。中吴昼锦如公少，好作坊名贲故园。

溪色如蓝照舳舻，越王金璧献姑苏。馆娃宫里长高枕，不觉舟师到国都。

万舸连云载水犀，旌旗倒影蔽长堤。谁知数岁干戈后，不是吴溪是越溪。

忠魂自逐沧波去，往恨空随茂苑春。若使吴王思后患，属镂只合赐谗人。

仁庙规模远，慈闱教爱隆。承平万世策，临御五年功。玉锁开天上，金縢纳匮中。乘云那复见，陵柏起悲风。

英断能承祖，慈襟善继仁。诗书教宗室，体貌待元臣。损己迟徽册，恭天彻步茵。昔年平水患，尽力在斯民。

代邸推贤久，甘盘授学精。持盈周鼎重，立长禹谟明。仙馆灵芝秀，严祠宿潦平。历观唐汉盛，未若庙称英。

凤翣行将远，龙髯断莫寻。白云留穆御，黄屋岂尧心。虽享天龄浅，终成睿算深。垂鸿须万祀，累叶奉姜任。

有德三宗后，无忧累圣间。凤当金粟翥，龙隔鼎湖攀。玉几言犹在，霓旌去不还。园陵饶瑞气，东接永昭山。

华屋辞荣养，佳城合旧封。浮生无定相，众善有遗踪。家盛金籝在，山长玉案重。浮图传胜事，宝殿壮天峰。

一卧东吴七十春，区区南北笑乡人。盛开黉舍招英俊，敞辟华堂待缙绅。婉婉重孙胜彩服，煌煌两婿拥朱轮。铭旌已去空回首，通德门前旧是邻。

寿考安荣遇圣朝，构成门户自勤劳。闺中莱妇皆华发，膝下荀龙尽绿袍。堂有金籝身更约，案披玉简道尤高。人间厚福终归尽，涨海难停一夜涛。

持心平厚胜浇浮，仕路徊翔四十秋。政事每于谈笑办，交亲多向急难收。命由真宰随穷达，身在劳生任去留。旧治昔年应画像，庞眉闻讣泪先流。

江湖尝佩左符归，一卧漳滨素愿违。平日华旌过里巷，此时丹旐下岩扉。群峰拱揖开新穴，万木森罗长旧围。伫看于门驱驷马，想应丘陇亦光辉。

海涌一小山，远视如陵丘。中藏天下奇，岩谷峻且幽。石壁老万古，剑池照千秋。蕞尔小吴会，隠然瞰瀛洲。能令轩冕客，到此忘沉忧。乐天拥千骑，一月常一游。高贤爱绝景，尘事莫可留。我公初下车，明断速如流。千里满和气，讼庭无系囚。三英皆肤使，金节憩南州。同声约真赏，相应如鸣球。半刺富文雅，嘉宾张与刘。清晨出西阊，山翠逼兰舟。耕叟迎彩旆，佳禽和鸣驺。凭阑共四顾，湖海入危楼。云低未作雨，万象围寸眸。宪老挥散隶，妙绝与古俦。河汉淡轻霭，天门跳惊虬。才名三十年，余事及银钩。兹游虽偶然，千载仰芳猷。日暮下危磴，玉杯相献酬。一篇间一局，豪放不自休。乐哉文字饮，相与喜贤侯。短篇春事胜，可与吴儿讴。

虎邱换得敬亭山，句水松陵数舍间。天下难如两州好，君恩乞与一身闲。惭无牒诉烦敲扑，喜有林泉数往还。犹想朋云隠君子，思归时见鬓毛班。

芜城西眺极沧流，漠漠春烟暗戍楼。瓜步早潮吞建业，蒜山晴日照扬州。隋家故事不能问，鹤在仙池期我游。

孤馆闭塞水，大江生夜风。

