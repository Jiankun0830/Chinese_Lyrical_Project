天人异所禀，事物皆生知。强名仙学堂，此语将谁欺。我欲借隙地，虚檐敞茅茨。琅琅诵玉章，勉力探希夷。

古人制此文楸枰，要下黑白知死生。闲中借此消永日，未必能取人心争。后人不识古人意，致使方寸生纵横。烂柯人去弈秋死，通国善弈谁知名。东南地胜人最杰，下至百技今咸精。手谈坐决胜与负，蓝氏之子驰其声。沈机终日静不语，一子落手四座惊。肯堂为人百不解，僻性从来要疏快。推倒棋枰君莫怪，不向眼前论成败。

昼夜本循环，天地均此理。人生出入机，昼夜差可拟。仙家学蝉蜕，脱然遗腐胔。白骨尚珍藏，似未忘生死。

