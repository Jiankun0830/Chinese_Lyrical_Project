丈人未始出吾宗，草靡波流尽太冲。七窍凿开无混沌，六根消落尽圆通。法身兔角声闻外，尘事牛毛梦幻中。谁会天游更端的，瘦梅疏竹一窗风。

先生平地起风波，毕竟中流定得么。放取断头船子去，醉眠烟雨一渔蓑。

吏隠先寻一著高，尽输酒圣与诗豪。君方无事同犀首，我纵有官如马曹。把似啜茶看孟子，何如痛饮读离骚。胸中磊落浇三椀，倩得麻姑痒处搔。

上马能击贼，下马能草檄。萧郎负此文武之全才，当卧元龙楼百尺。屏山阅尽眼中人，磊落深沉只识君。冷官不受人料理，拄笏时看西山云。与君尝谈秘书阁，百二秦城锦相错。第恐羌儿或弄兵，今日始知先一著。自有龙图十万兵，请乘一障终权轻。初闻召至青油幕，袖中已草从军行。相国谋深古来少，想见智囊谈未了。贺兰鼠子不足平，底用西征出师表。凉州久苦寒烟埋，今年定见玉关开。凯旋只在春风后，趁取闲闲登吹台。

清时屏臣奸，琴瑟大更化。四佞斥昕朝，一札颁丙夜。明庭集孔鸾，清庙荐琼斚。堂堂西山孙，藉藉少室价。给札承明庐，䌷书群玉舍。功名渠自来，迫逐不容赦。君心政事本，治化朝廷下。纪纲始宫闱，国本关宗社。累章沥忠赤，万口齐脍炙。迩来忠佞杂，异论淆王霸。昊天且不容，膴仕骈姻娅。回遹何日沮，好官从唾骂。人方酣势利，君独辩奸诈。同僚俱愧赧，灶婢亦惊讶。官职一涕唾，名声穷泰华。列之绍符间，允矣陈邹亚。江东天一方，使者星言驾。我亦滕氓廛，何幸寇君借。国步正艰危，人心实凭藉。良民困盗贼，螟蟊损禾稼。豪姓侵细民，荆榛害桑柘。污官混廉吏，鲍秽薰兰麝。少烦六辔濡，行见四辈迓。君诚梁栋材，好与支大厦。

玉环晕月蟠长虹，飞沙卷土号阴风。黄云羃羃翳晴空，屋头唧唧鸣寒虫。天符夜下扶桑宫，玄冥震怒鞭鱼龙。鱼龙飞出沧海底，咄嗟如律愁神公。急{奭斗}北斗卷云汉，凌凘卷入天瓢中。椎璋碎六华，剪出寒珑璁。翩翩作穗大如手，千奇万巧难形容。恍如堕我银沙界，清光皓夜寒朣胧。肝肠作祟耿无寐，试把往事闲追穷。男儿生须衔枚卷甲臂雕弓，径投虎穴策奇功。不然羊羔酒帐玻瓈锺，侍儿醉脸潮春红。谁能蹇馿驼著灞陵东，骨相酸寒愁煞侬。屏山正吐黄虀气，笑倒坐闲亡是公。

一曲清歌一弄琴，十千美酒十分斟。江流不动潮初上，斗柄将垂夜向深。沙觜露漙孤鹤警，潭心月冷老龙吟。此时最是怀乡国，云里征鸿闲远砧。

胸次恢恢百万兵，文才武略冠群英。挽弓破筈状元锐，擒寇功封使者荣。两尚皇姬升帝眷，一颁皂纛出神京。追思八字君恩重，銮驾虽无如朕行。

