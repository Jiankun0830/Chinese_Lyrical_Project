屏帐腰支出洞房，花枝窣地领巾长。裙边遮定鸳鸯小，只有金莲步步香。

椅上藤花阚面平，绣裙斜绰茜罗轻。踏青姊妹频来唤，鸳履贪弓不意行。

绿蚁频催未厌多，帕罗香软衬金荷。从教弄酒春衫涴，别有风流上眼波。

一串红牙碎玉敲，碧云无力驻晴霄。也知唱到关情处，缓按余声眼色招。

纤玉参差象管轻，蜀笺小研碧窗明。袖纱密掩嗔郎看，学写鸳鸯字未成。

小阁争筹画烛低，锦茵围坐玉相欹。娇羞惯被诸郎戏，袖映春葱出注迟。

漫注横波无语处，轻拢小板欲歌时。千愁万恨关心曲，却使眉尖学别离。

从来题目值千金，无事羞多始见心。乍向客前犹掩敛，不知已觉钿窝深。

泥娇成困日初长，暂卸轻裙玉簟凉。漠漠帐烟笼玉枕，粉肌生汗白莲香。

宫样梳儿金缕犀，钗梁水玉刻蛟螭。眉间要点双心事，不管萧郎只画眉。

璧月尘昏琼树秋，无从百媚一回眸。荼蘼香度梅妆冷，鹦鹉声低玉笛幽。吐袖但能知祸水，逢春辄莫上迷楼。归来安守无盐女，不宠无惊共白头。

东风来何时，百花已飘零。独有堤上柳，惨淡含春荣。扁舟复何适，延客江上亭。顾无青玉案，何以送子行。攀条欲相赠，上有双流鶑。流鶑正求友，奈此离别情。

夹道桃花三月暮，马蹄无处避残红。

蓼花无数入船窗。

