低头对千载，把卷竟长日。兴亡见俯仰，忠佞更得失。意合心自知，感慨屡沾臆。朱黄纷几砚，缃素互编帙。比邻亦好事，挟策到蓬荜。纵谈及羲皇，坐待寒月出。

弘毅年少时，学易一念酷。研精覃思苦，见理不见欲。一朝感苍苍，床下产神竹。弘毅益自信，夜寐目不属。族长闵其劳，令人付斤㔉。惜哉凌云姿，一断不复续。弘毅少安枕，旦气几为梏。时匠司剪伐，寿命旋见蹙。神明信可畏，感应亦何速。至今旁舍笋，不生弘毅屋。康成书带草，千载登史录。吾书此段奇，后学宜三复。弘毅勉岁寒，任道照猗绿。

西风扫浮云，素月清夜满。幽人愁不寐，一夕几辗转。天河见澄霁，江流俯清浅。身随栖鸟息，兴与孤云远。叩门复何人，隔竹空吠犬。竟须掩关眠，炉薫袅香篆。

门外无俗轨，相对惟独鹤。短翮虽未全，志已翔寥廓。轩然避鸡群，不受鹰隼搏。持以比佳士，洁白诚相若。笔端生云烟，胸中贮丘壑。怜君青云姿，胡为滞莲幕。英豪出草莱，阘茸履台阁。新诗时有寄，妙语洗烦灼。种学求根源，意匠无斧凿。自惭非清流，讼牒困酬酢。好古虽胆大，去恶愧力弱。君来破吾颜，商榷尽流略。高轩挂琴剑，景物如宿约。遥山倚青冥，远水带城郭。圆荷已浮花，晚笋亦脱箨。涓涓风露清，湛湛河汉落。浊醪有妙理，与子随意酌。万事付傥来，何必问日脚。

学道未忘名，欲跨扬州鹤。渊明赋归来，颇恨未恢廓。平生刚褊性，敢避穷兽搏。君诗如清琴，平淡犹贺若。泠然山水音，妙响振林壑。宁为太史走，岂事桓温幕。乐哉吴望游，微凉生殿阁。况兹积雨后，枕簟谢焚灼。未能去三彭，便可休六凿。跌宕文字间，诗酒自相酢。气凌李杜豪，力振曹刘弱。偏师攻长城，稍稍出方略。山川助离骚，景象如宿约。阴风起虚籁，暮霭昏城郭。菡萏泛金塘，筼筜陨银箨。卧看晓参横，坐待残月落。不愁衣典尽，尊空莫起酌。明朝醉复醒，生忧押垂脚。

离家六十日，晴岚逐征鞍。已嫌狐裘重，渐喜𫄨縠单。朅来古清湘，狂风卷涛澜。小市人寂寂，夜深雪漫漫。谁知桂岭北，风雪如长安。明朝过盘石，仰见苍苍山。上有千尺松，下有百丈滩。刘子方避谤，结茅寓其间。却扫谢友朋，儿女俱团𪢮。南行敢踌躇，履险如惊湍。我心本无虑，莫作拘囚看。肯学老锺仪，楚奏声嘶酸。

结亭临大江，浯溪出其侧。道人傍溪月，月照溪逾碧。当知月在天，分身千百亿。此月有亏盈，我心本澄寂。合眼听溪声，开眼见溪色。声色两不留，我心何处觅。梦觉月在窗，还如旧知识。

休沐不暇懒，趁此郊原晴。驾言出东门，蹀躞马在坰。江山恣游眺，颇惬幽人情。同行有胜侣，豪气如陈登。妙语倾锦囊，璀璨珠玑盈。暂释簿领劳，顿觉心迹清。人生一世中，转徙如邮亭。爱君绝尘姿，坦坦心地平。当年功名念，晚节师渊明。出处岂有心，敢论亏与成。吾衰百念冷，端如在家僧。东山本非山，名字空峥嵘。不见古松色，讵闻山鸟声。演师独面壁，燕坐朝黄庭。骨冷唤不回，蚌珠秘龛灯。

东坡谪蛮荒，梦想两天竺。哦诗寄东山，妙响振林麓。作祠卫公旁，一杯奠椒浆。相望柳柳州，追配韩潮阳。怀人空陨涕，亭榭今荒墟。溪山不改色，松声契真如。嗟余麋鹿姿，惯逐渔樵伴。平生铁石肠，那复置冰炭。寻山得佳侣，聊遂幽人意。登临有遐瞩，俯仰观此世。君为丞相孙，仕作渊明清。一枰可消忧，五字堪析酲。人生各有役，诗棋岂妨道。闭户朝黄庭，习气终一扫。

长怀杜陵老，遐想靖节翁。二子不并世，千载余清风。君为南国秀，志气陵苍穹。盘屈不得伸，妙略参元戎。归来侣渔樵，香火陪琳宫。卜居牛斗墟，筑室瓦砾中。依然植五柳，仿佛余四松。南窗有幽意，寄傲膝可容。拊床寒月侵，曝背微阳通。琴书乐忘忧，尊中常不空。吾乡有诸杜，源流自祁公。归欤有成言，葛巾永相从。

吾乡顾虎头，千里飞食肉。名参庆历贤，罪入元祐录。堂堂想仪刑，凛凛见眉目。百年议论定，奇祸反为福。森然见诸孙，刻励如白屋。我观宣和间，权幸互当轴。一时名家子，半为阉宦辱。暂时得富贵，卑贱等厮仆。君家贤伯仲，抗志守先躅。幽情寄铅椠，雅尚在松竹。僧房忍朝饥，雪牖耽夜读。访我五松山，怀袖粲珠玉。嗟予久放浪，岁晚守穷独。闭门雀可罗，三径草常绿。依山结衡茅，一饭共脱粟。呼儿具□□，山肴杂野蔌。对桉笑复颦，负我十围腹。去去乐琴书，山中芋魁熟。

青山似幽人，那肯入城府。远碧横春空，秾绿浮天宇。常苦俗物遮，不得快观睹。何年敞层阁，轩豁开牖户。千岩劳顾揖，万壑随仰俯。飞腾若鹏鸾，盘踞状龙虎。翩翩垂翅翼，蜿蜿回肘股。朝来拄笏看，爽气逼檐庑。孤云时去来，寒月静吞吐。溪山自奇绝，信美真吾土。我老賸得闲，遇胜辄为主。朋簪俱莫逆，棋酒屡清聚。亦有支遁流，时来共挥麈。迎客如迎山，好事免嘲侮。常烹雨前茶，不打斋后鼓。从今赞公房，名字照千古。

此君凌云材，节叶贯霜雪。千林富东南，百种自区别。前后互萌芽，一一调苦舌。猫头效{山/畾}嵬，竹箭资琐屑。世方嗜柔腴，我独甘苦节。幽姿照匕箸，挺特似英杰。定非淇园栽，要是首阳蘖。侯门厌珍烹，鼎俎杂葵蕨。安能知正味，但欲取客悦。何当荐君槃，茹香资激烈。欲雪会稽耻，志气在𫗦歠。甲卒五千人，犹能霸吴越。

君才固英奇，志在行天讨。胡为尚兀兀，疲马踏长道。论兵当节制，摧敌如振槁。不数圯上翁，顾笑渭滨老。凛然击搏手，试用岂不早。他年梁栋姿，涵养已合抱。

士卒常有余，食廪苦不足。妻孥惊笑我，陡换髯鬓绿。江西鱼稻乡，升平气全复。以公封侯相，自可飞食肉。韬略固辐凑，精神常满腹。去去复何忧，驱除仍覆育。

中原困干戈，衣冠沦异域。忠臣愤切骨，义士血空滴。平生忧国心，岂以死生易。年来返田庐，门巷无辙迹。老骥万里心，垂耳卧空枥。素交今几人，十载劳梦役。宣城拥朱轓，潘子缚禅寂。屹然障颓波，我亦心匪石。

家山富梅林，开落纷无数。二年屏荒村，踏遍溪头路。孤标凛冰雪，幽香袭巾屦。阳坡照晨曦，永夜泣月露。端如玉妃谪，清绝欲谁顾。岁寒偶相逢，政复慰迟暮。君看桃杏面，争妍竞深注。何如丛棘中，获此秀杰句。

子陵古真隐，逸气横九州。平生江海志，自比巢与由。鸿飞本冥冥，肯为稻粱谋。虚屈万乘顾，枉烦物色求。贻书诮君房，预作腰领忧。舜江公邑里，公去逾千秋。青山无古今，大江日东流。人物浪淘尽，英名至今留。当年渔钓地，陈迹余荒丘。徐侯有佳政，百里安田畴。作堂名严公，怀贤慕前修。时来对江山，一尊更献酬。我岂隐沦欤，三黜今白头。年来賸得闲，忘机狎群鸥。结茅牟湖傍，一竿幸可投。蒻笠青蓑衣，生涯寄扁舟。严子定不死，吾将从之游。

美玉当韫椟，明珠产深渊。达士贵混俗，大隐常居廛。皓皓终易污，峣峣难自全。和光同其尘，老聃有成言。徐侯如水鉴，胸中定媸妍。疾恶若仇雠，论事敢直前。朅来大江西，独揽刺举权。奸赃尽屏迹，豺狼敢垂涎。顾欲藏其晖，名室以自镌。老火正淫恣，旱气方接连。怅别南浦亭，去去朝日边。中原正涂炭，生民思息肩。公归明光奏，输忠倾肺肝。功成不自居，名与日月悬。

老火擅炎夏，枯旱气欲然。伤心早晚禾，注目高下田。民穷舍耒耜，群起操戈鋋。小偷何足道，所忧在四边。夜来沧江雨，朝望水接天。欢声达四境，渥泽遍大千。清风亦徐来，扇簟皆可捐。有怀林壑幽，僧窗思昼眠。流浪生死海，一往六十年。何以报主恩，粗了江西缘。羡子朝上国，扬帆若登仙。江山亦世情，雨后清且妍。怅别南浦亭，杯行莫流连。去去闻好音，一岁定九迁。

出郊何所欣，所欣在观眺。殷红著新枝，浓绿浮远峤。悠然出尘想，快若追风骠。几年偪仄怀，儿女困嘲诮。人生贵适意，官职岂不要。从来坦率性，痼疾难救疗。沈湎与独醒，亦各以所好。鹤胫自然长，断之定号叫。譬如食茶味，煎煎人外料。言行自有常，安能改吾调。浩歌归去来，家有老德耀。永托烟云岑，终焉擅渔钓。

向公天下士，慷慨有祖风。亦复对行殿，密议禆天聪。君臣意气合，每进尝从容。飘飘青云志，顾肯贪天功。荣涂拂衣归，安坐芗林中。作堂榜企疏，进退聊比踪。父老非故乡，何必囊金空。俗轨竞奔驰，世路方尚同。善为子孙谋，但务田园丰。伟哉此二子，遐举希冥鸿。富贵如浮云，声名压岱嵩。千载继者谁，我友向伯恭。

我观二大士，超悟非适今。过去与未来，一一现此心。缅怀清献公，兹地旧所临。余爱存甘棠，过者犹敛襟。平生辨才老，般若缘契深。图像俨如昔，遗迹了可寻。坐使茨棘场，化为薝卜林。法嗣传衣灯，膏肓存砭箴。圆颅拥败褐，华髪欹半簪。相对了无言，清标映孤岑。丹青久剥落，感叹成微吟。了知身外身，不坐乔木阴。真形换缃素，妙句劖青琳。与子成三贤，清风迥萧森。凛然龙象姿，不受鼯鼠侵。从兹香火社，永为人天钦。

晨起一瓯粥，香粳粲如玉。稀稠要得所，进火宁过熟。空肠得软暖，和气自渗漉。过午一瓯粥，缾罍有余粟。淡薄资姜盐，腥秽谢鱼肉。岭南气候恶，永日值三伏。外强几中干，那受外物触。两餐莫过饱，二粥可接续。故人尺书至，教我御瘴毒。燕坐朝黄庭，妙理端可瞩。神车御气马，昼夜更往复。久久当自佳，根深柯叶绿。寄语陈太丘，人生真易足。醉饱厌腥膻，忽认海南叔。

我昔在闾里，燕居处中堂。儿女满眼前，嬉戏罗酒浆。威命忽临门，一物不得将。回顾堂中人，独汝在我傍。舟行有蛟螭，夜宿畏虎狼。岂无平生交，鄙远多遁藏。古藤底处所，败驿无垣墙。急雨挟风雷，漏水夜没床。竹屋闻号呼，老兵冻欲僵。郡僚谁复顾，独见李与黄。时时馈一脔，稍稍葺两廊。生意春欲回，倒景照屋梁。散步得幽径，读书有明窗。仆夫浣我衣，邻娃缝汝裳。晨庖鲈脍美，密室沉水香。文字可消忧，探索易老荘。我唱汝辄和，不知岁月长。葛洪隐岣嵝，苍梧真帝乡。汝归固不恶，淹泊庸何伤。作诗送汝行，示汝鸿雁行。

我少事远游，出门如野鹤。藩篱脱鸡群，乘风纵寥廓。一往四十年，平地起山岳。世缘真梦幻，电过不可捉。南来几万里，顾笑恍如昨。昔如云释峤，今若龟脱壳。朅来容江上，风物喜淳朴。岂无乡土恋，浮念起即觉。汝归暂欢颜，所念路悠邈。朝行避烟瘴，夜宿傍城郭。賸夸鱼米贱，勿说风土恶。嚬送与笑迎，但可付一噱。

今晨有好怀，薄日照窗牖。幽人不可致，谁共一杯酒。邻翁有远饷，分寄中山友。欢伯信可人，麹生亦耐久。岂比从事君，开缄化乌有。独酌还径醉，千篇莫停手。应思水边人，竹屋杂蜑叟。

物生天壤间，有形孰非寓。心随万境转，飞走各依附。峤南山河异，岁月亦屡度。新亭枕江皋，杳渺可飞步。风涛振几席，云月随杖屦。吾生真寄耳，那复叹淹驻。当年有离忧，政以南北故。举足皆道场，意适随所遇。往参少林禅，归指曹溪路。去住吾何心，要以生死喻。远迹混渔樵，忘机狎鸥鹭。千载如知心，相对犹旦暮。

吾宗河山杰，气直甘贱贫。一坐古藤州，十见岭峤春。深林寄倦翼，涸辙横修鳞。华阁俯大江，东望山嶙峋。一榻自俯仰，鼻息撼四邻。稚儿日戏侧，丱妙参席珍。人间正热恼，道上多瘴尘。清风飒然至，自谓羲皇人。愿师陶靖节，不羡石季伦。有酒但频酌，从渠喜还嗔。

新亭结云根，暗谷通子午。环山缭远碧，云木巧相补。峭壁倚层霄，痕迹无凿斧。朝登晻霭中，岚气随步武。须臾大明升，万象快观睹。一日一坐间，变态难悉数。松阴转虚檐，清梵出重庑。闾阎万瓦合，下视才一缕。悠悠落日吞，耿耿寒月吐。邀朋文字饮，四座挥玉麈。雅诗发天悭，妙语叩玄圃。援琴奏哀弹，得趣忘抑抚。人生贵适意，涉世随仰俯。陋矣韩淮阴，耻与哙等伍。三年瞬息中，聊作溪山主。杯深且乐圣，绠短强汲古。至理在目击，何用苦撑拄。超然心境空，逸韵渺天宇。

山腰秘灵源，初出才一线。方池湛空碧，奔驰忽萦转。皎皎涵青蘋，累累涌珠串。夜深耿落月，澄澈静如练。呀然旧穴深，神物或时现。邦人傥知敬，早岁起雷电。琼山濒巨海，卤水充煎炼。凛然居其间，正味独不变。我来卜幽居，萧洒得奇观。挹彼注两泉，渑淄忘分辨。陶公岂虚言，掬饮逃祸难。激齿冰雪寒，晨起频嗽咽。入腹清而冽，丹田赖浇灌。甘寒胜锺乳，精洁可羞荐。静无蛙蜩喧，不受泥滓淀。惠泉入权门，疲人走邮传。贪泉亦强名，闻者自鄙贱。瓶罂日夜汲，闾里悉周遍。数椽如可老，一壑吾欲擅。时时俯清泠，照见本来面。

南行逾万里，公馆烦造请。主人怜老病，为卜林庐静。郊居偶然遂，俗虑尽可屏。双泉信奇绝，岁久浑泥泞。稍觉藻荇繁，渐已产蛙黾。涤除赖众力，倾颓费修整。幽窦响珮环，平地散林影。潺潺来枕上，客梦安得永。邦人日夜汲，携挈杂罂皿。秋蔬灌百畦，夏稻溉千顷。端能滴冷泉，那复逊冰井。使君屏歌吹，政恐煞风景。我亦惯穷独，客至但煎茗。

作诗愧才悭，徒勤再三请。一聆咸池奏，顿觉哇淫静。恶句如恶人，浪出必遭屏。君诗似澄江，万里无滓泞。我诗昩格律，聒耳类蛙黾。苏公经行地，亭宇稍葺整。方池湛寒碧，曾照东坡影。新诗与妙画，千载未为永。不闻宗庙器，傍欲间瓦皿。吾徒且加餐，今古屈伸顷。何如弃寸绳，要出千尺井。蓬莱隔弱水，未易凌倒景。时能访幽独，论文具醪茗。

异乡感节物，聊赴使君请。层台缥缈间，野旷天宇静。木落水涵空，氛雾俱远屏。篱边菊斓斑，远摘带沙泞。谁云鼓吹雄，谩欲等蛙黾。短髪不胜簪，乌帽倩谁整。衰颓强追欢，起舞羞顾影。君忧白昼短，我爱清夜永。三釂意弥勤，殽酒罄杯皿。弃置身外事，聊复乐俄顷。世方汹波澜，我心犹古井。归来豪兴尽，宴坐朝内景。明朝汲新泉，旧箧余赐茗。

中秋有佳月，名酝来海康。海康太守贤，怜我持空觞。远分十具至，呼儿唤邻墙。坐客尽饮流，一举空罍缸。酒酣对明月，不藉灯烛光。移席俯清流，照我两鬓霜。海北与海南，各在天一方。我老归无期，两地遥相望。宴坐桄榔庵，守此岁月长。愿子一咄嗟，跨空结飞梁。度此往来人，鱼盐变耕桑。篱边白衣来，莫待菊蘂黄。

泽国三月雨，浩渺灌室庐。爕调归化工，佞佛计已疏。乘时舞䲡鳝，快意凫鹜趋。君来持龙节，问俗浮江湖。风涛正豗蹙，斯民岂宁居。一饱不可期，况乃供军须。素怀澄清志，慷慨时登车。田畴得安业，十郡通有无。阴霾会消释，清风为驱除。渐闻闾里间，欢声变嗟吁。

海滨遇元夕，况值愁阴天。重云障佳月，微雨杂瘴烟。孤城欲黄昏，里巷已萧然。荒祠鼓坎坎，老巫舞蹁跹。挥杖眩村氓，捩齿传神言。异域俗尚鬼，殊形耳垂肩。邦人素敬畏，香灯竞骈阗。使君招我饮，老病不得前。有如伏枥马，硉兀难加鞭。遥知琼台上，万炬照绮筵。幽人正愁绝，跏趺坐深禅。雾霭埋群山，不碍孤月圆。茅庵一灯留，照我独不眠。夜阑香篆销，息息火自传。何当访羽客，同上罗浮巅。

迁流南海滨，两见菊蘂黄。今晨有嘉招，驾言陟崇冈。负郭得胜游，幽居渺云荘。小亭椰叶间，下有青莲塘。寒花卧短篱，疏松间修篁。隔屋鸡犬声，远村散牛羊。使君慕幽贞，爱此野趣长。缅怀千载人，聊复举一觞。西风起萧瑟，吹我两鬓霜。旋驾岂无期，良燕讵易忘。

南极多老人，及见九代孙。君生古崖州，气质清且温。今年八十二，颇觉行步奔。白髪暎红颊，疑是羲皇人。城东有幽居，潇洒真隐沦。渊明寓栗里，子美还羌村。迁流到双泉，得与君子邻。仁里圣所择，德齿古所尊。佳节近重阳，黄花已纷纷。家家社酒香，处处烹鸡豚。今朝风日好，水落依旧痕。一散腰脚顽，杖策时叩门。

我爱曾城居，负郭颇幽雅。田畴遶屋庐，门迳绝车马。但虞水侵门，敢怨风飘瓦。渊明非避俗，自觉往来寡。嗟予屏斥久，兹地犹里社。相望十里间，舟楫幸可假。风休水亦落，晴日照郊野。愿言驾柴车，始觉我忧写。

徐侯古循吏，作牧海南边。三载抚民夷，擒纵出拘挛。里巷绝嗟呼，囹圄无淹延。父老有好词，不见吏索钱。忽闻解印绶，蛮歌惨离筵。远控横海鲸，追蹑凌波仙。寄语广利神，无令飓风颠。临行一麾手，万事尽弃捐。勿作儿女恋，咿嚘涕潺湲。火云赤峥嵘，修途愿加鞭。爱君气猛厉，心似铁石坚。迥悟出世法，痛扫习气纒。明窗净棐几，华藏了大千。别语徒谆谆，维摩本无言。

会稽富竹萌，穷腊鞭已抽。我家南山南，不羡万户侯。暮春杜鹃啼，茁茁蓬麻稠。冒土出羊角，穿篱露猫头。紫蕨性阴冷，荻芽体轻浮。爱此凌云姿，不与凡卉俦。胜韵贵苦腴，儿童悦甘柔。爽口聊一快，弱胃敢怨尤。朅来海南邦，腥咸厌蛮羞。桃枝但丛生，涩勒蔽道周。遥看貌或似，美恶如薫莸。安能助盘餐，呕呕但棘喉。唯有槟榔心，羮臛或暗投。乡味不可忘，坐想空涎流。人生各有适，勿语王子猷。

城东古双泉，清驶给万家。缾罂昼夜给，舶贾杂邻娃。蛮童与蜑女，赤脚两髻丫。常苦藻荇繁，滋蔓掩白沙。萧疏失林影，聒聒鸣乱蛙。十夫勇善没，入水初纷拏。讵劳斧钺诛，芟荑费锄杷。除恶去根本，无令再萌芽。依凭绝纤鳞，惊惧失老蛇。风吹有縠纹，月照无纤瑕。铜盆湛冰雪，石鼎发乳花。余波及农圃，父老免叹嗟。

戊辰三月晦，端居倦烦促。是时天久旱，炎烝剧三伏。出门得幽寻，佳处在东北。二子俱可人，皎皎莹冰玉。得趣琴有弦，对案食无肉。初弹醉翁操，再鼓南风曲。琅然山水音，一洗瘴雾毒。陈园俯江郊，茅茨拥修竹。造门慕子猷，缓步效颜斶。汲泉瀹佳茗，萧散谢羁束。清华临水岸，下有万荷绿。披榛访萧子，清净独无欲。黎沈𦶟瓦鼎，溪荪养石斛。杖藜转修径，夹道森乔木。归途遇冯姥，敛袂不羞缩。蕉花杂山丹，槟榔绕新屋。欲我留姓名，呼儿为磨墨。似怜穷独叟，曾忝十州牧。良辰不易遇，此会岂难续。他时傥重来，更为呼醉秃。

南海四五月，有鸟名啄木。飞鸣乱叶间，形眇声繁促。枝间时瞥见，黑啄羽毛绿。雌雄相应和，生哺依老谷。或疑在家僧，受施不看读。为禽不知名，但自骂秃秃。小兵特轻趫，修竿每驰逐。今晨耳目清，桑下闻布谷。黄鹂两三声，𪾢睆出幽谷。从今屏菑翳，遶舍植梧竹。鸣凤傥可期，樛枝要栖宿。

春日自明霁，我心何郁伤。草木竞芳菲，飞鸣自颉颃。悄悄坐书幌，幽幽宴空床。既无功名念，反思白昼长。愁来不自持，零落鸿雁行。三过解泽流，六见槐柳黄。最怜小儿女，路远不得将。生还一笑喜，死去埋他乡。生死如循环，我师佛老荘。感此寒食节，新烟过邻墙。松楸渺云海，目极摧肝肠。书成附鳞翼，不如永相忘。何以慰目前，作诗示阿张。

四大非我有，元气力护持。齿从龆齓换，既老还复隳。太公含两齿，卒为帝王师。睢阳嚼空龈，名与日月垂。张仪但舌在，折齿激范雎。汉相老无齿，饮乳如婴儿。安得铁如意，击堕还离离。齿存固可喜，齿落无深悲。退之有成言，软饭稳送之。何须噬干胏，但可食肉靡。养生已有堂，晏坐吞朝曦。谷神定不死，老聃岂吾欺。时为五禽戏，纳息如灵龟。命友日饮醇，弄孙且含饴。齿落会复生，千载傥可期。

仲秋气已爽，林壑雨新过。忽惊浮霭空，乍觉天宇大。夜凉风露清，佳月才半破。清辉渐可爱，入户惊照坐。团𪢮遶中庭，有似蚁循磨。西山耸冈峦，轮侧愁易堕。魏子不解饮，诗语颇顿挫。呼儿聊与盏，我唱渠辄和。停杯看月落，客去未能卧。海月夜夜好，新诗幸频课。

绍兴庚午春，李子复南徙。仓皇就长途，夜担不敢弛。饯我无杂宾，亦有方外士。裴杜二耆哲，矍铄浑童稚。老禅不忍别，握手挥涕泪。行行至澄迈，名姓难尽纪。酒酣通湖阁，颇获一笑喜。缅怀双泉居，风土信清美。床头挂海月，枕上听流水。夜棋招隐沦，浊酒会邻里。桑下不三宿，怅恋吾过矣。人生随遇乐，已过犹脱屣。最怜严与魏，触热到儋耳。世情逐炎凉，万古同一轨。对境心数役，何以敌生死。南窗可寄傲，散帙忽盈几。松林十里间，移植颇易致。赫日资繁阴，且复宥老楮。夜凉得深禅，日永常晚起。恨君不少留，伴我读书史。

嗟尔海南民，遭此赃吏厄。衔冤无所诉，相炽起为贼。为贼计诚拙，尚可活朝夕。摄官陈建中，贪猥最狼藉。有女攀势要，不料非偶匹。但务房奁多，苞苴又络绎。挟此恣贪婪，如虎傅以翼。贰车号按察，往诉遭棰击。最后差丁夫，欲免人十直。贫民卖妻孥，强者起持戟。至今文昌县，白昼无人迹。其次经界官，太守乃姻戚。随行纵狱吏，声势如霹雳。郡县遭唾骂，图册成覆易。三豪因众怒，从者如苇棘。去年从说谕，闾里已帖息。狂谋起赇吏，从此复反侧。愚民本无知，胁诱冒锋镝。焚荡玉石俱，老弱转沟洫。遗骸横道路，流血千里赤。杀戮诚快意，赃吏有德色。从今无忌惮，徴敛几时息。沉香与翠羽，穷搜远弹射。乌衣遍村墟，气焰已可炙。久矣摄官弊，至此亦云极。祖宗有成法，赃吏盍杖脊。疲民正憔悴，使者宜悯恻。轺车难数来，时遣一幕职。永寛海外氓，精求二千石。世无采诗官，吾言徒感激。

何年老扬雄，寄此十亩园。年深草木荒，杖策谁叩门。缅怀东坡老，陈迹记旧痕。空余载酒堂，往事孰与论。黄柑与丹荔，不受瘴雾昏。邦人时馈奠，一笑空罍尊。

荒园草木深，樵牧不敢践。虽无南国爱，正以东坡免。平泉与金谷，视此颜有腼。至今儋耳民，里巷多乐善。胜游傥可继，杖策敢辞远。燕谈有佳侣，永日可忘返。酒酣任歌呼，此兴吾不浅。

嗟彼海南郡，土瘠士常贫。𫉄芋饷昼耕，松明照夜勤。当年两黎老，能邀玉堂人。一往五十年，遗迹宛若新。邦君时举酒，父老举欣欣。贤多隐农圃，耦耕可问津。鲁叟欲乘桴，东坡愿卜邻。他年青衿子，凛凛多秀民。

世人服暖药，皆云壮元阳。元阳本无亏，药石徒损伤。人生百岁期，南北随炎凉。君看田野间，父老多康强。茅檐弄儿孙，春陇驱牛羊。何曾识丹剂，但喜秫黍香。伊予十年谪，日闻贵人亡。金丹不离口，丱妙常在傍。真元日渗漏，滓秽留空肠。四大忽分离，一物不得将。歌喉变哀音，舞衣换缞裳。炉残箭镞砂，箧余鹿角霜。咄哉此愚夫，取乐殊未央。我有出世法，亦知不死方。御寒须布帛，欲饱资稻粱。床头酒一壶，膝上琴一张。兴来或挥手，客至亦举觞。涤砚临清池，抄书傍明窗。日用但如斯，便觉日月长。参苓性和平，扶衰固难忘。恃药恣声色，如人畜豺狼。此理甚明白，吾言岂荒唐。书为座右铭，聊以砭世盲。

养生有真诠，虚心实其腹。十年岭海游，一钵随僧粥。纳息归丹田，息在火亦伏。黄河朝昆仑，昼夜自回复。空肠无滓秽，气转声漉漉。腥膻减吾寿，厚味有腊毒。颜回称好学，陋巷一瓢足。何侯日万钱，但取身后辱。虀盐有余味，何必常食肉。

处世若传舍，吾生聊托宿。志士守蜗庐，幽人卧空谷。君看汉梁董，日享万锺禄。华榱庇千间，子孙无托足。海南吾欲老，是处堪卜筑。结庵傍松林，开牖面修竹。野老日往来，席地有棋局。俯仰天地寛，莫叹居无屋。

海南有珍禽，厥服具五色。绛者为之长，飞鸣随止息。佳哉陈氏园，形制存古迹。我游秀野堂，森木荫华席。群飞为我来，驯扰如夙昔。鸱枭既远遁，乌鸢俱辟易。邦人号小凤，隐见异凡翼。姬公叹不闻，尼父未之识。嗟予戅且愚，疾恶不量力。叱杞诮希烈，流窜至南极。神物知吾忠，天公怜我直。吉凶有先兆，告我将返北。苏公不吾欺，流咏冠今昔。斯言傥有徴，便可具接淅。

老氏不出牖，庄生务内游。猿猱犹习定，难犬放须收。俛仰超三际，翺翔隘九州。坐忘师正一，辟谷慕留侯。客至酒三酌，睡余茶一瓯。萧然方丈内，卒岁更何求。

谪居了无营，赢得一味间。杜门十六年，草深没柴关。猛兽当路号，虺蛇伏榛菅。今兹果何年，天诛此凶奸。群妖既荡除，善类稍北迁。仲子万里来，喜极涕泪潸。坐定复载笑，喜我颜渥丹。人生七十稀，况复加九年。平生学飬生，吐纳留真诠。忘家何足道，绝欲亦偶然。归欤谢世荣，收功在丹田。宴坐息息匀，频咽舌底泉。日用形欲劳，何必驱小蛮。看我鳏气成，空行蹑飞仙。

炎天群木无葱苍，朝曦夕照绕屋梁。一榻南窗复东厢，老松效技扶披猖。微风飕飗弄笙簧，坐变热恼为清凉。簿书相仍愁肺肠，细声入梦我岂遑。但觉风日明晴窗，皎如夜月和秋霜。樛枝鳞皴龙蜃走，翠叶郁律鸾凤翔。燧明徒夸能照夜，坐想烟雾风中香。何如轩成独赋云锦章，从兹遂爱夏日长，会看壑耸仍霄昂。

海南人日春已浓，柳条远映桃花红。携觞寻伴逐春色，杖藜纵步游城东。陈园新筑芳亭小，绿竹猗猗自围绕。杯行不用管弦催，枝上绵蛮啭春鸟。旧传人日天多阴，今年人日春光好。田家但喜𫉄芋收，我辈惟忧酒樽少。明朝有兴还复来，賸买鹿蹄拼醉倒。

朝餐敢叹庖无肉，食罢时时自扪腹。肯羡何侯日万钱，不学天随尝杞菊。传闻乐会似淇园，坐想猗猗千亩绿。邦人富比万户侯，县尹清廉仍不俗。尺书远致拟兼金，锦绷解缚排寒玉。为君急食不敢余，恐被南风吹作竹。

道人南来冒炎酷，云水生涯寄枯木。嗟予久堕魑魅群，黎唱蛮歌耳根熟。深林迥静啸鸺鹠，雨湿天阴闻鬼哭。君来为我一挥手，洗尽胸中尘万斛。伯牙师涓死已久，此声欲绝君能续。快弹初作鸾凤鸣，忽如啼乌集华屋。吟猱抑按神气闲，流水涓涓赴幽谷。夜深余响应霜钟，朝来吟对萧萧竹。静中最喜读书声，妙响琅然振寒玉。要知心与古人会，不务新奇夸俚俗。浩歌别我出门去，潮回风便难追逐。道人来时湘水浑，道人归去湘江绿。湘灵抱琴待君来，月明莫向江头宿。

道人今年七十六，问我修行惟绝欲。密栽涩勒当疏篱，旋辟荒榛结茅屋。不抄书，不看读，宴坐凝然常瞑目。夜深频咽玉池泉，晨起随缘饱𫉄粥。甘脆肥浓腐我肠，巧笑蛾眉真鸩毒。蛮烟瘴雾隘空虚，谨守药炉谁敢触。我爱裴君道机熟，过我玄谈已超俗。三峰顶上少人行，百尺竿头防失足。世人那识天地根，往来绵绵无断续。嗟予流转海南村，智者方明祸中福。君不见庞道蕴，尽将活计沈湘江，自织笟篱供口腹。又不见成都市上严君平，终日垂帘唯卖卜。王侯蝼螘同丘墟，学道从来贵幽独。蚌生珠，石含玉，看我丹成跨鸿鹄。马蹄去去稳着鞭，关山路永多坑谷。

泰和坊外成家园，花木幽茂泉涓涓。竹篱茅舍称野逸，平坡细径遥相连。青松翠竹晚色净，红蕉素槿秋争鲜。幽禽颉颃树蒙密，古木夭矫藤交纒。嗟予与子成二老，登山临水追少年。幕中群彦尽豪俊，小儿亦许依红莲。焚香隐几如逃禅，一枰胜负聊欣然。谁云岭南瘴疠地，城西一壑吾欲専。

晓来新过雨，天宇肃以凉。横空跨彩虹，物被五色光。夜久群动息，月出东南方。团团叶间露，皎皎瓦上霜。四月未全热，清飚吹我裳。新桥跨长堤，下有百里江。月色万古在，江流自奔忙。谁呼谪仙人，被髪下大荒。对月哦汝诗，临流饮我觞。夜景信奇绝，兹游固难忘。天地多变态，况乃魑魅乡。不如坐待赫日射屋梁，妖禽孽狐都走藏。

黄帝曾游赤水北，遗了玄珠无处觅。我今偶到海南村，烦恼泥中亲拾得。珠体圆明光滴沥，流转根尘人不识。只在寻常动用中，未见争知吾不失。吁嗟世人空费力，欲见此珠须目击。要令心息每相依，密密护持防六贼。

金陵失守何匆匆，敌兵烧我天子宫。守臣顶香率父老，开门罗拜惟鞠躬。翠华遥遥遵海道，汉家诏令不得通。外交内应俦与邺，所在州县皆望风。坐观岂但宣抚望，降夷亦有丞相充。山巅水涯多白骨，迩来十室九已空。权臣悍将恣吞噬，剥肤椎髓方称雄。敌来拥兵保妻子，敌去奏捷希侯封。城狐社鼠争附会，浙部复产勔与冲。纷纷余子何足数，我视文举真如龙。

老农麦熟还忍饥，蚕妇见丝翻泪垂。耕田辛苦竟何补，长安游手多轻肥。良牧忧晴复忧雨，咄咄书空应自语。皇天于物无偏颇，不须怨嗟梅雨多。

赤子既迫寒且饥，异时严警如边垂。弃捐沟壑死锋镝，有如秦越视瘠肥。公来随车霈灵雨，织妇耕农闻好语。爱民戢吏政不苛，兵兴敢避科徭多。

我闻天台坐忘仙，清虚石壁留真诠。长生要妙止一篇，林间宴坐心超然。壁观无异达磨禅，系念一处离葛纒。真人秘语岂浪传，谷神玄牝常绵绵。咽津纳息归丹田，溯流直上朝泥丸。下灌舌底生玉泉，身轻超脱如蜕蝉。御风骑气追偓佺，神游八极俯仰间。度人济物功行圆，要看白日见青天。

年来忧患老病纒，独寝一室方萧然。道人顾我笑且怜，赠以一粒金华丹。彤霞入腹气熻赫，紫焰照日光斒斓。寸田温温起真火，尾闾历历朝泥丸。道人年少游贤关，曳裾躧履公卿间。宣和天子崇神仙，近臣荐引登金銮。造膝一语开天颜，羽衣缥缈黄其冠。吴筠虽尝入禁掖，稚川终隐罗浮山。荆棘扫尽棃枣熟，汞铅九转龙虎蟠。一裘百衲聊卒岁，斗酒满引冰雪寒。朅来镡津施丹剂，应病与药俱轻安。度人济世功行圆，超脱滓秽犹蜕蝉。

北归已度梅花岭，洗尽瘴尘愁欲醒。一枝何处最奇绝，镜里形容水中影。西湖处士语已妙，东坡先生句尤警。三篇自可追少陵，一赋谁复传宋璟。老人新从海外归，枕冷灯清愁夜永。使君怜我老无伴，折赠欲令娱晚境。夜寒相对默无言，耿耿此心如古井。主人皓首自能歌，倒载花前拼酩酊。

朝来一饱万事足，鼻息齁齁眠正熟。忽闻剥啄谁叩门，窗外萧萧风动竹。起寻幽梦不可追，旋破小团敲碎玉。山东石铫海上来，活火新泉候鱼目。汤多莫使云脚散，激沸须令面如粥。嗜好初传陆羽经，品流详载君谟录。轻身换骨有奇功，一洗尘劳散昏俗。卢仝七碗吃不得，我今日饮亦五六。修仁土茗亦时须，格韵卑凡比奴仆。客来清坐但饮茶，壑源日铸新且馥。炎方酷热夏日长，麹蘖薫人仍有毒。古来饮流多丧身，竹林七子俱沉沦。饮人以狂药，不如茶味真。君不见古语云，欲知花乳清泠味，须是眠云卧石人。

郴山峨峨水溅溅，清淑之气锺神仙。山头老木几千年，不入樵斧随飞烟。廖翁好奇自抡选，真材不用加雕镌。铿然入手龙脊瘦，宛转随步鹤膝坚。今晨过我有喜色，磨捋持赠夸奇特。老人年来腰脚顽，出入政藉扶持力。拄上冈头望故乡，万壑千岩才咫尺。天寒醉卧不出门，杖兮虽良长倚壁。

东坡文章喧宇宙，粲如日星垂不朽。六一老人犹避路，作者纷纷皆束手。俊逸精神追李杜，华妙雄豪配韩柳。晚年流落海南村，黎唱蛮讴随蜑叟。先生已去五十年，遗墨残篇尚多有。丰城宝剑埋狱中，光焰犹能射牛斗。败垣坏壁秘蜗涎，夭矫龙蛇已惊走。独余黎氏旧园亭，乔木森森免薪槱。半是东坡亲手植，老干樛枝互纒纠。杖藜乘兴访遗像，遐想英风𥩟立久。曾吹葱叶送迎翁，当日儿童今白首。莫嗟寂寂路荒芜，亦有幽人时载酒。

竹舍临寒浦，柴门闭落晖。潮回沙路净，月出野航归。风劲砧声急，夜长更点稀。子云虽寂寞，未觉草玄非。

荷珠圆复碎，欹侧动相关。去似临江失，来如合浦还。贾人应误喜，莲女想轻攀。百斛倾梅雨，天公岂是悭。

老农勤畚锸，岁暮阅星霜。相见如遗秉，安能助太仓。晚晴鸡鹜喜，蓐食妇姑忙。应有深村酒，招邀隔短墙。

先君师建学，梅坞最交深。共探先天易，同哦正始音。亲亡友亦尽，人古道犹今。子续通家好，遗书幸细寻。

久客惊秋意，天涯思不穷。三年犹北国，万里对西风。时序悲歌里，乾坤醉眼中。黄花一樽酒，千古此心同。

木落秋容静，时平国势雄。望云心自远，采菊兴谁同。诗酒浮生过，功名一笑空。留连凭痛饮，冠帻任高风。

出门怀抱恶，别我去游秦。季子黄金尽，潘郎白髪新。一枰谁敌手，五字愈惊人。勉赴功名会，如公定不贫。

人日灵川县，山深雪未融。谁知桂岭北，宛似浙江东。墟市人烟合，僧窗竹迳通。杖藜闲信步，日暮怯溪风。

清时民讼简，尺素半偷闲。岐路将迎里，人情喜怒间。舄凫随意远，辽鹤自知还。小艇春洲晚，归寻天姥山。

归鞍乘月夕，度岭访灵真。路转山邀马，溪回水趁人。春残花院静，家近梦归频。回首追前约，犹如未了因。

炎暑劳相过，清言扇为停。新吟舍瑟作，衰耳洗竽聼。诸老子犹接，正音今已零。君家高记室，句法是仪刑。

葱郁佳城秘，回环宅兆深。悬崖森翠柏，踊地布黄金。天下方云扰，斯人竟陆沈。尘侵徐孺榻，弦断伯牙琴。

钧枢归雅望，邪志寝奸雄。雕鹗清秋急，豺狼当路空。经纶思妙手，谈辩想英风。未厌东山卧，沈机一局中。

识字嗟逢晚，安贫未易招。儒冠走江浙，诗笥带衢饶。学贵参先觉，才须验后凋。诸贤书稳致，定不作洪乔。

人物有兴废，山川无古今。匹夫空有志，四海孰知心。莫睹芝兰室，如游薝卜林。同行六七子，涕泪各沾襟。

天眷周王德，功归傅说霖。少寛边饷急，聊慰老农心。雷隐沧江转，阶喧玉漏沈。西山多爽气，拄笏助清吟。

异县伤孤殡，慈颜念倚闾。旧阡无触鹿，新荐有跳鱼。舟楫逾江水，风霜迫岁除。归来一大事，莫忘剡溪居。

别浦征帆速，归宁汉诏温。青云方得路，白髪笑迎门。欲报慈亲意，难忘圣主恩。朝回奉温凊，忠孝两能存。

晚堕容江侧，蛮蜑且杂居。怀兄频有梦，忆弟懒观书。忧国心徒切，谋身计已疏。归田傥有日，握手喜何如。

散策江村路，柴门欲访谁。榕根盘古岸，藤菜蔓疏篱。未办游春屐，闲寻敌手棋。天涯随处好，莫作楚囚悲。

海国冬常燠，阴霾忽满山。飕飕北风劲，凛凛冻云顽。蟋蟀已无语，芭蕉犹强颜。江头梅柳色，春色几时还。

南来偿宿债，一笑悟前身。白首痴顽老，清朝放逐臣。休传江左梦，愁见海南春。鲁叟乘桴意，他年莫问津。

衣冠双阙远，烟瘴百蛮深。不记朝天路，难忘拱极心。任从生死病，莫问去来今。身似孤云远，闲飞不作霖。

窜流今六载，无复望天朝。象魏阙云远，宝陀山匪遥。音书时有继，风义未全凋。只有猕猴性，年来亦渐调。

水月交相映，江空净客衣。孤光凌象纬，倒影射窗扉。宿鸟依林动，流萤逐暗飞。兴来随杖履，难下董生帷。

文史三冬足，窥寻究始终。夜窗捐末事，岁计见深功。古井家家有，灵泉处处通。随身具修绠，取给自无穷。

此生云水兴，今日买扁舟。着岸从人系，乘风逐处浮。山歌和渔子，净社结江鸥。夜泛寒潮稳，朝寻古寺幽。谢安空雅量，范蠡漫多谋。岂若吾无事，平湖尽日留。

绿竹名清友，书斋植最宜。根深知旧壤，叶密带新枝。寒暑时须易，冰霜操不移。影寒金琐碎，声振玉参差。引凤符周运，为龙待葛陂。诸生频扫径，琴海每相随。

投老几三黜，郊居更一迁。江山相映带，风物自清妍。妙墨移新榜，清诗失旧镌。地偏无俗辙，境胜赖前贤。气浃冈峦润，荣滋草木鲜。双泉今莫辨，异味岂虚传。余润分畦圃，支流给市廛。幽嵌锵玉佩，石罅涌玑璿。沥漉闻朝汲，淙琤搅夜眠。甘寒通沆瀣，精洁秘蜿蜒。奔驶观洄洑，泓渟有折旋。滂沱苏旱岁，清冷变炎天。雁过空遗影，僧来忽误禅。澄澜涵璧月，暗谷响朱弦。梦想千岩秀，徜徉一壑専。使君常倒载，别乘屡加笾。隔竹闻茶臼，临池泛酒船。尘襟如可洗，来此弄潺湲。

禊饮城西路，山翁岸幅巾。习池还倒载，曲水暗通津。鼓吹雄南国，旌旗照暮春。莫嫌娼妓拙，自有主人真。散策花迷迳，随车雨洗尘。杖藜归兴晚，犹有浣纱人。

不作寻常好面皮，刘郎去后弄妆迟。唤回浓睡春方好，洗退残红晚更宜。薝卜有香陪冷艳，酴醿无力鬬丰肌。最怜月下朦胧影，定起山僧莫皱眉。

水边难睹似梅人，且看垂垂一树新。独许玉妃陪寂寞，可须青女助精神。传杯冷艳愁闻笛，入户幽香已报春。抽尽空花经月雨，此心那复住根尘。

春来斗米欲逾千，麦熟家家爨有烟。手磨旋推云子落，脚铛深煎蚌胎员。香闻并舍儿童喜，效录奇方胃海便。信是书生能说食，杜陵饥客漫流涎。

数椽茅屋绝过从，窗户深明一迳通。雨过竹丛增晚翠，风翻荷沼乱殷红。揩磨五字无瑕颣，鼓吹群经有折衷。敩学从来自强半，应怜时辈尚谈空。

儿时思致早飘然，便合高鶱在少年。下第令人感二鸟，上庠寄径应三鳣。义方永诀诗无恙，手泽珍藏墨尚鲜。识取前修显扬事，决科之外有流传。

旋植修篁一迳深，萧然便可涤尘襟。碧移湘浦千梢净，清借淇园十亩阴。晓槛秋声风撼玉，空庭寒影月筛金。造门赖有山阴客，酒熟时来伴醉吟。

先生活计未全贫，一径筼筜碧玉新。野趣近依陶令宅，幽姿深隔庾公尘。独余世外冰霜操，不逐人间草木春。吏隐何妨成小筑，风流重见竹林人。

琅玕新植觉深幽，顿使轩窗一夜秋。寒影静侵书幌冷，翠阴清逐桂花浮。蕙兰终许依霜操，桃李从教媚冶游。公子已多林下趣，更看仙吏落银钩。

扁舟访我海边村，笑语俄惊隔九原。萧寺新题云有态，故乡清誉玉无痕。伤心姹女能传业，衔痛慈亲尚倚门。纼绋情乖临穴送，一尊聊酹若敖魂。

何必金丹访洞宾，壶中日月自长春。直疑帘幕遮藏得，未怕莺花漏泄频。摩诘神通移不去，桃园风景画难真。尊罍賸把笙歌拥，沉醉何妨垫角巾。

绣斧当年旧使星，却分符竹往専城。流风远继三堂咏，扶路争看五马迎。不独循良追汉吏，便应清切振家声。都门祖帐人多羡，袅袅春风动斾旌。

细葛香罗罢赐衣，十年风雨暗蜗庐。浴兰纫佩怜儿女，悬艾题符徇井闾。地胜斗墟饶赋咏，日长莲幕少文书。欲凭尺素传深意，千里殷勤附雁鱼。

世间儿子总纷纷，属籍吾贤最不群。天在山中须畜学，风行水上自成文。操存有约要真见，记问夸多只𫍲闻。我与东岩情分腆，临分书此勉郎君。

小轩佳致信通幽，爽气侵人挟九秋。暇日不妨寻旧隐，清时无用借前筹。能诗谁复追常建，爱竹吾今似子猷。已有琴书随杖履，更邀闲客伴清游。

一榻萧然岸幅巾，寒梅为友竹为邻。清谭谢傅风流胜，倒载山翁气味真。独把琴棋消永日，未须歌管送余春。簿书堆案应频扫，不学陶潜避俗尘。

人日春风动琯灰，新年佳节并相催。金花巧向钗头见，和气潜随斗柄回。青入池塘频梦草，暖生官阁易寻梅。相从便好携炉铫，乳面新来胜撇醅。

新诗如律起寒灰，多谢邹郎着意催。清比金茎天上落，句生春草梦中回。才高可但空吟雪，心铁犹能强赋梅。山月欲圆人又好，羡君同泼瓮头醅。

牵衣儿女最相关，节物催人岁欲阑。船落草声惊梦断，水涵山影照杯残。堂深空羡河阳集，被冷谁怜范叔寒。坐想归途花正好，杜鹃声里破愁颜。

肩舆渺渺历崎岖，自笑谋身老更迂。献策但知忧社稷，投荒那敢顾妻孥。南行已度黄陂岭，北去何愁青草湖。冒雨穿云信奇绝，玆游真岂是良图。

森森巨麓蔽秋冈，薄日笼阴一味凉。散策绕溪闲觅伴，幅巾对客坐焚香。午潮暗长看平岸，野竹才添便出墙。岩壑自无南北异，不妨随处得相羊。

荆棘林中蛇虺惊，悬知不作凤雏鸣。维熊已误传佳梦，得女犹能继颂声。贫贱预求梁氏婿，才情敢擅谢娘名。囊中幸自全无物，更觉新来分外清。

窗间列岫郁嵳峨，一寸遥岑已是多。跨海空青叠寒玉，浮天浓绿艳修蛾。漫传五岳归图画，坐想千岩见咏歌。从此闭门闲觅句，直将世事付依阿。

俗轨纷纷正背驰，鉴中白髪愧明时。致身何必营三窟，入仕聊同庇一枝。故里有怀松菊老，圣朝无用计谋奇。相从喜有忘形侣，杖屦山樊酒满卮。

薄宦伶俜祗自伤，捧卮无复献华堂。暗惊老去苍颜在，谁道阴铺白昼长。天际云烟成五色，尧阶鸳鹭列千行。悬知冻笔孤吟罢，徙倚南窗揖翠浪。

犊鼻长挑竹杖头，未能免俗想清流。西来谁遣青禽至，仙去还乘白鹤游。天上欢娱才瞬息，人间恩爱漫绸缪。穿针乞巧真儿戏，曝腹庭中更可羞。

好事多应与愿违，经年消息却如期。匆匆旧约重寻处，耿耿银河欲渡时。绰约肌肤云路远，低迷帘幕玉钩垂。夜凉风露非尘世，天外弯弯堕月眉。

漫道壶中别有春，枉教众楚笑齐人。本来妙说元无说，信是灵真未识真。佩剑携书如可继，杀鸡炊黍不妨频。相逢且说无生话，若问长生有大钧。

不用休粮学隐沦，眼前无事即仙人。解官终作陶元亮，晦迹聊同郑子真。交友尽缘酬唱密，关山岂碍往来频。流行坎止平生志，寿夭还如泥在钧。

肩舆归去未全醒，倚户何人念远征。事在赦前皆可罪，过因酒后各原情。壶中未便乘风去，夜半何妨秘息行。不向险中求不死，却因何处觅长生。

映水双开带晚烟，丹葩浥露鬬鲜妍。瑶堂地产金莲瑞，蒿里人归玉府仙。并立江皋珠珮冷，相亲汉苑晓妆偏。舜庭敷奏无虚日，潜德并遗柱史传。

虚堂清簟午抛簪，人静疏帘映昼阍。身过中年心已倦，病因烦暑气常昏。紫烟碧月天初赐，乳窦寒泉世莫论。尘味暂忘惟嗜此，更无余思到芳樽。

夜半匆匆离府庠，那知造物相槐忙。直言贾祸翻成福，正论惊人竟擅场。庚戌抡魁卿有技，甲辰近榜士流芳。勉旃学问全名节，富贵傥来如探囊。

桃李成蹊竹迳幽，几年依隐玩林丘。日边紫诏频催入，郭外青山故挽留。河右始知天子圣，淮南应寝叛臣谋。丝纶世掌真余事，济难徐观用巨舟。

朝来喜见妖氛静，坐觉山川胜气还。关塞罢征车马健，郊原得雨老龙闲。黄绵惯拥茅檐日，白髪羞陪玉笋班。好在故园兵火后，那无破屋两三间。

永夜全茎下九天，郊坰风物正凄然。百年宝地空萧瑟，十里青山水接连。局上笑谈棋易胜，坐中奇险句难联。定回老演应相问，浄社何时到白莲。

燕坐僧窗𦶟水沈，暂时尘务不关心。殿堂突兀诸天拥，花木扶疏曲径深。节近重阳堪把玩，景如图画费摹临。秋晴急趁黄花约，短日凄风易作霖。

谁倩冰霜一扫空，旋烘和气转春风。野田溢水层层落，山路催花树树红。门巷旋教开竹迳，姓名初喜挂琳宫。江湖乍脱风波地，莫拟扁舟伴钓翁。

危亭搔首拨寒灰，夜久无人共一杯。湿翠沾云溪外竹，暗香浮月垅头梅。乌啼日落孤村晚，被冷灯青夜梦回。还许对床寻旧约，肩舆应为我重来。

皇天欲遣雨催诗，润泽焦枯自应期。江上半犂如有继，田家一饱岂无时。汉军乏食徴方急，商后精祈事敢遗。嘉谷蒿莱俱茂遂，故应沛泽称平施。

故园重到豁尘襟，桃李成蹊竹坞深。三径频来无俗客，五更唤起有鸣禽。溪光山影常遮眼，酒盏茶瓯独挂心。尘外莫言无一事，苔痕扫尽复相侵。

几年辛苦厌兵间，多谢君恩肯放还。故里萧骚松竹在，流年荏苒鬓毛斑。愁多不分青春过，睡足聊欣白昼闲。况有弟兄同保社，年年携酒共浇山。

已谋湖上屋三间，身退聊同倦鸟还。老去最便青箬笠，梦回空想紫宸班。招邀山月当轩醉，结约江鸥作伴闲。赖有渊明能赋咏，悠然把酒对南山。

青山绕屋水侵篱，拙计何妨与世违。窗有残灯供夜读，瓶无储粟补朝饥。日长门巷荆枝合，岁暮风霜塞雁归。白首重来耆旧尽，余年从此永相依。

瓮牖蓬窗守素风，弟兄来往一生中。祇凭六籍为修绠，岂有双梁架彩虹。朝市山林非有异，众生心佛本来同。谁知白首维摩老，万事都将袖被蒙。

里巷萧条户半扃，更无冷月挂山城。荧荧小市唯渔火，耿耿幽窗但雪声。海国此时瞻气象，端门何日睹升平。会须一扫阴霾尽，尽放冰轮彻夜明。

颓垣败屋未须悲，淮北于今暗铁衣。背水汉营朝气锐，青冈敌骑夜声微。萧条里巷徴符急，浩渺江湖羽檄稀。不及戎行亲矢石，独将诗礼继庭闱。

亲征一纸诏书颁，顿觉中原气象还。漫说风沙临瀚海，遥怜草木旧淮山。百年社稷倾危后，一掷乾坤胜负间。北望銮舆心共折，小臣无路得追攀。

未容春色到园林，寂寞莺花困久阴。积潦坏墙低易补，晓寒侵被破难禁。门闲賸欲偿诗债，裘敝犹堪当酒金。昨夜东风扫群翳，放回天地发生心。

活计从来祗旋营，急难方悟此生轻。资身但有书盈腹，润屋不将金满籯。尘榻晓寒资酒力，空堦夜雨杂棋声。茗瓯时赴汤休约，肯念人间雨与晴。

西风一夜卷层波，并落人声喜气多。巨浸涨天吞梦泽，空庭积水湛星河。光摇万瓦疑浮动，翠飐群山巧琢磨。从此江湖更清旷，肯将轩冕换渔蓑。

似与江梅欲抗衡，空庭初见数枝横。素肌临水琼琚冷，落叶沾苔絮雪轻。玉体生来清自韵，冰魂别后梦难成。故应天遣娱春晚，一洗人间紫与頳。

长廊散步寻僧话，青眼相邀得老旼。久礼懴堂心独苦，惯迎野客语尤真。当轩翠竹根根静，对手拈棋局局新。日暮循堤还旧隐，一杯那复较醨醇。

宿云解駮远峰青，谷鸟惊呼报午晴。屋冷篱疏茅店迥，路平沙软笋舆轻。行穷坡岭山方好，卷尽旌旗眼更明。慷慨未须关世务，胸怀得酒暂能平。

去国曾闻首扣阍，今聆议论汗浆翻。忠忱我愧西都向，行谊君贤太学蕃。壁水门开趋辇路，黄封囊奏乞神幡。英风义概几成俗，涵养都由圣主恩。

常丞若问老庸斋，屋借湖光一镜开。执卷多应鹄袍至，载醪无复绣衣来。渔樵賸喜皆予伍，鸥鹭相忘不我猜。翰长邻居清健甚，时时赓唱亦奇哉。

烛底黄花伴独醒，小窗寒月半栊明。满添宿火留香雾，重理残杯渍落英。老骥自能寻旧枥，偏师暂喜解长城。独余惠远秋莲社，怀抱时时得再倾。

百岁光阴日半斜，因缘已透更何嗟。饱参禅窟传心印，一见桃溪悟落花。了得顿门方自在，修持径路断无差。世人学道徒勤苦，终日蒸炊只是沙。

握手相逢醉别筵，兴酣真是饮中仙。一枰聊欲观成败，三盏何劳辨圣贤。老去不传巫峡梦，夜来频咽玉池泉。鉴湖自昔多清赏，结约芒鞋上钓船。

闲地逢君怀抱开，携壶选胜得同来。青山满眼空排闼，红袖何人为举杯。四面轩窗供眺望，一时簪履许参陪。黄昏渺渺溪桥路，灯火微明恨独回。

不慕轩裳慕隐沦，直将富贵比浮云。竹沟引水通银汉，石甃澄澜起縠纹。湖上三间容我卜，溪边一派与君分。枕流漱石平生事，黜陟从今了不闻。

闻道招提枕半冈，结茅真在白云乡。岚光滴沥衣裳冷，爽气空蒙枕簟凉。幻灭不传神女梦，心清时到赞公房。是身直与云相似，肯与众生出岫忙。

小窗秋半日晖晖，蠧简陈编渐可窥。晨起已空摩诘室，晚凉深下董生帷。参差红影蕉临水，散漫寒香菊遶篱。从此杖藜休引步，习池花草任离披。

闻道全家避乱离，数间茅屋畏人知。闲寻倦鸟安巢处，静看孤云出岫时。瓮酿浊醪缘好客，棋翻妙著待赢诗。从来谷口称真隐，应笑通衢卖卜医。

花迳微通竹迳幽，暮年清赏在林丘。登临未觉三山隔，俯仰常随万壑流。乐土自应多乐事，闲身居此得闲游。酒杯棋局平生事，莫把枯肠数搅搜。

扁舟来访小丛林，花木通幽院落深。旋拂胡床成午梦，闲持贝叶动秋吟。竹声瑟瑟生虚籁，山意峨峨入素琴。更喜老纲能会事，手携𬬻铫自相寻。

竹枝桐叶满秋霜，愁倚栏干望草堂。过涧歇时芳草渡，遶池游处芰荷香。应思佳客伤情远，欲诉衷情促拍忙。好是山亭宴僚友，夜深红烛映天长。

不用移文托北山，须公一出济时艰。飞凫自欲朝天阙，老骥终思入帝闲。直使奸谀俱落胆，要令凋瘵变驩颜。中兴事业须耆杰，炯炯何妨两鬓斑。

阴崖结屋全家隐，世路风波任险艰。白首嗟予三黜惯，青山羡子十年闲。时危莫忘频攀槛，主圣何妨数犯颜。贾谊归来定前席，金銮玉简缀清班。

耕桑不扰罢开边，家国安荣二百年。三世彩衣疑有种，一门忠孝岂无传。遭时自致公卿贵，积庆多因父祖贤。鹤骨松标长照世，不须图画上凌烟。

五马东来隘里闾，旌旗照海奉安舆。时危未暇寛徭役，岁歉无劳进羡余。赤子弄兵先解散，乌衣侮法费驱除。兵戈满眼瞻王室，邮传时时附諌书。

归寻北海桥边路，恸哭斯人但故庐。三径空存陶令菊，万籖难见邺侯书。丹青写照空留影，慷慨论文孰起予。叹息平生英妙气，只今寂寞契真如。

蕴藉风流绝世稀，妙年词赋迈云机。汉庭留滞冯唐老，越国雍容贺监归。方喜锵金翔禁闼，忽惊埋玉掩泉扉。伤心里巷从游地，独对秋风泪湿衣。

羡君忠孝两无亏，出处雍容自造微。供帐都门疏受去，怀章郡邸买臣归。君恩已荷全家饱，治绩行看百姓肥。回首文昌旧游地，相从渐觉故人稀。

晓入天台访石梁，萦纡岭路遶羊肠。溪田溢水层层落，岩壑经秋步步凉。花乳散瓯争供茗，瑞光腾彩竞拈香。心知未是真消息，方丈蓬壶共渺茫。

梦草池边一笑同，冥冥云迹羡飞鸿。青山不属红莲客，黄菊羞簪白髪翁。直使淮南叛谋寝，未妨冀北马群空。中兴事业须公等，勿惮危言达圣聪。

畴昔心亲迹异同，端如社燕与秋鸿。关河此日归真主，岩壑他年属两翁。老去熟知交友态，忧来顿悟世缘空。传闻敌骑谋深入，好为提兵剿勒聪。

举目江山有异同，笑谈尊俎恨匆匆。云烟杳霭长淮隔，花木扶疏曲迳通。闲伴凫鸥浮野水，未随鹰隼击秋空。会当雪后寻君去，不学子猷清兴终。

羽书烽火迫防秋，努力聊寛圣主忧。契阔友生多散落，急难兄弟自相求。归欤便可追吴隐，相对安能效楚囚。从此音尘渺江海，相思时上庾公楼。

不用携壶上翠微，南楼风景古云稀。宁辞坐上吹乌帽，应笑篱边候白衣。举目佳山伤客意，满园丛菊待人归。分题未尽宾僚数，更看纹楸小合围。

登楼把酒面孱颜，富贵功名了不关。千古池台悲帝子，一时宾幕陋龙山。影沈寒水雁声断，香抱秋花蝶意闲。八郡往来聊自哂，孤云出岫尚知还。

吏役无因棹酒船，一杯萧寺破茶烟。文章雅健追前辈，交旧凋零感暮年。闻道岩廊勤注想，岂容琳馆久回旋。好风吹寄凌云句，无数珠玑堕我前。

衰白相逢赣水边，十年存没竟谁贤。别来旧隐荒三径，醉后高谈惊四筵。晚节功名君未免，半生忧患我堪怜。秋风久负莼鲈约，归梦时时到剡川。

老钝安能济中兴，知君此意每推诚。邦人虽喜天心格，农夫预忧禾耳生。秋后竹阴侵簟冷，梦回蛩响杂堦声。雨溪自昔传佳咏，云水相依夜自明。

汉诏寛慈下玉京，人心天意格精诚。初欣父老扶携听，忽看风云汹涌生。千里沾濡随渥泽，万家愁叹变欢声。南楼夜色晴方好，与子赓歌待月明。

渺渺平芜雪正晴，旋驱征骑出郊坰。越山似我头全白，江柳如君眼欲青。有信梅花传驿使，忘机鸥鸟恋沙汀。洞霄结约香灯社，便欲相从老翠屏。

抗志潜心六籍中，文章直欲拟轲雄。谁云前辈风流尽，尚有斯人气味同。南浦送行伤碧草，北窗归卧享清风。君王寤寐思黄髪，会见蒲轮徴此翁。

日日孤村对落晖，瘴烟深处忍分离。追攀重见蔡明远，赎罪难逢郭子仪。南渡可忧鸢共堕，北辕应喜雁相随。马蹄惯踏关山路，他日重来更送谁。

瘦筇羸马一貂裘，江浙湖湘得纵游。万里远劳君伴送，隔年应笑我淹留。默祈衡岳云开岭，夜入浯溪月满舟。北阙旧交如问讯，为言白尽老人头。

人随乌鹊正南飞，月到中天列宿稀。远近江峦明霁色，横斜烟雾助清辉。危亭搔首风传笛，迥野微行露湿衣。儿女未须频怅望，春来应与雁同归。

茅斋背郭面孱颜，已有幽人约往还。学道远寻岣嵝令，卜居长占荔支湾。窗间山色红尘远，竹外棋声白昼闲。静扫风轩同宴坐，柴扉应为夜留关。

西来一水护山城，突兀横江占小亭。春尽浪花浮竹屋，夜深渔火乱沙汀。支颐尘榻清无梦，隐几明窗醉有经。扫洒待君还旧隐，却来相对守黄庭。

学道参禅久不成，惟将麹糵破愁城。三杯径醉客已去，一枕未回天欲明。长羡篱边元亮醉，谁怜泽畔屈原醒。瓮头浊酒须多酿，凖拟归来细细倾。

背郭通幽面翠微，病躯野性最相宜。旋栽花竹频开迳，恐碍云山短著篱。晓日临窗时读易，晚凉隔屋听评棋。三年瘴岭无归日，聊向深林占一枝。

瓮牖茅檐白版扉，地偏犹与病相宜。雨添山涧苔侵径，竹近阳陂笋过篱。三爵沉酣陶令酒，一奁成败谢公棋。车尘不到门前路，渐觉蒿莱长旧枝。

节概平生慕此君，晚年流落偶相亲。装添小圃林泉胜，隔尽权门车马尘。雨浥寒梢香掩冉，月归疏影夜精神。他年亭下清阴满，谁记当时种莳人。

画手休夸最逼真，东墙月影画难亲。常陪翠柏凌寒景，几见夭桃委路尘。鸣凤引雏来应瑞，箨龙得雨便能神。双泉异日增幽胜，开盏时时中圣人。

闲客携觞日对君，岁寒相与独心亲。栽培野外千竿碧，抖擞胸中万斛尘。月影临窗如见画，风轮长笋不无神。使君好事频吟赏，萧洒襟怀似晋人。

玉台孤耸出尘寰，碧瓦朱甍缥缈间。爽气遥通天际月，沧波不隔海中山。潮平贾客连樯至，日晚耕牛带犊还。安得此身生羽翼，便乘风驭叩天关。

桃笙涩勒漫成林，并立林亭一径深。月下竞看双凤影，风来时听二龙吟。冰霜不改夷齐操，富贵无忘鲁卫心。寄语园人频爱护，等闲莫遣斧斤侵。

汝到家时解我忧，归来何处遇中秋。梦游沧海休回首，路入浯滩稳泛舟。屋里琴书无汝爱，宅边松菊为吾留。朋游若问南方事，莫说琼州胜越州。

逐客新年偶叹嗟，海南风物异中华。溪边赤足多蛮女，门外青帘尽酒家。庭院秋深时有燕，园林春半已无花。堆盘荔子如冰雪，惟此堪将北地夸。

不用椎牛渎帝乡，精诚端可格穹苍。举头忽见千山雨，默祷惟凭一瓣香。已度南天三伏旱，未妨北牖午风凉。老蛟欲睡重鞭起，莫遣晴鸠唤夕阳。

一瓣黎沈彻九幽，随车甘雨散民忧。风声震海驱云出，雨点翻空卷地流。午夜村墟无吠犬，夕阳坡陇有耕牛。欢谣不独闻田父，更向东陵觅故侯。

结茅坡顶俯平川，占得城东胜概全。衮衮长江通瀚海，森森乔木带云烟。月当庭户初圆夜，雾隐楼台欲雨天。玉帐今闻罢刁斗，却来闲处玩林泉。

危阁峥嵘枕碧流，筹心计虑匪人谋。千颿不隔云中树，万货来从徼外舟。富国要先除国蠧，利民须急去民蟊。使君不日归华近，要路翺翔遍十州。

已过重阳得胜游，海南秋色尚迟留。旋沽白酒君须醉，未信黄花蝶解愁。菡萏香浮曲沼静，槟榔叶暗小亭幽。始知风景中原隔，对泣何须效楚囚。

萧洒襟怀慕子猷，賸栽修竹径通幽。三间远比渊明宅，百尺徒夸庾亮楼。风送鸟声春寂寂，日筛帘影梦悠悠。破山绝景亲曾到，谁遣移来海外州。

晚雨冥蒙洗瘴尘，断云遮月尚鳞鳞。影涵涨浦摇金镜，光动天街碾玉轮。村市更无沽酒客，小楼时见卷帘人。不须辛苦琼台上，展席移觞近水滨。

幽居非是避危机，涩勒遮藏客到稀。白髪不传毛义檄，青衫常戏老莱衣。舟行别浦随潮去，燕认低檐带雨归。从此欲寻棋酒社，肯论时节叩柴扉。

袅袅秋风度泬寥，卧闻微雨打芭蕉。黄花篱落重阳近，白髪江津客路遥。家信隔年新恨过，箧衣经暑旧香消。小槽正想珍珠滴，海舶来时寄一瓢。

脱屣尘寰委蜕蝉，真形渺渺驾非烟。丹台路杳无归日，白玉楼成不待年。宴坐我方依古佛，空行汝去作飞仙。恩深父子情难割，泪滴千行到九泉。

新年人物自熙熙，彩索青帘到处垂。日暖桃蹊花落尽，雨深茅屋燕归迟。登山野屐应频蜡，出郭轻车想载脂。老境逢春正愁绝，为君援笔强题诗。

堤柳垂垂拂路尘，长条祇解绊归人。营巢燕子穿帘急，带雨花枝照眼新。一壑风烟如可擅，满床书帙未全贫。狂吟痛饮须公等，枯木庵前草自春。

小桥浮动似乘槎，坐看归牛带晚鸦。风卷断云飞玉马，水摇明月走金蛇。影翻凤尾槟榔叶，香散龙涎茉莉花。绝景胜游仍有伴，不妨流落在天涯。

相逢海上欲忘年，谁似君家父子贤。气比金茎吞沆瀣，文如岩壑带云烟。追随里巷吾无伴，独步诗骚子有权。青紫他年应俯拾，定中何必问诸天。

八年岭海未归人，万里天涯老病身。久堕黎蛮难择友，频经忧患易沾巾。我无妙策甘捐叶，子有长才预选抡。后夜更邀桥上月，为传羲御且停轮。

还家凖拟作重阳，行止升沈岂在忙。童稚迎门归亦好，云山作伴住何妨。经行汝政穷幽赏，宴坐吾今喜夜长。解柁径须寻旧隐，诛茅先葺竹间堂。

囊空无物寄妻儿，万里惟凭一首诗。旧日琴书都藞{艹磋}，新年行步渐羸垂。时开竹户通幽径，旋结茅庵傍小池。永日无人惟宴坐，不贪杯酒不枰棋。

十年重九老天涯，异域空惊节物佳。杨柳枝头无落叶，芙蓉池面有残花。篱边菊好延陶令，坐上诗成戏孟嘉。随分清欢须酩酊，归时风帽任欹斜。

牢落双泉一病翁，十年忧患扫还空。荷稀竹密宜秋雨，户窄檐低耐飓风。尽日抄书北窗下，有时闲步小桥东。谁知万水千山外，亦与乡居兴味同。

梦魂忽到姜山寺，竹径松门夜不关。堂上千灯还闪闪，池中一水自潺潺。十年迥悟空心法，万里归寻葬骨山。欹枕觉来城角动，床头残月尚弯环。

一犁甘泽应虔恭，顿觉山川返旧容。宿霭酿成千嶂雨，迅雷惊起九渊龙。水生洲渚寛溪女，润浃郊原慰老农。衰病不知春过去，强持杯酒略相从。

爱君凛凛有英风，刮目相看为改容。榻解久悬延孺子，楼登百尺卧元龙。货因缕积成良贾，学务深耕鄙惰农。已约三冬重过我，尽携书史日相从。

燕归茅屋草芊绵，节物方惊海外偏。风扫落花春寂寂，雨添幽涧水涓涓。腊醅每谢邻邦馈，北果来从贾客船。胜日漫逢聊一笑，白头那问岁时迁。

郊外初闻黄栗留，仲春风物渐和柔。杀鸡炊黍成真率，挈榼携棋得胜游。聊欲劝君终日醉，未须悲我十年流。朝来已换轻衫窄，酒尽何妨典破裘。

路接蓬瀛日景迟，尘心消尽忘归期。雨余荒草侵三径，风起微澜皱一池。晚色远涵残照外，春光欲近禁烟时。黄鹂不肯檐间语，隔叶相呼过别枝。

胜日邀朋醉北园，森森乔木欲参天。更无粉色污尊俎，只有琴声敌管弦。腊酒旋开浮绿蚁，春芽初破瀹新泉。欲修禊事清明近，曲水流觞拟晋贤。

虹敛江空正寂寥，苦无灯火夜萧萧。暮潮和雨归沧海，华月穿云上碧霄。沙路微行尘不到，柴门深闭客难招。一杯黎酒还成醉，羁枕时闻犬度桥。

金炉未冷旋添香，风静云开月到廊。何处独吹西塞曲，无人同醉北窗凉。鳞鸿路隔书难寄，鼓角声迟夜渐长。明日欲寻真率约，浊醪时许过邻墙。

秋来雨足溢方塘，华屋临流四面凉。风飐圆荷翻翠盖，水涵芳蘂艶红妆。淡烟难掩天真色，薄日时烘自在香。诗老未须讥琐细，解陪梅菊到冰霜。

城南方沼尽栽莲，得雨花开晚更妍。自有清芬来袭袂，不须红粉笑当筵。彤霞晕脸深还浅，碧盖跳珠碎复圆。更拟中秋陪燕赏，月娥休妒水中仙。

已许携壶就绮罗，却因风雨断经过。不辞美酒十分劝，欲听佳人一曲歌。掌上要观摩勒果，池中难借右军鹅。使君独醒空回去，被冷灯青客奈何。

累岁严亭会众宾，今年九日未全贫。樽中有酒须招客，篱外无花免笑人。竹杖芒鞋行自惯，风轩水阁坐来频。鬓边强把茱萸插，万里谁嗟老病身。

朋游族党死生分，老寿今居第二人。松竹饱经炎海瘴，柳梅空想越溪春。身行九折心无转，息住三田气自新。白昼渐长窗日暖，始知羲驭解停轮。

频把光阴惜寸分，十年阅尽世中人。衰容暗换图中象，和气潜回海底春。香袅金炉沉水暖，茶烹石鼎乳泉新。丹元息息添真火，肯使空花翳五轮。

海山深处住多年，容貌虽衰齿尚坚。长使玉泉归绛阙，毎留真火暖丹田。感君特地贻干栗，知我犹能咬石莲。土物欲寻香翠报，近来行市正增钱。

杖藜欲往叹涂穷，赖有林庐寓此翁。日暮凭栏看涌月，夜凉开牖濯清风。浮沉直拟群鸥鹭，冷暖安能效燕鸿。独酌城南二三子，携棋挈榼笑言同。

负郭林庐带草堂，小亭轩敞对修篁。祖师但指青青色，诗老能闻细细香。风过户庭常掩冉，雨余衾枕自清凉。幽兰茉莉徒芬郁，气味不如君久长。

去年人日醉陈园，竹外风流洗瘴烟。花落野桃春寂寂，潮回南浦水涓涓。腊醅每谢邻邦使，北果常随贾客船。佳节漫逢聊一笑，老庖能鲙海鲈鲜。

目断佳城户一扃，名山千古返英灵。郡祠空复存图像，朝路无由认履声。大节已书班氏笔，丰碑应勒退之铭。文章不朽传贤嗣，收拾何劳假六丁。

壮节滋培雨露深，褎然文采冠儒林。恩霑二族全纯孝，忠贯三朝秉一心。墓木未悬吴札剑，断弦谁续伯牙琴。伤情故箧存遗帖，洒泪行间自不禁。

郊居多与泮宫邻，回首清游迹已陈。曳杖入门瞻庙像，穿林度壑访幽人。远稽邹鲁衣冠古，近揖江山气象新。饮水饭蔬真乐趣，始知席上有儒珍。

飞盖追随访隐沦，坐中佳客有荀陈。贪杯且可偷邻瓮，爱竹何须问主人。雨后已看山色爽，云头渐喜月华新。烹羊载酒邀同社，冷落杯盘笑集珍。

气清天朗属中秋，黉舍初成燕鲁侯。依旧规模环璧水，斩新牌榜灿银钩。青衿士子欣荣遇，白髪迂儒预胜游。尼父道行千载后，坐令南海变东周。

随车甘雨应精祈，乐岁豊年喜有期。草色青青连粟垅，竹声细细想荷池。欣逢山路花开日，正值田家酒熟时。凖拟明朝风日好，野桃应有未开枝。

道人何处是生涯，山遶孤村水绕家。鬓里雪霜全扫白，胸中梨枣旋开花。已乘绿景功初就，更服黄精善莫加。若向静中生妄想，还如炎地走冰车。

历遍昌江守令权，却回小邑作神仙。宦游未遂心先淡，归槖虽空意愈坚。浊酒三杯须满酌，枯棋一局要争先。闲居自得闲中趣，更活人间七十年。

海邦地僻少迎将，心逸身闲白昼长。賸欲哦诗追沈谢，不求名迹拟龚黄。旋移松石成云壑，时引笙箫入醉乡。吏散帘垂公事毕，清风一榻傲羲皇。

天衢未拟纵骅骝，南顾聊寛圣主忧。民颂永传儋耳国，家声夙著虎头州。簿书脱屣归华贯，翰墨收功入胜流。去去愿将民疾苦，尽摅胸臆副旁求。

平生忧道不忧贫，万里风波一叶身。路滑须凭木上座，天寒那用竹夫人。闲寻独鹤为仙友，笑指孤云作近邻。北客不劳频问讯，已拼终老海南滨。

百里威风已震惊，朱幡夹道耸先声。耕桑不扰民归业，香翠无求吏自清。老去方知五马贵，愁来未觉一杯轻。世情冷暖难开口，怀抱因君得尽倾。

全家卜筑面孱颜，变态烟云坐卧看。丘壑时应携妓女，阶庭还见产芝兰。水涵山影千寻碧，路转松阴十里寒。杖策它年容叩户，尽驱佳处入毫端。

载酒人无顾寂寥，秋来门巷更萧萧。风驱雨脚收千嶂，云卷月轮升九霄。松竹此时聊谷隐，巾车指日见弓招。登临莫作殊乡念，乘兴时寻小石桥。

客自东来说吉阳，始知儋耳本清凉。潮声卷海千峰雨，月色侵门满地霜。更欲何方寻佛国，此生真欲老蛮乡。安心守一师吾祖，尚觉人间日月长。

路隔仙凡只一尘，浮生出没转风轮。宿缘未断形虽换，异世相逢意自亲。圆泽再来寻旧伴，房公一笑悟前身。若将爱见迷真性，万劫难超未了因。

风卷阴霾日月明，鲸鲵已戮海波平。奸𪫺借手捐奇货，交友通书免诡名。旧俗衣冠回左衽，新疆兵革偃长城。圣君若用当时将，一洗烟尘宇宙清。

逐客多年住海滨，今朝喜作北乡人。飘风扫地卷烦暑，骤雨翻空洗瘴尘。境恶乍离宾馆陋，眼明欣睹佛祠新。松林竹径俱幽胜，留滞何庸叹苦辛。

重阳从古多伤感，逐客南来重叹嗟。镜里但惊添白髪，樽前犹未见黄花。求仙顿觉三山近，成佛无令一念差。习气平生都扫尽，更凭橘水洗尘沙。

暖阁初成荷北邻，欢然一笑欲烘春。香烟苒苒萦纡转，鼻息齁齁出入匀。睡美忽惊天曈昽，夜寒谁怕脚舒伸。老兵来报雪床厚，凖拟明朝共饮醇。

人物江东第一流，天衢阔步纵骅骝。弹冠事主俱青绂，握手论交到白头。照世词华窥贾马，致君事业拟伊周。平生自谓孔北海，晚节欲为陈太丘。危行危言逢有道，一生一死见交游。自怜罪大无归日，哭送松门叹莫由。

二水苍茫外，千峰杳霭间。伤心金碧地，举目异河山。

英谋参上幕，爽气盖群雄。愤世仍忧国，都忘酒盏中。

六国衣冠盛，中原气象存。腰间佩金印，莫忘杀王敦。

雅志希三釡，平生擅一丘。归寻赤松约，何必更封留。

塞北烟尘息，江南胜气多。君王总戎旅，来继大风歌。

六无信笔成，无令浪流传。它时达官知，人人愿南迁。

古道逢元夕，荒山惨暮烟。桃花虽作意，未是艳阳天。

一别关山隔，相逢未有期。书来知勿药，欢喜偶成诗。

越国今安在，湖边想旧居。衡阳空有雁，不寄一行书。

遥闻鼓吹出城闉，露冕褰帷意在民。父老莫疑频驻马，使君那顾采桑人。

旋移瑶席盍朋簪，日暮行庖簇柳阴。力劝耕农颁汉诏，应知圣主爱民心。

一枕昏昏若醉乡，云收雾散月临窗。幽人睡足自惊觉，云在青天月在床。

雨后芭蕉粲晓霞，近如相妒远如夸。临池似把菱花照，隔叶深将翠幔遮。

茅庵西畔小池东，乌鹊藏身柳影中。沙岸山坡无野店，不知此处有清风。

守倅风流好事同，笙歌都在雨声中。似知坐上多狂客，不许佳人酒面红。

炼得金刚一性坚，形如枯木尚凝然。莫疑台岭慈灯息，薪尽何妨火自传。

老人端悟上乘禅，夜壑藏舟已脱然。认得本来无一物，不将三观浪流传。

老竹牖茅檐屋数，间不贪杯酒不游。山征租纳罢秋田，熟未必天童似我。

岁岁天寒白鹤来，箧中旧藁为君开。濓伊一脉微如线，力践精思渐可回。

虚滑轻凉任自然，水边林下最相便。他年若遇青城叟，成坏方知尽属天。

一条枯木如青盖，古庙香炉散紫烟。百鸟却衔花作供，恁时方会祖师禅。

晚潮落尽水涓涓，柳老秧齐过禁烟。十里人家鸡犬静，竹扉斜掩护蠺眠。

层楼极目送春回，愁里匆匆把一杯。更有明年寻旧约，先驱还到北枝梅。

群花落尽柳绵飞，陌上游人去渐稀。今日江津送春去，明年还向柳梢归。

晓随芦雁聚寒汀，只有崇师画得成。欲付庖人应未忍，怜渠岂是不能鸣。

右军池上动成群，何事羁栖傍主人。放汝江湖须远去，莫随鸡鹜恼比邻。

红蕉开尽槿花飞，载酒登临到落晖。秉烛更期寻胜侣，不教容易放春归。

白色莲花也自奇，亭亭水面半开时。恰如西子新妆了，未把胭脂污玉肌。

吴山越峤对横斜，清梦时时到外沙。行过小桥墟落静，定知深处是吾家。

鸣鸠隔屋报新晴，小阁幽窗分外明。怪底女僮来涤砚，无人知是和诗成。

一帘疏雨锁牢愁，小阁幽轩得暂留。漫说金瓯能破睡，不如玉局解消忧。

贾客船回泊暮潮，夜凉乘月卧吹箫。两堤更拟栽垂柳，掩映荆溪罨画桥。

结屋浯溪最上头，冰轮灔灔水悠悠。夜深燕坐观心境，月到中天江自流。

青山万叠俯涟漪，时有幽花挂石衣。百里清溪休荡桨，要看倒影入窗扉。

北客多夸阳朔山，今朝了了见层峦。定知万壑干岩胜，不似山阴道上看。

万里南行岂偶然，黄粱一枕梦邯郸。初无惠政苏疲俗，父老休迎旧长官。

小诗清绝与招魂，香雾依然湿鬓云。一夜狂风都扫尽，鼻端无复嗅余芬。

冷艶孤芳孰与俦，此花飘尽更非秋。岭头赖有寒梅在，接续幽香入品流。

一樽聊对菊花前，独上危楼晚景天。风外笛声闻续断，海桐摇落夜敲砖。

婆娑终日步莲塘，云点空青月到廊。病渴长卿初赋就，伏神东壁漏声长。

平昔雌黄悯圣丘，预知钩吻卒难收。狼牙狗舌须防已，拟向前湖觅败舟。

百部披寻手不停，肠留藁本味精英。林泉甘遂高良性，石斛何如五斗轻。

堦前一叶巧随风，夜半金茎沆瀣浓。白兔西飞如赤箭，乌头旋复向龙钟。

面壁潜心学大空，此身无患任飘蓬。草堂自得醍醐味，更访稽山支遁翁。

山城衢陌厌尘泥，独扫云房价不低。早晚天门自开阖，不须鸡舌决明啼。

才过天社又中秋，江子何时写我忧。风扫半天河海浄，玄霜着物蜕蝉休。

草堂谁缉败蒲编，笑傲松萝不记年。应喜秋来甘泽泻，牵牛时复自蹊田。

却上南亭望北亭，云生秋石逼帘旌。露欺绿玉青蒲色，风掷琅玕败叶声。

年来直欲挽韶华，柳径桃蹊便是家。彩锦幕天防横雨，红纱照夜看飞花。

入关不守旧山河，汉用张良作网罗。垓下不知兵已合，夜深方讶楚人多。

掣电驱雷起蛰龙，一畨桃李鬬纤秾。晚来忽见千山白，戏蚓鸣蛙失旧踪。

子向柯山得所从，天寒滨海致诗筒。卷中更赌忠斋笔，力障狂澜有二公。

知入庐山翠几重，归除怀玉不匆匆。绝怜楳埜双雏鳯，长记闽中一秃翁。

晓来朝退紫宸班，马上悠然见越山。便欲挂冠寻旧隐，卧看远岫列窗闲。

接武鸳鸾缀近班，愧无谋略济时艰。打包结伴寻芳去，相对僧窗一味闲。

晓雨微茫水接天，隔江茅店有炊烟。杖藜独上沙头路，犹记当时赶渡船。

别乘风流迈昔贤，澄江堂下賸栽莲。秋来更有江湖思，睡鸭残芦带暝烟。

贺监门前水一湾，藕花十里对梅山。归心不待秋风急，恐负轻鸥作伴闲。

翛然危观出风尘，千里溪山照映人。飞盖追随宾客旧，满园桃李不胜春。

夙衔王命出行朝，军士无哗罢击刁。一笑聊空狐鼠穴，却驱貔虎取天骄。

孤村远浦接微茫，处处经行看插秧。却忆年时住家处，藕花无数遶林塘。

渔舟荡漾逐鸥轻，呕轧缫车杂橹声。却入江淮兵革地，梦魂何似此间清。

江山秀色照窗扉，暖阁清檐许暂依。白首往来寒食路，扁舟长趁落潮归。

荆玉灵珠祗自珍，闭门觅句未全贫。先生不出人难测，应有清风动四邻。

发愤潜心正下帷，一经传授宁馨児。三间茅屋真堪隐，十亩荒园未暇窥。

云出无心鸟倦归，季鹰当日最知机。心空一任他人谤，道在何妨举世非。

野性闲心不可鞿，归来况复故人稀。三杯自可频招隐，一局何妨小合围。

迳脱东风入律新，翠华移跸罢东巡。中原父老应遮道，要看君王玉座春。

襁负苍皇冒雨来，烹茶煎石暂相偎。南山况值秋天爽，卯酒时时自一杯。

忽惊落日转东隅，人意欣欣似跃鱼。泛宅同来真不恶，几家回首叹楼居。

晓日烘窗度隙尘，朝来光景属闲人。有时被暖贪浓睡，客到门前且莫嗔。

曾陪鸳鹭缀清班，拂袖归来水石间。策杖岸巾聊徙倚，孤云何似此身闲。

芒鞋筇杖强跻攀，示病维摩昼掩关。棋罢不知风破雨，却携炉铫过前山。

茅舍荆扉尚宛然，重来白首记当年。几回倚杖沙头路，独立苍茫唤渡船。

缨冠饱谷更知时，振羽阶除自在啼。惊断幽窗五更梦，北风穿户月沉西。

风送孤帆掠岸飞，篮舆十里漫追随。夜深小市无灯火，雪月佳哉祇自知。

半生香火庇琳宫，自怪年来出处同。忧患祗今尝已遍，颓然相对两衰翁。

南山老竹引鞭长，采掇新萌绿玉香。已觉年来忘肉味，小铛深煎与君尝。

残红賸紫辗车尘，雨浥丰肌浴太真。老眼年来超色界，定应辜负一枝春。

胜韵幽香敢自珍，静中风味见天真。乱红千点飘零尽，留得奇葩殿晚春。

要观台岭百千灯，云水飘然愧衲僧。且寄此身江海上，不辞千里旋敲冰。

此身游走半尘寰，赢得颜衰两鬓斑。要是胸中未豪壮，重来海际看涛山。

海上群鸥了不惊，山中草木漫知名。祗应门外苍顽石，犹记幽人曳杖声。

十里苍崖转碧空，出山云雨细蒙蒙。只因便是龙湫瀑，溅沫飞流逐晚风。

未到清溪水半浑，山围莲荡鹭成群。槿篱竹坞疑无路，鸡犬时时隔岸闻。

梦想清游觉又非，十年云水与心违。名山今属分符客，不羡凌空振锡飞。

梅蘂凌寒雪未消，青帘红斾巧相招。十年不踏江山路，过尽吾村独木桥。

出处平生岂有心，心忧时事力难任。饱看雁荡佳山水，却入江西剑戟林。

过尽关山到水村，衾裯犹讶四时温。朔风凛凛催飞雪，似与幽人洗瘴痕。

死生契阔不堪论，鸿雁惊飞只断魂。白首重来作寒食，数行老泪洒松根。

江湖方喜脱风波，岭路还惊上下坡。赖自随身有竿木，南来未怕石头多。

匣藏千古秘潜虬，夜吐光芒犯斗牛。欲把精钢付陶冶，散为和气满田畴。

当时指法杳难寻，二十年来枉用心。却抱孤桐林下去，青山流水自知音。

依然山色与溪声，岁月峥嵘祇自惊。独有老农能耐久，路傍犹说长官清。

清江已在烟城外，碧瓦珠帘隔断桥。不见芗林真面目，霜花风叶暮萧萧。

南行万里敢辞遥，过尽江西独木桥。已见芗林真面目，依然华髪两萧萧。

群红飘尽绿阴浓，醉里看花若梦中。篱外野桃如有意，为予回首略从容。

衰年那复惜流芳，自爱春深昼景长。老眼不愁花落尽，移尊来傍绿阴凉。

晓出萍乡动越吟，清溪无底乱山深。颓垣破屋邮亭古，面壁聊观去住心。

急雨崩腾会百川，牂牁江露石如拳。两山南北人来往，笑看纵横小渡船。

瘴云消尽日衔山，风动疏帘眼界寛。试着胡床临水坐，要看金塔涌澄澜。

十年惯使鸡翎笔，一束貂蝉愧暗投。待我明窗草玄罢，论功应合便封侯。

朝来陡觉瘴尘空，远浦平林杳霭中。异境掇移消底力，笔端聊举一针锋。

独醒难招楚些魂，时从蜑叟醉蛮村。兴来不假玻璃碗，自有随身老瓦盆。

年来心气苦怔忪，永夜长忧百虑攻。赖是床头有清圣，一杯扶到五更钟。

平时尽道相随去，度岭何曾见一人。赖是随身有孤影，灯前月下却相亲。

终日沉机喜欲迷，一枰胜负未全低。清秋九月江头路，不见门前瘦马嘶。

老罢无人断送秋，惟凭一酌散千忧。莫嫌白酒难成醉，尚有黄花插满头。

百年斤斧避龙鳞，尚被樵夫斫作薪。三伏修涂多暍死，清阴留取庇行人。

墟落相逢一笑迎，旋沽浊酒得深倾。明朝转首俱千里，君到藤江我到琼。

淹留客馆雨冥冥，烽火仍连近贼营。已悟去来生死梦，年来愈觉一身轻。

三载藤江守药炉，身轻那复羡飞凫。琼山万里乘风便，始觉惊涛异坦途。

出处从今莫问天，南来跨海岂徒然。须知鲁叟乘桴兴，未似商岩济巨川。

潮回齐唱发船歌，杳渺风帆去若梭。可是胸中未豪壮，更来沧海看鲸波。

已过梅岭更南征，渺渺琼山四百程。日暖风和寒食路，行人休听鹧鸪声。

今朝生日岂须论，老去难酬父母恩。惟有海南香一瓣，直教薫炙遍乾坤。

笙箫杳渺鹤徘徊，嬴女时应下玉台。莫问三山在何许，更寻方丈与蓬莱。

苏公陈迹半成空，杖策经行绍圣中。便与佳名还泂酌，晔然光景照无穷。

秋云漠漠日昏昏，积潦连江隔远村。赖是陈编有余味，断无车马到衡门。

青鞋踏遍海边沙，叶暗槟榔树树花。蜑子也能留客坐，旋添活火待煎茶。

榕叶阴阴日向西，翠禽无语画帘垂。晚凉庭院经行好，洗出蕉花一两枝。

桥南桥北水漫漫，泂酌依然碧玉寒。邻里何妨频汲取，莫教摧折小栏干。

家僮投晚闭柴荆，倚锡聊同结夏僧。夜漏欲传城上鼓，笼纱初点佛前灯。

客舍生涯自寂寥，秋来仍复雨连宵。前村隐隐人来往，时有篝灯过竹桥。

过却东桥即是村，浣纱人出闹纷纷。倚筇争向前滩望，涨水潮来减几分。

异域游从见面疏，掩关终日自端居。正须文字相料理，病眼常嫌细字书。

涉旬风浪战扶胥，咫尺烟波信息疏。见说北船今日到，故人应有寄来书。

南邻小魏隔云巢，里巷相从近结交。闻道秋来作文赋，可能借我一齐抄。

鲸波万里海南州，郭外新居事事幽。一味清泉堪瀹茗，千年蠧简可忘忧。

潮平贾客输蛮货，日晚邻翁约胜游。月黑无人来打水，喧呼长怕五更头。

墙角年来弃短檠，捐书默坐眼方明。知君欲嗣江西派，净几明窗付后生。

冻云垂地北风颠，妆点江湖欲雪天。我亦随身有蓑笠，兴来同上钓鱼船。

纸帐蒲团度厄年，一庵聊可寄深禅。隔窗要听芭蕉雨，幞被须来对榻眠。

扁舟重过海边村，野竹侵堦柳映门。相对小窗宾客散，十年忧患不须论。

冷艳霜苞向日舒，移将小槛近阶除。应知海外冬无雪，留与寒儒夜映书。

行穷海北到琼山，二月犹惊塞外寒。小雨洒窗风淅沥，拥炉来听雪声干。

经时不到严家馆，千树槟榔一径深。莫把小亭频展拓，恐妨幽步绿苔侵。

秋容野色拥帘旌，森木中间结小亭。斫尽枯荷露清浅，夜深来看一池星。

联骑同来倒载还，胜游那复羡龙山。空余把酒题诗地，忍对篱边菊蘂斑。

半亩茅亭倚壁开，中安五寸黑香台。小窗容膝频招客，呼出丁香佐一杯。

幽人一枕梦魂清，风鼓寒潮夜有声。海色天容本澄静，年来应为不平鸣。

身如一叶任风飘，闭眼观心路匪遥。惯听海鸣还熟寝，未妨归梦趁回潮。

旌斾悠悠照暮春，兰亭修禊在斯晨。不须县尹前驱去，自有随车雨洗尘。

寻花问柳到村扉，叶暗槟榔昼影移。从此山翁频倒载，严池今胜习家池。

曾见端门万炬灯，天街追逐少年行。如今老病惟贪睡，懒向州衙看乐棚。

再闻韶乐共欣然，太守推行诏墨鲜。山郡莫嫌娼女拙，嫁他蜑户已多年。

筼筜脱箨已穿林，袅露搓烟藓径深。宴坐蒲团空寂处，一声啼鸟故相侵。

风卷千梢偃斾旌，杖藜徐步到幽亭。他年持节重游地，父老争看旧使星。

吏散庭空绝往还，焚香默坐似居山。新诗改罢重搔首，自拾堦前笋箨斑。

桄榔涩勒易成林，午枕萧然一榻深。春半已无桃杏在，夜深惟有月华侵。

摇摇北望动心旌，老病聊依泂酌亭。时有小兵来涤砚，清泉一掬冷涵星。

流转南来未放还，此身忽到海中山。临池顾影聊娱戏，懒把青铜照鬓斑。

城隅诘曲趁溪斜，遥望青帘认酒家。行过小桥沙路尽，忽逢菡萏一池花。

归来庭院欲栖鸦，冷落谁怜副使家。独向小园行欲遍，篱边黄菊有残花。

火冷灯青正寂寥，夜寒风劲酒香飘。隔墙知是邻醅熟，踏雨沾泥不待招。

朝来风静冻云消，帘静窗明瓦不飘。鸦叫三声乾鹊喜，故应知我有嘉招。

星河湛湛夜寥寥，闭户微闻麝篆飘。况有南邻爱酒伴，兴来不假楚辞招。

旋撷园蔬二寸长，牙龈脆响菊苗香。欲招邻友同来啜，恐被鸡豚越短墙。

疏帘冉冉度茶香，日午谁陪竹户凉。陋巷箪瓢已清绝，更将诗句搅空肠。

麹米新𥬠只隔墙，西风吹过酒头香。故知王母怜愁独，烦送瑶池九酝觞。

春潮和雨没平沙，沙岸疏篱尽酒家。北客惯寻寒食路，不知人日已无花。

海邦人日似深春，篱外桃花半不存。自要杖藜闲信步，蹇驴牵去繋榕根。

红蕉栏畔小池塘，山雨添花映短墙。自是冰霜元不到，浮花那解傲冰霜。

独酌怡然万虑平，夕阳窗牖喜新晴。矮床睡稳谁呼觉，只有幽禽一两声。

世事悠悠委逝波，六年归梦寄南柯。北来莫怪音书断，衡岳元无雁字过。

信是闲中日月迟，颓然那惜寸阴移。消磨永昼非无术，袖手旁观数局棋。

萧然一榻本无尘，转物庵中老病身。江上桃花空记面，不如啼鸟解留春。

负郭幽居一味清，残花寂寂水泠泠。夜深宴坐无灯火，卷起疏帘月满庭。

佳节无人共一尊，荧荧灯火雨昏昏。凭谁与唤烟霞伴，直上罗浮看上元。

去国频经旷荡恩，新年犹寄海南村。掇移妙境非难事，直使心超不二门。

三载幽栖养性灵，焚香默坐万缘轻。空庭野草萋萋碧，更觉秋来少送迎。

抄罢唐诗笔暂停，不将奇字问添丁。郊坰秋半无炎暑，净拂明窗读道经。

风露萧萧月欲沈，方池水静影横参。何人睡觉来陪我，更取金荷潋灔斟。

招呼佳侣暂忘形，夜久金茎露欲零。风卷晴云时点缀，未妨华月上青冥。

海滨三度过中秋，雨横无因到庾楼。万里无尘今夕月，不须携客上罗浮。

沙路微行到懒窠，晚风斜日满烟萝。焚香坐久疑无路，忽见帆樯竹外过。

杖策寻幽路欲迷，华鬘椎髻杂生黎。空阶秋晚无霜叶，自把清诗竹上题。

老去忘情不厌闲，酒杯诗轴最相关。篱边知是重阳近，萸实微红菊蘂斑。

天南谁把尺书传，老眼经秋自不眠。鼓角声回窗未掩，可堪残月到床前。

可笑余生习气纒，时时吟咏偶盈编。心闲身老趋平淡，不是新来效乐天。

直缀还縚岸幅巾，三年海外见来频。鬓髯若为添霜雪，始觉衰容更逼真。

小桥西巷每徜徉，忽趁南风返故乡。旋汲双泉烹日铸，从今谁共北窗凉。

汝到家中暂喜欢，倚门慈母问平安。举头便见天边月，莫作千山万水看。

新筑茅亭涩勒间，蒲团坐久欲忘还。道人应供归来晚，只有野僧相伴闲。

夕照穿林暮霭收，出门忽见月如钩。幽人曳杖来寻伴，一笑能令万虑休。

转物庵中一老人，十年岭峤且藏身。黎山万叠波千顷，心镜孤圆月一轮。

甃石流沟汲愈新，秋无落叶旱无尘。他年莫忘痴顽老，曾是双泉旧主人。

赫日晓林起瘴烟，小亭风景独萧然。门前剥啄须轻手，窗下幽人正醉眠。

幽香偏许夜深闻，冷蘂从来水外村。南地恨无霜雪伴，独将孤影照黄昏。

一枝淡静玉无痕，便觉萧娘气味村。旋汲清泉滋蓓蕾，小窗留待月微昏。

香超薝卜断知闻，穷腊开花处处村。应笑多姿桃杏俗，更嫌贪睡海棠昏。

城上胡笳枕上闻，却愁羌笛起孤村。冰容不入丹青手，玉骨那忧瘴雾昏。

不羡蒲萄马乳寒，品流须着荔支间。幽人顿觉空囊富，合浦明珠一夜还。

病骨支离睡半醒，雨余芳草入帘青。焚香隐几无人到，读尽黄庭一卷经。

褰帷露冕更停轮，渺渺旌麾入瘴云。异境尽凭诗写去，郡僚争喜得新闻。

桄榔林里便为家，白首那曾识使华。莫说蛮村与黎洞，郡人观睹亦咨嗟。

庵后疏篱蔓碧花，庵前榕叶晚藏鸦。阶前草长苔痕满，装出儋州副使家。

春日追游载酒堂，名园疑有野梅芳。篱边水畔无寻处，只向风前认暗香。

杜门一法有深机，胜把玄关叩祖师。覆罢忘忧还独酌，免陪歌酒免论棋。

变化形容似老儒，南来权作白髭须。祗应坐上无鹰犬，走作人间老野狐。

桄榔林里见桃花，正似罗帏翠幕遮。老去已无𥮾髻梦，净瓶归插一枝斜。

竹外篱边映柳条，一枝纤软更妖娆。似知摩诘愁无伴，留向书窗不忍凋。

市无鱼肉爨无烟，晨起斋厨每索然。欲识先生真乐地，饭蔬饮水曲肱眠。

瑟瑟声微冉冉香，炎天瘴海变清凉。从今莫遣儿童斫，留取浓阴庇一方。

根盘厚地干参天，护养龙髯几百年。忍把斧斤频剪伐，坐令鳞甲化非烟。

每忆西湖九里松，眼明忽见紫髯翁。隐居庭院多栽种，为爱笙箫递晚风。

颜乐箪瓢孔饭蔬，先生休叹食无鱼。小兵知我须招客，市上今晨报有猪。

庵中宴坐户长扃，鼓瑟吟诗乐性灵。客至不妨谈道妙，儒书释典及仙经。

冰容幽胜肯争妍，独树亭亭近水边。不但色香俱第一，品流宜占百花先。

清影扶疏晚更妍，每教移植小池边。一枝独守凌寒操，肯与群花较后先。

月娥姑射妒清妍，白髪羞将插鬓边。冷艶独排残腊破，孤芳长占小桃先。

酿成春瓮胜玻璃，旋压真珠味更奇。饮客莫辞今夕醉，黄河清后卒无期。

长堤杨柳映门垂，南北行人认酒旗。坐上饮流须强醉，休将河水较醇醨。

烟市云庄自一墟，幽花夹道路萦纡。无人与写岩峦胜，聊展营丘半幅图。

村落家家社酒香，杂花开尽绿阴凉。山畦是处田畴美，时有归牛带夕阳。

尘榻昏昏睡未醒，床头腷䏝老鸡声。年来学道多晨起，免听城头画角清。

朱冠玄臆气横秋，得食相呼饱即休。语默从来有程度，不妨风雨夜飕飕。

远和城头角调清，邻鸡寂默尚无声。幽人底事偏嫌汝，惊断归乡梦不成。

长庚东出月沉西，饱粟贪眠尚稳栖。却笑城乌自多事，更筹未急已先啼。

喧喧木杪弄新晴，羁枕惊回梦不成。任是舌端能百啭，园林春尽寂无声。

三接灵丹古所传，扶危起死胜神仙。衰颜全藉刀圭力，少驻人间四十年。

打包行脚为寻真，偶与苏仙作近邻。万里移来今有伴，叩门时许访幽人。

不须辛苦学神仙，九转功成亦偶然。但向闺门躬孝行，会须白日上青天。

平生疾恶不量力，指佞击奸期屏迹。流落南荒二十年，更无一点烟尘色。

造物閟灵境，灵山隐仙躅。丹成自飞升，何用驾鸾鹄。举手金沙岭，片石聊寄足。至今锁烟扉，气象锺清淑。井池丹药就，千载湛寒绿。我来春雨余，溢水涨幽谷。琤琤落环珮，细细响琴筑。黄冠六七辈，一一道机熟。余师本缁流，游走遍四渎。初明大乘禅，锋辨谁敢触。升堂猛虎跪，诸方狐鼠伏。晚乃思长生，师许隶宝箓。时登玉虚殿，叨迎御舆服。俯仰能几时，世事有反复。萧然坐空岩，复理旧松竹。却谈京洛梦，感慨气填腹。人生梦幻耳，何必苦拘束。期师谢冠裳，复见真面目。

夫何于会稽，卓然有裘氏。同居六百年，相聚三千指。昔贤钦义方，列奏闻天子。恩诏保门闾，光华映闾里。

一川花柳拥雕栏，浓绿浮空四面山。便欲移家来住此，不将名姓落人间。

家用好处寻难遍，日月当门只卧龙。欲尽南山岩壑胜，须来亭上少从容。

十载清游得重寻，风门小立契初心。上盘直与云天近，下瞰不知岩壑深。浥露黄花平衬地，著霜红叶巧依林。他年愿结香灯社，竹杖芒鞋数共临。

河畔牵牛织女星，东西相望几千程。乘槎我欲机边坐，应解停梭问姓名。

枯木摧残色境空，西风独占水芙蓉。瑶池饮散红妆闹，洛浦人归翠盖重。日影透帘香掩苒，月华侵坐客从容。闲花琐细能长久，免被移栽太华峰。

昌江真陋邦，芋魁的盈尺。逐客方厄陈，饱食度终日。

招提清绝冠诸方，溪绕山围胜气藏。好在池塘存旧址，依然花木隐禅房。风生殿阁元无暑，雨后松篁自有香。日暮不教清兴尽，更登绝顶瞰微茫。

舍南舍北竹千竿，镜净无尘碧玉寒。中有老人清似水，晚来相对倚栏杆。

山远江深胜地藏，森森乔木间修篁。月林不动参差影，花径常供自在香。沉水𦶟残金鸭冷，落花飞尽绿阴凉。神通甚愧维摩老，聊长蛮邦作醉乡。

才贤国运每相关，出处公遭典午间。梦里铅华浑脉脉，萧中芳迹尚班班。始高霄汉鸿飞远，终惜云巢凤不还。好是南阳扶汉鼎，勋名千古仰东山。

忠言直节动华夷，肯为投闲更息机。南国忽闻梁木折，中原犹望衮衣归。平生学术唯心得，晚节功名与愿违。老病无因执哀靷，翔风空有泪霑衣。

此日开轩怀谢傅，直缘谈笑破苻坚。

吾衰自不出，孰谓出无友。

吾师坐忘真，卢扁非良医。

海薪不论钱，何苦忧无炭。

铜盆湛冰雪，谁谓无寒泉。

昌江古佳郡。

