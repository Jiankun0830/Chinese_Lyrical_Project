孤芳照寒水，婉娩自幽闲。万木碧无色，一花红独殷。秋莲多绿子，晚槿亦朱颜。却笑渊明宅，于今五柳残。

野花能白又能红，也在天工长育中。长对秋烟颜色好，岂知人世有春风。

要识中庸义，中庸乃是庸。不须求胜解，只此是奇功。卓卓孤峰上，明明百草中。若将声色舍，声色却盲聋。

石光火中寄此身，谁论北富与南贫。眼前正爱溪梅瘦，冰雪亭亭笑伴人。

天涯地角古来传，今在天涯地角边。日日江头望江水，蛮风瘴雨又凄然。

测测日西去，去来无尽时。百年无半在，一事更何为。草屋倚寒木，疏梅横短篱。直能捐世虑，何处不忘归。

烟冷风寒处，芙蓉三两枝。愁怀方换酒，秋意更催诗。不遇元白友，宁寻沈宋师。谁知苦吟处，髪落一丝丝。

东风才了又西风，群木山中叶叶空。只有梅花吹不尽，依然新白抱新红。

虚窗桂子打风声，夜酌沉沉夜气清。三十年间不须说，可堪相照髪星星。

冻雨杂零雪，柴门不敢开。持来一片纸，说自大安来。元帅方归沔，边书又报阶。忍寒再三问，老弟几时回。

关关新鸟逐声啼，群鹭冲寒帖水飞。最恨山云去如织，不教春色着征衣。

晓出倚溪亭，溪烟四面生。昏时山绿浅，浓处日红轻。簇簇树尤好，依依人未行。玄晖信萧放，澄练有佳名。

败馆冷如许，修诚志已非。风光不曾改，人事故相违。寸碧雪山出，争喧风叶飞。伤心旧时月，长是送人归。

明星落深水，晚电起孤云。去去风前棹，迢迢竹外村。山回依草驿，岸落出芦根。亲月照人冷，今宵清梦魂。

行役苦行役，凄凉应奈何。自从多事后，应恨一身多。草店张灯宿，石桥乘月过。曳裾悲我计，回首一烟蓑。

江风淡淡放初晴，灯火明时月色明。谁信姮娥要行乐，随他女伴绕街行。

