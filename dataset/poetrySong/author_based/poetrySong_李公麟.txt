苦学邓夫子，仁风良可依。颜回乐也内，曾点咏而归。盛德弥年劭，知音贵我稀。潇湘逢此地，咳唾得明玑。

瑠璃墨客堂，太乙助灯光。䌷史探金柜，摛辞和柏梁。近传江彩笔，远缉汉珠囊。吏部文难可，犹称万丈长。

共校南宫艺，多年复此回。群贤主堂奥，一榻占廊隈。步屧朝追逐，诗筒夜往来。故人情不浅，无乃困悭才。

锁寂身如隠，幽清物向齐。忘忧经露菊，苏肺到霜梨。白发知谈笑，朱签历品题。贤书天下望，鹊喜遍深闺。

呦呦鸣鹿野，皎皎白驹场。朋盍连茅茹，文程琢玉章。门通三级峻，桂露一年香。庆及飞龙旦，同歌庶事康。

寄栖容幕燕，覆节等醯鸡。欲雨风多北，穷秋日易西。官书便夜读，家报索亲题。早晚骖騑入，重门坼印泥。

树乾风索索，霜叶到书闱。枝并鹪鹩宿，床吟蟋蟀归。幽人知坦履，游子念缝衣。暗喜还家近，承颜慰久违。

莫以多为赘，须知寸有长。抡才何济济，顾我独凉凉。雷雨龙皆起，江湖鱼两忘。攀依聊假手，贤立本无方。

今朝庭鹊喜，灯为一花开。侧指皂囊去，转头骢马来。新橙家斫鲙，残菊客浮杯。乐事连休日，须凭酒作媒。

秋日同文馆，凄风动九回。乱云收暑去，一雨送寒来。猥与英躔接，惭非藻鉴陪。雍畿兹吁俊，元祐看新魁。

敕使书囊问队行，聚星深馆粲诸英。云随襟袖来蓬岛，香散房栊宿化城。振鹭充庭天有幕，珊瑚入网海无声。范模一世尊先觉，况此提平慰后生。

盍簪闻善若江河，帘幕疏闲笑语过。月照飞笺穿户绮，风生挥麈动衣罗。已张英彀收三俊，更赋离骚续九歌。凉夜沉沉清不寐，空庭无奈叶声何。

吁俊天畿合辟雍，愧将瓦釜缀黄钟。听穷一一竽无滥，拨遍磷磷玉似逢。龟列春庭先壤奠，龙飞天路得云从。吾曹莫念拘萦久，求称公朝庆赏浓。

鞅掌栖迟一亩宫，愤听更柝及晨钟。黄华慰眼祗尔许，绿蚁于人亦漫逢。几日囊篇赓不逮，三时庭步笑相从。近来寻却家山梦，投枕和衣睡更浓。

忆锁南宫会友文，天梯相摄看云津。白头笑我成今日，青眼逢君尚昔人。

君家祝融水一方，平生书闱食可忘。云河漱润搴瑶芳，天帝璧府雠书郎。驰骋千载凌子长，神清骨秀颜色苍。书淫传癖笑舆狂，十年此会同都堂。上楼吟春碾旗枪，诗筒吴歈赓楚羌。一律校文公否臧，日饱大官沆瀣粮。朱鸾入网空南冈，贤书奏牍纷满床。朝出粉闱暮帝旁，骎骎天路群龙骧。病鸱帖帖乃污隍，白云陇望因俶装。放歌长林声激扬，佩兰思馨虽朋亡。云出鸟还聊自偿，羽扇麈尾随经囊。龙眠乃是无何乡，朝游不辞麋鹿行。归卧展图观骕骦，宪贫颂古时歌商。徜徉兴罢住云房，焚柏翻经究法王。冉冉暗度岁月光，山头草青还叶黄。洞明已死闲骨香，凡志未就嗟凉凉。亲颠向白每称觞，旨甘鞭后难翱翔。朅来窃食天中央，古人千岁空相望。同文锁密御史霜，得公再集评文章。亦说种松辋口庄，使我梦蝶栩栩忙。便欲负郭占农祥，门开傥容倚孔墙。想挽北斗下挹浆，箜篌更对高秋张。

上溯虞姒亦易尔，下者始置周秦间。造端宏大町畦绝，往往世俗遭讥讪。

画出离筵已怆神，那堪真别渭城春。渭城柳色休相恼，西出阳关有故人。

有道难行不如醉，有口难言不如睡。先生醉卧在石间，万古无人知此意。

千寻古栎笑声中，此日春风属社公。开眼已怜花压帽，放怀聊喜酒治聋。携刀割肉余风在，卜瓦传神俚俗同。闻说已栽桃李径，隔溪遥认浅深红。

