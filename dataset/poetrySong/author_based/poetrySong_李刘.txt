蝶扑蜂粘发出狂，飘然欲上白云乡。无端却被游蜂搅，绾住东风舞几场。

绛衣摇曳绽冰肌，依约华清出浴时。何物鸦儿驱不去，前身恐是食酥儿。

一咏桃花谪九年，何如兵卫日高眠。苦嫌不得文章力，得力教君更可怜。

壮志已违黄鹄下，老身合占白鸥前。夜来耿耿江湖梦，秋水长天一钓船。

风絮起时无纩塞，雨丝添处有珠垂。黄鶑说尽千般语，舞困三眠总不知。

鼓舞先声自管城，细听鏖战了无声。看来亦异常蛇势，扫退词场万马兵。

奋迹冲霄驾鹤游，霜毛鞭落在扬州。仁人收拾才挥动，风被黎元六月秋。

何处桓伊酒力雄，分明嚼征更含宫。倚楼三弄西风急，不觉梅花大半空。

烟驱扇击手频挝，奈尔传呼又满衙。我醉不眠君不去，下帷高枕任喧哗。

露满枯肠蜕顿轻，山林那有不平鸣。薰弦寂寞无人续，故揖清风作颂声。

宝月重轮丽虎闱，祥烟葱郁绕黄麾。九秋沆砀平分日，万国元良初度时。礼乐诗书俱习惯，圣贤仁孝况生知。八荒寿域从今启，请为丰年上玉卮。

朱芾皇皇问寝门，青宫喜气满乾坤。江清淮晏干戈息，渊默雷声匕鬯尊。端冕常年亲举礼，远庖此日剩明恩。直将三代齐长久，愿听长沙贾谊言。

银盘浴兔方二日，宝册蟠龙甫半旬。甲观诞弥佳气郁，春宫衍庆缛仪新。前星色正光芒远，少海波清润泽均。鹤驾归来传密语，更将仁义域斯民。

粲粲祥烟绕虎闱，欢声催捧未央卮。干戈东序承平日，衮冕南郊负见时。行中鸾和真合礼，宴陪鱼藻旧闻诗。宫僚惭愧非周召，三善惟当效祝规。

海山俯视百川东，中有明堂一柱隆。两社直从平地到，寸心原共老天通。管乐功烈非轲志，尧舜君民在尹躬。寿国端须寿君子，愿将箕翼等延洪。

东府西枢纪诞辰，非烟郁郁更纷纷。共知崧岳生申伯，竞把旃檀寿卯君。燮理已成六月雨，经纶更作八荒云。齐安即是安天下，敢为先生诵所闻。

中庸日用脚根实，动静天机眼力亲。未月凤筒锺地统，戌年麟跋纪生辰。身名宿世陈忠肃，眉寿他年范景仁。福禄近来贤否共，欲将斯道觉斯民。

碧油满眼诗书帅，紫橐骈肩献纳臣。有客皆能歌保鲁，如公方合美生申。庄椿坐阅人间世，嶰竹早吹天上春。士曰时哉起君实，只今犹可却辽人。

江汉浮浮炳地灵，参旗井钺寿星明。庚寅初度周而始，戊己连营静不惊。山上印成龟左顾，月中桂共兔长生。公堂遥想称觞后，便报天阶取履声。

煌煌昴宿正开冬，日驭高躔龙尾宫。赉说须知应天策，留萧暂委守关中。赤云决胜三边壮，白日褰晴五谷丰。六十州人开寿域，碧幢一笑与民同。

八年黄伯颍川政，十载武侯泸水功。还向碧幢揆初度，但愁绿诏启元戎。生从峻极崧高降，寿在慈祥岂弟中。今岁添杯添福禄，膝前文度伴仙翁。

尚书清禀秋天杳，吉梦元占玉燕飞。南定三军须北定，西归九罭合东归。寿星出丙光丹极，华盖丞辰近紫薇。要减汾阳声乐半，直须扬濯入黄扉。

金床玉兔岁重逢，初度占星尚剑东。铁马未容耕渭上，木牛且合漕关中。云屯营垒樵苏饱，雨足郊原菽粟丰。更与坤垠开寿域，皇华一笑与民同。

满廊香雾弄霏霏，欲去还留燕子飞。酒盏自便秋思早，花枝未怯鬓毛非。脱巾骂灌从狂醉，剪烛留髠好缓归。我欲寄君无杰语，安期大枣荐青玑。

万里秋风生桂枝，麒麟堕地有谁知。摩空早奏甘泉赋，取势犹歌泮水诗。好是桑蓬浮喜气，正栽桃李助清诗。银袍争愿公衣钵，应指湘山无量师。

早来乾鹊鸣檐楹，报我庭阶玉树生。告白祖宗知积善，喧传奴婢总欢声。远增阿大中郎喜，足想殊常散骑情。点校六经留汝读，吾家元不蓄金籝。

君家兰玉满庭除，尤喜徐卿第二雏。方遂鹏程收鹗荐，又符熊梦获骊珠。史山孕秀头颅别，秋水为神骨骼殊。况有义方严训在，早看腾踏上云衢。

万里七年艰险同，我车西去子舟东。教儿强学先循理，嫁女随宜莫讳穷。注就欧诗勤琢削，续成汉纪更磨礲。乡人借问碧鸡使，万卷书中一老翁。

信手挥斤出古文，商盘秦鼎失精神。烦君惜取铸金手，留待人间周伯仁。

我乏君家玉印材，强寻厄木倩君开。无盐恐有遭逢处，也道曾将刻画来。

制锦新城衣锦归，种桃遗爱满桃蹊。恩波淮水流不尽，福力螺山高与齐。天上已催班玉笋，日边行见月璇题。欢声都是长生曲，薰作香云覆宝猊。

盛德元勋绝等伦，麟符虎节冠宗臣。大椿上古身千岁，一柱明堂力万钧。坐镇熊罴瞻绣衮，燕居松鹤伴纶巾。只应便是神仙事，万丈蓬莱却未真。

襟怀锦绣富多文，人物冰壶绝点尘。太华昨宵方诞吕，姑苏今日恰生申。堂萱呈瑞年年绿，坛杏逢春日日新。更为南丰添一瓣，即看趣诏侍严宸。

明善堂前香矗云，诸生再拜祝庄椿。芹香藻绿涵和气，枫老梅疏健小春。有道可为明主佐，无毡休叹广文贫。烹羔压酒称千寿，会看仙桃着子新。

今年生日胜常年，一佛中间万佛缘。善念才兴方寸地，恩光便下九重天。花香作供围方丈，粟粒成功福大千。长寿如来更多宝，饱参住世小乘禅。

蓂飞两叶正深春，是日人间岳降神。自昔词章推大手，即今风采见埋轮。书传黄石由来远，名压青钱孰与伦。寿禄祈公如万福，未应江海羡鲈蒪。

华阳传与纯阳诀，竹隠中间悟养生。止心情澄不挠浊，浮云富贵澹无营。龙铅虎箓交离坎，鹤算龟龄几甲庚。唤起吟坛称寿句，夜来一点寿星明。

昴宿腾辉落建溪，鸳鸿兄弟步云梯。暂收鸾翼来栖棘，聊鼓牛刀为割鸡。三月鸣琴初布政，万家磨石拟镌题。情知百里难淹骥，行看天书下紫泥。

律中黄锺九日前，长淮巨海降真贤。鹏程九万快抟击，騋牝三千表塞渊。夜看牛星贯南极，早携鹤驭出西川。梅花岁岁横参影，长伴罗浮不老仙。

探胜东风一夜先，燕堂丝管沸华筵。鱼轩并寿欢何极，凤穴添雏庆愈绵。独乐园中闲日月，香山图里永神仙。磻溪自有安车到，屈指佳期祇六年。

十分国艳贪春煖，一簇芳心衬晓霞。送与生朝添寿斝，洛阳年少洛阳花。

光景不相待，流年剧箭过。酸辛前诏左，科甲后生多。命蹇穷为祟，愁多睡作魔。盖棺方事定，有酒且高歌。

商瞿五十子何迟，佳气充闾庆可知。喜溢麟生天上日，梦回虎堕月中时。犀钱賸送沾佳客，麝颗轻涂付侍儿。英物从来声自别，试啼容我一听之。

兰玉森森天下奇，灵椿犹自长新枝。从来老蚌珠生晚，岂是长庚梦到迟。标格银蟾光皎洁，精神秋水碧涟漪。玉皇案吏家声近，伫看追踪入凤池。

宝唐佳气夜充闾，八十尚书古所无。勘破赵州行脚案，展开老子出关图。五房孙各了官事，千户侯封食税租。若问蹯溪钓渔叟，先生应道没工夫。

王正初生七叶蓂，斗牛间气出延平。次公恰恰九年最，叔度汪汪千顷清。济北一编烦展究，剑西半壁赖生成。且倾江汉朝宗水，济彼公堂荐寿觥。

玉帐公弓应六蓬，瓣香遥遗贺南丰。扪参以手谁怜汝，居井之眉我倚公。寿域八荒随气转，醉乡五福与民同。老{虫麻}不是青冥脚，也愿追随龟鹤东。

