溪园雪凝古梅枝，我逐归云子到时。交一臂间迟面见，乃千里外话心期。人缘至此犹难合，天意其然欲对移。拟办瘦藤闻束担，有何山水未经诗。

秋风四起秋云薄，客怀颇欠商量著。浅滩胶舟石荦确，欲进不可退难却。蘋蓼妆成秋绰约，独倚晚风吟思涸。故人云锦自天落，一纸模糊万金药。上言相思下离索，勾引莼鲈味逾恶。吾心孤云身野鹤，到此方知出山错。归理绿蓑更青蒻，何处方舟无杜若。

学把鉏头莳小畦，牡丹不种种荼縻。花开赢得年年看，棘蔓犹堪补败篱。

一样春风到町畦，物成春亦不能齐。过篱新笋贪成竹，不管同根未脱泥。

夜久寒炉火尚红，隔山谁动五更锺。小童和梦移灯去，不管残书读未终。

短蓬邀我到常州，入郭犹如野渡头。忽有画桥杨柳岸，柳中依约见青楼。

隔岸青松数百株，柳阴阴处结茅庐。溪翁有此不知趣，乞与诗人作退居。

绿阴庭院夏初长，梅子新肥杏子黄。枝上莫弹秦吉了，游人借此当笙簧。

乌衣三径去年开，庭树幽阴绿作堆。胡蝶不知人是客，双双飞入矮墙来。

半空和月倚新秋，十二栏干曲曲愁。我亦天涯零落者，不如饮到醉归休。

台城胜概得同游，烂醉西风药玉舟。目送归云天一角，教人生怕上层楼。

挂起山窗满眼秋，小溪寒处竹深幽。有诗戏尔教儿诵，无酒归而与妇谋。窗为防风须密补，篱因御寇更完修。怕无人可论心事，賸种梅花在屋头。

柳花收絮麦收芒，安石榴开日渐长。窗下小儒无一事，自携新水活菖阳。

月照西窗夜未阑，起来和墨研池干。急忙欲写梅花赋，敲碎溪冰一片寒。

短蓬留雪映窗纱，一似王家访戴家。到底王家风味浅，月痕低处欠梅花。

怀人已仙去，书堂犹昔时。夜梦虽微茫，昼日俨在兹。我欲载遗事，简素多亡遗。目前尚如此，后世谁相知。

扑断清贫事，萧然一室居。雨将苔曼衍，秋与蕙清癯。火白衣犹煖，香焦味有余。山中足诗思，岂必灞桥馿。

吾欲钓鱼东海去，一叶扁舟未能具。君呼小舫山水间，扣舷作歌秋水寒。吾诗百篇不直一杯水，君歌一阕游鱼亦倾耳。得君此编拱璧加明冰，玉笥陵云无此清。安能移我龙湖白竺之茅屋，来并清江后湖曲。我鸣榔，君扣舷。醉歌长篇复短篇，却使后人呼作徐李同舟仙。

君家渝水我螺川，同是江南百里天。同道同心更同姓，只年相远却忘年。

扁舟同载石头城，雨打孤蓬夜共听。愁杀明朝桃叶渡，阳关无曲柳能青。

思归恨臂不成翰，却笑谁令汝出山。梦暂得归归未得，且编归梦寄书还。

我坐诗穷子术穷，十年湖海两漂蓬。子归农圃吾归钓，此去悬知命可通。

