青青窗外松，高下如羽盖。不论霜雪晨，屹立风雨外。深根养茯苓，千岁坐可待。世情苦炎凉，一日几变态。此物独坚贞，雅志在久耐。清声万壑传，时奏庄生籁。

夜琴响空山，临流水方折。老仙何处来，欣赏共清绝。不知卢仝家，还有许风月。

青山不世情，终日独我顾。修竹岁寒姿，不受纤尘污。开窗寄数椽，良以二者故。出门欲求益，擿埴未识路。屠酤难与语，余子安足数。岂无王侯家，摇尾觊一遇。自分踈懒性，初非俳优具。由来势利交，朝且不保暮。何如翳环堵，静对古人语。从渠不我与，聊复吟梁甫。

君侯七闽英，学问早有余。年时犹未冠，鼓箧游上都。文成笔五色，四海仰名誉。调丞尉江邑，有实不愿图。朅来对二松，清襟映冰壶。粹然眉睫间，未变庠序儒。胸中浩然气，固已雄万夫。我穷卧洲渚，江鸥以为徒。屡枉高轩过，峩冠讲唐虞。驰骋文史乐，时得陪卷舒。瓜代遽及期，此情将焉如。耻作儿女态，挥泪沾衣裾。虎溪岂限我，足创方趦趄。怅望不远送，搔首空踌躇。所觊善行李，早达三山隅。安居未容久，快作朝省趋。用贤世所急，君才应时需。愿补仲山衮，再矢皋陶谟。勿以得失虑，行当翱天衢。愧乏折棰赠，短篇见区区。他时旧交念，阔{门扁}寄樵渔。

去年秋冬交，白昼雷虺虺。隆冬忽暄燠，青红开百卉。雨泽不时下，快雪倾复霁。井泉傍射鲋，涧水通一遂。春风二月前，行人汗流背。倏来夏初中，遽变素商气。稻谷已三布，时过未针水。复衣日犹寒，重衾夜增被。燮理失其节，老弱生疵疠。疹痘无间然，否则得痎痢。十室闻九病，颜色非人类。明晨温风届，风候尚云尔。祇愁淫雨歇，炎威火争炽。烁石更流金，暴烈摧万汇。皇天本至仁，长怀好生意。恢网踈不漏，盖高卑听视。夫谁执其柄，悖谬乃倒置。感召厥有由，下民亦何罪。我欲借扶摇，剖心叩玉陛。九关群虎守，未许凡骨诣。愿天回光鉴，肃正天之纪。甲庚先后三，寒暑无骤至。春荣不妄施，秋敛仍合义。四序蔑侵陵，功成顺常理。三垣拱帝座，百辟森列位。星辰各授职，钧播岂私遗。巽风司号令，罔或轻行止。雷霆秉𫓧钺，歼殛必奸宄。膏润到焦枯，阳和不择地。幅员几万里，一一防壅蔽。日月黄道明，泰阶平如砥。丰穰被率土，寿域包遐迩。闾阎礼逊兴，鼠偷自不起。吾皇免焦劳，邻敌望风靡。圣世作幸民，请从今日始。

乞籴民宵征，出粜官夙驾。艰食间填壑，灾星未退舍。七闽况多山，厥田惟中下。年登谷粟贱，逐末贪白话。一逢岁不稔，大半为饥者。公私久匮乏，谁欤可资藉。哀哉南亩农，长年服耕稼。倾囷了租赋，仅逃吏胥骂。东作已无粮，贪赊宁论价。负逋罄产偿，求售忘早夜。逡巡生计尽，失所安足讶。尉仙明达人，出语补风化。咄彼兼并家，敛衽当愧谢。

行尽山岭头，欢喜入乡关。忆昨冒雨去，寒涩亦多端。自登粮纲船，出入狗窦宽。水涨泊无岸，水落浅凑滩。直待风水顺，摇𫇛离江湾。虺蜴微细物，托龙逞神奸。篙工精祷罢，顷刻过千山。脱或小不契，风波生坐间。窜身辄拘滞，伍哙仍比顽。疑虑狐涉冰，进退羊触藩。仅得黄义叟，可与话岁寒。论文消永日，长歌当夜阑。传闻白水发，川途阻弥漫。余益动归心，掉首辞弯跧。怅怀陶靖节，不肯效一官。况为太仓鼠，蚕食殊未安。肩舆走泥涂，仆夫愁险艰。附舟计已左，且复行路难。见几恨不早，兴尽而知还。明朝得善达，那假生羽翰。稚子争候门，细君卷帘看。真乐未渠央，茅檐共团𪢮。尚论数千岁，窥管才一斑。稍定理残编，补缀令可观。尚友天下士，博约加雕钻。游谈苦无味，素手空厚颜。底事通神明，至理吾岂悭。设有无父国，而后不可干。但患志匪坚，作诗镵肺肝。

人心非无常，自为外物禁。喜怒烈火炽，宠辱铦锋森。从兹失本然，至理而浮沉。达人解其会，魔军讵能侵。盘石可转移，明月犹晴阴。卓然有所立，此道古与今。颜渊无终食，孟子不动心。充君名斋志，前修端可寻。

君子重进退，大节贵能全。厥志在冥鸿，耳非闻杜鹃。县车示优宠，挥金乐耆年。高风激贪懦，千载要齐肩。

我昔游白鹤，山川气雄深。邂逅识吾子，戛然唳孤音。日日望飞鸣，洄洑迺至今。玉美出坚璞，木老生乔林。书生未足道，聊用慰苦心。始驾百斛船，挂帆发江浔。破浪当自兹，意象殊骎骎。天方拓王度，清问虚宸襟。调毫写胸臆，气力戈鋋森。荷衣缚异时，恐为寒蝉喑。江城惜此别，风雪作昼阴。何以托远怀，酌酒拊剑镡。湖海气摇薄，激烈愁端侵。唯应白云梦，夜夜飞遥岑。

孔子昔当厄，良以桓魋故。韩信伏胯下，将坛起徒步。圣贤昔未遇，未免失常度。固知天地宽，出门多龃龉。贫贱势易陵，动息要衡虑。绨袍恋故人，进食哀漂母。小人不及夕，焉知鸿鹄举。桃花倚春风，零落随夜雨。流萤曳残光，未省羲和驭。君子并松柏，挺干傲寒暑。昭然揭日星，进与众瞻睹。群儿勤修读，文行师邃古。莫学小儿辈，啾啾燕雀语。颜渊犯不校，万世共尊许。孟子善养气，策功不下禹。潢潦无根源，勿用遽歆慕。吾言可书绅，审思宜在汝。

生人无喜怒，喜怒由外触。平地有风波，安居多鸩毒。缅怀先哲士，每用此理烛。颜子不贰迁，所乐一瓢足。

拾遗旧隠居，一亩长蓬蒿。在昔考槃初，择胜得无劳。羊肠罕人迹，丘壑方自豪。凤凰景星睹，奔走纷儿曹。屈伸固相感，舒卷随所遭。莫言从此去，索价遽能高。

悠悠古先酒，麹糵化为醴。适口固匪他，诗人咏其旨。岐黄作本草，甘辛味所纪。惟清香滑辣，四事世云尔。孟诜注为苦，自不烛厥理。至今蔑公论，遂以诜为是。乖僻随耽嗜，不尔遽遭诋。气禀炎上作，无与诸胆比。人情素弗食，尝者为雪耻。柳家集众药，意在勗诸子。未闻无其故，反以彼为美。一呷三掉头，强咽身耸起。从来好欢伯，可畏非可喜。孤负太和名，翻作搅肠水。因思俗颠倒，类此盖多矣。大路指为迂，曲径偏践履。郑声既可恶，满市更盈耳。憔悴间姬姜，一莸杂兰芷。贪浊和者众，独清竞萋菲。善恶久相淆，何特酒而已。至当终难掩，岂必随风靡。革弊会有时，周道本如砥。

吾慕严子陵，躬耕寄事外。弗听有道举，安得从郭泰。耻因粟五斗，陶令腰束带。三贤甘寂寞，举世惜机会。是心本通明，忍把客尘盖。洗耳颍阳水，要使闻清籁。纷纷难与言，简篇犹可赖。

影落林塘凹，斜入茅檐角。月黑缟袂逢，天寒翠袖薄。世无杜陵人，清吟久零落。诗魂不可招，远水谁当酌。

首出万物表，翠芳谁与角。正色淡无邪，天香清不薄。旧时对花饮，宁恨霜月落。老作花下僧，瀹茗当杯酌。

元是第一花，何用争头角。桃李待春风，妖娆恣轻薄。幽人似归鸿，浩气胸磊落。感此岁寒枝，悠然成独酌。

大夫古君子，不可今人求。蝇营鄙世态，贪吟口不休。一朝膺事任，卓尔茂勋猷。此道今已远，天乎公首丘。

我夙造恶业，半生苦疮疖。蝇喙利如针，秉箑倦挥灭。彼蝇业更深，曾不慕香洁。乘间恣飞舞，嗜此秽脓血。我虽以慈受，汝愧宁可雪。狂念傥不悛，善计有一说。海上逐臭夫，正是汝俦埒。速往从之游，从容度岁月。贪痴志愿足，人害永除绝。相汝下劣躯，不过藉炎热。徼幸岂可常，肃霜防凛冽。

山花弄春妍，紫雾巧映带。凝羞香乍吐，颦蹙有余态。芍药畏阳艳，愁红争敛黛。幽姿小嫣然，已复倾下蔡。

正色巧遮藏，天香清可带。若为忍一噱，耻效嬛薄态。奴红春事退，绝意矜粉黛。质素本任真，藻棁鄙居蔡。

花开哂群芳，叶密相映带。根移下岩谷，本无尘俗态。紫萼半含羞，翻嫌污香黛。我欲谱此花，法书今乏蔡。

行李在门外，驾言归帝都。三年宰杭州，警敏材有余。检身不容玷，清冰莹玉壶。遇事有所立，风雨信不渝。吐哺出延客，悬榻时待儒。雅量不遗物，狙诈嗤庸奴。胸中水鉴明，黑白分两途。慈良恤民瘼，严惮戢黠胥。去夏忽大饥，米粒贵比珠。农民既无蓄，官廪素乏储。君以身任责，询谋及樵苏。声威耸邻寇，日赡几万夫。一一劳措画，晨饭常至晡。惜哉当路者，访问亦已踈。此功肩古人，反与泛泛俱。要当公论定，会有闻天衢。我衰耕谷口，屹然如枯株。他人不着眼，屡辱顾草庐。脱略时辈礼，待以国士徒。临别难为怀，欲赠将焉如。但愿益磨砺，器宇恢远图。贵富皆分内，青毡君岂无。力疾出送别，酸风生道隅。征旆不容驻，搔首空踌躇。

爱公北堂幽，背郭出尘外。登临揽万象，气宇自怡泰。目寄孤归鸿，道存不下带。山水含清晖，况复总其会。隔岸列乔松，亭亭若车盖。云过矫虬龙，风来听竽籁。于此省借留，饥民斯有赖。

吾宗老太白，俊逸自幼年。学成喜任侠，长剑辞三川。无心驯鸟雀，急义散金钱。曳裾半天下，所至惊四筵。笔阵扫强敌，诗情快涌泉。一朝见贺监，荐鹗君王前。金马得供奉，酒徒同醉眠。从驾方连召，扶头得十篇。奴视高力士，风期鲁仲连。青蝇工点玉，锦袍棹回船。自谓天地臣，浪称平地仙。志大虽难揜，身危幸保全。江陵欲难作，彭泽见几先。仍喜宫词句，浑如讽谏篇。至今读青史，终始无间然。

婉彼邹氏女，其父尝籍兵。嫁作耕夫妻，妇道以勤称。厥夫惰农业，居肆寄郊坰。薪爨不时给，贮粟未满缾。行年三十余，脸白两鬓青。谁家马上郎，一见愿目成。留连不忍去，斜红挂日钲。携篮夫偶出，次第陈私情。示以箧中金，持赠固不轻。正色叱走之，郎马不及乘。未几老狂生，幞被问宿程。百计稍与语，酌酒欲同倾。窗前理残麻，不顾空丁宁。复出绮香囊，藉以五花缯。擎来通郑重，虽受心不平。收之置敝箧，生意正经营。托言姑少待，反把柴门扃。长声呼四邻，悲切不忍听。逡巡夫亦归，絷缚诉县庭。县官颇嫉恶，慰遣壮其能。抚几三叹息，恨今无肉刑。吾闻秋胡妻，死有不朽名。又闻昔罗敷，语直理甚明。人生各有偶，勿用行兼并。奈何世混浊，强暴相侵陵。邹本微贱人，姆傅初不经。何况抱贫苦，守身屹长城。后世迹其事，足媲古烈贞。谁秉董狐笔，大书播余馨。

上天一何惨，盛夏忽霜飞。竟夺慈母去，焉用此身为。空余白云念，无复彩戏时。一恨一洒血，何以报春晖。

忽逢劬劳旦，儿女拜我前。低头勿颂寿，迺公实不天。东南西北去，日月时序迁。目断乌江麓，高坟锁暝烟。

颜子趣高远，改过不待形。子路虽未及，有闻思欲行。庸人过莫知，心目任盲腾。纵复觉其然，如醉不愿醒。幽显孰可欺，徒自蔽聪明。直待形迹著，巧饰漫经营。辞屈既无益，敛翼如冻蝇。豫贵介于石，安取冥豫成。讼要免终凶，谋始那用争。颐养知节慎，损疾在窒惩。下交傥不凟，恶习难薰蒸。师诲当佩服，胜己求友朋。过言与过行，点检莫暂停。粗能遵此戒，无忝尔所生。海鸥识机深，良马认鞭声。尔过勿惮改，岂知禽兽情。善恶审取舍，勿用苦叮咛。

我昔阅画图，酷暑江天景。是行不作难，巨舰寄萍梗。柁楼一放目，合付诗管领。烟雨山出没，浦溆林逾静。水行三四家，蓑篷事畦町。闲牛负乌鹊，散牧无人境。淼淼万顷波，撇掠小渔艇。南风吹霁月，碧玉兼天浄。清绝迺如许，独恨句非警。强作捧心颦，语出辄肯綮。共载多骚人，解颐埒匡鼎。模写入新诗，敢惮再三请。

法官道家流，修奉有年所。灵验感人多，时贤赠诗句。一日来访予，三揖进宾庑。函袖出异书，雷文加释注。涤手遍披阅，因果皆有据。纷纷秦汉后，死者略可睹。权量巧心计，悖道忘君父。贪淫蔑仁义，往往涴斤斧。质经吾圣人，有理无其故。迨乎震夷伯，隠慝才显露。嗟乎三代前，朴实犹近古。后者业虽炽，日甚造罪苦。不然子之书，何迺遽有许。自居田野间，兹事闻亦屡。又知今视昔，已复不胜数。蠢彼无知辈，徒诵孝悌语。人貌犬彘心，埋头入秽污。俯仰多厚颜，劬劳忍深负。目前恣为乐，遑恤盈墨簿。愿子持此书，镵石置通衢。比屋得大诫，毋致烦天诛。下愚终不移，自取任从渠。有能用斯言，仙籍登不诬。脱或秘弗示，与道终悬殊。述此赠行色，子其信否乎。

主人厌尘俗，不使居无竹。诗翁爱诗史，咏歌长不足。箨龙遍山园，嘉名榜华屋。何当乘逸兴，倚栏听戛玉。

昔我隠居东，有圃废不入。平生爱竹心，要与共晨夕。种之三二年，小笋生{角戢}{角戢}。历岁既云久，盘根日以辟。环植数百挺，大者欲盈尺。直节势昂霄，莹润如玉立。迩来苦炎蒸，小亭漫营葺。东山旧蒲葵，从此可挥掷。为顾清阴多，更期广封殖。本固待时来，春风易为力。

双剑插银潢，飞下作惊瀑。奔流两山间，峡石峙青玉。大声殷其雷，余响乱琴筑。澄泓神龙居，秽浊不敢触。派别入危亭，湍激如转毂。亭前石磴斜，快泻皱明縠。我来濯尘缨，一览骇心目。雾罩香炉峰，龟鹤舞见腹。山尖应更好，恨不骑黄鹄。老坡五字句，敛衽三敬读。是翁久已仙，鲲鲸随绝足。犹有出尘语，与世作轨躅。援笔记姓名，良惭学貂续。

风俗去古远，人伪日败常。故知取士法，时焉立纪纲。设科发自汉，糊名始于唐。前辈务实学，倡道赖欧阳。当世所得盛，登用多俊良。倒指几百年，讲求屡更张。迩来取进士，轻快好文章。唾手镵雁塔，转身簉鸳行。莫论稽古力，所贵时学长。自顾本迂拙，下语愁肺肠。虽云事场屋，浪逐槐花忙。竟如卞和璧，三献足已伤。既然违好尚，敢不知括囊。酿渚溪之泉，可以供酒浆。拾东园之果，可以资糇粮。耦语古圣贤，曝背傲羲黄。义命要不愧，胡为乎皇皇。故人弗予弃，妙句深激昂。清逸庾谢迫，风骚屈宋旁。报言乏琼琚，微吟频寒螀。

主人开杰槛，懒种洛中魏。诸郎请嘉名，笑指亭下桂。根分月晕寒，花染天香细。珍重青云梯，籯金未为贵。

鸱鸮嘲凤凰，飞鸣竞啾啾。凤兮问彼鸮，见憎何因由。我居在丹穴，下瑞暂来游。梧桐与竹实，食息无外求。尔本挟妖怪，隠身向阴幽。所至兴祸事，觜爪藏戈矛。昼伏作鼠态，白日照可羞。臭腐适其愿，恶类自与俦。志尚素不同，何殊风马牛。嗟予月旦评，岂论汝劣优。汝道自取薄，安得妄怨尤。自古盗憎主，何异鸱辈流。有如夫子圣，武叔非宿仇。臧仓沮孟氏，岂为鲁君谋。但当砺风节，汝自曲如钩。

在昔绍圣初，群英萃朝绅。道乡鼓谏舌，劲气排天阍。雷霆固难犯，鹓鹭皆丧神。独一黄右辖，从容为奏陈。主圣臣则直，攀槛古所闻。龙颜为稍霁，投荒贷斧斤。公亦坐此去，剖符漫朱轮。斯人下世久，蔼然播清芬。袁盎当汉代，引却慎夫人。用舍虽异致，万世嫡庶分。向使李𪟝辈，将顺恨无门。但谓此家事，一言陷其君。陆贽得罪唐，不测几陨身。阳城以死争，久之理颇伸。不如汉汲黯，同朝有公孙。约议寻即背，巧辞间其臣。于惟我圣宋，涵养士气振。世代有忠鲠，汉唐何足云。且如唐子方，指摘椒房亲。继论灯笼锦，将贬岭外春。君谟立殿坳，开救蒙宽恩。宛陵风雅手，长篇纪咏存。嗟嗟此邹黄，袁阳略同群。近则唐与蔡，辈出有弟昆。赤心要无负，肯受富贵吞。鄙哉贱丈夫，肉食苟朝昏。倾危不遑恤，是非谁与论。前史岂不载，开卷徒沾巾。伏读珠玉书，飘飘若凌云。遐追古作者，宁让圣俞文。顾我亦何人，濡毫来效颦。二贤迹益显，余波激后尘。

伯才不鼓琴，良为知音撤。渊明琴无弦，荆扉昼常闭。吾道传沧洲，初不待识别。叔孙志谐俗，礼乐用绵𫈵。子陵持正论，阿谀腰领绝。宁可负凿方，枉尺未应屑。郊居本寂寞，况乃生计拙。食指日益繁，资用时告竭。客至坐无毡，窃与郑公埒。天随拾杞菊，焉能餍𫗦餟。平生所厚人，过门或电掣。尝闻贵易交，一命已变节。包苴既无鱼，裋褐倦造谒。阔远故人书，谁复访衰苶。有焰手可炙，其如火不热。闻酸蚋必聚，其如酰不冽。向来出肺肝，生死语虚设。醇风恣浇漓，仁义从荡灭。江湖足相忘，何苦怨离别。黄君忘年友，岁寒我辈列。抗志忌诡随，讲究亦可悦。高堂甘旨奉，敢以贫故阙。姑从敩学半，俯首栖林樾。近枉寄赠篇，用意尤清切。似闻于易道，琅诵口不辍。顾惭泽畔癯，韦编老披阅。未达言外意，搔首漫卼臲。三圣日星垂，墙仞靡容瞥。动静本自然，发明赖前哲。屈伸相感触，至理甚昭晰。泰反复于隍，需顺出自穴。机缄默循环，勿用腾口说。寒泉终可食，但贵井常渫。正乏双南金，报称愧灭裂。见许惠然来，谅不出良月。莫学王子猷，兴尽江天雪。

水轮依风负坤舆，百川东流同灌输。掀巾之陂莽吞受，沃焦之山初不濡。云根终古插江湖，狂澜滔天随卷舒。空神回飚避突兀，海门排霄岌相扶。僧居蚝山迷向背，佛宇蜃气成吹嘘。昔游玄冬崖壑枯，洪涛溅雨吹裳裾。风来驾潮愁海若，溟涨跋浪翻鲸鱼。羽渊咸池相荡潏，月阿日窟漂方隅。此身浮沤一缘聚，四大湿相弥空虚。针锋悬持妙善住，蚊睫坐睨焦螟居。山中老禅眼於菟，香饭遣化分雕胡。重渊垂涎舞蛟首，方丈宴寝凝薰炉。夜寒黑月照浊水，乞取坏衲摩尼珠。

将军啸咤风雷生，一诺之宠千金轻。仰头看山默不应，此段王郎真绝人。人言爽气定何物，面目俨然君不识。非氛非祲非烟云，可以意了难口说。子猷拄笏人笑痴，先生作斋人愈疑。但知谈河不救渴，岂信秀色能充饥。千峰横青朝过雨，折简招归入诗句。傥有俗客来叩门，为道我眠卿且去。

沧海有船不可渡，痴人求仙死不悟。儿郎断乳能几时，忍令万里投蛟螭。儿牵母衣抱父泣，文书催行星火急。楼船一去更不归，至今思家朝夜啼。人生不禁别离苦，但得生存犹一处。君不见咸阳百万家，长城白骨埋泥沙。

处处如雷针在舌，咂肤成群难扑灭。主人作官重膏血，未劳挥拂蚊自绝。荆棘不产茅山旁，天台有菌皆可尝。期君守此化民术，异类尽令回善良。

君成道，去何许，寂寂空山号行府。自从汉末人相值，因循今莫睹。凄凉古庙落嵓隈，水遶闲庭萦嫩苔。敕令立观奉香火，屈指三十年中来。道士张君见奇古，精力强明奈寒暑。从前观心力勤苦，经画一新旧堂庑。尝闻仙者好楼居，杰阁翚飞接云衢。往来世外隠君子，万一鹤驭停须臾。我劝张君更磨练，莫遣光阴随物转。一朝平步玉皇前，何虑群仙不相面。多少纷纷尘世人，梦中说梦元非真。妙处工夫如会了，千百世界现全身。

无心曾看石桥云，有耳曾听石桥水。俗尘未尽难重留，饭麻才竟归心起。自从一别五春风，梦绕桥庵西复东。雀噪亭前听茶鼓，蛇蟠砌外护瓜丛。更忆依人两乌鹊，朝朝飞下映真阁。树鹅土菌恣登盘，林麓素无虫兽恶。江湖迢递皆畏途，谁知世上有华胥。五百开士去虽久，犹余一老能清癯。几年胁背不着席，栋宇增新间金碧。风月忽寄盈尺书，约我重来共晨夕。恨不速驾鸺鹠皮，屈伸臂项款山扉。相逢定作解垢衣，水边石上同茹芝。

六月红尘如火烈，朝来一雨炎威歇。渐看蘋末起凉飔，推上冰轮作清绝。王孙叱驭欲何之，直向铨曹射佳阙。天生良才必有用，岂应付与哙等埒。几载低头丐祠禄，岁寒颇获固穷节。傥逢佳士重荐论，平视朝绅可颃颉。顾我幽居苦羞缩，却扫柴门学藏拙。每向水边狎鸥鸟，未遑郊外习绵𫈵。君能脱略时从游，尝鼎一脔端可别。临行尚作半日留，满泛青甆话离别。秋风若遇南飞鸿，好寄一声慰骚屑。

蝇头蜗角使人愁，贪先务胜如争舟。隠心空逐市朝乐，着眼未省林泉幽。尘埃平时正汩没，出处与世相沉浮。由径反诮澹台子，拔葵仍笑公仪休。怀哉古道久寂寞，凤鸟不至三千秋。孰知名教真乐地，徒以得失为己忧。骑马四驰失其驭，放豚一去何当求。羡君渊源得所自，结交道义相追游。个中有路傥深造，直与古人为辈流。

吴公骨秀如天人，胸襟落落皆经纶。少年固已富家学，筮仕聊称梅子真。挽弓驰马特余事，智勇未减飞将军。向者长汀初拥节，寇攘聚集惊乡村。谁知抚定有长策，不戮一夫令自新。稚耋讙呼弛兵革，至今妥贴无叛民。移帅赣川尤镇静，宿奸褫魄胥崩奔。往年群盗号渊薮，一旦荒垄安锄耘。钱流地上非横索，铃斋坐啸生阳春。践更盘错威望着，素秉公廉政有神。贪吏望风争解去，冤民在处皆获伸。还家坐席曾未煖，迅召连催已在门。或人未免巧求誉，我公特立天下闻。厥今器识兼文武，倒指谁欤当此举。江淮百万屯边兵，转输馈饷倾吴楚。中原荆棘今几年，师老不试漫貔虎。陛下翻然采舆论，天意可见公宜处。裴度指日平蔡州，充国先零岂难取。唾手燕云会有时，伫看大将建旗鼓。勒功异域鄙班超，归佐熙朝作申甫。

我昔尝为东南行，烦君载酒送城阈。酒阑上马意恻怆，似叹飞沉异鳞翮。我言君岂哙等伍，霜蹄偶蹶未为失。整衔易辔便千里，宁比驽骀才寸尺。转头日月曾几何，君已声名满蟾窟。笑呼扁舟下吴会，去意猛作秋鹰掣。君家艺德知何年，弟兄头角俱突兀。仙枝万丈不供折，人家生子叹豚犊。春归洲渚波面肥，江神为君好风日。君王正御紫宸朝，蜀士半居青琐闼。牵联即日九天上，判司卑凡等厮役。向来于我作鱼羡，吾今洗眼看鹏击。人生行止特未定，遇坎乘流听造物。唯有名节不可污，与君相期保黄发。

君不见版筑当年胥靡徒，貌象忽与帝梦符。卧龙抱膝吟梁甫，霸主不惮三顾庐。又不见形模苦遭妇女笑，袖手不解世俗书。碧山幽栖载典籍，银鱼焚弃甘林居。出处虽云兰菊异，道则一贯无二途。要之穷通有定分，所学岂以世俗拘。一旦风云合际会，坐令四海如唐虞。不用山林并容尔，胸中经济常自如。世间余子真碌碌，得失交病言嗫嚅。生前雅志一饱足，趋时妩媚忘远图。夫君承平相家子，典刑自与今人殊。青春已负老成器，白日兀坐圣贤俱。腹笥兼收线五色，准拟补衮膺时须。豹变要是有毛质，鹏飞九万看抟扶。古岩风月镇长好，请著斯名镵座隅。

紫云之山几千丈，势压岷峩欲争长。茫茫巨浸擘山开，万穴鱼龙寄深广。眼明遥见使君家，华堂夜魄栖檐牙。手钓峡流揖峰翠，裾珮缥缈凌云霞。仲宣登楼炫能赋，字字悲啼叹飘寓。他人有心予忖之，魏夺刘倾渠不顾。使君胸著万卷书，向来游戏从鱼符。拂衣归卧唤不出，但有忧国心郁纡。日落未落飞鸟灭，却立阑干思横发。一川樵牧歌太平，万古关河感亡国。丽词落纸焕黼裳，细研物变穷天藏。凭谁荐之九天上，我无羽翮不得将。公乎岂久榛棘下，狗监犹能援司马。子虚大人何足云，愿赋蒸民追大雅。

寓形宇宙有感发，无一不可供诗眸。风花浩荡百变态，草木荣悴皆穷搜。浑成功括造化窟，未辞斧凿孰为优。要当险易随地出，或平或激如水流。不才正自困讥骂，白璧为赠非所求。自怜不具正法眼，解颐安足论赓酬。

自西徂东三百里，还闽入浙半月期。人生奔走遽如许，世路险夷当自知。造化密移真戏尔，富贵时来则为之。盱盱睢睢亦何益，磊磊落落真大奇。

乱石搜琮璧，修梧待凤凰。地灵真间阔，世眼但寻常。我友更谁子，平生唯此郎。连城不当价，容易莫商量。

雾豹文章异，渊鲸爪角雄。荒陂寒泣露，空谷暮号风。突起能无意，平沉未分穷。不知貂冕地，冷砚破窗中。

欲献琅玕腹，君诗有宿盟。云天宸极邃，日月衮衣明。太守荐何武，诸公倾贾生。三山移步到，寄语问玄卿。

一元谁破碎，河洛漏微芬。星斗昭干纬，葩华粲地文。班扬浑细事，伊傅有殊勋。补履非神剑，相期敬所闻。

元龙湖海士，可但著茅庐。诗老经从地，禹功疏凿余。蜀峰帆影隔，郢树鸟行疏。太史行天下，归来好著书。

{巾荒}御还龟洛，祎衣閟鲋隅。光华随渭水，巡狩隔苍梧。已卜先朝祔，旋闻反寝虞。昭怀千载谥，不朽在椒涂。

愍册哀荣绝，鲜原卜兆安。世家金穴旧，大隧玉衣寒。何意簪花柰，空遗刈畹兰。神游泰陵庙，永护月衣冠。

隔江定佳处，放艇得幽寻。直上云根径，尽行霜叶林。昔人非避世，此地可钩深。何物能熏染，幽禽亦好音。

八百年前窆，功曹身姓余。元嘉两行字，败甓八分书。富贵念犹在，子孙今已无。痴人不修省，视此意何如。

中郎宜有后，馀庆在孙枝。学术堪时用，公卿半已知。五行人鲜俪，四字格尤奇。自此官清要，毋忘老布衣。

抱病懒巾栉，自度作黄冠。披褐襟便短，拖鞋步稍安。忘机任俗薄，遮眼把书看。未必不为福，善乎能自宽。

守静偏多病，争先素不能。材非经世具，分合出家僧。利路防深阱，穷居任曲肱。息交休扰扰，藏拙要儚儚。

秘馆白云边，来游记昔年。黄冠姿槁甚，败屋意萧然。访古知仙裔，看碑识汉镌。危栏聊徙倚，风袂欲翩翩。

枫老丹成叶，芦轻雪作花。晚风何处笛，疏柳欲栖鸦。绝壁生虚霭，晴天点片霞。莫教残酒醒，客里易思家。

天浄鸟飞远，路幽花自香。春风吹草木，野水满池塘。事去青山在，人闲白日长。兴来搔白发，微意久难忘。

小斋开卷罢，尚友忆黄君。语孟能精熟，图书正讨论。梅黄风送雨，江涨野连云。何日相寻去，书灯共一尊。

今时求此道，笃志孰如君。经训多成诵，疑难喜细论。利交甘若醴，世态薄于云。须秉岁寒节，深推孔孟尊。

入务市朝念，在家云水僧。善薰妻法喜，敬远女摩登。忙里且寻静，热中须放生。时时发深省，结业莫教增。

适当寒沼上，更在月明中。露重鲛珠湿，天高奁镜空。参差千盖绿，淡𥩟数枝红。华发秋风里，持杯属老翁。

举世称三友，无心是此君。美花何足并，俗客未应论。不忍踈添月，须教劲拂云。晚凉欣对罢，借色入清尊。

踪迹半天下，声名落士林。搢绅争汲引，岁月漫侵寻。后辈尊时尚，斯人竟陆沉。只言馀庆在，子舍日骎骎。

念昔康强际，频趋几杖前。交游推上行，礼遇辱忘年。木落鸡笼坂，风酸薤露篇。空余两行泪，飘洒对新阡。

薄晚憩高林，好风吹我襟。斜红翻鹭翅，空碧湛波心。云坞牛羊下，烟汀竹筿深。一声渔笛罢，袅袅送余音。

天上玉麒麟，横秋爽气新。书痴心笃好，彩戏日长春。直去攀丹桂，须为近紫宸。外家多庆事，接武有名人。

昔年陪仲父，杖屦集幽轩。门占蹄轮道，交无市井言。池边对棋酒，胸次有丘园。蝉蜕寒云断，径荒春草蕃。增新窗户改，尚喜典刑存。结客登临去，茶瓜勿惮烦。

过尽重湖复过山，阴凝忽变雪花团。路迷曲折易成远，风助横斜巧送寒。忆昨片帆离渡口，特烦千骑驻江干。如今想在芙蓉观，独据胡床烂漫看。

官安胥饮贵仍骄，父子同诛韪孝昭。博陆时方专国柄，济阴早已被弓弨。老妻安得谋灵妪，劣女刚将冠内貂。白去副封奇祸作，后车倾覆更萧条。

天上佳期岁一来，人间急管莫相催。鹊桥成后天孙度，雨泣悬知飚驭回。儿女欢呼争乞巧，楼台罗列賸传杯。欲搜好句陪年少，病士惭无工部才。

枯木形模酷肖之，祇应铎落自秦时。定光炉𫖔收亲子，圆觉门风出自枝。韬晦无因观大用，感通犹得见全提。要知取次为霖去，便是元初利物机。

宝构云屯珍木才，璇题金榜倚天开。高连色界非非境，光动星躔两两台。上帝图书开玉府，从臣冠佩继麟台。诏音亦许赓宸唱，荣胜邹枚后乘陪。

老于世事尽忘机，古庙寒灰阅四时。禀赋旧为天地贵，遮阑那许鬼神窥。无弦绿绮陶彭泽，露地白牛僧大沩。只此瞿昙安乐行，从何处觅是和非。

生平雅不乐城市，背郭开轩喜再来。烟淡山屏青未了，晴曛荷盖翠相挨。倚风柔弱休栽柳，照水横斜剩种梅。乘兴祇应清坐好，此怀难向俗人开。

秦望排空插鉴湖，先生气禀旧东吴。胸中今古几千载，笔下波澜雄万夫。彩棒垂门奸自肃，土神应梦昔何殊。荣归快作朝天计，台阁欢传得巨儒。

济人曾现斩蛟手，慢学吴门作陆仙。雪月精神资句法，经纶器识得天全。评君合在羲皇上，许我难堪叔度贤。出处相悬同臭味，寄怀犹望捧来篇。

奕世雄题雁塔名，于今父子自师生。词场鱼贯真无敌，庆事蝉联尽有声。雅兴莫追吴市隠，横飞端继紫微明。从来患盗惊邻里，且喜三年鼓不鸣。

试吏谁云百寮底，长材元是万夫雄。锥刀垄断焉能较，泾渭区分独至公。顾我每惭天下拙，辱君见许古人风。明年还忆蓬蒿径，身在瀛洲雨露中。

闻说天台髻未髽，中年方遂此煎茶。不行四十九盘岭，那见二千余盏花。架壑横空瘦龙脊，崩云裂石怒雷车。他时乞我三椽地，莫效昙猷滴两漥。

物我虽殊理本同，算来身教易为功。表端岂但日间影，德盛应如草上风。作字心君生笔下，照人眸子验胸中。平生得力今拈出，尤见操存合至公。

颓垣荒蔓几经霜，今喜崇成背郭堂。雅欲援琴追宓子，时从退食咏羔羊。溪流碧遶如平篆，山木阴连不断行。祇恐诏公台省去，空教南国爱甘棠。

人间富贵岂须论，三百年来积庆门。名纪太常高大父，气锺仁祖外曾孙。心存忠孝源流远，义薄云天色笑温。屈指前时功德辈，悠悠谁似典型存。

仙风道骨本飘飘，万卷诗书乐一瓢。落笔云烟盘锦绣，满腔星斗绝尘嚣。悬知可使邦风美，岂但能令国计饶。四海徯公归致主，方今天子舜承尧。

天地生成无用躯，青箱世业一愚儒。几同海上屠龙术，空守岩前待兔株。自信平生非木石，谁怜半世混泥涂。幸逢点铁为金手，乞与投身造化炉。

天上元宵放月明，张灯何苦浪经营。一球积日方呈巧，千片轻绡仅凑成。里巷禽呼倾坐去，街衢蚁聚侧身行。谁人能向循良道，何不留心劝耦耕。

华灯不夜照青春，鳌背缯山迥绝尘。已遣烛龙衔火炬，更开璧月驻飚轮。长疑化国烟霄近，未觉壶天晚日宾。知是奎文临海外，赐章今夕宠光频。

丈夫各自有立志，或出或处非一途。主父直须食五鼎，渊明元祇爱吾庐。佚居自大同蛙井，巧进贪前乃盗窬。顾我蹉跎未忘学，肯将身世较盈虚。

多难从来气不舒，老而多病背挛如。足疡所赖非心害，目眚犹欣见旧书。白昼欲眠神思倦，青春闲度物情踈。生涯淡薄随时过，他是他非莫问渠。

闲忆当年闯孔门，未能无意觉斯民。浮名浮利虽关命，多病多愁故恼人。九十春光浑易老，二三子者莫因循。老夫耄矣诚堪笑，何惜同来试问津。

招提一径入垂杨，翠竹千竿粉箨香。正要银丝好看客，不须雪乳苦搜肠。兴亡徐李一弹指，文字晁黄两擅场。八十老僧无个事，犹将经卷佞空王。

聚灭元同水上沤，痴人贪著不知休。生便当路栽荆棘，死代群雏作马牛。上陇计全谋蜀道，长城功半废沙丘。古来大手犹如此，只合将心向内求。

病夫省睡起凌晨，迟菊朦胧破萼新。雨细正应添润泽，烟轻尤觉长精神。近来霜重伤禾死，几见民忧洒涕频。却是东篱賸黄菊，不堪易粟当金银。

肩舆兀兀度山村，细雨凄风日易昏。问店旧曾来托宿，支颐今觉顿销魂。故人委蜕荒春草，倦客空怀合暮云。古木阴连藏小隠，招呼无复笑迎门。

踈山元是读书山，相望麻姑旧醮坛。梵刹雄夸今日胜，隠居谁作故人看。闲随米运川涂迥，喜入林亭境界宽。我已经营谢公屐，𥩟君好去九迁官。

性学丝毫未易通，醇疵何敢议轲雄。文章事业须年少，朴钝情怀属老翁。闲把笑谈穷物外，漫裒今古著胸中。触来方寸有余地，喜到小斋缘素风。

田圃如燔木叶黄，火轮从早出扶桑。伫观罪己侔汤德，更愿求言举汉章。冤死岂能无孝妇，当烹应复有弘羊。可怜野老吞声哭，此意何由达上苍。

怪底先生思涌泉，少年笔势已翩翩。马嘶长道空骧首，龙擘沧波竟上天。分付风云身九万，更看礼乐字三千。期君未可班行去，细听胪音黼座前。

江夏无双最擅名，君家群从总能文。丹枝只为一门种，黄卷仍收再世勋。天上鸳鸿方接武，眼前驽蹇漫成群。蜀军自昔锋尤选，一战凭君静楚氛。

半生铁砚不偿劳，揽镜惊心已二毛。缚虎正须还老手，插貂未肯付儿曹。九天日月披晨翳，三峡鱼龙息夜涛。闻说西湖冠天下，水光山色动挥毫。

只今冠盖盛诸杨，连岁科名属雁行。笔下戈矛吾退舍，胸中珠琲海倾藏。鸡群有鹤人谁识，熊掌兼鱼子厌尝。一振斯文千古事，凭君更为引天潢。

每念先游尝慨叹，于君先世最周旋。神驹堕地真千里，老木蟠空已百年。此去汉庭应籍甚，向来蜀产久萧然。锦衣归日烘晴昼，应与莱衣巧鬭鲜。

过眼纷纷乱骕骦，谁知龙种不寻常。更生学苦藜分照，长吉诗多锦作囊。已作怒鹏横绝汉，更随鸣凤集高岗。天将一第酬寒士，分付宗枝亦有光。

蚤觉儒冠多误身，聊工传写养偏亲。丹青游戏臻能事，造化生成羡逼真。笔下岂皆行路辈，眼中谁是筑岩人。会当诏作云台像，画手惟君妙入神。

嘉平瑞雪映苍华，寒冻河源万里沙。贝阙珠宫眩云海，琼林玉树散空花。先春知为农祥应，泽物深随德意遐。不隔宠光回寸草，何妨梅柳自萌芽。

奕世旗常记姓名，屏山道学蔼余馨。流风与世为标的，好义于君见典型。琴韵祗求追古意，吟怀偏喜旁林扃。相逢恨晚情犹厚，怅望音容隔杳冥。

高才入用合求闻，却向丘园号隠君。驰骋古人真我事，泥涂轩冕付时人。黄粱未熟惊尘世，白璧空埋惨暮云。赖得相门馀庆在，诸郎峙玉正诜诜。

半年懒向此经行，上巳重来雨乍晴。三径就荒春草合，一亭依旧暮山横。怅怀丘壑空陈迹，极目园林不胜情。老境何堪风断雁，倚栏挥泪咽溪声。

当时选胜入经营，杖履宁论阴与晴。丘壑只应胸次有，溪山故著面前横。可怜永隔笑谈乐，何况从来兄弟情。岘首人登休堕泪，搅林风雨作秋声。

千竿倏忽散层云，疑有风雷为骏奔。峻擢已应烦地媪，巧裁仍复借天孙。已惊虎豹留皮处，更看龙蛇起陆痕。圣主工夫同造物，坐令温诏发霜根。

劳生着意在荣观，炊熟黄粱万虑宽。溢目琴书聊自乐，半窗风月不吾悭。从谁更觅安心法，回首几经行路难。料想已能同水镜，任他胸次九疑山。

里闬推高足善良，不才何幸玷东床。修容方喜超宾馆，奠雁翻成举酹觞。晚铎飘声空有恨，酸风吹泪不成行。诸郎头角多馀庆，褒赠行看为显扬。

子舍分劳非获已，息肩养疾乐闲居。家传道义频加意，俗爱便宜莫计渠。要是人人躬孝悌，更令世世饱诗书。从今光大成吾志，可免时称贱丈夫。

孟氏求放心，羲易戒迷复。可叹声利场，纷纷竞驰逐。

踞坐鱼矶上，无心同狎鸥。敲针漫劳力，故尔投直钩。

山深成独往，伐木声丁丁。莫作烂柯客，长年玩一枰。

春蔬含绿滋，荒畦自锄芟。万事付一默，维摩许同参。

莘野乐尧舜，谷口岂其乡。自是不可掩，区区非近名。

莹心冽寒泉，砥节介如石。本无市朝念，自与红尘隔。

羲和鞭日驭，发轫自旸谷。道人耕寸田，开窗纳余燠。

所重一言契，宁悬千里期。他年风雨夜，还意剧谈诗。

蜡屐恣幽寻，未能得其要。登临一放目，千峰供俎豆。

萍梗天地间，初不异万物。可能发深省，惟有一事实。

群居有深益，相视无余事。此道存诸中，了然见眸子。

太白邀月饮，祇许老坡会。汗漫赤壁游，浩歌邈相对。

周郎佳少年，定霸在一战。勉哉志士心，分阴疾如电。

古人有大志，闻鸡非恶声。信知酹月意，与此同条生。

明府命世才，宇量特闳远。为名江上亭，拈出句中眼。

满林饱风霜，千奴列亭下。未许吴姬手，借此长声价。

花落飘碎琼，果熟染黄蜡。张君鼻观间，莫著兰麝杂。

孤吹人已远，横笛处犹在。清名欣有托，奔云放天籁。

山溜碧泓澄，清甘归色味。傥逢张又新，应不落第二。

寄语同参人，切忌随他转。若向句中寻，相逢不识面。

闲寻十九路，坐断千万心。运甓何为者，当知惜寸阴。

金玉声清圆，鸾凤势翔舞。重是古人风，勿效儿女语。

摛辞气为主，盛气理或差。大音等韶頀，小巧同春葩。

蜡屐发兴屡，几为春泥阻。此行不作难，霁色随步武。

数峰碧巑岏，乌君成道山。仙游杳难问，空锁白云闲。

双蔓正排空，云是玉真府。采芝何许入，忽此驾修羽。

观宇藏山崦，昔居火宅僧。因缘有时节，羽服奉香灯。

翚飞新楼台，像设旧金碧。焚修人已老，倚杖对山石。

彩侍过丘林，星行忽一周。春晖今已矣，涕泪不能收。

幽栖寄山隈，欣赏亦何有。时许巢白云，纷然入窗牖。

英声久飞扬，寰海共倾𥩟。学者仰泰山，苍生待霖雨。

器识谁能及，功名自有期。一朝闻正论，亲切在彤墀。

献替先其大，从容接每三。但知言謇謇，肯顾府潭潭。

仗节朔庭回，建议光明入。尽得强敌情，何人敢轻袭。

僎升时许同，孟马宁处后。人特诵谦光，我独知德厚。

姓字本无双，山林今见一。动必合礼经，心焉在王室。

温旨再褒荣，王人就咨谂。早晚诏公归，余波润群品。

骨秀类天人，神清若岩电。寿与山岳齐，造物兹可见。

贱子甘藏拙，无心学草玄。自然多坎𡒄，不是乐盘旋。

阻陪称寿席，想见醉芳樽。嘉庆宜图画，簪绅遍子孙。

修绠何妨汲，羸瓶不自任。从渠清彻底，伴我岁寒心。

撇烈非为鱼，流行本处山。白鸥正得意，相逐过前湾。

爱之能勿劳，忠焉能勿诲。彼有不受者，善意翻成累。

当仁贵不让，见义忌无勇。今人无魏颗，勿望渠形梦。

嬖人排孟子，通国诮匡章。内省倘不疚，青蝇徒自忙。

栽培护灵根，夹道若车盖。坐待八千岁，俨立风雨外。

往返数百里，上下几重山。仆仆利名客，不知行路难。

中坻出盘陀，曲突非刻画。仙翁碾玉尘，盈瓯试春色。

阴阳分二气，钧播立万物。泉脉或寒温，初非择地出。

太朴一已散，人伪日滋彰。持彼炎凉态，指目为温汤。

匡庐发源初，绝景迺如许。尤幸远市朝，不遭豪右取。

怀哉经始心，与世共游赏。为语往来人，莫起骊山想。

达石情忘倦，移山志必通。朝朝勤甓运，井井策新功。

深丛茉莉香有余，秾李争春俗不除。借箸推排风味胜，尖新莫向小梅疏。

避俗渊明心会景，祇咏孤松秀冬岭。争识槎牙竹外枝，月上空阶间金影。

倚竹风神不胜情，裁云刻月鬭轻明。澄鲜祇合骚人惜，懒对红尘肉眼横。

岭上休将贝阙夸，江头聊比玉川家。个中真趣谁能会，独对回风雪阵斜。

碧涧潺潺暮山紫，闭关危坐心如水。窗间微见一枝横，鼻观得香尤可喜。

胜赏须倾竹叶青，此花元自圣之清。翻思杜老尤耽玩，野水横吹当酒行。

斜入茅檐如有恨，高情每赖吟题遣。要知调鼎会有时，且占寒溪照清浅。

天公作意雨垂垂，风伯颠狂散万丝。执法若能诛首恶，更将京观筑鲸鲵。

汉庭得谢久县车，松竹萧疏护葺庐。争奈苍生待霖雨，未容安石爱幽居。

嘉谟岂但国蓍龟，旧学端为帝者师。圣世欲收仁义效，行看平步凤凰池。

孟子正心邪说息，昌黎首唱六经明。可怜后学多趋末，重振斯文藉主盟。

膴膴周原二百州，欲图恢复岂难求。既烦元老为时出，但愿宣王益内修。

梅花映雪送征鞍，要伴先生耐岁寒。收拾好归调鼎用，春来枝上已含酸。

江头片片玉梅飞，岭路迢遥雪正迷。乘兴为谁骑马去，不辞迎冻散双蹄。

贤哉东道世崇儒，爱子尤专择楷模。责望要须精举业，未应道义略唐虞。

纷纷世态利为言，此道谁人识正传。为己为人宜两尽，莫教渠笑舍其田。

江左风流久擅名，成章掷地作金声。清新俊逸俱难及，若比前贤更老成。

却喜君知取友端，诗情游戏志睎颜。更烦为说开三迳，安得斯人数往还。

四时迭运春复冬，莫把穷愁蹙两峰。牢掣鼻绳休放却，镜中已失旧时容。

丈夫不作宋玉悲，珍重陶潜菊一枝。寄傲北窗缘底事，只应真趣少人知。

一丘一壑吾臭味，真是真非孰有无。月笛烟蓑秋正好，急须归钓渚溪鱼。

常瞻南极画图中，寿相偏宜九节筇。珍重阿戎来寄我，惭无林下老仙风。

穷耽世味不期骄，安得羹墙暂见尧。未到闻韶饱三月，且求陋巷乐箪瓢。

潜藩雄镇七闽头，亲睹贤侯利泽周。不借寇恂留颍尾，却教郭伋再并州。

可怪乡风最不情，生儿不举世相仍。自从节省归新历，添得王民几万丁。

鄂渚才来便救焚，富沙拯溺济饥民。从容妙得调元手，好转洪钧拱帝宸。

怅怀往事我何知，作兴重来触绪非。无地可畦家十口，萧然相对欲谁归。

尝爱山间老乔松，栖烟宿雨盘虬龙。道人所爱偶相似，许我来此听松风。

义宁欲末隋鼎迁，解符西溯心悠然。沉舟甘作夷齐鬼，不与宇文同戴天。

碧玉罅中仙洞府，玻瓈无底涵烟雨。好将润泽天下施，沾溉宁论数千亩。

镜中已失旧时容，懒问春来白与红。君为花愁成独醉，余醅何惜命邻翁。

未许酴醿浪得香，殿春时出一枝芳。从他百卉随风舞，独立晴天试艳妆。

黄云看即变成秋，春事余寒得少留。此去浣花犹远在，谁人能为作遨头。

经夕离家行百里，山椒一上一回头。此来颇快疑阴相，寄语妻儿勿过忧。

昔贤久矣埋黄土，独有清风翳环堵。曾将一束奠生刍，今与游人闹歌舞。

乘兴来寻老树村，接谈才祇叙寒温。翻然掉臂凌风去，何似王猷不及门。

穿山深径如行巷，拱道乔枝欲化龙。开辟从来年代远，不知过尽几人踪。

忆到旴江闻子规，五更自在劝人归。而今俄起莼鲈念，不为山禽说是非。

马乳龙须方压架，玉簪罗盖渐平堤。朅来颇释尘劳念，况有清风入枕帏。

清风明月休论景，翠竹黄花不离禅。好个赵州关捩子，陶潜欲辩已忘言。

一身欲著自无处，万事不疑心始闲。仆仆红尘皆苦相，何时挟策过东山。

外貌休寻饾座梨，应知石里蕴瓌奇。从来善相书前史，为识英雄未遇时。

朱君精到古人趣，踏遍东南称独步。祇今应诏非乏材，预烦拈出栋梁具。

谁怜甲子混泥涂，老钝何能展壮图。方恨此行垂橐去，辱君赠句当骈珠。

丹枫摄摄挂晨霜，笑指匡庐路许长。且喜眼中无逐臭，自然心地发清香。

君才端可用于时，努力行将彻主知。出处到头皆分定，相期于道不须离。

晦公词翰妙天下，可见元无一点尘。为问争珠谁得者，须还趯倒浄瓶人。

我有坚玉黝而泽，尝从十八公处得。兰胶麝篆积甚劳，佛帐书灯扫何益。江南务官骨已朽，潘仙久矣寻李白。谁欤获此古胶法，持赠茅斋轻尺璧。我非其人弗忍磨，缄藏夜光侵几格。换鹅右军肯轻示，五日京兆无人识。临池学书水为黑，不救晋家清谈厄。风流解物远山长，才轻未免遭刻责。神仙中人许玉斧，手持补天笔五色。效官一尉聊复尔，礨磈胸襟尽珠瓅。张颠落笔谩如云，曹植波澜翻逼窄。逢时腾踔不作难，定冠蓬山文字职。是物胡为送乞君，要与铦锋势相敌。诛奸发潜盖余事，吾道岂容邪学塞。不然黄屋求正言，愿染当今治安策。

恶草不可近，恶虫不可逢。草有有钩吻，入口裂其胸。虫中有细腰，虿尾犹铦锋。人生涉世故，得不戒游从。澡心三峡浪，对面九疑峰。相须济吾事，酝酿如酒醲。一朝临利害，暗捷同机舂。个中本无物，薄俗谁我容。眷彼冰雪姿，气格天所钟。蟠根便水石，作配宜竹松。相看世味薄，清坐真意浓。今时无胶漆，安得如駏蛩。永结岁寒伴，馨香满蒙茸。愿为管鲍友，莫继耳余踪。可能辟三径，吾亦欲携筇。

凌空石磴三千丈，匝地瑶林百万花。自有眼来方见此，直疑身已到仙家。

