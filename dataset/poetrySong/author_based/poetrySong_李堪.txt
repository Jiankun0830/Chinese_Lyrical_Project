云门十里长，殿塔明朝阳。半夜风雨至，满山松桂香。清猿啸远壑，好鸟鸣虚廊。尘土斯可濯，胡为语沧浪。

兰桂遶禅关，半春香满山。风移金磬远，云伴玉龙闲。树暗猿吟外，花开僧定间。尘心自然洗，流水日潺潺。

入门松桂深，清气生人心。霞影迷窗绮，花光照地金。微风起层阁，初月升高林。终夜魂自健，满堂钟磬音。

岩扉开早凉，谷鸟纷远翔。花气湿幽径，磬声清上方。云生松涧底，泉落藓池傍。我有遗荣意，移时坐石床。

林下金仙地，苔门揜夕阳。花飞殿塔顶，地照云霞光。松老鹤仍在，洞闲龙已翔。中宵动清众，清磬发虚堂。

古寺有远名，欲游先梦生。飞猿涧底啸，灵鸟云间鸣。影密楼台众，香繁草树荣。何年照佛火，灿灿长光明。

石林高月生，藓阁踈磬鸣。宿鸟梦难就，定僧魂更清。香风动花影，岩瀑飞玉声。遥夜坐来短，但余天外情。

寻源探云霞，中有金仙家。绮疏晃飞翚，雕栏灿朱华。珍禽栖不去，灵液流无涯。晴旭起风篁，空香送天花。春雷会社鼓，寒烟聚海茶。奇峰媚如削，芳树一何嘉。且将翠阁齐，绝与红尘赊。终然谢朝绂，此地营丹砂。

空门出白云，梵宇依苍岫。天色湛瑶光，春花结野秀。檐间绮罗被，池底星珠漏。香沉烟篆余，文兼雨碑旧。恬智静可养，寂寞谁复扣。逍遥隠叶猿，盘薄穿花溜。团团草露晞，瑟瑟空香逗。层台太虚半，双壑瀑泉透。苔空绿钱死，松老清阴瘦。独鹤倏飞骞，深萝苦纷构。归涔待沃洲，芥子观灵鹫。净土人不来，尘寰廓然昼。

翠屏山下雨霏霏，云掩冈峦草树微。一段丹青谁解写，画家惟有米元晖。

西山岌岌倚层霄，爽气恒多瘴气消。谁道闽中无雨雪，年年绝顶见璚瑶。

鸣玉滩头片月生，波光掩映钓舟横。何人隔岸吹长笛，一曲凉州恰二更。

何处栖真远世纷，五华高顶绝人氛。仙翁自有餐霞法，谩使人间望彩云。

金仙洞头樵子多，负薪出山行且歌。仙家棋局无心看，只恐归时烂斧柯。

玉邑东南第一峰，铦锥颖脱乱山中。夕阳影里分明见，五色文章耀笔锋。

洞门不闭日空虚，云去云来何定居。看到虚中生白处，恰如混沌未分初。

水过云津势渐平，双溪汇作剑溪清。渔舟往来无人见，隔竹时闻款乃声。

舞雩台上春风起，鲁国先生讲始开。欲解陶潜印归去，心思吾道重徘徊。

桐乡留语葬，铭路在生悲。

海月随帆落，溪花绕驿流。

雷风有约春虬起，霜露无情紫蕙枯。

雨密丝桐润，潮平钓石沈。

海月随帆落，溪花遶驿流。

