人民城郭骇俱非，从此西迁西复西。曾是万家雄井邑，依然一段好山溪。津无可锁沈江渚，市不闻钟委草泥。碑碣更随年月换，兴亡往事向谁稽。

自古杀忠良，多用巧中伤。不驱飞作鬼，那得桧封王。有士冤狴犴，无辜忤庙堂。至今流斥地，人说薛家塘。

千古空传长乐溪，谁知乐极已生悲。凄烟断础祝家市，落日荒城柳尹祠。上起何年无信史，中更钜变有残碑。青峰峰下踌躇意，说与时人未必知。

