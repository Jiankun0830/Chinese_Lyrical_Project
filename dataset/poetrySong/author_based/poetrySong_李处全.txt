雅望高簪履，昌言动冕旒。五花方判事，万户合封侯。未换黄金带，俄成白玉楼。匆匆大槐国，起灭等浮沤。

桂籍联升望舜裳，香飘折槛馥天光。我心但愧蒹葭倚，众目争观鸿雁翔。策足华涂欣衮衮，致身台路失堂堂。并看双璧埋黄壤，一恸风前泪数行。

龙化当年去不回，空余古洞出崔巍。苍苍野色连天远，脉脉泉音穴地来。壁上梭飞三尺雨，匣中剑跃一声雷。红云六月炎蒸处，应作商霖泽九垓。

鼎来朱墨苦难逃，两夕山中暂释劳。野岫拥檐青巀嵲，回塘足雨绿周遭。翻经深院心宜静，远迹红尘意自高。漫把新篇供写物，么么那敢说诗豪。

连筒接水下横塘，漫袚尘襟引兴长。喜有一枝安静境，闲看九曲泛流觞。凉生客枕秋将老，月上纱窗夜未央。满眼诗材皆可赋，惜哉无计脱官忙。

