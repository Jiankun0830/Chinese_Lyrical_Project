青帝行春信自专，精心知向海棠偏。不霑工部风骚力，犹占句芒造化权。倚槛半开红朵密，遶池初应翠枝连。谁人与拔栽琼苑，看与花王鬬后先。

轻红如杏素遮梨，直似佳人照碧池。已是化工教艳绝，莫嫌青帝与开迟。烟滋绰约明双脸，雨借夭饶入四脂。西蜀有名须得地，琼林高压百花奇。

一梦江湖三十年，青山隠隠水漫漫。当时把酒谁人在，回首重来独倚阑。

芳草茸茸衬马蹄，两陪宪节过琴溪。东风又属梨花月，膏雨新调燕子泥。邮舍亭空苍藓合，钓台人去暮云栖。此行不惮驱驰远，千里江山入品题。

