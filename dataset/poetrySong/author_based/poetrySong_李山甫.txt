邀勒春风不早开，众芳飘后上楼台。数苞仙艳火中出，一片异香天上来。晓露精神妖欲动，暮烟情态恨成堆。知君已解相轻薄，斜倚栏杆首重回。

嫚黄妖紫间轻红，谷雨初晴早景中。静女不言还爱日，彩云无定只随风。炉烟坐觉沈檀薄，妆面行看晓黛空。此别又须经岁月，酒阑把烛绕芳丛。

路入禅关僻，僧迎取衲披。自怜重到此，还忆旧游时。泉石清虚境，松筠古老姿。问师从此别，鹤驾几回知。

想见寻幽到此山，诗成珠玉笑谈间。莲花社里千年约，柏子香中半日闲。寂历松窗连远籁，萦纡竹径断荒湾。琴堂吏散帘垂昼，舁笋何妨数往还。

梦游山寺有余清，邂逅来游却自惊。珍重秋风知客意，又吹好梦到江亭。

僧堂拂拭旧时尘，莺老花残五换春。四海干戈如鼎沸，山中犹有太平人。

铃阁清虚刺史闲，廉车因得访仙山。旌旗飘缈烟霞外，冠盖追随水石间。丹井寂寥终古在，鸾骖怅望几时还。从来谢史留诗笔，今日遗风尚可攀。

迟日浓花午，闲云小阴天。半岩春洞水，万片晚林烟。惭愧华巓客，来分紫府仙。倚窗山竹夜，风溜响朱弦。

多谢灞陵堤上柳，与人头上拂尘埃。

世上几时曾好古。

