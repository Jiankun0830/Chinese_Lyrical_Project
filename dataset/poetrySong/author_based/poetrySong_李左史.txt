风舞芳林鬓脚垂，朝云行雨湿仙衣。不知当日缘何事，化石山头更不归。

高峰崛起翠云屏，何事呼为大隠名。自是市朝人不到，非关洞户锁峥嵘。

更无裀幕空中举，时有笙竽静处闻。猿鸟哀啼千嶂月，松篁寒锁一溪云。

巉巉千丈插烟空，始见天南一柱峰。绝顶雾开擎日月，半岩云暝噫雷风。

当时天姥立溪边，石上遗踪见宛然。笑杀茂陵缑氏迹，只凭方士口中传。

溪流玉雪三三曲，山锁烟霞六六峰。

刘公隠后今谁继，张湛仙来不记年。

