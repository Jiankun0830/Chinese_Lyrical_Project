春波饱微绿，斗柄涵虚明。方舟贯岩腹，鹅鹳相酬鸣。仰窥穹窿顶，宛转百怪呈。仅余鳞甲碎，不见头角狞。下闯清冷渊，演迤万顷澄。但同鱼鸟参，勿遣蛟龙惊。抉苔抚奇篆，倚棹看题名。三将标殊勋，自与山不倾。谁与赘小筑，政恐山灵嗔。南洞更幽绝，仙佛依峥嵘。太虚可为室，岂复资栾楹。乳泉助茗碗，中有冰雪清。何须骖鸾去，此即白玉京。鼎来不速客，抱琴忽逢迎。爱此无弦曲，岩溜同一声。为君洗尘耳，唤我诗魂醒。祗恐白衣至，好句亡由成。

过江缘磴寻溪垠，隠然绝壁天开门。传云此处昔龙隠，阴岩凛凛犹疑存。风云已与时变会，苔藓尚迹初潜痕。嗟余出处不自重，过事轻发难为神。

我在漓江上，君行瘴海浔。因劳南去梦，暂望北归心。别后年华改，新来雨露深。凭栏望书信，一字抵千金。

远宦良多感，新来更可悲。春随斗柄动，人自海边归。仆马疲劳甚，郊原雨水时。经旬不得信，{冯/几}槛又吟诗。

可道非常道，真空本不空。茺郊自生草，闲地又栽松。无欲更何虑，有为终必穷。风云上天去，老子信犹龙。

诏从东海付南麾，戎乘前驱上将威。异俗已传吾父至，斯文更咏我公归。岁时职贡还朱绂，昼日恩光赐兖衣。昔往今来亦何速，长亭杨柳尚依依。

拜命南来得老臣，肃将庙略制妖氛。淮西将吏尊儒帅，并土儿童认使君。新赐锦衣光照日，旧行棠树茂如云。应怜孤宦潮阳守，憔悴无人与上闻。

幽居日日数归程，已写华严两帙经。门外初寒江气白，岭头多雨晓痕青。曾逢饭颗嘲山笠，应载鸱夷笑井瓶。客土相思空引望，天涯风景似新亭。

大抵孤忠报国难，古今共是一长叹。玉关还路春无绿，定远归来鬓已斑。

四年岭外得生还，自顾无功但愧颜。欲识君恩至深处，严关便是玉门关。

轩冕傥来仍假借，功名难立更因循。非才不系苍生望，收取林泉自在身。

未衰前已得悬车，骨立清风八十余。松竹最宜贫宅舍，江山遍照白髭须。

嗟予少也贱，到老尚无功。方寸浮名外，流年两鬓中。对镜犹惭愧，图写若为容。

文命力能平水土，阿衡功亦格皇天。形容不上麒麟阁，当日君臣任自然。

难逢古鉴明忠腹，长似骚人带病容。几向清溪曾照见，万寻岩壑一青松。

孤忠自许众不与，独立敢言人所难。去国一身轻似叶，高名千古重于山。并游英俊颜何厚，未死奸谀骨已寒。天为吾君扶社稷，肯教夫子不生还。

独立无朋但任真，不持身势掩君亲。若将坤体论臣道，公是朝廷第一人。

路入青松翠霭间，斜阳倒影入溪湾。此中猿鹤休相笑，谢傅东归自有山。

坏壁摩娑少旧题，高情应怪赏音稀。烟霞正自无今古，云水从教远是非。丹井金龙藏洞府，杞丛花犬荡霞扉。登临未学神仙事，老树闲看独鸟归。

愿得貔貅十万兵，犬戎巢穴一时平。最来不用封侯印，只问君王乞爱卿。

时属艰危应有系，天于名教岂无心。大都狂贼终须灭，未杀忠臣祸不深。太尉有灵朱泚败，中丞传旨禄山擒。曾谁鼓舞康州事，儿女常情泪满襟。

燕子知时节，还寻旧宇归。新人方按曲，不许傍帘飞。

尧民丧考无生意，杞国忧天有坏时。闻道宗祧归圣嗣，一时收泪贺重熙。

半依岩岫倚云端，独上亭亭耐岁寒。一事颇为清节累，秦时曾作大夫官。

阿谀顺旨为深戒，远比夷齐气更豪。半夜光芒侵帝座，有谁曾似客星高。

社稷功名出隠沦，天高听远亦应闻。庞眉一去无人问，七里商山但白云。

访隠寻幽缓着鞭，梅花初试小春天。孤峰上下分三洞，一水萦纡溉万田。好向忙中抛俗事，却来闲处觅神仙。清虚不似人间世，野鹤飞雪遶槛前。

坎止流行但信缘，峤南风景异山川。偶因乘兴穿山腹，始悟壶中别有天。

归来不觉山川小，出去岂知天地宽。大抵无心自无累，亦如君子所居安。

镇抚四夷吾道在，可怜壮志日因循。四年尽瘁今归去，不负斯民只负身。

侵地还来开境远，贡琛上去革音初。但无俘馘充归献，辜负君恩死有余。

乞得衰身出瘴烟，一麾仍许视于蕃。家园在望松楸近，自问如何报上恩。

出岫白云犹缭绕，离群飞鸟尚鸣悲。四年人去宁无憾，况是梅花满树时。

绝顶神灵宅，危空宝榻开。层□□□□，□德出氛埃。□□□□□，岩光□□来。□□□一息，鸣鸟共徘徊。

翠壁凌云耸，禅□面水开。岩高□□□，地胜隔尘埃。□□檐前□，江□□□来。□□无限景，得意几徘徊。

乱峰凝碧□□□，曾有神龙此□□。□□已兴甘泽去，高岩□葛□云端。

鉴中双鬓已蹉跎，无计重挥却日戈。已是园林春欲暮，那堪风雨夜来多。诗成白也知无敌，花落虞兮可奈何。

好斩佞人头上血，来充行客酒中杯。

门无车马地无尘，只有青山是四邻。

坐据白云岩下地，仰看青镜匣中天。

山响催茶候，梅蒸熟荔天。

门掩苍苔柳半遮，春深庭院日初斜。

对面好峰横翠幕，绕城垂柳拂清涟。

兜鍪不胜任，犹可冠貂蝉。

夜如何其斗欲落，岁云莫矣天无晴。

山如仁者静，风似圣之清。

当年殿柱题名处。

无意亦无求。

