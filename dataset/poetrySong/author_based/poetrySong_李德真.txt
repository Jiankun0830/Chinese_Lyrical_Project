宦清只有著书忙，六馆归时客满堂。芍药待吟班已峻，梅花曾赋笔犹香。夜瞻北斗星河近，晴倚冬梅岭树长。别日未深情不浅，雪风吹老孟襄阳。

只自章江别，吴枫又几霜。天遥人在岳，月冷梦浮湘。红树猿孤啸，黄云雁一行。楼高添远恨，不敢望斜阳。

风光如此莫伤春，云树烟花一色新。杜宇不啼真解事，帝乡谁是肯归人。

