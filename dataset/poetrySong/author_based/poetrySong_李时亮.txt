独卧粤南天尽头，吞吐清气压林丘。风云上下三千丈，雾雨西南十六州。古涧有泉穿石冷，阴崖无暑满山秋。我来结构山亭下，时复凭栏看未休。

曳曳溶溶绕翠微，朝朝暮暮满山飞。于今待汝为霖雨，莫向山中变白衣。

□崖高瞰白云溪，洞穴通天路崄巇。雨未作霖天下旱，玉龙蟠此少人知。

数点晴明天外国，一帆风信舶家舟。

