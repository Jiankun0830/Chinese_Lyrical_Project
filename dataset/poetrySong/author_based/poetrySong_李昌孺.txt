少林来处岂无因，知有当年面壁人。五叶一花元会得，莫将消息问残春。

五乳峰前达磨居，徘徊山崦竹疏疏。自从只履西归后，卓锡泉今问已无。

曾已香山作隐居，双泉风月自萧疏。不知小邓庵相近，余地还能待我无。

昔日曾闻师子音，清风匝地满丛林。不须更问西来意，晓月亭亭正露金。

一见师来契此心，更于何处问知音。要寻达磨当年事，只是如今旧少林。

