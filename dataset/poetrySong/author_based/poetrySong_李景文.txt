北风何飕飕，木叶下未已。闭门读古书，世念书中起。酒馔倾南邻，笙歌喧北里。欢娱极寒夜，不知漏下几。忽闻南来雁，起坐频抚几。树萱未有期，食芹空叹美。

折梅寄故人，故人青云间。青云杳无路，梦里相往还。我爱梅花娟，彼惜桃李颜。相逢不相契，何事劳追攀。守此岁寒心，持以遗所欢。

流水遶门去，愁云压径斜。无人烧柏子，有客问梅花。橘熟猿窥树，池空鸟啄沙。自伤寒谷日，不及照昏鸦。

王国风尘暗，仙山景物新。龙宫逾紫禁，鹤寓远朱轮。冰融溪上日，花发洞门春。一似桃源路，从今学避秦。

