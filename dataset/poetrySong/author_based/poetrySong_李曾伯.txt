五叶尧蓂纪诞弥，庆流文祖已垂基。星明南极老人寿，春布东皇太乙时。红入仙桃千岁实，青归御柳万年枝。岭民喜见升平象，拜手同赓天保诗。

碧虚飞信入蓬莱，约我骖鸾伴侣来。蔼蔼祥云射虹渚，缤缤香雾下龟台。喜乘莲叶经琼海，笑指梅花荐玉杯。圣算自应天地久，蟠桃不计几回开。

相对封人共祝尧，玉觞潋滟酒浮椒。千山佳气供红旆，一道仁声赖翠轺。南极仰祈天上寿，东风不隔海滨遥。恩浓湛露何为报，勉属清忠答圣朝。

春风旗鼓拥元戎，万马方嘶一洗空。不惮八千来剑北，始知十二小齐东。将扶灞上真人业，未说隆中宰相功。整顿乾坤谈笑事，归来置酒未央宫。

皇天祚宋启真儒，手钥秦关镇蜀都。方策有之伊吕偶，规模如此汉唐无。军声劘刜归帷幄，王事驱驰在粟刍。把酒东湖需捷奏，伫催公衮醉西湖。

自拥雕旗运阃筹，星霜四历玉关秋。深培根本安全蜀，直用精神定远陬。琴鹤公将离峡口，樵渔我亦访吴头。溪山好处俱堪饮，江路相衔醉未休。

晓来微雨过前溪，见说桃花水正肥。人送风帆还紫闼，客随星履近黄扉。昔陪关上青牛到，今趁辽东白鹤归。留得春风满全蜀，尚知杨柳赋依依。

一从棋折佐筹帷，凛凛威名塞汉知。大范老今归去矣，小申公为易新之。檀溪春草轻车熟，苕霅秋莼短艇宜。千载岘山磨不朽，重添羊杜两丰碑。

騑騑牡驾暂临边，淮海东头护玉旃。春满四郊耕谷雨，云屯万灶饱炊烟。平山柳絮随丝辔，新水桃花飏彩船。潋滟一杯拼却醉，明朝有诏侍甘泉。

新墉屹屹解严围，十万全师破贼回。元帅拥旄朝授策，将军画棰夜衔枚。椎牛脔炙欢声动，伐鼓传觞哀拍催。尽道平淮勋业盛，总须图像上云台。

八年一柱屹长城，此老胸中百万兵。有造于西棠播颂，穷荒之北草知名。喧天笳鼓归时乐，揭日旗常旷世荣。且为平山应少驻，莫辞酩酊尽欢情。

同是虚皇老从臣，海山深处细论心。金兰谊笃新藩翰，玉笋班趋旧禁林。对月不妨延桂影，思人惟有护棠阴。公归定是调商鼎，莫忘梅花雪片吟。

鹭洲鸳渚久相知，弭节开藩并此时。越俎况当交使事，举觞何惜话心期。欣逢桂子三秋候，细和梅花万里诗。指日骖鸾天上去，倚看接武步丹墀。

玉帐宏开会众英，崭崭头角露峥嵘。人才数半凌烟赞，姓氏推先月旦评。桂子风前鹏翮健，梅花雪外马蹄轻。两魁衣钵须争继，联辔归来昼锦荣。

底事元戎辍上流，扬州势更重荆州。要酬棠笏中原志，坐释枫宸北顾忧。白羽一挥新玉帐，朱帘半卷旧红楼。此行整顿乾坤了，公衮莱衣正黑头。

海风吹月近中秋，碧玉天高灏气浮。文武对开王俭幕，主宾同上仲宣楼。棋边正要看新著，酒畔何妨话旧游。了却经营宛洛事，入登枢筦赞帷筹。

太岁在娵觜，羲驭正东陆。羽书西边来，胡骑报南牧。仓茫星火急，飘忽风雨速。凭陵我封疆，剽掠我孳畜。一越摩云险，已污岩岷俗。再度峰贴隘，重为武阶毒。胡儿忽令名，见谓鞑靼属。或疑女真诈，颇讶叠州族。衣毛不知帛，饮酪非茹粟。劲弓骨为面，健马铁裹足。驾言取金夏，其锋不可触。如竹迎刃解，犹雪以汤沃。先声张虚疑，我师遽蓄缩。心已执檄迷，手为望风束。策昧战为守，计乏奇与伏。西和久间断，文南暂蹢躅。将利仅小退，凯音误陆续。兰皋要寸功，良将半丧衄。败书丙夜闻，前矛石门宿。亟令控三关，谨毋费一镞。鱼梁闭仙原，武林护午谷。七方对垒持，相戒前辙覆。县官塞蹊径，战士据林麓。由是关以外，民皆弃庐屋。西康至天水，患不翅蛇蝮。凤集一炬余，地已付麋鹿。河池本无虞，百里祸尤酷。群盗沸于鼎，流民凑如辐。母悲爱子死，夫没嫠妇哭。城市委焚荡，道路纷怨讟。于时益昌民，十室空五六。牙樯嘉陵来，舳舻尾联属。十乘随启行，驿书转加促。鼓吹喧后部，旌旗蔽前矗。两劳使者车，三分元戎纛。重以溃卒徒，跳梁满山谷。声言诛不平，未知不平孰。人情往伤弓，未免惊曲木。土著避乡井，游手伺风烛。嗟哉是日也，性命龟未卜。事机正诪张，天时幸炎燠。晋边死季龙，周翰奋方叔。不闻武侯败，街亭诛马谡。犹有孟明在，焚舟报秦穆。不待斩楼兰，闻已事薰粥。搢绅屐欲折，意气喜可掬。中有山西人，慊若国深辱。问之何所云，首疾已频𫖹。大言往者悔，几已溃心腹。尚为来者忧，不知护头目。厥今敌虽去，乡道渠已熟。三关固天险，五都恐日蹙。不见关以外，处处空杼柚。朝廷无事时，司农积边谷。一朝弃粪土，知几十万斛。民力哀何辜，边人罪难赎。色虽帷幄喜，骨尚原野暴。未旌平凉家，方起邹阳狱。辛苦在貔貅，恩赏归雁鹜。几效先轸死，不及介推禄。魏师付乳臭，汉校起奴仆。平时好糜烂，深刑痛敲朴。于时在劳来，仍忍逞诛剭。颇闻富窖藏，悉已发麦菽。边无一人耕，食能几日蓄。田里思反业，原堡未修筑。了无金城图，酣事铜鞮曲。朽索驾虚舟，空奁著亡局。纵君不惩艾，而我为惭恧。我闻报中朝，四境已清肃。一人万人心，可欺宁可服。当时屹如山，一二臣可录。凡此保蜀功，两和李公独。赵公继一出，颇慰沔人欲。益昌所毋动，饷臣尼其毂。公论虽未泯，天幸不可复。安得如绍兴，魏公任都督。以口伐可汗，我恨匪元璹。徒能效曹刿，远谋鄙食肉。言之貌愈切，至此泪几簌。客既闻斯言，稽首拜且祝。九庙宗社灵，百城耄倪福。德泽在天下，人心久渗漉。徒以成败论，公等皆碌碌。伯比议莫敖，𫇭贾知子玉。春秋过责备，小事书简牍。子其钳尔舌，毋取斧锧戮。汉人悔雁门，唐师老鸭绿。有道守四夷，初何事穷黩。不战屈人兵，正岂待驱逐。吾皇天地心，万国囿春育。畴咨元帅功，非夕则在夙。出命宣黄麻，入相赓绿竹。除书从天来，恩礼方隆渥。三公应鼎象，相与运坤轴。小夷置蚊虻，壮志寄鸿鹄。分无万户印，莞尔一杯醁。熟慰豪杰心，有诏不盈轴。尧门万里天，意者未亲瞩。君相勤外忧，必有宁我蜀。

昌黎昔作潮州游，潮人百世称名州。又闻柳州柳子厚，柳人至今爱其柳。二公皆以文鸣唐，所至不偶为异常。卒今江海流落地，化作文物声名乡。涪南僻在巴子国，地绝中州少人物。天将儒道淑是邦，曾向先朝处羁客。河南夫子间世贤，山谷老叟人间仙。一时辙迹相继至，顿使光价增山川。尝嗟道从孟轲死，一贯谁能接原委。又嗟诗自杜甫亡，四海谁能造诗垒。幸生伊洛续圣传，鸢鱼遂复穷天渊。从而江右振余响，清庙又得存遗弦。今逾元祐二百载，草木涪人尚知爱。文章性命虽匪幸，气象风流久皆在。惜乎两公生盛时，下与屈贾同驱驰。涪人则幸公不幸，天下应怨涪人私。

江南三月春事浓，人间处处熙东风。山阴亭下羽觞举，长安水边箫鼓从。衣冠酣燕太平久，干戈浸钝铁钺朽。神州风景虽慷慨，已付新亭一杯酒。皇天佑宋当此时，乃眷畴作邦家基。水晶宫里毓奇瑞，翼日生此神仙姿。平时功业在学术，治道边防讲明出。遂将姬旦勤劳心，一洗吴人侈奢习。襄阳自昔天下雄，形势今处常蛇中。彤弓玈矢自临牧，轻裘缓带惟从容。鸡鸣而起夜无寐，切切安危以身系。四维盘石罔遗虑，千里毫厘尚深计。一民未饱公足食，一兵尚寒公以衣。苍颜皓鬓已若瘠，黄童白叟人其嬉。瞻言二十三郡国，根本其蕃赖封植。农知奠枕士超距，岂但边人戒生隙。几番河檄动汉关，折冲随出精神间。平淮既敌江汉盛，救邢况尽春秋难。往时国未一兴役，动以千金大农给。自公边用足幕府，不费中朝一毫力。往时馈饷识调师，粟殆不及期年支。自公留屯上方略，粒米狼戾如京坻。规模宏大有如此，古犹其难况今撽。朝廷宿望四海重，中外先生一人耳。我闻文正腹有百万兵，西贼闻之心胆惊。胸中武库今十倍，一尘宜弗轒辒侵。忠定昔年镇全益，一信五年方做得。况今终始一勤字，十年之间未尝息。噫嘻楚人申讨无日休，越人生聚几岁周。规摹止俟机会至，社稷固赖封疆谋。史毋比公仅羊杜，雅毋咏公止申甫。昌唐安得十元吉，平蔡惟须一裴度。黄扉紫闼深帝思，衮衣赤舄行公归。愿公寿躬寿王国，牛马下走亦作寿域之黔黎。

君不见君家知命今师日，白衫骑馿人不识。当时画作梁园图，惟有龙眠老仙笔。又不见异时知命离戎州，终身愿学陶朱游。能令太史为著语，此比西子同扁舟。君今名在嫡孙行，数载浮家渚宫上。秋风细起鲈鱼钓，落日驮成院花样。孤篷短辔成两奇，一朝复见江南诗。风流信是古难继，亦有轩轾谁为之。我知长耳困皂枥，突市冲篱久狂蹶。逢京兆节仅免辱，入华阴门几遭诘。不如小艇枫荻洲，水天碧处盟沙鸥。凌波三叹洛妃恨，招魂一洗湘累愁。骑馿不下竟为惑，纵苇所之乐何极。与今坐上嘲子瑜，争似舟中怀李白。奚庸二亩藜苋图，足归一枕黄粱娱。持竿鼓枻贵适我，解鞍截镫无从渠。厥今龙眠麟笔不可复，太史鸾胶尚堪续。我亦苕溪渔隠徒，亦有水调遗子以一曲。

老瞒晚当汉道卧，黑云触天月新破。英雄湖海应如响，独向南阳静中坐。当时不遇刘豫州，抱膝吟啸谁为酬。本图一旅复夏祀，岂为万户伸韩仇。彼攸官渡瑜夏口，非不功名咄嗟就。甘心蒿布嫁之子，肯以金夫易吾守。惜乎天下思汉心，是际不及西都深。皇天不祚机再失，马谡之败云长禽。空存遗庙千载后，过者犹知袒为右。呜呼龙乎如有灵，盍使胡营落天狗。

来谒衡岳山，未穷衡岳境。𦶟香赤帝殿，恭祈国寿永。婆娑禹指山，仅窥虬龙影。分枝万派别，功与天地准。悦亭万竹间，倚丘甫俄顷。披云挹苍翠，俗虑须苏醒。王事属有程，山容看难尽。归来短篷底，梦断青松径。云开为韩子，雪霁朱张咏。必如三先生，人与此山称。我生等培𪣻，安敢乔岳并。好峰七十二，讵可一朝竟。男儿万里眼，长啸付一瞬。终朝摘星斗，寘身祝融顶。

我来衡山下，古梵见老柏。森然星野分，亶有神明力。风霜饱更练，雨露富培埴。岳灵共长久，造化与消息。本盛柯叶茂，夫岂一朝积。中断寻复续，生意仁一脉。亦由功万世，何止祚四百。五子叹将否，一旅少康出。此殆皇天意，髣髴留禹迹。倚为赤帝佐，正此苍官色。存古追蠡在，比休玄圭锡。稽首千万年，五丁谨封植。

玉堂义方训十字，衍而六百十六言。一门翁季自师友，尽出学问之根源。彼援遗书诫敦严，暨昶以义名沉浑。争如此作旨哉味，足使闻者推而尊。虽然责善友之义，仕教之忠古皆尔。读其诗可知其人，非是父不生是子。书绅我亦且服膺，过庭夫岂弗由礼。触屏教谄势利徒，得不为之望风愧。

瑞麦歌怀安，三岐及六穗。嘉祥不虚出，良以气和致。人言一草木，华枯且为异。况兹一曰食，有是三足记。此邦今扶风，中兴号佳地。去年岁千厄，众惧忧莫弭。入春雨旸若，嘉验应期至。贤侯政事师，其清一杯水。孜孜布上德，念念在民事。东都循吏孰，渔阳史君似。一麦露双颖，异世风同轨。华黍续新雅，嘉禾继前瑞。老夫卧陋巷，闻此跃而起。一廛猥受滕，二天幸托冀。谁谓大庆赉，俯亦及憔悴。自今丰年兆，不苦力田匮。当知太守心，根源自宫閟。务丰且重谷，感召至兹类。昔襦今五袴，千里共衣被。相逢二三叟，相庆更相慰。不图田里叹，转作讴歌喜。酡颜溢乡老，欢声浃邻比。余波賸沾丐，罔功有余愧。摅毫颂公德，拜手及公赐。长安咫尺天，政声转闻易。嘉汝龚黄绩，宽予尧汤备。归衮陈归禾，经纶展斯志。

老蟾窃灵药，堕魄下尘寰。迹误采石江，名虚巫峡山。长风送之来，寄影千丈岩。列壁当层云，虚白生光寒。婆娑仙桂影，中著孤根蟠。宛宛学扇初，盈盈一钩弯。如出沧海头，半揭烟霄端。风雨不改度，晦朔从循环。山灵夺天目，作此奇哉观。阅尽来去人，了不苍其颜。所欠断鳌始，一阙难磨镵。凭谁驾长梯，取置怀袖间。为施玉斧工，修作宝鉴团。岂无女娲之手吕翁指，运此神造应非难。何如存我真面目，妩媚一笑只作青山看。

我尝采石山头见蛾眉，且看浓妆淡抹两湖宜。何物老妪生此儿，又睹双髻尤为奇。五丁刻画盘古时，黛绿常假山灵施。春风阅尽不肯笄，素螺头立鬓不丝。梳云沐雨容为谁，相逢婉娈是似之。古今知几经品题，我困暑役何能诗。祗疑前山月鉴故半亏，嫦娥妒吝耶焉知非。

峿山一何青，浯水一何绿。上有唐朝碑，苍崖与天矗。清庙仿遗音，灵武号实录。其笔走风雷，其文贵金玉。曾经两贤手，足耀千载目。后来纪名氏，前镵后且续。岂无黄绢辞，中寓白圭读。一辞不敢措，我惧此碑辱。虽然勿泥古，咏叹岂不足。岳将降甫申，吾皇车攻复。将墨东海水，且汗南山竹。勒功岱嵩顶，岂但清溪曲。

老生本不学军旅，来护荆州国门户。惭无善政格休征，未能雨十与风五。今年甫幸登麦喜，入夏又以槁苗苦。骄阳杲杲地欲赤，身愿为骍措无所。瓣香惟有老天告，难以中心共人语。当知岁计国计关，不但区区饱吾楚。我持皇穹不绝物，宁忍赤子失其乳。弥旬果尔三沛泽，靡间西郊与南亩。灌园遂省桔槹力，行道奚忧豆箪呼。农皆眉间有色喜，士亦胸中以奇吐。炎埃万里一洗空，手扇为之却纨羽。我愿天地朝野和，常若渊泉以时溥。多谢丰隆屏翳已奏功，毋使吾民复咨雨。

莲之为瑞固有之，水神岂肯轻锺奇。双花仅见子辱表，并蒂尝著原父诗。未如今年荆州幕，拔萃出类罗方池。二花三花四五花，至于六花同一枝。根荄太华玉井藕，仿佛函德铜池芝。晓来朝日千叶开，宛若群玉齐顷葵。花工示人厥有象，岂止绿沉而红依。花中独此号君子，爱莲有说闻濂溪。方今众贤聚本朝，左右周召而皋夔。朝和物和天地和，荐之千载之一时。主人生平不好异，一见错愕开双眉。此天产也岂人力，赋此直欲同僚知。

担簦畏炎暑，肃肃问宵征。马首已十里，鸡声才五更。云迷青障小，月挂玉钩横。农舍欲安挽，戒奴毋大惊。

孤枕欠晓梦，短舆偿午眠。篮摇小儿卧，龛定老僧禅。少瞑溪山眼，良劳仆从肩。醒来斜日暮，亟唤玉骢鞭。

总角嬉游处，重来转盼然。溪山犹昨日，朋友尽中年。旧话逢人说，新诗为客传。唤回风雨梦，犹记北窗眠。

此君尝识面，阅八载重来。倦鸟欣曾宿，栖鸾去不回。墙阴余旧墨，砌下长新苔。多谢东屏主，时时为拂埃。

野迥乾坤阔，楼高岁月深。江山不今古，人物几登临。云影埋荆树，风声快楚襟。何须唤商女，白雪想遗音。

夐出烟尘表，乾坤指顾中。数峰连野迥，一水与天通。沙外迎孤鹜，云边数乱鸿。家山在何许，心与大江东。

物有小而智，虚檐寄微缕。了不介天地，何以芘风雨。蜂虿尝自投，螳螂不敢侮。去面类汤网，取象得羲罟。丝吐虽非蚕，蝇视有如虎。真巧非人为，羞煞金针女。

纸被夜受用，布袍朝奏功。光阴半行客，气象一衰翁。何事朝伊夕，才非雨即风。年华苦相背，归去又匆匆。

驿路交游熟，江山契分生。故人梅扑面，薄幸柳忘情。马跃霜桥步，鸡啼月店声。豹狼俱敛迹，应避使车行。

海宇材能盛，风云气类从。一贤居上介，千里折遐冲。咨事须孙楚，论诗得正封。城东未为好，终不似乌龙。

明君切西顾，元帅作中军。宾客湖南上，人才冀北群。三鳣存绛帐，一鹗在青云。磊磊轩天地，诗书有隽勋。

求士近取材，论人远稽古。郑公得杜陵，晋公有韩愈。上思利社稷，下不愧宾主。斯言宜服膺，余子未足数。

国有金汤在，邻修玉帛云。夷侵由废雅，苗格自敷文。当宁形宵虑，公车以岁闻。便当从幕府，入校道山芸。

伊昔先贤心，天下等忧乐。时分蜀道弓，虑切汉关钥。挥刃得屠牛，察脉宽扁鹊。岷峨望不浅，持酒为君酌。

取士虽多术，知人在片谈。文书今倚重，谋议许相参。饵陋贾生五，策明刘蜕三。坤舆方厚载，朋利得西南。

勋业登天难，易者付嬉笑。公驾鹍鹏风，来把鲸鳌钓。自比小管乐，致主在周召。此突岂待黔，早晚有明诏。

弟兄眉最白，人物眼常青。论事犹迎刃，谈兵若建瓴。訏谟皆上策，道德有强形。办却聊城矢，还书剑阁铭。

唐边重秦陇，蜀鉴在江油。不易九鼎重，方兼四履忧。其间不容发，自此可前筹。局面西风异，从容夜观谋。

未登紫薇垣，惭依红莲幕。于巷为遇主，自牖常纳约。我生类巢燕，君闻羡皋鹤。听取舆人言，岷峨小难著。

不见台城事，君毋说苦空。佛随千劫尽，人与万山雄。吊古春酤绿，谈兵夜烛红。终宵皎无寐，万壑响松风。

久识屏山面，今朝得胜游。桥梁横古渡，树影倒中流。风定春樯度，烟轻晚市收。凭栏谁领解，一鹭点沙洲。

故迹存栖鹤，高风扫镜鸾。烟霞扃地邃，冰雪照人寒。妙句挥浓墨，仙颜焕渥丹。虽云归棹晚，犹及附飞翰。

是山来自古，与世类相忘。雨染新苔翠，风吹老柏香。神仙多汉魏，祠像半隋唐。几许烟霞侣，相从老此乡。

迥绝尘埃表，宁无造物司。鹿驯贪客过，龙老恶人窥。丹去炉仍在，云生洞愈奇。归舟天尽际，杖履复何时。

诗从双井来，太史氏复作。一苇天地旋，玄酒滋味薄。有田付鸰原，比屋赖虎幄。却笑草玄池，投阁嗟寂寞。

达人乐所乐，小智忧其忧。平生见飞鸢，常忆马少游。门前车骑喧，孰与园林幽。虚舟苟欲去，鸥鹭犹当留。

闻公有泊渚，不远在异林。想胜辋川画，时作梁父吟。绛帐岂陈迹，草堂向遗音。朝市有真隠，入山无求深。

士有似之者，异世而同科。草亭今兰亭，人物晋永和。于水鲜可钓，有酒旨且多。叩舷欠孺子，一赋沧浪歌。

涉尽江湖道，嗟嗟寸步难。风敲芦叶响，雨作菊花寒。市酒无嫌薄，征衣正怯单。家山在何许，回首路漫漫。

一雨洗红蔫，春深昼欲眠。绿潭波滉漾，紫陌骑联翩。禊事怀觞豆，官身苦槛圈。只今王逸少，重见习池边。

古垒连边色，烟芜带夕阳。千年周翰祀，一瓣楚人香。楼堞新宏壮，丘墟几废荒。客怀明哲戒，飞梦绕吴乡。

向来碑在所，今见下牛羊。魂逐江山老，名流史传香。吴谋千载伟，晋事一丘荒。不用凭高看，中原尚鹿场。

竟日百余里，相逢三数家。平岗尽茅苇，沃壤旧桑蔴。短树巢归燕，荒城宿乱鸦。兴亡谁与问，马首夕阳斜。

去汴五百里，通淮十八村。荒原王翦骨，废井伍奢魂。旧筑河南坞，新城塞北屯。百年遗爱在，六一故碑存。

战场千古地，咫尺是京河。远磴连荒壁，深林长乱柯。路迷人迹少，草密兽蹄多。忆著中原事，令人抚剑歌。

斗大一城垒，角分双佛图。戍营多甲士，耕陇少丁夫。月落鸡声杳，风高雁影孤。征人皎无寐，趣马问征途。

在楚犹在赵，始终同一颇。晚年犹矍铄，劲气肯消磨。非老无能也，如时不利何。汉皇还拊髀，用壮莫蹉跎。

世未闻风鹤，香囊一少年。秦非无敌者，晋固有人焉。社稷一枰上，山河孤注然。江东正朔在，或者诿诸天。

五年安出处，斯道系污隆。血指笑余子，头颅老此公。屋梁悬落月，花卉带香风。生气镇长在，大江流不穷。

向说淮东役，江东始见时。相逢无别语，所问者归期。戎马纷何已，蓍龟圣得知。天津桥上看，成此蔡功谁。

与子前言戏，惊人昨梦然。办心求学道，绝口戒谈天。适我烟霞外，任渠牛斗边。明年茅屋下，共玩养生篇。

击楫同呼渡，勤公佐此州。边防新绩用，湖学旧源流。未了平戎檄，还催向阙舟。君王方仄席，樯燕勿迟留。

里社久相于，深知我计疏。壮怀方磊磊，别语又渠渠。竟日犹传箭，何时可荷锄。烦君看三径，松与菊何如。

佩弦示良规，恤纬寓忧抱。人为海鸥惧，谁谓屋乌好。子别肯赠言，我愧未闻道。药石十数字，唤醒知几早。

烂醉非生涯，小人若甘醴。斧斤戕天和，狂药害正礼。可惜竹溪逸，不饮颍之水。名教有余乐，公未知趣耳。

风花落春红，岁寒傲霜竹。彼欲褒姒笑，焉知周人哭。白发悲梨园，芳草惨金谷。无使桑间音，乱我杏坛曲。

网者弃鱼小，猎人贪鹿肥。不见阿堵物，见恶宁馨儿。铜山变荆棘，锦帐启藩篱。万物与同毁，千驷吾何为。

乾坤一枰棋，今古一杯酒。悲哉易水筑，陋矣鸿门斗。将军跨下出，宰相篑中有。唾面使自干，拭之费人手。

草草家林适，时时步屐过。跨流通略彴，枕岸拟{牛羊}牱。墙外千竿竹，亭阴数亩荷。年丰遂闲止，老境足婆娑。

公不生唐世，贞元事若何。主恩思报切，臣罪忤时多。佞舌攻何忍，刚肠死不磨。倚兰凝伫久，一鹭点沧波。

小有家林适，归来已恨迟。引杯怀楚舞，饱饭和陶诗。慷慨多新语，绸缪半旧知。夜深桥雪滑，亟命短筇支。

护风须饮剧，待雪拼眠迟。举席俱佳客，挥毫尽好诗。冷芗梅畔觉，清响竹间知。莫忆征鞍梦，从渠月下支。

江海三吴会，萍途一昔栖。路迎来阜北，船趁长潮西。鱼鸟随情适，鹏蜩付物齐。羊裘人底处，烟雨故踪迷。

世事阅江浪，高情寄空云。佳气挹西爽，好风来南薰。交情怀契阔，行役苦缤纷。一节岁寒在，东山有此君。

远役三才二，忧端万有斯。君恩知欲报，子难痛何追。我马方瘏矣，秋阳更暴之。愿言行役者，当暑戒驱驰。

路遥须到日，官满有归时。一点终身痛，中途孺子悲。老难堪此境，咎必有其基。扶惫随缘去，空余泪雨垂。

历历湖南道，骎骎岭右州。感时僧解夏，触事客惊秋。雨洗流金虐，风生落木愁。一萍如寄耳，往梦付悠悠。

老树凭高看，幽禽向静听。霜轻冬意薄，日正午阴停。榻侧从他鼾，江头自独醒。居然山是似，环顾等繁星。

小约宾僚集，相招老父耕。寺依青带住，人在翠帷行。叠嶂堆春色，微云护午晴。时康田里乐，归骑踏花轻。

老龙昔未蜕，尝蛰此山中。霖雨春畴足，风云夜壑空。两崖高下倚，一径往来通。不愿千金剂，惟祈百谷丰。

久卧苍崖底，风雷为擘开。蜕形犹挂石，鳞迹不沾埃。一水将清贯，数峰推爽来。浑疑负舟去，烟雨肯低佪。

一壑冯夷宅，五丁盘古开。天将作甘澍，地岂著浮埃。梭化雷陂去，槎乘星渚来。犹疑真隠在，搜访莫徘徊。

玉笋环星拱，青螺带雾披。山为天下胜，境占岭南奇。援笔难穷者，凭阑尽有之。不因身世累，筑室老于斯。

草草登楼适，英流迈昔贤。诗篇长庆集，人物永和年。访古宜联社，伤春又禁烟。青帘家酒贱，賸饮莫论钱。

每测南方候，时惊北客心。一冬无雁过，三月有蛩吟。槐暑常临午，梅霖不待壬。近来知节适，不怕瘴烟侵。

一日四时具，从来五岭然。留连落花雨，依约熟梅天。瘴重常垂箔，春深未脱绵。新来那戒饮，未夜已思眠。

雨过云烟幕，天成水墨屏。江添半篙绿，山失数峰青。某寺藏松坞，谁舟系柳汀。杜鹃声正急，那对夕阳听。

舟子方将北，封姨不肯南。去帆冲急浪，古寺隠晴岚。远渚鸦千百，中流鸥两三。短篷聊徙倚，底用客程贪。

远役数千里，重来十四春。山城风景旧，人物岁时新。官舍多陈迹，君山是故人。楼头一杯酒，聊涤客襟尘。

一出峤南道，重来国北门。词源因老涸，心鉴以忧昏。可厌惟官事，难忘是主恩。衷怀谁共语，流得枕边痕。

色美示来鉴，功成思去谋。桂棹与兰桨，羔袖而狐裘。夏姬宜去楚，妲己肯归周。恤纬寸心在，铸金千古求。

美妇天下有，忠臣古来稀。去国不洁名，避世良知几。宁侣我舟楫，毋著君宫闱。平生万事足，偕老五湖归。

江湖存魏阙，翰墨寓规箴。君看龙眠画，当识鸱夷心。

别二十三年，来呼溯峡船。昨游春梦尔，故友晓星然。廉誉盈诗卷，忠谋在奏编。阿蒙顽自若，应笑老穷边。

过眼多陈迹，论心只旧时。艰难几年事，感慨数公诗。觅句新尤健，谈兵老不衰。效颦聊尔耳，莫说姓名谁。

岁月等新戍，风烟只旧游。柳薇今堡障，蘋蓼古沧洲。索句惭巴和，怀人笑楚优。中原虽在目，无事莫登楼。

德化勤三纪，仁声溢九州。澣衣昭禹俭，昃食轸文忧。润色恢鸿业，艰难启燕谋。中兴宗汉庙，端自敬天休。

自听山东诏，甘泉息夜烟。玺膺新玉帛，图贡旧山川。望切尧民日，忧形杞国天。中原尤感泣，不独老臣然。

南渡称名相，西来见嫡孙。蜀珍交友盛，雍国典刑存。桂苑连鸣鹿，枫宸拟簉鹓。平生经济略，雅志在中原。

隼旟三易守，骃辔两观风。欲扫龙庭穴，犹参虎幄弓。草余周圄绿，粟积汉屯红。野渡方横棹，俄成夜壑空。

自得沧江胜，归来伴鹤龟。晚年尤好易，暇日且论诗。欲问更生佛，非关二竖医。诸生毋拭袂，公训有余师。

师友龟山出，世家熊楚来。决科轻地芥，种德付庭槐。禄享千锺养，年登九袠开。可为朝野惜，袖手老其才。

绣节荣分使，斑衣喜拜亲。方将昌厥后，岂必在其身。真馆仙游远，佳城瑞气新。九原看厚报，衮衮耀丝纶。

许史推华阅，欧韩策隽名。风流接南渡，步武到西清。玉帐劳筹笔，彤墀识履声。壮怀驰万里，谁坏国金城。

秉钺岷峨去，分弓淮海游。安危勤阃略，得失假家谋。不易猗兰操，何伤薏苡羞。盖棺公论定，知罪付春秋。

忆昨从游日，乌奴桃李春。通家联雅好，入幕厕佳宾。绿野归心切，丹山旧迹陈。九原多感怆，掩袂重伤神。

庆积家声远，材优官业长。胡然啬诸用，竟尔老于乡。德与年何憾，人期后必昌。秦原空睇望，惜此典刑亡。

夙托弥甥列，常怀范叔寒。门阑多厚盼，樽俎有余驩。衣笥袍犹恋，书邮墨未干。官身羁执绋，清泪为公弹。

持此四海准，得之前圣心。箪瓢富台阁，朝市等山林。说破先天易，流传正始音。太原千载后，思者甚于今。

昨缀都人士，尝薰一瓣香。苍茫问淮浦，缱绻饯河梁。闻道机缘浅，予人风谊长。斯文其已矣，草木亦凄凉。

懿范儒家出，灵台佛地平。活人裨惠爱，教子以忠清。康肃母无愧，中郎女有声。老天昭德报，兰桂满庭荣。

庆事一门盛，修龄七袠强。纶封四大国，彩侍两文昌。梦幻存真觉，勋庸看显扬。家山空睇望，惜此令仪亡。

德齿明时冠，诗书正派深。修名在原隰，雅志已山林。眼历四朝事，神交千圣心。老成天不慭，大雅有遗音。

早袖经纶手，传之柱石材。无心到孤棘，有德付三槐。五鼎方身飨，两楹俄梦回。百年流泽远，衮衮几公台。

昔缀都曹后，升堂拜父师。达尊厪异盼，国士沐深知。鹤发人何在，蝇头字尚遗。遣车无路送，挥泪望丰碑。

太学何蕃誉，当时蔼帝乡。五联棣华萼，三折桂枝香。司社腾声望，题舆迓宠光。奇才今已矣，流庆在虹梁。

忆昨初倾盖，同登巴岳楼。江淮重邂逅，幕府屡绸缪。梦绝秋城柝，人随夜壑舟。潜山归路杳，草木亦凄愁。

凤翥鹤林邑，来仪鸳鹭群。陈谟倾帝听，摛翰媲皇坟。位且践台斗，心惟寄岫云。诏纶方夜下，天曷丧斯文。

一代儒臣表，三州吏治良。遗言了生死，新志尽行藏。昔梦崖何异，今知坡可方。百僚山下路，千载尚名香。

宝屏倾盖早，公壮我丁年。入幕笑谈旧，升朝礼乐先。寄书榆柳外，觅句竹梅边。俯仰成畴昔，空余涕泗涟。

展也岷峨秀，锺为柱石臣。直声留谏纸，硕望压朝绅。群议王师锐，孤忠主听陈。天其昌我宋，尧舜致君民。

两登枢辅地，一武宰衡班。利泽才膺寸，良方缩肘间。重为千载惜，竟老十年闲。回首西州梦，吴中第几山。

相从剑南幕，公壮我丁年。寘彼诸生后，荐之明主前。承颜台衮近，托迹午桥边。壤厦千秋隔，潸然老泪涟。

湖学源流盛，乡评闻望推。班才列留邸，材岂止分麾。正拟梅边喜，俄成薤上悲。人言公不死，兰砌典刑垂。

里闬游从早，江淮契阔稠。勤君分月驾，共我济风舟。日者言犹在，辰乎叹莫留。佳城云水隔，老泪逐江流。

蜀赖宗臣力，剑光星斗高。位才登豹尾，身几付鸿毛。节概公何慊，时艰运适遭。岷山如不坏，难泯此忠劳。

西证膏肓急，人推仓扁医。惜哉当局晚，为此厉阶谁。公在民犹望，公亡事转危。忠魂千古在，近有紫岩知。

泉流岩窦本来清，易以清名亦徇名。却笑两公徒蚌鹬，如今赢得坦斋声。

一簇楼台锁翠烟，雨疏溪阔晚秋天。西风吹老芙蓉院，两两鸥凫傍水眠。

水绕眉峰碧一湾，荻花枫叶暮生寒。呼船催向渔村宿，要买鲜鲈荐晚餐。

竹新得雨笋争绿，蕉不知霜花自红。时候江南二三月，调胹元气此杯中。

萧萧劲竹古君子，凛凛孤梅节妇人。不作东风蝴蝶梦，短篱流水一家春。

从来廊庙出山林，师友相资好弟兄。料得至今风雨夜，山神犹记读书声。

何用朝朝夜夜钟，一拳打透彻虚空。诗僧不见禅僧老，月自西沉江自东。

使君帘幕锁香篝，方把千金制一裘。好是孤灯风雨梦，夜深直度野人舟。

无人载酒到联辔，有客携琴午扣扉。却羡渚宫鱼为乐，菰蒲深处日相依。

白马盟存矢弗寒，玩其肆矣肯泥蟠。风云未合星先陨，输与江东日月宽。

万壑长松几岁寒，老龙曾向此中蟠。而今肯为苍生起，何止编方蜀顾宽。

生涯休问粟储缾，有酒盈樽不用醒。已分我生箕斗直，车船奚用命奴星。

此别何年此会重，翁无占我我占翁。我官翁卜无相远，闻早归欤计则同。

天风吹我上高峰，上到山头日未中。便可高眠莫归去，人间易得鬓成童。

姑射丰标惯野塘，不虞水部入佳章。雪边未了孤山约，尽有春风一面妆。

萧萧官舍自寒芳，清梦何从至玉堂。唱彻凉州太催逼，何如铁石广平肠。

塞北烟氛扫未开，何劳青眼过江来。道人已办游山屐，福将谁胜上马杯。

独立千林压众葩，正由风骨傲烟霞。谁教群玉峰头客，也染红裙一幅纱。

节士耻随时世妆，若为妩媚著春裳。何如清淡甘天分，莫与儿曹较色香。

客有谈君制小亭，旋栽轩竹荫池萍。应怜春色浓于酒，醉得园花睡不醒。

杨柳依依拂短亭，看看飞絮又成萍。老来世味都尝遍，不待邻鸡唤梦醒。

所寓皆同一旅亭，纷纷万事细如萍。醉翁能解邦人乐，时一中之勿太醒。

田园芜矣好东归，今昨从渠较是非。荷子远来无所问，江湖雅志莫相违。

子之为术我为官，以易占之火在山。同在双湖湖上住，大家携手故乡还。

晓起炉烟一缕清，梵音缭绕槛轩行。须臾日上松梢了，又听斋钟相应鸣。

斋罢鸡声转午天，地虚人寂境萧然。两三衲子自来去，时取茶芽煮涧泉。

檐影亭亭日正中，莓苔不扫绝尘踪。闭门相共蒲团坐，看读华严一卷终。

薄霭垂垂欲暮时，渐生霜气著征衣。山深不见牛羊下，惟有樵人荷担归。

烧罢天香月半昏，掩扃才了便呼灯。窗前诵彻渊明赋，却傍禅床听葛藤。

月暗山空夜倍长，清谈消遣睡毋忙。山中新酒幸堪饮，何惜一杯相共尝。

四壁寒蛩作苦吟，唤回旅梦约三更。不知身在禅房宿，误听松风做雨声。

薄薄新寒透被轻，醒来窗隙弄微明。山中不用梅花角，自有枝禽报五更。

俄顷钟声到枕边，朦胧晓色试霜天。披衣欲起浑无事，赢得平明一觉眠。

稚子敲门唤起休，金乌早照屋山头。饭余欲看蟠松去，可是今朝作雨不。

新来诗思与秋清，野径无人适意行。道尽青松知小雨，隔林怪在竹鸡鸣。

闲云一片在尧天，乞得归栖岂易然。肉食半生空白发，且餐湘菊荐寒泉。

坡翁昔爱是山中，我以何人敢比踪。筑室买田居此了，闭门读易保吾终。

人生须富贵何时，驷马还家只布衣。林壑幸便麋鹿侣，不堪寒色逐人归。

禅房寂寂夜昏昏，相对长明一点灯。举似新诗共僧话，笑侬绮语污溪藤。

尺寸功名几短长，区区驰骛等空忙。皮毛尽剥丹心在，世味风霜已饱尝。

萧萧风籁助清吟，秋去冬来令又更。惟有老禅都不管，任它檐铎作何声。

邻有山田价似轻，拟求种秫效渊明。相逢村叟问谁者，叹息年来主屡更。

真机浑不露中边，自是闲中小有天。一饮且拼今日醉，万金不博五更眠。

舟子来催归去休，朔风吹浪打船头。挑包又作家林计，还是梅开酒熟不。

客缆相衔系柳边，不禁雪浪苦粘天。寻常溪口鱼虾贱，今度船留倍索钱。

准拟新烟定到家，可怜漂泊对风沙。见他红雨飞篱落，忆杀小园桃杏花。

绿柳桥头旧酒炉，几番舣棹劳篙夫。恍疑风撤青帘去，敲尽荆扉闭不酤。

夜色昏昏带远烟，谁家灯火待归船。小迟月上风须息，且伴白鸥今夕眠。

边湖六六片时程，况可篮舆度岸行。西舫东船从此办，任他风浪与阴晴。

剖破藩篱出一头，要追岩壑老人游。知他栽得花和竹，髣髴旧时风度不。

乔木岂能忘故国，结茅聊复纪新亭。此君玉立傍无友，犹有幽禽静可听。

着我数椽浮翠碧，借公一水漾琉璃。心闲境乐镇长好，拈起风光总是诗。

竹边闻鹤思高举，松下观禽觉倦飞。幸有故书千帙在，呼儿共读嗣前徽。

苍苔迹在堂无燕，绿水痕生沼自鱼。回首钓游徒感慨，何时复古喜而书。

招来暇日频呼酒，买得清风不用金。月姊水妃无老态，天光野色有遗音。

一室扫除才斗许，几番醉梦与梅清。雕戈翠节成何事，纸帐蒲团了此生。

宜琴宜弈尤宜酒，种竹种梅仍种莲。意得无时不堪适，可人不只是荷天。

賸种秫秔供靖节，要餐杞菊学天随。不知底事池塘梦，犹到边城月暗时。

蜡英要占菊天破，玉树须乘梅雨培。金粟如来还出世，清香不许别花开。

南枝肯领众芳随，一点冠名在处知。摸索暗中香自别，底须绛蜡逼轻肌。

谁将花烛聘东风，与海棠时恨不同。意已不求真会合，何妨一白对千红。

谁言南服远王畿，面面青山总是诗。桂后梅前正清淑，倚楼但觉九秋宜。

流水高山尔调，冷灰槁木吾心。不必神交蒙叟，柴桑老子知音。

户外世尘皆累，山中天籁无声。莫看螗蝉相捕，要教鹤舞鱼听。

水能清亦能浊，月有满亦有亏。清浊满亏区别，冯君书以知之。

玉局仙翁公案，梅亭老子偈言。莫向空中捉影，要须达处穷源。

汉江为带楚山维，多少兴亡此地知。万里边风寒故垒，千年陇月老残碑。尘迷柏土龙根幻，水绕檀溪马骨悲。举世岂无羊叔子，草莱犹未起男儿。

指点烟林正午钟，亭亭楼阁有无中。铺张翠盖松间日，扫洒红尘竹外风。啼鸟不惊禅入定，落花无迹色成空。解鞍暂作今宵歇，恰与云堂旦过同。

暑雨祁寒路两经，二童一马影竛竮。檐花夜滴溪添绿，云叶暮横山减青。箬笠芒鞋今古道，竹篱茅店短长亭。未妨老子登临兴，解却征鞍且暂停。

问讯匡庐几度经，何时袖手摘天星。世如春梦空头白，山似故人终眼青。便欲移文寻鹤帐，又还呼渡过鸥汀。它年学得香山士，定结茅庵入翠屏。

怪得虚檐寂溜声，起来云淡月微明。只消一夜西风力，尽扫千山宿雾清。农舍少酬终岁望，客途拟过小春晴。枝禽亦似欣欣意，飞入烟林自在鸣。

枫染酏颜菊亦酣，霜天风味饱相谙。马蹄去去江之北，雁影来来塞以南。云外数峰轻抹翠，雨余一水碎挼蓝。肩舆催问谁家宿，落日西山已半含。

欲知峡路打滩涡，千尺苍筠用力多。进退不烦篙影动，东西惟听柁师呵。命垂一缕惟天耳，力挽千钧如水何。争似钱塘江上路，夜深柔橹听吴歌。

堪怜𣸣淖上舟难，争似山坳住舍安。雷鼓喧呼人挽缆，风鬟笑语女盘滩。倦凭秫酒生春思，愁怯衾裘御夜寒。多谢新诗慰牢落，灯前一笑病怀宽。

峰巍鳌柱疑娲立，地峻龙门自禹开。山色半昏朝欲雨，滩声不蛰夜何雷。云屏烟障相迎送，沙鸟风樯几去来。徙倚阑干不知倦，一诗弹压愧非材。

安刘事固异危刘，相去英雄二百秋。火德方中徒僣帝，星营何陨遽亡侯。草庐龙去存吴恨，陛戟蛙狂遗汉羞。成败不同俱庙食，宁非霸业结偏州。

一滩才过一滩催，虽若危哉亦壮哉。白狗甫随狼尾去，黄牛又逐虎头来。狂澜逐淖几成沸，坠石穿江乱作堆。堪笑舟人诧春涨，溯流难及顺流回。

巴峡向来惟屈姊，汉宫奚事出明姬。当时本有平戎术，中国难容绝世姿。忍死定仇娄敬策，惜生不遇武皇时。后人却恨毛延寿，断送春风入远夷。

不管天涯与海濒，万红千紫一番新。楼头钟鼓三更雨，墙外鶑花二月春。风软雁奴归羽急，日迟鸠妇唤声频。青门载酒浑闲事，愁杀英雄老塞尘。

夏云方建汉旗赤，春事已如周辙东。几度炎凉经嫩绿，一番荣辱委残红。杜鹃岂为归心设，蝴蝶也无清梦通。万里天涯喜强健，賸开窗牖纳南风。

足迹初来剑北州，试登危栈瞰江流。万山西接地穷处，一水东归天尽头。欲访殽函无健马，相忘楚汉付轻鸥。丈夫要了中原事，未分持竿老钓舟。

一水横桥碧作弯，两山排闼翠成环。寺居野色烟光外，春在人情物意间。点检花稍香浅浅，摩娑苔刻字斑斑。门前车马空来去，云自无心鸟自还。

天公殊不间西东，物意人情处处同。麦垄绿雏犹欠雨，花蹊红穉不禁风。子规又唤天涯客，布谷还催田舍翁。欲挽游丝网春住，归鞍催我又匆匆。

轧轧肩舆上剑门，春和身健快于奔。风翻红雨摧芳信，山带青烟入烧痕。领略物华无好句，破除旅思有清樽。高人喜与松风接，莫遣梨花到梦魂。

朝来渐可试春衣，弩末轻寒力已微。木叶未繁山尚瘦，桃花欲落水初肥。疆陲虏逐征鸿去，庭馆人随社燕归。紫陌青门无恙在，不妨携酒问芳菲。

手袖干将射斗牛，当时天意在兴刘。不劳游刃烹秦鹿，直以余锋剪楚猴。将相岂烦加越砥，宽仁自足淬吴钩。断蛇断石都休问，遗恨平城雨雪羞。

点点红妆缀绿枝，睡犹未足已相宜。欠呼杜老供吟笔，仅约杨妃倒酒卮。数日以来应烂漫，一风之后想离披。凭谁警戒司花女，密遣轻阴谨护持。

徙倚阑干目送间，山容如我亦苍颜。恍思戏马登吴会，拟逐飞鸿度汉关。草木与俱嗟岁月，古今无恙只江山。天公幸自无风雨，一笑黄花分也悭。

眼空凡马绝全牛，肯念江萍万里浮。一倡朱弦补骚雅，片言华衮续春秋。礼罗自昔须温造，文馆而今欠薛收。要任丘墟百年责，慎毋樽俎上南楼。

诗怀今古浩无垠，谁寄梅花陇首人。刍豢悦心文字趣，筌蹄忘象性情真。相望夜月袁宏渚，一洗西风庾亮尘。我欲莼鲈便归去，雁来应问五湖春。

江乡霜后饱珍肴，万里持来仅带糟。虽惜横戈酣白蚁，尚知解甲护红膏。开樽祗觉牵归兴，作赋犹当继老饕。油幕晚寒梅影静，亟持大白荐双螯。

世事纷更局面棋，滔滔逝水只东之。几堆顽石鬼神护，一节高风今古奇。司马岂能无战垒，卧龙祗合在筹帷。将星一落空遗恨，费尽诗人几许诗。

屹屹金城唐砥柱，如何流落向蓬州。一时名节犹山重，千古忠魂与水流。不待遗文垂纪录，自存生气沮奸谋。当时谁挽浯溪水，为洗离堆一段愁。

我住华亭惯识伊，九皋仙去逐云飞。北山久为悲空帐，赤壁还曾梦羽衣。姑和黄楼崔颢赋，为邀华表令威归。腰缠却笑扬州客，应对金泉愧子微。

徙倚阑干日未斜，四围不着一山遮。浪花滚滚翻春雪，烟树霏霏夹暮霞。壮丽中居荆楚会，风流元向蜀吴夸。楼头恰称元龙卧，切勿轻嗤作酒家。

试从沙渚入荆城，十里金堤掌样平。晓露香留红芰湿，午风清逐白蘋生。柳边系马频酤酒，沙际呼鱼旋作羹。所欠直惟佳客耳，明朝能辍暇偕行。

萧萧风雨问南关，客里单衣八月寒。灯火数家栖逆旅，江山千里走卑官。飘零岐路凭诗纪，寂寞襟怀借酒宽。亟写音书寄乡国，北山高卧尽平安。

我学言诗诗不奇，蒋君言命却能诗。岁寒如许松不改，春信未来梅已知。丘壑何如归去好，江湖终匪老来宜。辰州极去湘南近，办取柴桑三径资。

昔插金莲醉五泉，与君抵掌共谈天。蜀山历遍数千里，荆渚重逢八九年。子为丹砂行作吏，我无金鼎可求仙。更怜不是春风手，雪意垂垂送去船。

夜来白凤下天潢，幻得人间玉样光。万里园林变春景，几家篱落失秋香。黄䌷歌枕水为骨，纸帐吟梅铁作肠。争似城南老夫妇，地炉相对拥蒲穰。

青女欺寒未肯霜，先将银铄散祥光。芙蓉晓院不禁老，薝卜满林惟欠香。冷入宝环销翠羽，声随石鼎煮羊肠。兔园赋罢谁能继，留得诗人祝岁穰。

向来亭上醉流杯，千朵莲花一树梅。金炬依然霜不管，琼琚犹待雪相催。凌波仙子欣无恙，姑射真人唤不来。风景则同怀抱异，倚栏欲去更徘徊。

底须风景叹新亭，且听樽前贱子陈。拼却玉山颓绿醑，莫将银海眩黄尘。山容似画屏环立，世事如棋局几新。惟有东风不今古，露花烟柳一般春。

美哉轮奂若天成，一笑凭栏趁喜晴。弹厌江山诗句老，破除胸臆酒樽盈。溪头圉圉观鱼跃，柳外萧萧忆马鸣。明日无妨再联辔，海棠犹未醉春酲。

春风小试被庐搜，抵掌功名一战收。万里关河走狐兔，五更笳鼓肃貔貅。星驰列骑看腾跃，云合嘉宾乐献酬。机会不来人易老，故都惆怅麦油油。

避愁聊复上层楼，上到层楼转更愁。杳杳青烟榆夹塞，鳞鳞翠浪麦平畴。山连楚甸三千里，地隔中原四百州。立尽栏干谁领会，沧波渺处起沙鸥。

淳熙公论盛槐门，文献依然故笏存。晋世昔闻期毕万，鲁人今喜见臧孙。交游半是清流望，趋向难为俗子论。久客诸侯宁郁郁，公卿元自出藩垣。

留台雄峙渚宫边，江汉中间别一天。号令半皆归后务，规模几不减中权。况从席上分邹湛，细向楼头访仲宣。为报荆人好相庆，幕中无事帅垣贤。

幕底从游数月间，孤灯冻酒饱相欢。平生得此于人寡，举世如斯知己难。舍我遽轻千里别，祝君惟有一分宽。杨花正怯春归去，忍向南关送客看。

庐存龙去迹成非，草木空山圣得知。成败论人陈寿史，功名余恨少陵诗。初心何只三分汉，伟略徒夸十倍丕。半夜松声卷风雨，犹如抱膝啸吟诗。

一溪清入汉江东，千载兴亡指顾中。自昔霸图成匹马，至今生气贯长虹。当时枉驾先诸葛，底事浮江后阿童。髀肉已生骓逝矣，空余款段踏尘红。

一自檀溪把酒余，年来夷路浸崎岖。楼头落日人空老，局面西风事顿殊。故国山容增黯淡，旧时柳色半荒芜。草堂想见忧时切，曾赋官军近捷无。

三载三来汉水湄，做成底事又空归。尘埃暂解微官缚，雨雪犹存战士衣。黄鹤喜寻诗侣约，白鸥还悟海翁机。掀髯一接春风笑，便觅渔蓑老钓矶。

休从太上问灵均，华发骎骎及此辰。万里斗槎难远问，一时星弁玷同寅。纵逢裨灶言何益，自断虞翻相己屯。且喜岁星临宋分，今年颉利定称臣。

客来远自洞庭滨，一笑相逢耳竞倾。把酒未须论后约，读书已恨欠前生。畴堪太乙青藜照，亦有丰城宝剑精。近在眼前休蹉却，君如未识问君平。

久负诗坛第一评，肯教栖凤久榛荆。西堂有梦堪追谢，北海何书可荐衡。匹马归来嗟我俗，孤鸿吟对羡君清。霜前蟹嫩新𥬠美，为问江头潮已生。

不须举扇障西风，且付黄花一笑中。渐喜卢{夋兔}成两毙，仍愁蜂蚁起群雄。未能长策辕从北，果有真儒辙岂东。老我数奇何所用，快教儿辈学从戎。

谁能草檄愈头风，有酒时时共一中。莫把丹青羡苏武，且将玄白玩扬雄。将军事在龙荒北，客子心驰马首东。休笑晋朝人物少，犹知口不道和戎。

中原百战徯来苏，浸喜衣冠复旧区。要得一行须老将，曾何千虑付狂夫。山川感慨诗难尽，烟火萧条酒尚无。若问西湖已芜没，望穷惟有几浮图。

巫云一去付悠悠，堪笑星河老不休。天上凄凉两魂梦，人间阅历几春秋。销磨长恨诗难尽，领略良宵酒莫留。借我天槎试相问，拙人还与巧同不。

向来玩事每欣逢，老去相忘更客中。天下山河清影在，人间风雨此宵同。孤鸾夜泣菱花暗，老兔秋悲桂子空。料得嫦娥念摇落，不教无酒对征篷。

曾向春秋识此州，西风吹袂过淮头。人还故老衣冠喜，我为中原草木愁。屹若长城今重镇，弃如敝屣昔轻谋。功名不是吾曹事，且对空山徙倚楼。

烟云作嶂松作关，夜深迫人星斗寒。分明已在天上坐，不可更作人间看。须臾睡去复睡觉，髣髴前身在岩壑。洞门锁钥呼未应，时有天香暗飘落。

欲知计寺金谷吏，便是锺山粥饭头。尔欲朝朝动鱼鼓，我期日日饱貔貅。几为晓灶炊烟喜，又作秋田渴雨忧。自有宝公能办供，元凭心上细推求。

几载江湖负隽声，秋风千里起弓旌。石渠喜得今刘向，宣室应知旧贾生。台阁致身将贵显，朝廷论事且和平。更须记取申公语，不在多言在力行。

师旅之余旱继之，可为太息此何时。江头人类鱼鳞集，局面忧深虎口危。国事不应分尔汝，边防岂特固藩篱。茂弘若问金陵事，说与江东米价知。

殷勤儒帅饯图南，文物彬彬岁比三。远业相期唐进士，流风一洗晋清谈。歌陈呦鹿筵初宴，分揣庸驽乘莫骖。好向琼林待公衮，杏园春色正红酣。

官术犹能手不龟，子之为术亦如之。价增三倍玉麟顾，言订千金木石诗。鸥鹭寻盟吾自计，鷃鹏付分尔何为。异时蓬荜来相验，直说太平卿相谁。

几年漫浪尚萍流，汩没京尘雪满头。得意正浓须却顾，奉身而退是良谋。未忘雅志怀安石，长忆平生愧少游。归去何求闲足矣，数椽村屋一虚舟。

当才谁可柱中流，我辈何如避一头。旧隠要寻鸥作伴，薄田足与鹤为谋。蒹葭白露嗟今老，榆柳西风感昔游。新秫已登鲈蟹贱，溪头何日舣归舟。

慈恩得隽绿衣归，凡客南来罕似之。名氏已标希吕第，文华要继幼安诗。行登衮衮诸公上，毋鄙区区一尉卑。踏雪同来子先去，梦随鞭影过江湄。

忆昨相从戎马间，屡披锦诰慰苍颜。烟尘历遍疆陲役，风雪同谙道路艰。子负此名心已白，我成何事鬓徒斑。一杯握手无它祝，归为移文问北山。

卖卜长安作漫游，裹粮千里为亲谋。时危贵得班超相，命薄那能李广侯。术挟瑟竽虽易售，话逢枘凿亦难投。江头雨滑东风急，挑却行包归去休。

三数年来已倦游，祗缘心迹不相谋。深知我类虞翻相，莫怪人惊雍齿侯。江国旧怀诗一解，吴乡新思酒双投。一番公案重拈出，挑却行包归去休。

扑面惊埃扫不开，都忘柳色暗章台。偏饶玳席嘉宾乐，特遣瑶池仙子来。自分铁心徒自苦，相逢玉兔莫相陪。樽前休讶清香少，待约琼花共一杯。

弓剑相随几历年，鬓毛斑剥饱风烟。可怜芦叶胡笳地，又过菊花新酒天。耳听骅骝还紫逻，梦随白鹭过青田。家僮久问谋归未，想笑吾顽不可镌。

塞上萧萧雨更风，秋来兴味与谁同。短檠聊和灯前句，长槊休夸马上功。挽二石弓陪一校，操方寸管较诸公。到头等是为形役，尽付掀髯一笑中。

疲于吏事老于兵，不特头方命亦屯。成败固非予逆睹，穷通何用子前陈。登朝不是鸢肩相，守塞尤惭燕颔人。见说江东多福德，亟须洗眼望堂麟。

帘卷红楼拍手看，星轺迅步上鹓鸾。皇华节下留佳政，玉笋班中作好官。卿相致身时则易，忠贤得路古来难。端门待漏东风峭，尚忆屯边铁甲寒。

始焉来此学分弓，定计初筵画诺中。击楫少能思祖逖，同舟多赖有娄公。老怀不奈周南滞，佳客今成冀北空。天上故人如见问，为言憔悴已成翁。

怪得檐头鹊语频，好音催召幕中宾。唤回鸡塞三更梦，趁取鶑花二月春。车法阵图留后效，囊封谏草看前陈。退朝若访孤山去，尚有疏梅可寄人。

君见淮头尚可为，勿言蚌鹬正相持。再三国计当加备，第一人材最切时。面目山林还尔我，精神帷幄舍渠谁。登楼若也披舆地，为借前筹试及之。

谁传新语到边州，来自銮坡最紧头。句法自成台阁样，交盟犹为友朋谋。忆征西府劳清梦，望上东门想贵游。何似天风轻借助，放教归老钓鱼舟。

谁将拙句彻名流，勾引春风入笔头。廊庙喜登端士用，田园盍为故人谋。曾芳草外思淮事，应海棠边念蜀游。细雨挑灯成朗诵，剧谈如共峡江舟。

元祐丰家几世孙，依然风概至今存。着鞭自许河南逖，举酒相期洛北温。联句有诗留月观，御戎何策告天阍。切毋饮却西湖水，齿颊冰霜置勿论。

奇章昔送牧之行，旧事今亲见广陵。一叟栖栖嗟孑立，诸贤衮衮庆偕升。事来推与参前著，公去吾其失右肱。我俟兵休归决矣，断无清梦到觚棱。

谁知匕箸落轰雷，三月新城两月围。吉语虽传淮鹤捷，惊心几动海鸥机。公毋夸伐称全璧，我为忧疑已佩韦。何处无鱼堪荐饭，不须跕跕看鸢飞。

中流岌岌此舟同，对越皇天只寸衷。今夜千艘趋险进，明朝万马举群空。将军争上平戎捷，老子惭无守塞功。局面莫贪边用利，共思稳著待西风。

雨覆云翻越月余，苦疑滕六欠工夫。倏敲窗竹清成玉，细剪檐花碎作珠。已喜新冬三白有，不愁嗣岁二红无。地炉纸帐杯行了，呼起诗翁为撚须。

玉龙飞下太清境，粉雉凝成不夜城。眩得穷儿犹暴富，照教暗室亦强明。来朝细挹千林色，竟夕都忘万籁声。不愿衔枚蔡州去，铁衣早撤戍边兵。

细揽群英入此亭，重开八叶付公门。无穷真意侵书架，不断清香对酒樽。由实又花花又实，看孙生子子生孙。主人不用平泉誓，自有根源六艺存。

渡江华阀尚毡青，人物林中早有声。官辙久更谙世路，边筹熟试洞戎情。整镳向阙人多羡，出幕持麾古所荣。盍为王言留禁闼，美才何止仅专城。

自屈星屏佐碧油，艰危同济此风舟。平山杨柳留佳话，庾岭梅花想胜游。公到玉阶宜抗论，我寻画舸便归休。他时若访无真里，野水中间一白鸥。

中外周旋阅几年，清忠一节可笺天。历阶而上公卿易，拂袖以归韦布然。霅上人稠难买屋，江头路稳好行船。梦回落月应相忆，犹有征人在汉边。

骄阳赫赫正当空，化作甘霖覆手中。洗涤四郊无点翳，作兴群槁有新功。惟方寸地能精格，信咫尺天随感通。毋以喜书安仅足，更行好事答高穹。

柔金老火苦相鏖，千里骎骎地不毛。忽遂所祈欣欲舞，举蒙其利润于膏。昭苏田畯禾千顷，饱满舟人水一篙。我老发挥无好句，须拈健笔付诗豪。

出门三十里平原，仰止高山礼甚专。烈日秋霜千祀后，寒烟荒草两茔前。一瞻文献生何晚，三叹奸邪死不先。臣也不忠宜共戒，烝尝何惜更加笾。

一从授钺俾来旬，却敌无谋效不神。士用命焉何有力，臣今老矣不如人。谁能河北平三晋，犹虑关中启一秦。留取功名待来者，归欤抗疏告严宸。

午食河豚晚食鲈，两鱼风味绝悬殊。怀归未必因兹品，适口何能计此躯。春岸荻芽常喜有，秋风莼菜不愁无。笑他俗子甘鳅鳝，为此杯羹戒不虞。

年年秋晚对风沙，今近重阳喜在家。自断此生甘皓首，能消几度看黄花。闲身颇觉便筇竹，醉态都忘脱帽纱。且问小舟溪上去，飞鸥数点夕阳斜。

坤灵阑迹汉何时，木石深山圣得知。大块凿开真境秘，太虚蕴出众峰奇。攀萝揽秀俯可即，秉烛穷幽远莫窥。盍遣神龙谨封护，勿容俗子亦游嬉。

十年重过石桥行，松下清流载濯缨。洞隔烟霞知地远，坛连仙佛信天成。人如云意俱闲适，山带霜容似瘦生。步出亭皋便归去，它时林壑又寒盟。

手挼岩菊嗅寒香，陡觉轻飚透薄裳。自是苍官添老色，不因青女眩寒妆。新𥬠未熟啜茶去，晚稻才收种麦忙。愿学老农惟苦懒，荷锄归去卧斜阳。

归来百事付休休，又向空山断送秋。整叠衣篝双赤脚，携持拄杖一苍头。儒书梵语相参看，酒柱诗盟自献酬。客有可人留不住，夜长谁与话清愁。

甫能锄月种梅归，竹外欣闻客扣扉。天近城南宁去缓，人闲水北肯来稀。风云迅步新班笋，雨雪休思旧戍薇。别后毋厪问名氏，杜门终老但知非。

冲寒得得过吾门，切莫谈天不愿闻。种木十年甘自许，寄梅千里欲何云。人谁相记怀明月，我已无心等片云。若向霸陵逢醉尉，不须与说故将军。

夙悟金仙空色教，化生千百对青春。强颜翁媪栀为貌，取悦儿童丝系身。立仗无言开口甚，当筵何事掉头频。笑他鲍郭经年舞，我过鶑花即问津。

竹君为骨楮君身，学得飞鸢羽样轻。出手能施千丈缕，举头可问九霄程。高穷寥旷宁无力，少假扶摇即有声。所惜峥嵘能几日，儿曹偻指已清明。

向来借箸在筹帷，今趣魁缠入太微。汉郡奚劳汲生守，洛人喜见范公归。要持真是明公论，莫急同心济事机。见说九重勤侧席，细陈长策慰宵衣。

火云赫赫汗衣流，人望公来望有秋。契托棣华承缱绻，辞陈桑土愿绸缪。行为霖雨千畴足，坐解西风一段忧。从此江头波浪息，柳边赢得伴沙鸥。

数峰佳致蔼前修，心匠玲珑小更幽。公去我来几传舍，人非物是一虚舟。矗天柳色新条改，垂地藤阴旧迹留。坐对黄花谁领会，犹疑蝴蝶是庄周。

高人已逐烟霞去，此地犹余岩壑存。十数小峰缠古蔓，两三老木长盘根。月沉翠柳空梁影，雨洗苍苔带屐痕。留得清风师后进，绝胜金谷忆王孙。

从渠旧隠擅清修，我爱吾庐溪上幽。一幅霜林长短树，几湾烟苇去来舟。买鱼酿秫作新节，招鹤访梅迟小留。却忆故山怀故老，宁忘嫠纬念宗周。

洛川已矣不复见，斯地岿然犹独存。九仞成功忍亏篑，百年种德在深根。依稀旧燕空梁语，俯仰飞鸿踏雪痕。多少名园富花石，争如书圃付儿孙。

寂寞寒枝问故栖，柳疏梧老影熹微。炊烟冷落犁荒垅，篷雨廉纤缆断矶。拟阅旧书成懒癖，旋𥬠新酒解愁围。家人不惯田园趣，刚道天寒盍早归。

半世崎岖鬓已凋，元知官职忌之招。几番恶梦觉已晚，一片好心磨不消。枕上岂堪思往日，樽前更莫计明朝。此身若也填沟壑，犹有来生答圣朝。

本因累土作层台，巧匠俄为小阜堆。碧落界边将塔对，苍芜断处送山来。状成一段林峦胜，欠得几株松桂栽。夕照未沉明月上，倚阑正尔可徘徊。

小亭八尺石为台，占绿围中作翠堆。一片闲云难画去，四时野色入诗来。气凌月观身曾到，梦托云根手自栽。更出城楼一头地，夕阴含雨肯低徊。

世味宁如道味浓，谁令小屋卧元龙。何当谈笑与双璧，乃假吟哦对二松。倾盖正欣留槜李，归樯底事取潘葑。先生且办弦歌计，莫虑瓶无斗粟舂。

拍拍新书一纸春，相逢牢落易相亲。霸陵李广方嗟老，阙里原思乃叹贫。顾我栖迟甘一壑，感君慰藉重千钧。灯前欲和梅花引，病发飘飘满面尘。

华龄八袠庆朋簪，贵老崇师喜见今。绛帐先生从白发，金闺诸彦尽青衿。冰寒水见源流盛，玉在山知润泽深。厚德作人宜寿艾，永传文献纪枌阴。

哦松之去争能诵，载月而归取甚廉。诲掖尚无忘后进，典刑真不愧前瞻。新诗慰藉知三复，雅意勤渠示一谦。愿问闲中读书味，鱼熊何以得而兼。

夜来一雨洗骄阳，轧轧篮舆趁晓凉。过眼几多山应接，转头二十里相望。烟横夹道松交翠，水拍连畴稻半黄。辙迹平生今始到，元知乐土是江乡。

膝下相随五阅秋，意其可以付箕裘。祗缘老子身无福，致使佳儿命不修。宿业结来知有自，暑行坏会复奚尤。灵台一点知何处，痛入肝肠死则休。

平生足始涉南方，邸舍稀疏驿路长。尚隔三州才岭峤，更行几日是潇湘。家人转苦禁秋热，舆从常催趁晓凉。识破浮生等羁旅，强加餐饭莫悲伤。

身虽湖海常怀主，忠在朝廷肯具臣。为国未尝知有己，此心可以质诸神。绸缪旧话方樽酒，拂涤征涂满袂尘。雍齿且封君岂虑，正须珍重保千钧。

暑涂挈挈问持装，过眼蘋风倏转商。岂为南鱼来丙穴，且先北雁过衡阳。童乌已矣肠空断，老马疲哉汗欲僵。身大块中犹大疟，铁心禁得几炎凉。

为底先生此水居，正缘不解学颜愚。身虽乐彼溪山似，名不期而天壤俱。往事勿言今已矣，当时岂意在兹乎。拟招故老穷佳胜，烟草萧萧宅一区。

问驿寻梅路渐深，壁间谁帖迈来禽。困诗感叹人才旧，投笔惭书岁月今。访古暂陪湘水浒，忧时远到雪山阴。牧羝持节畴能似，空倩宾鸿为寄音。

自得湘南一派奇，禅舂元熟不须师。几千亿化如来相，五百年将再出时。翠壁云连秋树老，宝坊香静午斋迟。我来欲和因缘事，众衲丛中有解知。

渊源正学富经纶，炳炳如丹一片心。中外久期还荷橐，江湖所至是棠阴。威声足使戎心慑，边腹何虞客气侵。指日玉阶清问及，盍思长策济当今。

渡泸已定葛巾北，分陕既成周衮东。二者于斯皆上意，群然以此望明公。香名千载梅边雪，归路三秋桂子风。百万民夷休恋恋，公方柄用福无穷。

溯风绣节洞庭滨，作噩重逢未识真。不谓颓龄来岭海，乃承华武接星辰。公捐累印轻于叶，我愧满襟皆是尘。从此庙堂医国去，好留肘后遗陈人。

天涯秋晚见孤芳，华发萧骚易感伤。对酒未尝忘北海，因诗惟恐瘦东阳。古心翻得风霜白，冷艳宁随草木黄。惟屈可餐陶可采，蝶蜂争得识寒香。

转蓬又是几三秋，客里常宜视鼎羞。岭首舍梅无所有，衡阳断雁寄何由。凄凉陈迹几年事，缱绻高情一夕留。圣代断无车盖禁，诗筒毋惜到南州。

尧山举目见于墙，群玉森森拱巨梁。一幅画屏罗伟观，两诗银笔冠当场。沙平鹭立秋无尽，月冷乌啼夜未央。有客凭阑共清话，逍遥何异白云乡。

天教管领众山来，笋立平章翠作堆。上马休怜翁矍铄，酌罍聊赋彼崔嵬。楼高苍桂奇观列，人对黄花逸兴催。公退呼儿同徙倚，卷舒风月等浮埃。

分弓来戍岭南州，勋镜尘生雪满头。愿进愚言宜简易，颇哀老子得遨游。青山落处钟闻寺，白鹭明边人倚楼。衙散吏归冰样静，一庭落叶和晴鸠。

快束行装稳着鞭，梅边已报小春天。程开鹏翼三千里，名继龙头二百年。花插一枝趋燕喜，云占五色对胪传。丈夫自许当如此，举酒相期共勉旃。

才见春从沙际归，堂堂背我迅于飞。病余窥圃心成怯，老去登楼力苦微。岸柳含烟犹绿瘦，海棠裛雨正红肥。山川信美非吾土，强作清吟祗遂非。

一笑芳宵万虑平，诗翁犹自假诗鸣。名邦想见灯成市，病骨相忘月暗城。人事谁能记今昨，天公都莫管阴晴。窗前细读梅花句，但觉身轻眼倍明。

千里诗来字字香，品题着意到孤芳。以千林表丈人行，洗万古凡儿女妆。自是精神凌雪月，不妨风骨饱冰霜。撚髭聊以酬清思，病笔欹斜愧小王。

持酒殷勤问尔农，忧时同此愿年丰。仓箱欲致崇墉积，耒耜宜加旷土功。水北有田均夜雨，岭南无地不春风。吾皇德化形扶杖，亲见儿嬉七十翁。

鲸浪中间一岛居，往时千虑笑狂愚。伏波方略今堪拟，渤海声名断与俱。小丑当从而靡矣，吾民其庶有瘳乎。双旌整顿双泉了，归佐清朝泽广区。

檐阴寂寂转西迟，检点春工倍费诗。烟树郁苍何处洞，雨苔斑驳旧人碑。清泉白石仙游地，芳草绿阴晴昼时。目送水云谁领会，沙鸥点点柳丝丝。

漠漠风烟著野棠，一春多恨雨浪浪。古榕阴里作寒食，芳草城头过艳阳。不断山光通百粤，无边春思渺三湘。伊祁不放花飞尽，露湿蔷薇几阵香。

湘流得雨掌来平，艇子乘风羽样轻。过眼千山才岭粤，转头一水又衡荆。大江东下怀乡国，落日西边是戍城。鸣鴂数声青嶂晚，客心如铁也关情。

一老风流两社间，至今膏馥尚留残。典刑已矣墨犹润，生死以之盟未寒。淮海属心知士苦，山林投分只儒酸。灯前掩袂空三叹，盍与传诸琬琰看。

客心似向汉槎来，便盍观光近斗台。王俭池边新节物，刘郎观里旧根栽。饶人老月添春好，特地痴云际晚开。明岁传柑天上宴，马头犹记渚宫囘。

多谢孀娥得得来，肯陪绿鬓映黄台。剪成绛蜡灯间艳，移向青油幕底栽。万目竞拼通夕看，两眉赢得片时开。祗怜人亦牵丝戏，任向当场弄几囘。

指点层云气可干，官身浩叹不如闲。几回落日诗怀古，一半春风酒破悭。许我婆娑从白发，于人妩媚有青山。前身王粲重拈笔，惜欠胡床著席间。

五色云边昔稚圭，军戎万里已周知。趋朝岂止重凭广，出幕聊为送适诗。行李羽轻清涨稳，交情珍重岁寒期。君王若问荆州事，白玉阶前细数之。

别公知阅几桑阴，玉笋山中旧隠寻。郾暮联镳来自旧，泾舟共楫继由今。一门翁季芝兰味，四海弟兄金石心。塞上西风渐萧瑟，书来毋惜寄规箴。

畴昔风云共壮游，笑吴夏口蜀江油。我犹乘险凛孤注，君早得闲先几筹。目底阿蒙元龌龊，膝间文度尽风流。个中妙理谁能会，且向平原唤督邮。

百尺楼前舣去桅，元龙豪气肯低徊。昔从桂岭访梅去，今自荆江载月回。敢拟王刘曾主客，应嗤瑜逊等舆台。转头落日阳关外，三叹可人呼不来。

手袖朱弦绿绮琴，身虽湖海调山林。家园千里归心切，朋友中年别恨深。国事艰难殚我力，世情巧令听渠任。海门雁过应相忆，塞上征人正苦心。

天禀银河一派清，蔼然中外播休声。金城方略今充国，斜谷规模旧孔明。屈久辔丝勤使指，再须班笋著宗英。九重侧席亲贤切，有诏西南起老成。

几载星轺惠汉关，埴培寿脉一分宽。数丝鹤鬓因民白，一片鸥心为国丹。绿野高风虽独慕，黄花晚节正争看。勋名麟阁清芬在，且伴松椿傲岁寒。

今世儒宗一泰山，暂乘紫气下函关。主盟道学周程上，伯仲诗名李杜间。少府暂分肤使节，甘泉合在侍臣班。春江一碧平于掌，好趣牙樯待赐环。

自从岳牧著民庸，十载岷峨帝眷隆。草带雨锄周圃绿，粟和烟挽汉关红。活人阴德深无尽，寿国良方用不穷。一转钧间黄阁去，天涯岁岁囿东风。

自是清都紫府仙，德星躔次剑东川。香浮世界鶑花地，人乐春风燕麦天。元祐贤材名合近，绍兴相业庆基绵。一年一佛为公寿，五百尊成五百年。

天遣长庚衍瓞瓜，几年清庙着声华。九重璿派周麟趾，千里金城汉犬牙。未驾说舟仪列鹭，已麾段笏击长蛇。堂堂一节鼎铛耳，岂借西山太史家。

霄汉当年把绣衣，载持斋钺建侯珪。春城月淡铜梁北，夜柝星沉玉垒西。外阃规模萧葛上，中朝勋望范韩齐。枫宸侧席亲贤久，早晚鸣珂步相堤。

不用江山当寿卮，年年一佛住峨眉。崧高复见歌申伯，坰野宁无颂鲁僖。岁比绛人逾甲子，日逢皇览揆庚寅。书生愧乏梅花赋，引领东风上北枝。

自联班序简宸聪，廊庙江湖一节同。百世几人今蜀日，千年一到昔虞风。得莘渭上康时策，有伊洛间传道功。早晚为霖洗炎热，苍生俱出炭炉中。

太微一宿烛鱼凫，已奏平反课转输。绿碾雨前舒凤爪，青镰雪外长龙颅。班崇东壁图书府，惠畅西夷道德涂。伫佐修壤歌六月，载铭石鼓会东都。

汉昴殷箕谩拟伦，天将平治启儒真。锺英宝婺金华地，敛福铜梁玉垒民。冰壑雪山无点暑，桃溪棠荫有余春。绵绵寿脉无穷处，一派根源在至仁。

十载青油驻汉关，勋名高压岘南山。雨滋万顷春犁乐，月淡三边夜柝闲。为小朝廷留宿望，升真学士重崇班。九重银信知非远，白玉阶前一武间。

向来荆楚说边州，人士今夸乐国游。千里潢池自交扰，一江汉水独安流。兵无敢惰身为率，民有犹饥惠亟赒。阴德活人无量大，不须香火祝王侯。

东皇妆就牡丹天，来献蓬莱不老仙。耆旧喜增羊祜传，蛮夷欣问晋公年。休怀苕水清风适，且醉檀溪绿草边。愿向衣冠图上看，银屏千岁映貂蝉。

十载青油驻岘山，屹如一柱倚人寰。秧畴雨足春犁乐，榆塞风清夜柝闲。威望龙堆毡账外，勋名麟阁鼎彝间。命圭指日催裴度，乐府无烦唱玉关。

两星相比映文昌，戏彩蹁跹戟卫香。鬓底公因民事白，眉边人卜诏书黄。五千文字为家计，百万阴功即寿乡。要学元和同九老，未夸耆旧传襄阳。

渡江人物照乾坤，盟府勋庸奕叶存。崧岳千年申伯雅，汉台几世仲华孙。自将翠节临南纪，更佐金城护北门。禁柳官梅正春色，好看鸣玉上天阍。

檀溪翠雾晓轮囷，共庆皇华诞玉辰。偻指明宵三五夜，从头新岁八千春。且烦皎月清边徼，行逐东风造禁宸。留取棠阴蔽南岘，为陪羊杜寿苍珉。

喜对荆人一笑嫣，吾邦今见此嘉莲。脂容妩媚目疑幻，玉貌参差骨是仙。试把万葩千卉较，曾无一蒂九芳连。分明河洛中兴象，要竭精忠答上天。

心已灰如鬓已皤，迫人桑荫疾于梭。更尝万事不为少，恍悟一身犹是多。田里乞身斯可矣，功名到手竟如何。公余幸喜边烽静，且对樽前浩浩歌。

不见松庵又几年，书来云欲卜新椽。我方北寨愁供戍，君盍西湖喜结缘。多谢烹鱼勤客遗，薄言骑鹤寓腰缠。惜无广厦欢颜力，姑用长安作酒钱。

明良相正体坤乾，感格时旸本致虔。坐使群方皆见日，谁言千里不同天。只将精白承休德，岂在缁黄结善缘。更得北风无羽檄，不妨举酒乐康年。

分弓辍自侍臣班，来拥貔貅设汉关。胆落毡裘千里外，指呼羽扇一麾间。共期朴实工夫到，会见承平气象还。荆益论盟如此酒，从今西顾释天颜。

辄从荀玉镇扶风，政事龚黄一样同。白发归田嗟我老，黑头入相属之公。萧然旧菊荒芜里，欣在甘棠蔽芾中。诏下鸳湖天咫尺，好风行送画船东。

使星一点寿星边，惠我三湘两阅年。既付龟符还楚垒，便持犀节上尧天。何参接踵新规在，侨札论心旧识然。入对丹墀访南事，细陈霜颊障蛮烟。

来湘话浙倍绸缪，天路风高借莫留。不俟驾行何惮暑，适逢圭觐恰当秋。登仙堪羡星辰履，归老终寻雪夜舟。公到甘泉陈大计，毋忘膏雨泽南州。

仗节来从玉笋班，福星甫照举欢颜。持荷自盍登尧陛，挽粟宁容久汉关。庆集正当萸菊际，交盟喜在芷兰间。定王台小难留住，祗恐天边即予环。

帝遣星轺入桂州，雨余凉嫩一天秋。绣衣翠节皇华远，碧玉青罗喜气浮。犹昔孺文同此酒，喜今师德在吾舟。相期办却平蛮事，公向三阶我一丘。

本是住山人，来作开山计。云出元无心，有心为云累。执柯与纫兰，如幻亦如寄。神游有昆蓬，御风归欤是。

道人本分事，不用达人诗。烟霞痼疾间，风月陶写之。漆园直寓言，谪仙岂吾师。卷怀置心斋，焚芗比希夷。

心远目难尽，境须诗与论。风樯谁客艇，烟树某家村。野草春千古，江天月一痕。旧时方册事，一笑付方樽。

早奏玉垣绩，才登金掌班。众皆期两地，谁谓老三山。江夏勋劳上，东平礼义间。壮猷惭弗克，孰与济时艰。

公未通闺日，相从入幕游。瞠乎惭后乘，藉甚伟前筹。原隰曾并辔，江涛几共舟。柯山回首处，老泪为横流。

名阀蜚声远，甘泉跬步登。词华八塼日，姓字一条冰。恋阙丹心在，临朝清问曾。秀溪春梦杳，留得瓣香曾。

江汉云鸿遇，星霜电骥驰。同朝更同幕，相好更相规。肯托贤郎我，追伤益友谁。哀辞千里寄，相者为歌之。

石首邑易治，难山政可师。弦歌聊戏耳，谈笑以为之。省德多餐饭，勤官少作诗。交情毋恃旧，公事定相规。

玉奴梳洗罢，半面露新妆。江岸数枝影，篷窗一罅香。横披含晓色，卧对压春芳。庾岭几多力，剡溪方寸长。萧然临水月，即之贯冰霜。老出墨池手，清入诗人肠。孤梢亚篱落，全树嗤玉堂。故旧解后见，隽永约略尝。熏羞篆鼎供，醉梦纸帐傍。赖君润色工，着我怀袖藏。太繁厌易启，所取廉毋伤。谁为语逋逊，持此同相羊。

片玉漏春色，恍逢江路傍。中山费巧思，寿阳矜轻妆。精神盈一握，标格压众芳。仿佛水边影，有无风前香。卷舒适人意，推敲挠予肠。形状仆草玄，谱系根花光。勿谓数枝隘，中寓千丈强。晏不满几尺，焉用张堂堂。桃李空满园，愧死安敢当。太羹少为贵，鼎鼐滋味长。只愁楮君弱，蠹鱼食春阳。慎勿示肉眼，收付奚奴囊。

巍楼耸立千仞壁，熊楚奇观此其一。苍龙夭矫出一头，下瞰七泽乾坤浮。平远献状呈几席，气势弹压东西州。仲宣襟抱六合隘，生阅曹刘几成败。当时徙倚落日边，岂计嘉名镇长在。高谈犹想四座惊，好语意得由天成。景升逝矣建安往，岂浊斯足清斯缨。今朝我与群贤集，风景还能类前日。赋斯楼者天台公，扬厉其谁会椽笔。嗟今视昔后视今，君子思远而忧深。运方济泰月在临，有如此水舟同心。芳名起日炳若揭，老子婆娑众宾悦。斯城斯楼天下无，王赋吴诗成四绝。

东都一星下东壁，粲以文鸣斗南一。玄德髀肉瞒白头，俯仰宇宙俱沤浮。主人景升帝王胄，风土更羡远中州。安能不粟效夷隘，活着期扶弈枰败。仲华解笑人寂寂，历落山川旧图在。夜深旅梦鸡唤惊，崇楼百尺般手成。凭阑四顾万虑起，乡邻宁不思冠缨。英雄海内方麕集，长忆永平太平日。在心为志流为诗，吾岂争雄鹦鹉笔。风流好事传到今，岂知汉泽入人深。暇日载酒清流临，名篇雒启诵吾心。偈言玩味犹谛揭，意趣充然刍豢悦。飞鸿尽处烟雨隔，姑嗅梅花共清绝。

妾家淇园北封君，厥祖慈事宗苍筼。子孙异代贞节闻，枝分一派从南巡。千古流落湘江滨，几番雨露敷新荣。斑斑不改啼红痕，膏煎漆伐悔自矜。卒以取祸罹斧斤，工巧斲削资它人。管城夫子出意新，作俑取义何其云。致之千里充吾庭，命以汤沐虞嫔名。仿佛太伯之文身，虚中直外圆且明。不丝不穀不受尘，一笑不用捐千金。曲眉丰颊从杂陈，虽有多喙无一嗔。晨夕荐我眠风棂，曲肱时复呼真真。骨虽非玉肌似冰，蝶梦不到巫山云。白家蛮素卿自卿，老我祝尔毋忘盟。以便吾体全吾神，招魂共读离骚经。推枕同作华胥民，只虞一夜秋气清。犹筐中扇墙角檠，盍为青奴亦作白头吟。

北帝东皇竞化工，六花吹满鬓毛松。谁令霓卫铺张晓，来与牛鞭断送冬。宝历明朝新纪凤，珠宫昨夜起骊龙。驱寒乞取酒泉郡，何必荆州万户封。

踏雪一登城上亭，山川草木亦精神。不知四面孰为水，但见一般俱是春。此际全然许和气，于中何处有纤尘。我来谩啜茶儿去，疑是神仙境界人。

不夜城头著此亭，东皇幻化一何神。相将莲炬催芳夕，来俾梅花作好春。自腊月前尤可喜，觉西风外已无尘。衔枚晓奏鹅池捷，为问和门有此人。

不夜城头著此亭，山川幻化抑何神。高低地势平于水，穷富人家等是春。一气中间知有造，四方上下了无尘。烹茶读易从古适，不羡梁园作赋人。

几年间气一全才，天以经纶属勉斋。勋盛十年词两制，寿开九袠位三阶。公于南国恩尤在，人惜东山望莫偕。岁晚倏闻梁木坏，君王应亦为伤怀。

忆昨从军辱己知，不图二纪踵前规。人非城是黄粱梦，地老天荒白发悲。堕泪忍看羊祜传，伤心徒作魏公诗。勉旃衣钵芝兰事，传取清风百世师。

人物从来盛楚南，新元诏士奉芝函。身逢熙运千之一，名占巍科十有三。好趁驿梅催骑策，归来官柳映袍蓝。池边相祝趋闻喜，賸取宫花一朵簪。

怪见漫空万蝶狂，须臾色界眩昏黄。风姨知费几番信，天女才施半面妆。笔底诗徒和冰柱，酒边舞已失霓裳。梁园甚恨孤佳约，一笑吟梅且擅场。

剪彩宁如剪水工，瑞烟融出玉龙松。重看腊白不为晚，未到昏黄犹见冬。多谢玉妃鞭白凤，为催青帝驾苍龙。天心端报丰年喜，一稔相期乐可封。

几历藩垣一节勤，归来两地会风云。调知白雪阳春别，香到黄花晚节闻。夷狄犹知问中立，朝廷惜竟老希文。台躔夜折空追叹，留得甘棠满楚郧。

早年公已阿戎知，几与征西履屐随。百六椽间无足纪，二三子侧每相思。重来荆渚平生若，宁复苕溪一见之。哀此哲人今已矣，诗兮岂但哭吾私。

收揽河山入此楼，几年蚡冒古荆州。目穷夕照西沉队，心到寒江东尽头。历历雄图史南北，纷纷遗恨晋春秋。酒边感慨凭阑久，衰柳行间数白鸥。

江带湖襟护一堤，人烟落落柳依依。白鸥世界秋容澹，红蓼汀州水际肥。断岸马危迟弗骤，中流舟顺疾于飞。归来得自推敲了，更共登楼对夕晖。

壮年游戏宝峰傍，梦觉黄粱鬓尽霜。旧俗几家罹变故，远人千里叹清扬。酆南松槚烦君访，剑北榛芜动客伤。赖有柳州诗唤起，莫言安顿便思乡。

远驭夷涂迈牧之，三霜道路饱驱驰。和风俯趁春迎仗，落月回思夜入帷。自愧荐衡无好表，不妨道适有新诗。岁艰时棘边臣老，向阙须陈黼扆知。

院落阴阴卷昼帘，彩绳高挂矗青天。纤腰对蹴争先起，香汗交流倦欲眠。花畔惊呼簪珥坠，柳梢时出彩罗鲜。可怜墙外行人恼，应费长安酒价千。

我有芳樽与子同，老身却自悔从戎。休言晋事怀元凯，尚欠唐兵缚世充。往迹悠悠宁有极，短才咄咄叹无功。赋诗酾酒聊行乐，到底谁为一世雄。

盟寻城下事方危，尚尔衰民益虏资。绐楚时曾无纪信，交秦计卒堕张仪。抗言玉铉吁何及，捐积琼林惜已迟。劫火既灰遗墨在，小臣唯有泪沾颐。

怪得中宵梦羽衣，诗来恍见九皋飞。期君与共淮淝捷，舍我曷为缑岭归。愧乏缠腰娱彩服，喜将闻唳到柴扉。凌云岂是笼中物，要学当年老令威。

古戍春归叹寂寥，老槐阴下鬓萧萧。正愁雨久人情厌，且喜天晴物意饶。歌吹遏云传白苎，旌旗拂日翳红蕉。月边休听啼鹃恨，只把诗篇与酒销。

南风先自作秋声，蛩尔何知亦早吟。慵妇机边重到耳，征人塞上顿惊心。索裘应解寒将晚，彻土须乘天未阴。闻此休将儿戏看，盍图远略备当今。

才听鸣蜩叶底声，倏闻振羽草根吟。物情感我千丝鬓，时事萦人一片心。读易床头新课业，回文机上旧光阴。客怀休用嗟畴昔，更老那知得似今。

壮年筋力惯驱驰，堪叹新来数问医。生老病催无怪者，寸关亦可自知之。养疴抗疏吾谋是，论证投方某剂宜。识破幻躯天赋命，儿曹昵昵复何疑。

凛凛清规百世师，功名仅见奉天时。忠谋任起奸谀忌，感涕宁无士卒思。落日桑榆存旧迹，西风芦苇护荒祠。忠南流落何遗恨，留得良方遗后医。

羽卫𩭹髿万玉然，元从绣斧下青天。分明要与荆人看，苍桧擎枝一节坚。

剪出瑶英顷刻飞，欠加天女锦云机。虚皇瑞报调羹信，添得梅花略似肥。

群玉峰头惯见春，此花常寓雪霜仁。东风又促孤山去，应向香边念故人。

感君寄我一枝春，雨虐风饕苦不仁。羞得玉奴浑不放，含香犹待浣溪人。

雪凝霜降不肯春，花神岂类妇人仁。肯留年后供清思，分付东风与主人。

妆点铜瓶分外春，惜花尤见主翁仁。自怜白发衰如许，空对花前忆故人。

数诗盘谷友人钦，一片柴桑处士心。几十年间南北事，祗令三叹有遗音。

云羃前溪洞，烟荒隔岸城。秋旗杂山色，晓角带江声。驻骑须边静，维舟待峡平。掀髯聊徙倚，一雁楚天横。

落帽寻盟鬓久皤，今朝于此上嵯峨。云收谷浄山新霁，风定沙平水不波。对菊使人怀古尔，思莼如我感时何。明年把酒知何处，归到东篱更莫它。

领略东风一倚阑，凭高便觉小尘寰。目穷千古关河外，身在半空烟霭间。二水护城青映带，四山连野翠回环。英雄易老愁无极，境是人非鹤自还。

百尺城头著画阑，当年气欲压人寰。天机野马浮游外，世事沙鸥浩荡间。俗靡风颓畴底柱，功成身退盍循环。君看方册中前鉴，办取轻帆及早还。

最高楼上又层阑，目短元龙空海寰。栋宇地雄千嶂表，金汤天设两江间。西风障面曾筹檄，夜月胡床忆佩环。老去凭虚心辄悸，蜀城虽好不如还。

才过清和候，凄然感旅怀。新蛩吟古砌，落叶满前阶。榴火春仍驻，槐屯午自佳。凭诗记风土，归以语朋侪。

徙倚上危梯，云空望眼迷。雁声秋信北，鸦背夕阳西。岸远舟逾小，水高山陡低。家乡天际是，何日赋归兮。

酌君以江南腊酿之酒，祝君以古戎秋芳之兰。饯君以慈恩千佛之笔，赠君以洪𬬻九转之丹。酒呼美禄壮行色，兰取賸馥香人寰。笔将披腹写今古，丹可换骨超仙凡。霜晴水瘦过滟滪，春和花发登长安。妙龄翰墨富摛藻，肯堂源委从巍冠。珊瑚文采世所贵，玉树潇洒人争看。出门西笑着鞭去，郄林许我高枝攀。湘灵诗成看神助，论秦赋汉从容间。大对尧阶丹地前，细陈蜀道青天难。已然遄往证屡恶，方来未艾忧多端。当思头目我吴楚，罔忽腹背皆夷蛮。粒珠束桂楮烂贱，鱼頳难赭嗟维艰。马老伏枥筋力尽，剑新出匣锋铓寒。维国大宝一个信，维民司命一分宽。挽回线脉冀天鉴，生意庶可岷峨还。直须建策迈晁董，无愧名第联欧韩。胪传可卜庆云见，会见喜色盈天颜。宫袍新赐鹖弁弃，昼锦归博庭闱欢。乡闾相贺宝坊又一瑞，益使天下钦湘山。

要识披图际，还同枉驾时。未应成否论，汉德有兴衰。

尧舜君民学，吾儒共讲磨。一毫如有愧，其若此堂何。

九重怀井络，一字侈奎章。来者思冰檗，其毋顷刻忘。

先以一诚格，斯能众正招。要来堂下蔑，勿徇帐中超。

硕果食难尽，其机运不停。岷峨几霜雪，依旧草青青。

不逐风云去，盍求山泽安。祗怜当笔者，空作画屏看。

卓尔有所立，俨然即之温。他疑攻玉异，交谊断金存。

坐却并州骑，行思楚泽渔。斯亭著斯客，斯意竟何如。

不早浮槎去，焉能罔水行。叩舷谁共语，载不尽高情。

四维风折势，一片雪同规。花竹丛间著，开樽瀹茗宜。

官辙驱驰遍四郊，老来于此尚投胶。绸缪先事心为碎，展转中宵睫不交。贪鼠驱无容出穴，惊乌疑恐弗安巢。灯残衾薄新寒力，听彻更筹五五敲。

春来便拟问归津，转眼江流若许深。六十岁翁穷塞客，八千里路故乡心。鹃啼月树添征思，鹊语风檐悮好音。只有云山遮不断，梦随栩蝶过家林。

杜鹃一自听天津，南北纷纷患转深。备谨彻桑征戍事，忧形恤纬老臣心。惊闻边信多蛮语，喜动乡情带楚音。若得君王放归去，便陪莲社访东林。

禅榻一觉睡，冬宵五更长。窗递清风入，枕边松柏香。

秋尽菊都荒，蜂犹采蜜忙。何如龟缩壳，此际已深藏。

拂石坐小桥，临流俯清泚。松声与禽声，可以醒吾耳。

推枕月微明，登车才五更。啼破千山暝，枝禽三两声。

昨夜孤村宿，春深人寂寥。庭前一株李，为我缟中宵。

瞥见谁家燕，才惊社日临。洛花移种否，唤起故园心。

行尽离骚国，春深未见兰。容非隠君子，甘老蕨薇间。

不见花开处，香浮七里村。试从风外觅，端是有山樊。

古木列官道，春风老干柯。炎凉知几变，来往阅人多。

纹竹起嫔虞，因怀二女居。君泪夫人泪，思欤抑怨欤。

红紫竞芳丛，中蟠一古松。春风自来去，吹不动苍龙。

仙李明炫夜，夭桃艳当春。便将花作主，聘与玉为人。

竹里几椽茅屋，门前一树桃花。布袖蒿簪笑语，鸡豚社酒山家。

巷陌高题仪凤，桥梁横卧长虹。十里江山福地，满城桃李春风。

林坞禽鸣高树，溪桥人立危栏。芳草铺平绿野，白云界破青山。

千古江山一览间，老瞒于此胆曾寒。凭高要起乘风志，肯把闲情作鸭栏。

黄叶满林霜尚轻，蓼花披岸水犹生。坐邀一段潇湘胜，元出钧陶手作成。

白鹭洲边多古寺，翠微阴里尽人烟。当时曾对掀髯笑，今问老龙何处眠。

江湖已老犹为吏，心境俱清即是仙。聊挹层峦荐湘菊，一时人在小壶天。

底事阳和尚未回，书云已久未逢梅。忽然风递清香至，花在谁家园里开。

窗外风声又雪声，初更展转到三更。枕边自作推敲态，吟得诗成梦亦成。

春近衡峰雁又回，老怀休忆故山梅。花期自是江南早，早晚湘南也解开。

听彻虚檐{艹敕}{艹敕}声，铁衣冰骨记身更。如今休忆鹅池路，纵竭龙钟做不成。

一线春从地脉回，工夫先是到江梅。雪边竟觉丰标别，曾向玉堂堂上开。

风撼松梢夜作声，月昏水浅岁将更。江头不用嫌凄冷，滕六分明玉汝成。

骨胎尽出先生楮，醉梦常宜处士梅。席上雪铺便我寝，帐中风动任渠开。

欹枕犹存舒卷声，覆寒时与寝衣更。价廉功倍人人燠，一幅春风造化成。

霜透青棱暖弗回，冰侵鹤骨瘦于梅。床头幸有溪藤制，唤起家僮亟展开。

僮拥莆穰不作声，起来城上已残更。卷衾还却披衣出，此际如何睡得成。

翠箔香销晓梦回，惊残楼角动寒梅。夜来颇觉风霜薄，问讯南枝开未开。

冰柱刘叉素有声，诗筒毋惜仆频更。鸳鸯瓦上犹留伴，一霎南风又酿成。

三两人家松柏林，翁垂霜发媪钗荆。儿耕妇织输官了，山茗村醪乐此生。

竹外流泉绕屋鸣，田头有水不忧晴。春来岂问芳菲事，只办犁锄要早耕。

十年两度看山来，云琐融峰特地开。办取篮舆穷胜处，南边无事岭头回。

奕奕衡山禹甸之，功成手植万年枝。苍然柯派孤根出，如见九州疏濬时。

星岳锺为一木奇，霜皮剥落类骈胝。生从洚水初平日，阅尽青山无老时。

满林松竹翠交加，路过衡阳得几家。门傍粉墙人寂寂，一陂春水数株花。

听彻山鸡唤雨声，东风未肯放新晴。行人莫叹泥涂苦，且幸田家得水耕。

风著征裘怯晚寒，一番春事在征鞍。羞听后骑鸣笳鼓，赢得儿童夹道看。

建岭人夸第一纲，湘中热后已先尝。虽然声价殊官焙，反觉山家气味长。

地据九江汇，天教五老看。孤标横碧落，百里见青峦。星斗光堪摘，烟霞秀可餐。何时谢人事，膏秣以从盘。

孤立江淮地，中分南北天。洪流冲巨块，对峙束平川。屹若壁千仞，远之螺一拳。谁将牛女比，斯事岂其然。

拟以风斯下，胡然日在兹。一头聊且避，八面欲何施。坎有险如此，需于沙待之。姑陪鹏力厚，万里看南为。

犹记午桥边，曾吟太华莲。浮生春梦耳，山色故人然。翠滴层峦雨，青横一抹烟。何时身此境，濯我以清泉。

夜报风姨息，晓乘波后平。江涵一镜浄，山列两眉横。依约燃犀处，分明倒蔗生。徐行戒舟子，勿使白鸥惊。

火伞漾中流，炎风撼叶舟。热几堪炙手，矮莫可抬头。昼困杯为却，宵蚊扇不休。清凉一榻地，得此足优游。

冬当月初后，天欲试霜时。永夜绝人语，新寒听雁知。壮心忧国在，老计入山宜。莫作邯郸梦，萧萧鬓已丝。

久历家庭役，今欣羽翼成。此行为别驾，平步可颛城。常整韦弦佩，要持冰檗声。山林佚吾老，有子足光荣。

风概推诸老，霜台伟壮游。握兰宜入从，剖竹乃为州。早为庭闱佚，晚犹乡国忧。甘棠遗笏在，衮衮有公侯。

倾盖荆州日，扬旌兰澧时。相为王事虑，犹以岁寒期。笔寄嗟麟绝，言忠勿驷追。典型今已矣，老泪不胜悲。

挺秀古灵基，来为学子师。壮心存远业，余力付新诗。阔步云霄了，细吟风月宜。老来无软语，敢以此相期。

先生杖屦所，童子钓游曾。遗我奇哉作，非吾耄矣能。柳凋怀故老，梅小类新朋。唤醒黄粱梦，书帏二尺灯。

归来闲未久，老去役何堪。未远蜀天北，又之湘水南。奔驰缘未足，辛苦分当甘。徒羡林泉适，长年任住庵。

前王千载后，奕代几人来。汉事一抔土，湘祠数仞台。山容青拱揖，树影绿周回。客有登临者，犹存陟屺哀。

已佐当涂郡，春台再往临。勿言官是赘，常以国为心。勉勉思全璧，频频寄抵金。史君天下士，澡雪奉规箴。

爱子喜能仕，恋亲犹欲留。肯堂斯室就，不稼曷禾收。持此一廉往，绰然千里游。彼邦存学记，熟复勿贻羞。

境占祝融胜，镇从盘古来。车航一都会，鼎鼐几楼台。远水便鸥狎，前峰约雁回。当思牧民意，保养甚于胎。

故人木已拱，妙墨尚春温。三复家庭语，一如樽酒论。竹林毋负籍，兰砌要追元。宝此犹圭璧，流芳在后昆。

古驿湘潭道，人家松竹林。山连梅外远，春入柳边深。征骑虽欣霁，耕犁久望阴。貂裘嗟已敝，犹怯老寒侵。

春事已十一，梅花才两三。青烟回野烧，翠霭护晴岚。风暖雁将北，日迟人渐南。病余宜缓辔，勿用客程贪。

夜宿三家市，晨征十里程。竹舆冲雾去，草屐带霜行。无犬花村吠，有鸡茅店鸣。湖南真乐土，邻柝莫相惊。

松老傲前岭，梅疏卧浅溪。避风巢上鹊，唤雨竹间鸡。野迥夕犹牧，田干春未犁。路迢人倦甚，只向近林栖。

登陟天犹暝，栖回日已西。形躯一萍梗，襟袖半尘泥。夹道松成径，谁家花满溪。定台凝望远，烟草正萋萋。

雨后春寒冽，山前夕照斜。身犹寻垒燕，声杂宿林鸦。过岭尚千里，隔村能几家。毋嫌茅店恶，窗下有梅花。

野宿孤村迥，山行十里荒。犊眠衰草壤，马踏落梅香。入眼春晴薄，打头风势扬。莫嗟登陟苦，明日看潇湘。

雨欠农忧燥，风多客苦埃。犹寒鶑未出，将社燕还来。桃放红凝脸，梅飘粉褪腮。春山如旧识，一笑病颜开。

二水城南路，谁人处士家。不为轩冕累，尽洗市廛华。庭立竹千个，墙留梅数花。吾庐归未得，对此重咨嗟。

渐远零陵道，前瞻驿尚赊。路傍多古木，村外少人家。碍眼云遮岫，薄情风落花。堪怜艳阳月，汩汩走尘沙。

旅顿饭足饱，村帘酒莫赊。暮龄嗟客路，春事属山家。蕨长竹将笋，梅残李始花。问翁何处去，岭外有烟沙。

渐近湘山境，土风清且饶。林峦接墟市，水竹带溪桥。焙出新茶煮，帘垂老酒招。春和民气乐，几日是花朝。

天与粤相接，岭由秦始开。隔林禽散乱，寻垒燕惊猜。芳草春无尽，长亭人几来。山川作时雨，万里洗烟埃。

岭石水分脊，湖南山尽头。廛声通海远，塔影插天浮。香接宝坊界，星联铜柱州。祖孙凡几到，亦是宿缘不。

路入兴安境，风光异昔年。山川虽好在，井邑顿凄然。雨打半颓屋，烟荒未辟田。起丁征籴急，官府为防边。

去去灵川境，晴岚带暮烟。槟榔新满市，榕树老参天。舂委工于水，犁资手以佃。凄凉海天角，何事羽书传。

去国二千里，离家五十程。炎歊无计避，忧患以身更。误矣骖鸾句，伤哉舐犊情。何时拂衣去，藜藿保余生。

经济由身致，安危主意深。威名振华夏，岁月付山林。世望一老在，天胡二竖侵。盖棺公论定，不泯是人心。

自出权衡下，当从履屐间。旧游今历落，往事几危艰。纪德哀辞痛，酬知老泪潸。哲人今已矣，魂梦绕鄞山。

担簦往解蜀山纷，归舸经行老几分。楚国喜夸新令尹，霸陵畴识故将军。相逢举酒酹江月，一笑携书访岫云。乞得身闲了无事，但知耕凿感吾君。

度岭来荆又戍西，惊涛险栈尽同之。七年相与犹一日，万里偕还分两岐。苕隠我归终此世，宝坊君到出何时。交情果未轻捐弃，回首毋忘赠别诗。

壮游几度上南楼，今度重来二十秋。俯仰之间只犹昨，登临何处是无愁。好山常在世青眼，此水如斯人白头。老兴未阑明月上，归欤笠泽有扁舟。

因君郢调问前踪，贤者斯能乐雪宫。四海香名寰宇外，百年公论党碑中。癯然鹤骨存生气，寂甚鸾胶续古风。留得墨池芳润在，草玄犹可忆扬雄。

高亭俯瞰蓼蘋洲，人老香山月自秋。过耳好音堪一笑，伤心往事只轻沤。休嗟塞上明妃调，且送江头过客舟。壮士肯为儿女泪，柔肠一任恼苏州。

忠贯羲娥勇冠军，虎臣勋烈在三分。江东父老犹王我，天下英雄有使君。万顷怒涛翻白雪，一楼晴霭插红云。我来多谢神鸦力，风送牙樯意许勤。

三日江行两日风，短篷掀舞浪花中。危疑正贵须臾忍，静定将收造化功。休叹退飞犹六鹢，会看遇顺若孤鸿。挽回一息南薰力，稳送征樯秋浦东。

隔江屯坞自孙吴，犹记孤军出此涂。阅十九年如梦觉，历千万里几驰驱。月沉荒垒马横塞，风卷寒沙雁宿芦。忆著当时身是胆，归休毋更老江湖。

历峡浮江万里归，一湖乃尔尼留之。由吾天籁偶相值，岂汝川灵敢肆欺。上水虽饶趋下便，北风会有转南时。浮生只作无心看，何用咨咨咄咄为。

孤舟横岸水潺湲，野色天成一段闲。十数牧儿黄犊侧，两三钓叟白鸥间。丛丛烟树谁家市，浅浅云峦甚处山。风定浪平归路稳，更无魂梦到萧关。

八载天涯喜遂归，吴乡当暑亦相宜。茗烹阳羡慰久间，鲈买松江更一奇。老树经风惟柳长，新田得雨未秋迟。不因看镜惊头白，将谓情怀只旧时。

八年不见此山青，一见殊增老眼明。鬓发已从霜露改，翠屏只在水天横。纤尘不染皆秋色，久间相于若世情。朝爽夕佳常领略，去来争似钓舟轻。

心悟玄机妙不传，家虽谷口近平泉。且谈方外山林乐，休诧人间将相权。世事何如难逆睹，吾生已矣莫多缠。未能免俗聊相问，更活耕桑得几年。

寺有宗盟几百年，洪恩新锡出尧天。三生香火前因在，一段林峦旧识然。华表鹤归今岂异，葛陂龙化古尝传。更须行脚江湖了，来结云山不尽缘。

二十年前典此州，经行中又几春秋。青山面目元无恙，白发形骸祗自羞。客子登临知有酒，古心忧爱在斯楼。凭栏慨想飞吟过，水视杯坳芥视舟。

檐花窗叶和灯前，全似江南雁到天。渐老弗堪秋意早，不眠那为雨声然。学儒不力冠非误，善舞何心袖足旋。唤醒几番关塞梦，蛩吟四壁只年年。

天赋经纶满壮怀，饱于敭历老其才。江东见谓无卿比，今世谁能舍我哉。岭表分弓宽上顾，淮头弄印待公来。玉阶宜罄忠言告，闻说天边有诏催。

袂判平山十五年，喜迎召节下楼船。交情一见岁寒在，世事几番春梦然。我亦将归谋佚老，公今此去类登仙。一杯且酌长沙酒，莫忆灯棋话汉边。

苍苍仙种自谁栽，一度秋光两度开。故遣宝花装世界，重教金粟见如来。香于月下开樽对，意似霜前把菊催。生怕重阳风雨近，亟须领略莫迟回。

汉恩列土育如春，留得芳名远到今。几换人民此城郭，四围阛阓有山林。见长安日存吾敬，望大行云契彼心。忠孝永贻千载后，绝胜易水筑黄金。

羽旄钟鼓旧曾游，沟叶宫花迹尚留。耆老遗开秦雍土，登临伟观楚湘州。月明故国存千禩，木落空山又一秋。极目长天诗不尽，西风吹雁使人愁。

偶因萸菊到城头，手揽潇湘一片秋。西北黄尘清远徼，东南紫气盛中州。众山环拱皆衡麓，一水横陈是橘洲。且酌芳樽酹千古，去来鸥雁自沉浮。

老态龙钟雪满头，黄花招我对清秋。东篱幸可安吾土，南服何堪典此州。莫忆风巾游汉渚，早呼雨笠访沧洲。明年把酒知何处，预约家僮酿蚁浮。

公余赢得片时休，徙倚危亭豁倦眸。屹屹独存今岳阜，滔滔不尽古湘流。犹看雪意微茫在，顿觉春光骀荡浮。举酒莫论今古事，只将身世付沙鸥。

占得湘中地最高，山川端欲助人豪。萍蓬江海通吴会，兰芷汀洲带楚骚。人住翠微藏夕霭，水连碧落见秋毫。阑干立尽家何许，徒赋归心折大刀。

阅三十载墨犹新，公是当时第一人。马革伏波惭立柱，羊裘严濑老垂纶。观宾可以观其主，在子胜如在乃身。多少汗颜君袖手，凭谁举酒问穹旻。

虚檐索笑几逡巡，不得春风不肯春。忽睹冰肌傍官道，相逢霜鬓在征尘。怜渠孤迥犹寒畯，慰我漂摇类故人。犹赖东君不捐弃，枝无南北一番新。

衡山九十里衡阳，风物熙然冠楚乡。古木千章屯翠幄，小溪数曲卧虹梁。雨蔬旋摘充庖美，社酒新𥬠透瓮香。村舍春长无一事，门前车马任渠忙。

数日征行喜即晴，山明溪秀翠为屏。竹门梅出数枝白，松外山横几叠青。人渐采茶登陇阜，家多酿秫市邮亭。短舆午困几成梦，两两枝禽为唤醒。

行尽潇湘第几山，短舆轧轧费跻攀。柳边官驿堠十里，竹里人家屋数间。宿霭弄阴风料峭，春泥障路雨斓斑。韶华衮衮成虚掷，强托清吟解病颜。

境入祁阳驿堠迢，道旁烟火顿萧萧。茅冈丛筿路磊砢，蓬舍扃柴人寂寥。市粒颇艰缘岁俭，野芳交发自春饶。扶藜勇过黄罴岭，知竭精忠答圣朝。

垂垂白发老相催，末路崎岖毂又推。万里备更霜雪苦，十年重入瘴乡来。休思往事骖鸾去，恍类前身化鹤回。行尽潇湘春脉脉，故人惟有道边梅。

病躯羸马陟崔巍，扑面征尘抖擞开。万古春愁借山隔，几番风信把花催。染成湘泪笑邻竹，飘作寿妆嗟辱梅。撚尽吟髭无奈困，亟呼茗椀胜村醅。

可恨封姨妒双玉，飘残羽袂委泥涂。香余江路诗传甫，影落孤山仙去逋。桃李儿曹从后我，竹松朋友肯疏吾。梦回纸帐身为蝶，留得掀篷数尺图。

冷落愚溪十里村，暂容车骑憩柴门。松荒顿忆陶潜隠，梅落难招宋玉魂。累日有风春自暖，今宵无月夜难昏。勿令鼓角鸣行帐，田舍将疑有戍屯。

仆仆征鞍日向西，相将山色界湘漓。农多火种春犹烧，客每露行朝未炊。燕傍人家犹细认，马行官道似曾知。眼前风物纪无尽，賸费吟鞭几首诗。

湘浦才春已着鞭，依稀渐近劝耕天。山樱花落红飘雨，野草烧残青入烟。云接岭头阴漠漠，泉流涧底响涓涓。严关两入知非偶，重扣宝坊占宿缘。

行尽湘中一月春，霜髭几欲染缁尘。山无重数几何路，花不知名俱可人。午困得茶聊吻润，春愁著柳亦眉颦。天教早办公家事，乞取身归笠泽滨。

雨欲今朝忽又晴，客涂忧纬为关情。木多未叶春几槁，桃已皆花水未生。宿麦既辜秋陇种，新秧正候早田耕。蛰龙何处深渊睡，乞取霆声为唤惊。

冰霜染得鬓毛深，又复钩辀听岭禽。老马已非筋力旧，好山重见面颜今。地饶风物皆春意，天念尘烦为午阴。转首十年成一梦，龙蛇满壁富新音。

误领元戎太乙旗，提封四履镇南篱。旄倪争向道涂看，名姓亦为蛮徼知。时务正殷毋事酒，春光虽好莫言诗。经营都了家山去，此是从容觞咏时。

十年复此主文盟，喜得名邦岁贡英。宴启鹿鸣珠照乘，堂开鹏运玉连城。梅花雪里传魁信，桂子风前送客程。若到天庭问南事，细陈长策为销兵。

雁峰自昔号名州，尔既难辞我莫留。临政毋忘宣上德，持身谨勿遗亲羞。当令民诵循良守，罔俾人讥恩泽侯。国事正殷宜黾勉，明年吾自问归舟。

子在衡州我桂州，两州相望共承流。天回北斗又华旦，人立东风正黑头。新岁五更三节序，老夫六十二春秋。何时共对屠苏饮，应念孤云为倚楼。

犹记冲寒溯峡来，相期偕至亦偕回。朝廷有诏许归老，藩岳无人值借才。顾我凋年嗟已矣，如君英略勉之哉。度泸要了经营事，心放公平手放开。

蜀道登天难，尤难溯流入。自峡上夔渝，江险滩节密。前年冲寒来，水落且石出。寄命竹一缕，寸挽退或尺。旬宣愧罔功，征戍幸逭责。仁哉圣主恩，有诏许归佚。匆匆乘月下，初值朱明律。常年桃涨后，此际梅潦溢。危漩若釜沸，惊湍如矢激。今年独何异，水势平于席。仅添半篙绿，稳泛万顷碧。纵横顺𣸣淖，隠见辨沙碛。毋庸事盘滩，了不惧触石。一日涪州岸，三宿云安邑。滟滪露山骨，底柱屹中立。巫峰披宿雾，奇哉翠欲滴。建瓴高屋易，百里一瞬息。安然中流坐，恍若前山失。舟轻蜚鸟过，岸𫘝脱兔疾。伊滩以新名，此水虑微涩。黎明报船步，数尺长一夕。波臣信有助，棹师喜何剧。前竿与后枕，橹六视听一。招呼左右向，心手应相得。所取无厘差，其矢如绳直。载瞻洺川祠，不远西陵驿。倏焉飞廉怒，卷起浪涛白。篙篷掀欲舞，绠缆系惟亟。凡我同舟人，相顾几动色。兴言大川涉，畴为讯诸易。古谚固有云，飘风不终日。须臾棹歌发，安危在漏刻。衰迟嗟我生，险阻几身历。萍梗遍江海，星霜老疆埸。此行亦良苦，岂敢计终吉。始入凡四旬，今出仅更浃。行止非人为，扶持有神力。瓣香荐牲酒，对越寸衷赤。自兹丘樊归，谨无以形役。晚来贺平善，诗以纪其实。

归程雪边来，四旬六千里。瞿唐过滟滪，洞庭至彭蠡。涉历天下险，心有如此水。朅来太湖滨，到家步才跬。胡贻蜚廉怒，相挟冯夷氏。惊飚昼而作，骇浪暮不已。令人向洋叹，可望不可迩。组练前陈扼，银屋平地起。逡巡问维楫，飘泊委芦苇。归心苦何遽，短棹姑小{舟羲}。尝闻强则避，事当顺而理。平明迟解缆，天宇果新霁。金乌甫生东，鱼龙首俱弭。上下大圆镜，四面平如砥。天公翻覆手，风后吹嘘是。巽转而之坤，帆去随所指。出湖且入港，曾不片时尔。前津问锡麓，弗远尺有咫。舟人顾相贺，昨忧变今喜。我生客江湖，噫嘻嗟老矣。可以速则速，时当止则止。岂惟行舟然，世事只如此。由兹石塘出，此去皆坦履。归来荷圣恩，全家赖天赐。息阴亟休影，杜门以却轨。

用药如用兵，命医犹命将。医良则身安，将良则师壮。表里孰虚实，存亡在俯仰。能出康济方，忧虑危急状。活法虽指间，活机寓心上。活国与活人，一忠乃可仗。我愿将皆方虎医扁仓，四海生民举无恙。

乐郊从昔推南州，今控西鄙犹心喉。碧虚境界富登览，前贤故址存风流。斯楼枕江屹雉堞，俯瞰寒碧潜蟠虬。夕佳朝爽在几席，岸巾拄笏供遨头。迩年胡雏肆狙伺，南北不间风马牛。经营墉壑备亭障，旗鼓讙亮雄谯楼。岿然东壁乃头角，适与壤会将谁修。斯何时也事斯役，或者食肉非良谋。缅怀昨梦阅十载，不谓白首重来游。虽然左腹证日急，类舍剑栈窥江油。视兹罅漏弗补葺，毋乃闲暇忘绸缪。梓人余力建重屋，吾意正岂舒吾眸。三湘百粤类砥柱，金城额额江浮浮。黄茅薰炙鸢堕水，不费矢镞空群酋。畴其载笔纪崖右，落成且也陈觥筹。筑惟甲戌继费誓，城沂亦仿书春秋。吾皇神武光四表，自此丑类岂复能虔刘。佳哉此诗幕中彦，孤凰一鸣惊群啾。带𥮾梅雪久绝响，眼前有景君兼收。谩搜枯腹欲貂续，祗觉颜汗包骍羞。

身际乾淳盛，家传祖笏棠。典型周大雅，人物鲁灵光。厚德千钧重，明时一鉴亡。哲人今已矣，梦卜负岩廊。

渡江无故老，文武少全材。金玉其相者，朝廷有几哉。銮坡资润色，虎帐壮规恢。盍展经纶蕴，登调鼎鼐梅。

自入乌公府，受知三十秋。水鱼承雅眷，风鹤记良筹。一意人才进，平居国事忧。丝桐宜束阁，谁似子期不。

忆昨趋湘水，公归问锡山。惜时为俗累，欠往拜师颜。不复亲温厉，畴其念险艰。莫持鸡炙去，老泪不胜潸。

六十三年忧患乡，人言晚景尚悠长。不知气郁致痰厥，忽尔异证生微茫。操修弗遂仁者寿，治疗倍费医之良。今将累日未痊愈，自知不善摄养贻天殃。头目昏眩手足不能动，偃然一榻殊徬徨。光摇两目皎无寐，汗流四体痛欲僵。纵然未即致幻化，惟恐废弃难安强。人生修短固定数，不必以此萦吾肠。枝披叶殒待风寒，根本弗固安能当。平生踪迹等一梦，未必可保风灯光。儿女满前无顾恋，家山何许莫思量。是非得失一勾断，万事尽付之遗忘。宁神定虑听造物，至此收拾甘归藏。门前风月正清朗，符到即去庸何伤。

两月之间星入斗，畴昔之夜星入月。入斗前史验虏走，入月韩诗应虏灭。昭然垂象不轻示，适验天心厌胡羯。此胡蚕食诸戎尽，云扰中原野流血。去年突然渡江左，几欲长驱控京阙。使其得气不击败，延及生灵祸何烈。衣冠正统幸阴佑，依然天堑限南北。乃知硕果弗尽剥，东南生意不终绝。吾皇修德务饬己，悔悟一念足对越。正当岁星在吴分，不待一言退荧惑。胡运百载天将亡，两星炯炯岂虚设。自今有道守四夷，海寓一家混吴越。病夫得复见太平，愿以余年老农业。

三载烟岚在岭陬，几番清梦到松楸。每怜老子身关塞，长忆童时某水丘。今得归来访渔隠，不妨高卧老菟裘。据鞍矍铄成何事，徒愧平生马少游。

强健南游抱病还，鬓毛剥落足蹒跚。喜观云衲酬前约，莫听家僮说旧官。幸免如陵羞在陇，将期同愿老于盘。当家公案师拈出，更向三山石上看。

面壁者十年，桑下者一宿。时止则止行则行，可久则久速则速。时思老子苦硬人，孤云其身心槁木。三年牢落此山中，禅衲争归众魔伏。平时欲定方外交，白石清泉正相属。我归师去人谓何，毋乃欲善其身独。巾瓶到处即为家，何必江湖苦驰逐。若还飞锡出门去，此一瓣香谁与续。得住且住则为佳，敬以此为上人祝。

记得桂林临别，劝师紧闭禅关。又被如来牵率，未容高卧云山。

浙境欲留师住，荆人争望师来。要是因经未了，不妨两地裴回。

方藉名山作主，胡然旧席重开。了却江湖愿力，切须早早归来。

画诺三边赖一贤，怜余东下病缠绵。驱驰不惮数千里，缱绻相于十二年。我老已辜康乐屐，君行快著祖生鞭。祗惭无力堪吹送，雪意垂垂饯去船。

禅榻相逢六载前，当时驽力尚堪鞭。继更烟瘴为形役，遍历风涛不意全。思旧仙游嗟已远，老躯痿废抑谁怜。而今莫问人间事，得正狐丘是甚年。

相唐德丛复兴隆，仁义条陈百奏中。正欲谏君今别驾，延龄更不念孤忠。

双湖真泽国，千载相公祠。中有钓鱼者，问之俱不知。

自重来岭峤，岂暇访湖山。缇骑行边了，戎旗护戍闲。相看群玉外，一笑六郎间。回首西风静，何愁老汉关。

粤从融结此山川，便作人间小洞天。香火丛林千古盛，神仙窟宅自今传。品分三洞中犹宇，脉贯两岩下出泉。我自有缘聊乞取，万松阴里一牛眠。

