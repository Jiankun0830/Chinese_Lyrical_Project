皓魄当天晓镜升，云间仙籁寂无声。平分秋色一轮满，长伴云衢千里明。狡兔空从弦外落，妖蟆休向眼前生。灵槎拟约同携手，更待银河彻底清。

天书远下事征求，乡里同推马少游。世事已非三不可，年华却是一宜休。岂缘薄禄贻身累，祇为当时分主忧。筇杖芒鞋留我伴，伫闻谈笑即封侯。

掷饵求鱼计亦难，长鲸摇曳海波宽。狂风有待三秋起，健翮须教万里抟。直以逸民朝圣主，不随计吏上春官。庖刀休用援尸祝，巾笥宁封贡禹冠。

阿阁曾看紫凤栖，暮年江国拥旌麾。孤云南北本无定，浮世悲欢那可期。鹤顶丹砂埋药灶，鸭头绿水浸春陂。待公踏遍红尘地，景物归来似旧时。

秋风燕雀正关关，忽见篱边菊又斑。寒雁自知霜露重，海鸥常伴水云闲。百年往事丹心里，千古声名直道间。此意属公须慷慨，晚云成雨便归山。

云根秀出碧芙蓉，烟晃霞飞瑞霭中。地脉九枝龙奋蛰，天河一派练横空。

天竺崎岖绝海边，何人分作赣江禅。鹫山巧叠三峰石，葛坞深疏两派泉。一醉风光能几许，十年尘迹尚依然。欲题豹隠还相笑，盼断长空簇暝烟。

踏尽层峦上小亭，日华初泛晓烟清。尘埃不到门常静，身世相忘性自灵。

处处香筵拂绮罗，为传神女渡天河。休嫌天上佳期少，已恨人间巧态多。齚舌自应工妩媚，方心谁更苦镌磨。独收至拙为吾事，笑指双针一缕过。

金弋百战古虔州，滚滚双江日夜流。杯酒登台同极目，夕阳渔唱起沙鸥。

春烟澄霁色，杖策出郊坰。叠嶂浮空翠，孤云罨断青。燕衔泥作垒，僧结草为亭。万树山风里，钟声下界听。

岩石凝清粹，端然绝世珍。声清轻楚玉，色润胜燕珉。

