堂堂王夫子，实为乡曲英。十年游太学，冬雪而秋萤。南宫掇异等，四海驰俊声。未展霄汉志，忧患遽所丁。自言程之徒，高论何峥嵘。彬彬媚学子，鼓箧称诸生。何必骛时文，但贵存其诚。道义苟内充，爵禄必尔缨。吾师昔如斯，草泽膺弓旌。劝讲迩英阁，探颐多研精。祝李乐其说，谈辨惟纵横。仲子颇守常，归来自穷经。一日贤诏下，折桂何芳馨。先生遂荐之，横经阖闾城。又欲荐祝子，可方古岩耕。宜从布衣起，知足平搀抢。贵公问其人，科举颇所更。答言彼材豪，不肯循度程。贵公闻之笑，何以取官荣。推毂既未效，鼓枻归洞庭。先生跻禁从，仲子亦飞腾。召对趋九陛，一言帝心倾。亟命迁京秩，训词人所惊。庶可共学者，品题自师评。李子独不偶，沿流出舒荆。游谒公卿间，落寞无所成。迩来贫且病，屏迹居四明。自言已膏肓，无以保性灵。我嗟师友义，此道久凋零。寄言后学者，中庸当力行。

少希端木赐，遇事多臆度。老矣智虑衰，所见颇疏略。都将几许铁，铸成一大错。归来自悔咎，俛仰怀愧怍。经营水云居，逝将老寂寞。为欠草堂资，此计殊牢落。欣闻故人近，铁瓮罗戟槊。坐览江山胜，守彼北门籥。尝观万卷书，素号精且博。尔雅偶未熟，遂中蟛蜞恶。那知谢太傅，雅志在丘壑。{禾罢}䅉连百顷，场圃正收获。黄花已经霜，余英犹烁烁。仍携缥缈人，有酒可酙酌。老拙失所望，宛如鱼在涸。鬼笑伯龙贫，人忧颜氏乐。海濒富虾菜，尚有骄藜藿。妄意苕霅间，数亩躬耕凿。相望幸不远，鄙吝资发药。扁舟泛烟波，乘兴聊一噱。

海隅有乔木，枝叶多离披。庇荫数亩地，郁郁凌云霓。岁久渐生蠹，蠹盛木乃衰。朝蠹食其叶，暮蠹食其枝。蠹虫日滋长，食饱肌肉肥。众叶渐零落，枝干亦枯萎。僵仆大道侧，但存干死皮。群蠹尽羽化，鼓舞四散飞。蠹各得其所，此木谁怜之。吾嗟守株叟，抱膝空伤悲。

陇头飞浮云，山色时隐蔽。曦驭转层霄，渐减炎歊炽。商飇折蒲苇，清露泣兰蕙。梁燕话归期，塞鸿怀远志。畸人感物化，阅世如梦寐。滴阶闻雨声，嚼蜡忘世味。故园久离阻，浩荡起归意。髙咏秋兴篇，安仁有佳思。自怜守幽独，壮怀日憔悴。聊撷秋菊英，衔杯玩浮世。

应奉见车工，杨愔逢选士。古人记半面，落落才一二。羡君眸子明，洞彻无纤翳。小吏曛黑来，匆匆便能识。忆昔到君家，经史肆论议。简编讨遗忘，指擿须臾至。别来五六年，学问益纯粹。荐名上天阍，嚢锥见锋锐。少年好奇伟，万卷欲尽记。春官方用赋，所尚在词艺。前人存矩矱，雕篆有深意。寒窗务探讨，讵可轻小技。穷理尽性学，推论良有自。士方骛场屋，未能臻极挚。山中有老儒，发药祛其蔽。潜心造妙理，离合见同异。我怀伯业能，嗜学忘肉味。摩笈得异书，事理了无滞。况子气方豪，青萍尝一试。孜孜其勉旃，青霄将自致。

野岸涨流水，名园纷杂英。旭景冠盖集，清谈尊酒倾。重此台省秀，驾言江海行。已喜怀抱粹，况推材实精。众许极髙远，时方藉经营。讵止富中廪，固将泽东氓。还当本朝用，不待芳岁更。功名自兹始，勿叹华髪生。

臧室翻经何太漫，邺侯万轴新堪玩。长大谁如伯业勤，昼眠多似边韶慢。斯堂扁榜号读书，读之百过乐有余。焚膏继晷自克己，彬彬学子颜之徒。念我壮年游天禄，万卷尽观如不足。羽陵蠹简拂蟫鱼，太一青藜曾照烛。辛勤白髪但尝胆，燕坐茅斋犹泛览。年来老眼渐昏眵，每展青编憎墨淡。

前年柯山芳意早，肯使寒梅例枯槁。溪边几树发偏繁，墙角数枝看更好。玉颜冒雪不奈寒，香心怯雨尤相恼。南枝烂漫北枝催，空惜飘零缀芳草。朅来海角风景迟，经冬不见端可疑。红萼涉春才似染，青苞映日未全披。千山隔兮万山阻，想见瑶英讵如许。一枝谁与寄相思，回首旧游心独苦。

君不见子列御寇居郑圃，四十余年人莫睹。外游不若务内观，食豨如人忘尔汝。又不见玉川先生洛城里，闭关不出岁逾纪。狂吟大句语惊人，劝之请谒辄掩耳。古来贤达贵安闲，岂务奔走尘埃前。深居简出悔吝少，治心养气精神全。我念奇穷自平昔，险阻艰难多所历。十年京洛困虀盐，五载江湖负羁靮。比沭天恩处闲散，琳宫赋禄容家食。老僧参罢返林泉，病马力疲栖皂枥。扫除一室空复空，收还魂魄安其躬。衣冠深藏罢应接，杜门却扫闲奴僮。放怀书史得真乐，坐忘乃与希微通。不须疑我何为尔，亦有文字如长虹。

投我以建溪北焙之新茶，报君以乌程若下之醇酒。茶称瑞草世所珍，酒为美禄天之有。碾碎龙团乳满瓯，倾来竹叶香盈卣。涤烦疗热气味长，消忧破闷醺酣久。君不见竟陵陆羽号狂生，细烟小鼎亲煎烹。扁舟短棹江湖上，茶炉钓具常随行。又不见沛国刘伶称达士，捧罂衔杯忘世累。无思无虑乐陶陶，席地幕天聊快意。欲醉则饮酒，欲醒则烹茶。酒狂但酩酊，茶癖无咨嗟。古今二者皆灵物，荡涤肺腑无纷华。清风明月雅相得，君心自此思无邪。

昔人作诗例苦穷，今人作诗乃得通。何意崩腾永嘉末，复见正始之遗风。杜陵太白困覉旅，孟郊贾岛亦不逢。圣俞不得一校理，子美谪死吴山东。升沈富贵何足道，名声显赫摩苍穹。新编起予为太息，万事得失畴能同。

不到浙乡辜负口，昔人有语真可取。我住柯山三四年，厌饫蕨薇几噎呕。扁舟乘流来檇李，极目江湖几千里。白鱼市上烂如银，紫蟹簖头多似蚁。舒凫帖帖堕水面，亦有麕麞来近县。黄闲射雉出林中，田鼠化鹑毛彩绚。况复海物错难名，蝤蛑轮囷似斗升。纷纷虾蛤不足数，淡菜蚶蛎资多腥。僻居海岸久寂寞，寒拥红炉聊独酌。芼之橙桂荐玉盘，不比屠门空大嚼。我念孙卿久滞留，欲致数品无传邮。烹羊炰羔自不恶，更有负郭新良畴。

太湖三万六千顷，中有长桥堕虹影。茅屋渔舟数百家，谯门打鼓官为令。往来舟楫何纷纷，拜揖将迎皆要人。自从兵兴急供亿，千枪万槊如鱼鳞。又有强宗并大姓，索课催租惟所命。忽然平地起风波，造谤兴谗喧众听。岁前官家欲移跸，苇席茅茨千百室。科敷比户与僧坊，髙下等差皆普及。一时应办姑求备，啧有烦言长官罪。差官密切来体量，三尺深文想难避。君不见海盐令尹祝夫子，去年蒙恩当百里。催科急迫不忍言，鞭挞黎民非所喜。一朝解印谢疲民，至今豪强犹切齿。国雠未雪兵未休，安得斯民无疮痏。但愿中兴功业成，尽锁剑戟充耘耔。

彭泽县令五斗米，陶潜轻之辞百里。蜀道崄崎九折坂，王阳畏之能自免。君今行事古人同，要作闲官兴非浅。胡为穷腊远覉游，路指太末干贤侯。风霜皴肤雪扑面，舟几折橹车摧辀。归来赠我双鲤鱼，尺素中藏一幅书。具言劳苦自悔责，乃知世事非良图。苕溪春回波泛绿，况有淲田可耕𣃁。我今亦欲赋归与，便约临流结茅屋。

春色方薫草，南来未见莺。身闲聊适野，志弱敢论兵。落落松筠质，欣欣桃柳情。不妨联骑出，蛮榼亦携行。

平原齐吐麦，幽谷未迁莺。王者虽无战，元戎盍治兵。山川羁客恨，桃李故园情。何处花先发，篮舆取次行。

乍暖先催柳，余寒尚蛰莺。淮壖严斥堠，江国偃戎兵。得句重寻律，衔杯旧有情。经营赖耆哲，闲客且闲行。

佳人思燕燕，公子眷莺莺。酒户如悬磬，诗坛未息兵。林花还自发，巢鹊岂无情。好泛清溪曲，扁舟尽日行。

画梁将宿燕，杨柳欲藏莺。贤杰筹前箸，寰区望洗兵。悬鹑空自愧，磨楯敢言情。闻说山西将，扬威正启行。

少游词艺域，文阵欲横行。徐庶髙朋友，王家好弟兄。鸾龙观笔落，珠玉鬭诗成。老境犹思旧，忘言看后生。

乡井千余里，江湖一病身。新年逢甲子，清夜守庚申。冷落炉中火，溟蒙榻上尘。永怀愁不寐，惟听漏声频。

雪后仍霖雨，闲中积旅愁。雷车声忽转，云阵湿难收。坐久频摇膝，诗成苦掉头。静观身世事，泛泛一虚舟。

易觉东阳瘦，难祛庾信愁。雪寒残更积，雨惯落还收。妄欲附骥尾，终难料虎头。五湖波浪阔，归泛钓鱼舟。

春事寒应晚，旅人闲转愁。空阶宵更滴，远霭晓难收。嗜好藏龟壳，行年问虎头。孙郎多智策，箭重却回舟。

阎闾苦贫病，皂隶亦饥愁。入夜声尤急，连山势未收。无言闲麈尾，有意念刀头。独酌难成醉，空干瑶玉舟。

𢭏楮为衾被，旴江远寄将。夜寒如挟纩，晨起讶凝霜。雅称维摩室，增辉杜老堂。心平可髙卧，蝴蝶梦飞扬。

越绝覉游久，相思断旅魂。漂零鸿雁序，憔悴鹡鸰原。解绶辞岩邑，全家寄屿村。何时能过我，诗律细重论。

海岸收残雨，西风放晚晴。霜林红未脱，寒草绿犹生。老觉光阴速，闲观世累轻。端忧多暇日，憔悴庾兰成。

乔木丘园古，疏篱舍屋深。路随山脚转，岸近海潮侵。樵叟欣相遇，禅房许独寻。杖藜聊纵步，乘兴欲投簪。

衰病惊残岁，生涯类转蓬。滔滔懒回首，默默但观空。山映归云白，窗留落照红。地偏人迹绝，厖卧短篱东。

放旷人间世，栖迟一草堂。神交传远信，渔父许同行。黄菊犹霑雨，丹枫未陨霜。午余幽梦断，清磬出禅房。

岸帻茅檐下，西郊转夕曛。暮鸦低接翅，寒鹊闹鸣群。有炭胜东野，无毡类广文。虚名三十载，外物漫浮云。

野岸营茅屋，修篁出短篱。纸窗迎暖日，石砚结冰凘。种菊陶元亮，栽松杜拾遗。田园已芜没，飘泊竟何之。

九酝闻新熟，三杯且自娱。已能开杜室，宁复论兵厨。浮蚁盈春瓮，流霞注鲁壶。醉来聊欲寐，不觉日还晡。

通宵风雨急，瓮牖晓光催。冷枕惊残梦，寒炉聚宿灰。作文无处卖，觅句有时来。疏懒忘巾栉，柴门且未开。

岁晏多风雨，寒云晓更浓。晚菘长乍翦，香稻细新舂。路远思行客，年荒叹老农。只园人不到，惟听饭时钟。

汲汲谋三径，区区卜一廛。艰难归旧隐，荏苒叹流年。欲设维摩榻，重寻子敬毡。飘零来海角，华髪已盈颠。

久雨浑无节，重云凝不收。朔风吹瓮牖，寒色透貂裘。幸不妨农务，何堪助客愁。拥炉消短晷，闭户但商讴。

寒风初淅沥，密雪遽霏微。冷敌鹅黄酒，轻沾驼褐衣。未教新柳展，且伴落梅飞。惟有翟廷尉，门前鸟雀稀。

花犹吹六出，气已应三微。路破公车履，祥呈光禄衣。乍疑鹇失素，稍怪鹭于飞。盘瓠空惊走，南方此瑞稀。

旬浃寒弥急，阳春暖尚微。西华愁葛帔，渔父点蓑衣。京洛残堪望，龙山度正飞。麟经书大雪，此瑞古今稀。

万壑铺平练，千岩锁翠微。车能翻缟带，尘不化缁衣。撼树桄榔满，张图蛱蝶飞。敲门传诗卷，此曲郢中稀。

西汉于张手，传家旧得名。金科惟尚恕，棘寺每持平。丹笔流馀庆，朱轓蔼政声。他年门下客，接武位秋卿。

避地辞髙密，侨居寓武原。放怀乐棋酒，余力治田园。方茂三松寿，俄成万日墦。九原箫鼓咽，难驻已招魂。

靖国开皇极，先公秉化钧。谢庭知有子，孙合遂延宾。烜赫萧周上，苍黄屈贾邻。欲明当日事，正论墨犹新。

际会光华旦，传家各有人。荣名今已矣，陈迹重悲辛。曷报生刍礼，难留玉树春。隼旟空望断，清泪落衣巾。

望出东阳裔，蝉联济美材。海邦歌政化，泽国早归来。甲第朱门掩，佳城白日开。松风九原陌，薤露有余哀。

世德流芳远，身兼五福全。华堂优几杖，蜡屐访林泉。白髪光阴永，青云嗣子贤。佳城开吉兆，松柏已苍然。

眉寿人生贵，题舆善政闻。中心如止水，外物等浮云。方乐千锺养，俄成万日坟。欲知流庆远，霅水自沄沄。

万卷胸中富，千年笔下新。广川扬素业，延阁想芳尘。晚陟螭坳峻，俄留鳯沼津。遗书应满箧，不愧泣麒麟。

日昊身犹健，居闲道更优。庭栽兰九畹，户种橘千头。惠施曾无倦，阴功祗自修。荀裴门户壮，他日振余休。

扈跸来江表，同时掌掖垣。鲸波连画鹢，鹿野对清樽。涉世行藏异，论交道义敦。遽成生死隔，回首泪潺湲。

鳌禁凝严地，雍容侍北扉。花砖朝直晚，莲烛夜分归。玉节恩虽异，金瓯事已非。飘零旧僚友，华髪老渔矶。

东土游观乐，西亭风景悲。漫余曾蹑屐，空覆旧传卮。髙密山川隔，丹邱草木滋。凄凉谢道蕴，泣对白纱帷。

华胄流芳远，平湖世载昌。鲤庭遵善教，龟组贲恩章。劳佚身兼适，悲欢念两忘。平生修净业，归路指西方。

盛大身攸致，勤劳力克堪。仁心兼五福，庆泽在诸男。经罢翻灵运，人知吊老聃。百年嗟已矣，终始自无惭。

盛际符千载，中朝第一人。鳯池鸣委佩，朱邸奉重轮。右府谋猷密，殊邻意气伸。佐时遗事业，谁为勒苍珉。

人物熙朝盛，琼林夐出群。髙名题雁塔，平步上青云。未应三壬兆，先修万日坟。丹台应有籍，脱屐谢尘氛。

昔日蓬山会，平居笑语亲。薄材陪贾马，髙义继雷陈。南国居方卜，东山道益振。遽嗟埋玉恨，清泪洒衣巾。

华髪年方永，祠廷力未愆。谁云牖下死，疑是醉中仙。骥子持门户，鱼轩泣几筵。浮生真瞬息，谁与问青天。

懿范闺房秀，齐姜素望优。广川名益盛，内壸德弥修。寿量方难老，生涯遽若浮。延平双剑逝，遗恨在营丘。

济时材术本无庸，长大犹存伯业功。骐骥已消千里志，鶢鶋聊避广川风。论都正恐讥伧父，置酒深惭及寓公。早晚共谋归去计，烟波{禾罢}䅉五湖东。

文章自昔为难事，词赋于今岂易工。入室升堂方尽善，取青配白漫称雄。师资未省逢勍敌，衡鉴应宜探古风。顾我平生章句学，强谈文律愧空空。

文华风采压时流，惠政春温著六州。才向卞山归旧隐，忽寻湘水泛扁舟。愚溪胜践今亲见，清境西偏几客游。皋壌山林皆可乐，不须重作畔牢愁。

翰林名德冠銮坡，暂解尘缨逸兴多。敢谓交游同阮谢，不妨诗句敌阴何。耳根到处闻犍鬭，心地闲来契羯磨。此去苕溪三百里，扁舟终拟泛烟波。

平湖渺渺浸城阴，窈窕垂杨一径深。千万买邻真得计，六年种竹已成林。棋枰胜负消长日，琴韵清幽见古心。萍泛蓬飞本无系，新亭何必苦霑襟。

淮邦井邑苦萧条，尚可观鱼访古濠。志士揽衣辞旧隐，余民拭目看垂櫜。清传阖境持杯水，器赏名贤解佩刀。无复髙阳旧闾里，为寻故宅薙蓬蒿。

粉户为郎赞冢卿，十年先后典铨衡。要津讵可驰髙足，大器于今见晚成。相对樽前叹华髪，宁于纸上校虚名。万钉宝带知非称，欲买良田待退耕。

粉户为郎两见春，当时曾识济川人。留侯再践功名地，白也今为放逐臣。自笑凫鸿飞渤澥，却惭冠剑拂埃尘。数奇自是平生事，终始须期入大钧。

赤子潢池久弄兵，暂辞台席抗蜺旌。屏风隔坐方调燮，棨戟前驱遽远征。淮蔡巳瞻裴相节，秦川犹列武侯营。策勋未用膺光宠，待复中原致太平。

三年制锦在江吴，游刃恢恢地有余。贾谊已膺前席问，嵇康新有绝交书。田间雨过禾收早，庭下风来叶落初。此去青云前路穏，未应搔首赋归与。

新亭注目极无边，脱屣尘寰思杳然。万顷秋涛翻浩渺，一轮夜月对虚圆。光连银汉疑无地，望断蓬莱别有天。赤水枣花君莫问，新诗赓唱似朱弦。

运际熙丰政日新，近臣摛藻掞天门。当年翰墨文章妙，晚岁经纶德业尊。纪事丰碑推大手，忧民温诏尽嘉言。大门接武登鳌禁，犹喜交游到子孙。

暑雨霖霪朱夏寒，登门暂著鵔鸃冠。管弦岂解陪张禹，葱菜真宜待井丹。五技已穷甘退处，一钱不直叹衰残。明朝鼓枻辞公去，却向沧浪把钓竿。

懒拙山林合退藏，客情岁晚倍凄凉。梅飘苔藓香初歇，雪积檐沟色尚妆。旧历细看能几日，新诗屡和断来章。何如认取安心法，坐对炉熏一穗长。

分符江左力难支，窃食琳宫得禄迟。淮上故园生杞棘，江边大将列旌旗。未知疏傅挥金日，正是公孙脱粟时。为报阿咸休怅望，十年穷巷困朝饥。

雉堞连云左海傍，曾攀鲸背到扶桑。蒙冲声教通韩国，梵刹光明记育王。地接天台仙圣宅，山藏奎画妙圆章。时清幕府多余暇，薄采江珧荐豆觞。

大厦沈沈结绮栊，诛茅新就化人宫。春台乱落桃花雨，北牖遥披柳叶风。遁迹娱游同梓泽，卜居穷僻似萧公。人生适意方为乐，何必箪瓢叹屡空。

绵绵千载亢华宗，大栋髙甍辟广宫。柳径乍穿迷去路，桃蹊初过面春风。闲居不羡潘常侍，投辖当如陈孟公。竹外梅花犹可折，莫教碧玉髻鬟空。

一叶扁舟一席风，梦回已听景阳钟。夺袍有意趋文阵，鼓箧无言拙笔锋。好把犂锄傍东郭，难陪衿佩集西雝。只缘未富三冬学，饮墨何须见愠容。

将相勋名纪太常，旌旄聊驻水云乡。栽培草木平泉里，放浪琴书绿野堂。身健未应亲几杖，公归正欲望轩裳。东山谢傅风流在，盛事齐称左海傍。

步屧寻春日正暄，杖藜徐步小桥边。身如柳惠人皆识，名比韩康世漫传。雪压寒梅枝袅袅，烟笼修竹翠娟娟。途穷兴尽空回首，却见招提独岿然。

泊水沈沙族类丰，外缄顽壳力难攻。虽云眉目亏天巧，谁使琼瑶美内充。海畔屡曾逢野士，坐间那复识王融。一樽风味思倾倒，赖有芳鲜可荐公。

投老穷途乃叫阍，再栖琳馆奉高真。自怜奇蹇生华髪，岂有声名继昔人。梨枣栽培功未半，林泉卜筑兴方新。看公穏步星辰去，何必乘槎更问津。

历落嵚崎寓海滨，放怀林壑任吾真。恩垂雨露沾枯枿，义重金兰有故人。玉笋班联年尚少，筠筒诗律意尤新。三阳交泰逢亨运，策足须登要路津。

风掀篱落尽欹倾，夜半铜壶冻已生。塞雁冲寒云路杳，林乌啼晓梦魂惊。贫探龙颔嗟无策，愁望鸰原祗搅情。拟学髙斋枯淡叟，不妨姓字且双行。

结友观光少壮年，一时英俊与周旋。曳裾璧水三千士，接武瀛洲十八贤。夜对短檠愁不寐，朝飡苜蓿叹无钱。如今只欲藏形影，槁木寒灰学坐禅。

交流苕霅转城闉，尚想汀洲咏白蘋。择胜已居莲社界，归耕恰及杏花春。雕胡映碗抄云子，鲙缕堆盘破玉鳞。鲑菜腥咸何足道，未应回首海之滨。

昔日陵阳接俊游，松萝崇好重绸缪。青衿共处披黄卷，黑髪相看到白头。苕水卜邻方有志，青山埋玉竟难留。飘零更觉亲朋少，东望新阡涕泪流。

荆州清德畏人知，况值中原战鼓鼙。公自南来无薏苡，我从东渡乏朱提。珍台鹤禄惭非称，别乘瓜期奈久稽。明日重阳菊花好，且拼痛饮醉如泥。

宅相凋零久不振，喜君文采日清新。弹琴密令能官业，献颂王褒迈等伦。岂有青松蟠涧谷，待看𫘧骥绝风尘。诸儒方讲升平事，策足须登要路津。

诗人比兴隐而彰，三百余篇妙义藏。已识鸱鸮为巧妇，仍知杕杜是甘棠。书生未省离城阙，物理何从见否臧。闭户先生学不厌，更同许郭辨毫芒。

未捐辛苦读书灯，老矣犹怀伯业能。齐国吹竽吾独否，荆山泣玉恨难胜。满籝自足传儿子，堆案何劳谢友朋。已注虫鱼穷窈眇，却游溟海看鹍鹏。

涉世崎岖三十年，栖迟琳馆祝尧天。桔橰不用身谋拙，梨枣先栽气守全。何幸童乌新忝命，应容老鹤渐归田。嚢金未足营三径，搔首东风一慨然。

蓬瀛当日接英游，俛仰星霜十见秋。红药青苔叨并命，西山南浦动离愁。宁论圆观情犹在，且喜维摩病少休。欲就书堂访髙隐，便疑猿鹤不相留。

二年宴坐縠溪滨，廷尉门前鸟雀驯。问舍求田将欲老，畜鸡种黍孰为邻。曾遭太仆兴谗口，粗胜漳江抱病身。暂泛扁舟苕霅去，鳜鲈聊醉五湖春。

扁舟东下霅溪滨，拟伴渔翁整钓缗。黄纸红旗惭许国，落花流水送残春。拏舟处处争行乐，修禊年年要及辰。怅望故园桃李月，东风吹泪漫霑巾。

朱方玉几邈千龄，落落云孙尚典刑。跂翼翚飞新栋宇，笔精墨妙旧丹青。十旬醸酒宜为颂，七水煎茶必有经。积善故知颐庆远，诜诜兰玉长阶庭。

流落生涯集百忧，十年抱病甬东州。忽惊白璧埋黄壤，漫说朱衣驾赤虬。髙论难投众人耳，壮心空逐逝川流。死生暌隔伤千里，泪洒丛兰泣素秋。

王谢门中鸾鳯翔，少年奇志已昂藏。空余诗律知谁敌，欲继家声失所望。作赋曾惊祢衡俊，行歌不见接舆狂。临终一念归空寂，讵肯修文学卜商。

朝云黯黯结秋阴，叠叠层峦雾霭深。农叟尽愁苗欲稿，行人翻恐雨成霖。四方奔走男儿事，千里凄凉倦客心。稍喜西风破残暑，又携书剑度遥岑。

碧瓦鳞鳞接近郊，青青衿珮得同袍。欣闻庠序儒风盛，不见桑榆太白髙。鲁国已观沂上舞，汉朝应货蜀中刀。献酬济济升平事，泮水从今有弁髦。

弟兄接武上天关，行色差池一岁间。献纳已看腾碧落，编摩宁久曳青班。雨蒸梅暑兰舟穏，纲解秋茶赤笔闲。病鹤乘轩嗟老矣，毰毸短羽恋云山。

檇李城东雀墓边，先畴芜没仅名传。南来书契今无有，岁远比邻屡变迁。剪叶旧疆几并沃，钓璜遗业久输田。莫言鸡肋难料理，犹胜区区贷子钱。

投林倦翼漫差池，揣分量材祗自知。郁郁安能久居此，栖栖若是欲何为。文轩华毂非余望，白髪苍颜叹我衰。闻说风波犹未靖，难于江海把旌麾。

遁迹东游沧海边，全家到处寄邮传。江淮李监人多厌，甲乙商墟利则迁。遣兴千锺犹有酒，思归一马尚无田。买山拟作诛茅计，难学巢由不用钱。

将相驱驰正事边，风声喜自道途传。鲰生岂解求三捷，荣路如何望九迁。励志陶公朝运甓，决疑平子赋归田。谁人肯为将军地，自笑都无直一钱。

忆昔宣城接俊游，回头三十六清秋。少年志气青霄近，老境飘零白髪羞。可叹飞光如电往，自怜外物等云浮。何时相对一樽酒，与子同消万斛愁。

拟寻荒僻事田园，窃食祠庭愧国恩。休论鹤长凫甚短，且看齿落舌犹存。陶潜昔去因多忤，房琯今知欠不言。欲问大钧吾岂敢，喙长三尺亦须吞。

少年英气已峥嵘，泮水曾传御史名。白简自宜绳列位，皂嚢终不负家声。且随郡守寻春去，未向班心布武行。知有弹冠贡公喜，休嗟华髪镜中生。

縠水分襟十五秋，此身萍梗任飘浮。久栖孤馆为真隐，未访名山作胜游。醉里周郎曾度曲，闲中庾信祗添愁。西风起我江湖兴，拟把兰桡上钓舟。

来往三吴二十年，星星华髪已盈颠。未开松菊陶潜径，且泛江湖范蠡船。黄石不逢宁论富，丹砂可就试求仙。乘闲欲访张公子，共说升平一慨然。

湖海飘零畏甲兵，敢将笔墨论功名。好官未忆羊元保，万户难侯李北平。智短云霄曾踠足，老来农圃合谋生。王维荐弟虽无愧，尚恐诸公厌祢衡。

忆昔陵阳寓学时，登山临水共追随。并游志气青云近，投老光阴白髪垂。顾我家无阿堵物，喜君门有宁馨儿。仍闻岁晚聊栖棘，愿访茅斋杜拾遗。

惊禽投案庇微躯，尚见头颅万里余。敢谓苞苴犹到我，偶因棠棣得逢渠。身闲幸饱公孙粟，地散难移薛相书。闻道舍人已倾盖，承明何必恋吾庐。

漫试词科久缀文，误升禁掖掌丝纶。判花旧职怀先德，留草私家愧古人。珍宝未能逃拙涩，诏书何以变温纯。相如多病辞源涸，紫槖同君再拂尘。

精舍闲游结胜缘，老来宁复嗜腥膻。共分摩诘众香饭，仍试华山第二泉。石鼎煎来甘有味，乳花浮处色尤鲜。几年泻卤伤牙颊，吮漱华池便欲仙。

世路功名懒着鞭，闲中乘兴便逃禅。檀栾林里禽初啭，阿耨池边柳正妍。未怕俗情嗤北阮，只愁神物戏南泉。我来不为寻春色，试举开遮问竺干。

少年豪气压词场，晚喜松筠耐雪霜。但见貂裘嗟季子，焉知素髪老潘郎。黄公垆畔山河邈，陶令门前草木长。邂逅正当戎马际，共惊飘泊在他乡。

珥笔风谣萃此州，二年坐啸政非优。樽前自愧孔文举，竹下欣逢王子猷。九琐洞天空怅望，一麾江海漫淹留。归心拟借南风便，万里沧波一叶舟。

天涯流落髩丝生，喜见英豪一坐倾。云霭微茫分岛屿，风涛歘忽变阴晴。幸逢胜饯开樽俎，必有嘉言补圣明。忧国济时公自任，十年寰海困戈兵。

谢公今起为苍生，樽酒相看只细倾。戏彩鲤庭窥丽藻，披云鲸海属新晴。感时华髪萧萧改，致主丹心皎皎明。从此灵台应偃伯，共知堂上有奇兵。

三年持槖侍君轩，误剖麟符去日边。暂解尘缨寻紫府，愧无棠荫在螺川。羲之诏郡难为政，邴曼辞官不待年。等是飘零江海客，祗应同病自相怜。

番禺薏苡旧传名，公酌贪泉志愈清。绛帐有经谈训诂，淮壖无地可归耕。鸿飞久困孙内史，龙具宁悲王仲卿。琳馆素飧公自愧，秋风萧飒二毛生。

吴越飘零一叶轻，战场暂息虎狼争。身闲自适琴书乐，耳冷宁闻宠辱惊。系表对谈通妙义，禅源默契涤凡情。他年更遂茅齐约，重使云间见弟兄。

草长江南送暮春，谁怜羁羽及沈鳞。放怀自适渔樵乐，会面欣逢手足亲。齿髪渐凋嗟晚景，田园粗葺作闲人。材髙莫叹时相负，会见诸公宠荐频。

曾笑江妃粉面光，化工端为拂娇黄。蜜脾旋滴明如剪，宫额新涂暗有香。应与巩梅分气味，不同陶菊鬭轻狂。捧心谁识西施病，临鉴深颦未试妆。

岭梅开过已飘扬，独出奇姿浅淡黄。綘萼巧粘花蘂蜜，缃罗轻熨水沉香。光摇烛跋连宵赏，色映鹅儿𣨼酒狂。只恐寿阳公主怪，蛾眉画了不成妆。

瘦骨纤肌出众芳，嘉名聊占蜜脾黄。秦酥乱点寒生粟，春酒初开冻发香。事异代薪矜屋润，巧同刻鳯伴儿狂。十年不见春风面，依旧轻轻薄薄妆。

不杂寒枝冰雪光，蜜脾初点一分黄。裁时巧借韩湘手，到处浓薫荀令香。东阁敛藏羞太白，游蜂邂逅恍如狂。艶阳时节闲桃李，任学风流时世妆。

霜凝鸳瓦晓纤纤，静拥寒炉火屡添。白堕春醪空有意，青州从事邈难瞻。幸逢朱博杯盘少，况值曹公禁令严。瓶汲甘泉聊漱齿，鸱夷应笑若清廉。

览镜空惊鬓髪凋，暮年踪迹逐渔樵。如无似有梅天雨，暂去还来海浦潮。栗里忘忧惟浊酒，锦城排闷且长谣。草堂日晏犹髙枕，不怕当关苦见招。

琅玕黝璧两清虚，不比山阴鹅换书。花乳试烹应有味，龙孙新种未嫌疏。轻身通气宜君饮，冒雪停霜称我居。斜曲短长休更问，森罗万象已如如。

此君风度不可无，禅老方翻贝叶书。试遣酪奴相问讯，为邀青士看扶疏。芳香雅称松江水，苍翠还宜长者居。明月清风随处是，去来有分意何如。

岁残万木冻如痴，聚窟飘香起玉肌。韵胜自依山谷里，肤清偏称月明时。且看雪后微微折，只怕风前细细吹。蓬岛瑶池空入梦，不将清兴属芳枝。

孤标无物可相宜，浅浅娇黄点素肌。曾向扬州动诗兴，不劳杜宇啭芳时。髙情已与云为友，冷艶仍愁雪共吹。自笑刚肠如铁石，难陪徐庾赋南枝。

清真淡薄正相宜，肯使赪容透玉肌。自倚怀冰难受染，何妨凌雪独先时。烟迷远树依稀见，风度回塘取次吹。闻说江南春信早，凭君折取最繁枝。

极目凄迷杳霭间，群芳敛迹自知难。半穿篱落涂黄浅，静对溪流照影寒。月地云阶偏适意，雪车冰柱苦相干。莫随羌笛风前舞，却怕青青逼齿酸。

群芳谁与鬭时宜，淡拂铅华不着肌。爱静悄无蜂蝶影，耐寒孤映雪霜时。珑璁喜见银蟾满，零落愁聼画角吹。几许妍词传不尽，只夸半树与横枝。

叶落千林景最宜，天教姑射露冰肌。轻明素粉初匀后，浅淡娇黄半吐时。青女有情来慰藉，姮娥着意借嘘吹。不须驿使传消息，看尽南枝与北枝。

檐卜花开鹫岭西，何如江国见纤肌。自矜六出非凡格，独占三冬最晚时。刻玉漫劳夸智巧，镂冰那复耐风吹。短墙深院凄凉甚，竹外攲斜一两枝。

一种幽香取次宜，耻同桃杏献琼肌。为嫌脂粉污真色，谁道冰容不入时。寒透芳心能底痩，风欺弱质等闲吹。清樽何惜花前醉，莫待飘零空折枝。

草薫风暖气潜催，桃李商量次第开。纂纂何须歌枣下，熙熙聊复上春台。田园粗足终归去，轩冕无心任傥来。尽道人生行乐尔，勿辞频覆掌中杯。

天涯几点四明山，万里沧溟去路难。春晚池塘空梦草，老来尘土倦弹冠。文雄自可收三捷，诗好那能博一官。秋赋已闻丹诏下，九霄寥廓看鹏抟。

病思愁肠叵奈何，新诗无复苦磋磨。欣闻郢客阳春曲，罢唱吴侬小海歌。幽径雨余芳草绿，小园风静落花多。融樽正好酬佳景，休叹朋簪不我过。

华年衮衮似江波，更被闲愁暗折磨。懒逐西园飞皂盖，却寻严濑聼新歌。春光不为干戈减，花发长嗟风雨多。已束轻装增别恨，竹林髙会阻经过。

双鱼来自縠溪端，手把缄书子细看。授业马融褰綘帐，怀归王粲倚危栏。且凭黄耳传消息，未办青蚨济急难。七十从心今已过，保兹遐福愿加餐。

飘泊柯山二十春，琴书索莫困埃尘。忆攀杨柳当年别，愁见桃花几度新。公业有田犹告乏，渊明解绶便忧贫。浮生种种皆为累，况是羁栖一旅人。

来往三吴几度春，星星华髪镜中新。厌餐柯岭冷毛羜，急趁松江雉尾莼。东海且垂任子钓，西风尚畏庾公尘。二千石禄惭非称，未作隳官谢病人。

为人疏懒自天真，从宦区区本为贫。尚恨有情难学道，正缘无事不随人。腥咸连日逢河伯，击拍终宵困黍民。乐静爱闲吾得计，何须更问要涂津。

求金未有张车子，梦草聊同谢客儿。万里辛勤形骨痩，十年流落髩毛衰。蓬蒿绕舍春归后，苜蓿堆盘日上时。极目五湖烟水阔，扁舟重理钓鱼丝。

十束三锺未苦贫，端居终岁谢尘氛。春回苒苒生芳草，日暮悠悠对碧云。往事已嗟存土梗，乘时争欲辨莸薫。伤心极目空千里，肠断稽山正忆君。

君书于我不能忘，我亦思君苦断肠。女嫁儿婚方扰扰，宦情文意愈茫茫。病来颇厌杯中绿，老去时添鬓畔霜。一夜西风破残暑，蛩吟四壁倍凄凉。

阮公痛哭到途穷，碧海相望西与东。流落真同土木偶，奔驰方类马牛风。乌衣旧会嗟难继，黄耳家书杳不通。桂树连蜷猿啸苦，王孙何久滞山中。

木落山髙断旅魂，可堪云水隔烟村。分甘赖有东屯稻，托赠初无西瀼园。淮上纷纭鼙鼓震，海隅络绎羽书奔。何时却得同樽酒，弟劝兄酬笑语喧。

半生粗粝嗣先芬，肯向朝晡造业因。夜鲤晨凫那竞爽，露葵霜薤自称珍。烝豚未辨王武子，豆粥犹惭石季伦。惟有清髙井居士，葱虀麦饭久酸辛。

流落天涯任转蓬，三千窃禄愧无功。身游乌帽黄尘外，名在丹台紫府中。赖有俸钱优白傅，且教闲处着司空。挥毫拟就归田赋，检点山资苦未丰。

禁籞初尝瑞草新，侯邦仍得贵余珍。筠篮带雾分佳品，禅榻飏烟集众宾。花乳清泠仙掌露，云腴浮泛建溪春。草堂睡起传佳句，愧我难陪清路尘。

北苑春芽鬭后先，斵成圭璧任方圆。泉轻火活汤宜嫩，乳聚云浮色更鲜。一种风流香味别，几苞辐辏贵豪偏。华堂饮散纤纤捧，气爽神清作地仙。

遁迹渔盐远市朝，回廊落叶响萧萧。云迷岭岫天将雪，草没汀洲海上潮。欲寄新诗人杳杳，重寻旧会恨迢迢。暮年更欠刘龚语，门翳蓬蒿转寂寥。

远使担簦到草堂，泉州太守未相忘。素书岂但寒暄问，篚实仍分果蓏香。荔子尚滋闽岭露，蕉干犹带粤林霜。自怜辽鹤归飞倦，咀嚼偏知气味长。

赤袍画戟拥朱门，铃阁晨扃正谢宾。京兆欲行犹案事，杜陵投老尚论亲。蕙帷鹤怨空寒夜，名纸毛生踏路尘。南郡髙风非托疾，未应吐哺愧前人。

论都献赋动凝旒，谁料材髙却滞留。芸阁九乌刊蠹简，霜台一鹗在清秋。中年未得文章力，俭岁空怀儿女忧。游刃小邦真易尔，且将歌吹荐觥筹。

少时占毕共辛勤，晚岁飘零寂寞滨。未分尘埃蒙琬琰，岂容蹭蹬老麒麟。文因饱学多多辨，诗为穷愁日日新。五十专城虽不晚，汉廷诏令要词臣。

中朝旧德号儒宗，鳯阁鸾台揖下风。梦寐升沉十年事，岁寒情分两人同。竹篱茅舍穷愁我，红旆油幢富贵公。应有澄江如练白，愿凭尺素寄冥鸿。

玉昆金友播先芬，两骥腾骧踵后尘。琼笈继翻群玉府，麟符更镇五湖春。政成比屋冰霜肃，庆衍髙门雨露新。棠棣不须刊善颂，家风称述有安仁。

铄石流金正此时，乍收羲驭霁余威。屋头艶艶蟾蜍满，草际荧荧熠燿飞。沉李浮瓜聊自适，披襟散髪欲忘归。只愁玉漏频催转，坐使清凉与愿违。

昔年南渡苦奔波，天幸惊禽脱网罗。结绶怀黄真忝窃，求田问舍已蹉跎。烂柯山下樵苏贱，檇李城边鱼蟹多。萍泛蓬飘终未靖，作劳聊复强悲歌。

投老疏慵分弃捐，潜心终日玩韦编。欲临南浦开三径，更就东皋卜一廛。得意故人多厚禄，入流旧吏亦登仙。闲来且泛秦溪水，笑把兰桡上钓船。

紫陌同寻上苑春，升沉荣谢事难论。时危重叹青毡失，老去空惊白髪新。共待声名继裴马，更崇风义比雷陈。自惭持橐终无补，拟乞麾符寂寞滨。

亭午炎曦转毂迟，好风时复问雄雌。难为褦襶造门客，正是村原渇雨时。玉醴注荷湾象鼻，金杯贮水渍龙皮。琳宫散吏宁论此，幸免文书苦见治。

翛然风景可怡情，采菊东篱晓露零。天上早联卿士月，云间今见少微星。映门杨柳丝垂地，对岸芙蓉锦作屏。拟结茅茨相近住，往来二老可忘形。

涨海连天古县幽，浮家泛宅竟何求。红旗黄纸俱无预，白璧明珠岂易投。世路久谙聊尔尔，宦情将老亦悠悠。不须更说黄粱梦，二顷良田早自谋。

宣室君王欲受厘，斯民将见少休期。闲中把卷空遮眼，乱后操心甚累棋。邮置未传殷浩信，筠筒先寄乐天诗。壶中日月公应惜，拼醉樽前十様眉。

艰难险阻寄余生，重奏埙篪耳屡倾。静对竹阴谈近事，频看山色验初晴。老来渐觉忧婚嫁，禄厚宁无耻圣明。稍喜幽燕通使者，叔孙当使郢投兵。

螭坳执笔侍清光，天阁峨峨耸百常。便合挥毫演纶綍，何劳琢句鬭琳琅。峰峦对户千重碧，{禾罢}䅉连云六月凉。鳯阁鸾台有虚位，未容诸葛卧南阳。

吴越飘零已十年，侵寻绿髪变华颠。身闲且运陶公甓，力弱难先祖逖鞭。兵火广陵无旧业，沟渠檇李有新田。此怀应被元龙笑，更傍苕溪卜一廛。

流落天涯见友生，笑谈宛似旧宣城。春愁黯黯浑无奈，别恨绵绵谁与平。胶漆久要前日契，风霜不改故人情。三年留滞覉怀恶，且向云间跨海鲸。

闲官赢得自由身，且逐渔盐沧海滨。老去心情尤惜别，乱余宗党喜相亲。向平儿女催婚嫁，陶令田园翳棘榛。扰扰浮生须有后，不应迢递为鲈莼。

国恩未报作闲人，犹愧尘踪待玉宸。松菊就荒徒引领，山川信美独伤神。杜陵衰老终辞蜀，王粲登临苦忆秦。行止非人难预料，他年重上縠溪津。

烟尘仓猝到淮东，仅亢衰宗扰扰中。浩气不为忧患折，直辞宁与诡随同。西清自愧名浮实，河润深惭惠未丰。白髪相看真惜别，祗凭一溉养衰翁。

大隐堂中岸角巾，尚叨微禄不忧贫。未论方朔一嚢粟，正乏支离十束薪。泽国烟波偏苦雨，梅天蒸润更兼旬。扁舟会泛江湖去，鸥鸟相随作散人。

免涉风波千里行，江西道院久榛荆。早知季子非忘故，自笑樊生不习兵。禄赋百朋恩未报，门开三径计难成。老来渐觉无多累，遁世终期学向平。

九霄飞下白云章，宠假琳宫许退藏。梦得固难之播水，汲生安敢薄淮阳。宁随鸡鹜同争食，自喜芝兰保独芳。苕霅西山犹好在，扁舟从此钓沧浪。

漫说灵犀一点通，人生谁肯困途穷。远同汉代东方朔，近比江西黄仲熊。休戴南金双德胜，幸逢膏泽屡年丰。薄田正可捐鸡肋，义士于今少古鸿。

耆年多病心未老，异县久羁家益穷。贻书乞米朝不饱，作赋教子文尤工。春风不消两鬓雪，酒力尚借双腮红。归来群芳已零落，苦恨𫛸鴂鸣匆匆。

层冰积雪已经旬，霁色初欣日在人。一岁暗添身渐老，百篇赓和笔如神。金花柏叶聊图醉，车柳舟刍漫逐贫。苦恨郊原芳意晚，预期联骑去寻春。

跳丸日月走虚空，又见曦轮参尾中。冰雪侵凌伤暖律，芳菲排办待和风。家无儋石犹能乐，腹有诗书未是穷。酒后笑谈无畔岸，更将妙道问鸿蒙。

玉烛初更品物新，又观剪彩镂金人。休嗟岁岁年年貌，且送奇奇怪怪神。酒有十千元自富，食兼三九未全贫。王孙诗笔能鏖战，夜遣偏师敌富春。

一三五七变而通，端月骎骎气已中。花胜菜羮新节物，柳条桃萼旧春风。诗成杜老曾悲雪，文就韩公向讳穷。我有乡名实不足，已将贫富任空蒙。

廷尉归来解组缨，门前罗雀自飞鸣。已悲楚相为廉吏，更愧相如擅长名。十部贻书宁有补，五浆先馈岂无惊。朝廷不晚颁贤诏，伫看鹏抟万里程。

蹑𪨗担簦又徙居，未能慷慨赋归与。浯溪难继中兴颂，西塞重寻渔父书。故国山川怀望切，在廷知旧记怜疏。不须更论升沉事，锺釡年年粟有余。

闻说王门久曳裾，余皇曾奉数行书。柯山倥偬难为客，海岸萧条且屏居。侯喜不应操耒具，井丹宁肯食葱菹。扁舟过我非难事，百结心旌待子舒。

闻说移居向越州，三生风月旧曾游。秦碑古字应难读，禹穴余书尚可求。海蟹江珧荐{酉灵}醁，林苞野蕨助肴羞。遥知屡下陈蕃榻，顾我飘零阻献酬。

十年出处略相同，名在丹台第几重。欲富未能求五牸，为贫聊且受三锺。寒灰复焰惭安国，穷鬼何知笑伯龙。泛宅浮家苕霅上，一觞一咏可从容。

海上欣逢梅柳新，旅怀凄惨倍伤春。飘浮正类河中木，聚散还同陌上尘。终拟文章为世用，未应富贵后时人。登临况有新诗句，满箧珠玑岂患贫。

十日寒云不肯晴，黑貂裘敝客心惊。旗亭雪湿难沽酒，炀灶烟消类戛羮。学辩痴龙真末技，文摛彩鳯亦虚名。山居自足三冬用，老大何嫌秉烛明。

倦翼卑飞忆故林，弟兄隔阔倍伤心。神州翻作豺狼窟，天堑犹防马棰侵。何幸鸰原同急难，宁将茅茹论升沉。不须更语刘玄德，始觉元龙用意深。

寥落羁栖向海隅，终年局促卧蜗庐。闲如白傅不饮酒，穷似虞卿懒著书。永夜悲凉聼蟋蟀，几回圆缺看蟾蜍。扶摇何日乘风去，独跨鲸鱼上碧虚。

文场决胜事何如，神助曾无合浦珠。正论久知传木铎，哇音宁使混錞釪。土风未改犹思楚，射御今应复教吴。白雪调髙难继和，埙篪歌咏古相须。

笔砚情亲二十年，相逢直欲尽君欢。短檠况味同春梦，老鹤精神耐岁寒。闭户每欣闻杖履，衔杯屡笑倒巾冠。墙头梅萼休嗟晚，为恐骚人思渐阑。

回首宣城一梦间，黄公垆畔记前欢。故交十载穷空谷，得路三人到广寒。韩愈应须拜东野，锺仪未必困南冠。平津晚佩黄金印，穏步青云兴始阑。

投老侵寻两鬓斑，十年情绪几悲欢。深倾玉醑何辞醉，养就金丹不畏寒。鹤驭且芸昆阆草，鸾台曾著鵔鸃冠。少时豪气消磨尽，赖有诗情偶未阑。

结友何殊杵臼间，旧游重话发清欢。西江候月愁宵永，南郭寻梅耐岁寒。老笔尚凌游猎赋，刚肠宜戴触邪冠。鹗书屡上初无补，宣室咨询待夜阑。

流落天涯强自寛，清樽相对漫追欢。难求美玉能回暖，岂有良金解辟寒。放旷尚惭垂贝带，招徕安敢望皮冠。野梅官柳聊行乐，坐见峥嵘岁已阑。

曾缀枫宸供奉班，异乡飘泊若为欢。翟公罗雀交情见，郑老无毡客坐寒。稍喜羽书清紫塞，欲从鞍马愧儒冠。箧中未有归田赋，敢谓临波意便阑。

手折梅花驿使传，在原鸰翼尚翩翩。老来庾信多愁思，归去陶潜只醉眠。穷巷悄无车马迹，安心久解祖师禅。梦回云海遥千里，春草池塘忆惠连。

坐看霜霰送穷冬，流落天涯类断蓬。词翰难陪杜陵老，沧浪聊访紫谿翁。想寻芳草门庭在，忆对梅花笑语同。海腊腥咸难致远，漫凭黄耳附书筒。

文传台阁播声名，我老何庸作重轻。束缊莫能还逐妇，亡羊因使叹无兄。初期荐牍青冥上，忽泛扁舟沧海行。病已好同游甫里，虹桥风月待秋清。

海滨遁迹拟求安，老矣尤谙世路难。地远巳辞龟钮印，身闲仍带鹿皮冠。少陵宴坐惟观壁，彭泽知非欲去官。鹏鷃逍遥皆自适，勿疑控地笑扶抟。

心似行云忆故山，干戈满地欲归难。愁肠索寞频浇酒，病骨支离懒正冠。郑太田多犹乏食，阮公钱入便辞官。久知身世皆如梦，万事何须苦控抟。

旧结茅茨阅十春，忆曾扪虱话酸辛。当年巳讶霜髭老，今日何辞酒盏频。得俊东床人似玉，颂功槐府笔挥银。从今稳步青云上，聊慰投闲物外人。

红日新添一线催，竹炉纸阁聚寒灰。雨滋长亩才抽麦，雪渍南枝欲放梅。岁月峥嵘嗟老矣，弟兄漂泊思悠哉。扁舟过我消离恨，肯使云帆取次回。

岁晚栖栖作远游，足音真可慰穷愁。身闲文史聊覃思，老去田园亦强谋。旋拨浊醪𥬠冻酒，何嫌粝食办晨羞。新篇起我超然兴，苦恨轻装不少留。

隐约平林夕照红，杖藜松径叩莲宫。有言未必输摩诘，得句何妨示己公。自静其心心合道，无情于境境成空。谁知觌面相看处，洞水西流信已通。

余闰推迁岁已新，青阳不待月加寅。朔风卷雪寒催腊，和气消冰早变春。细饼堆盘随旧俗，磔牛当路乐村民。流光衮衮催人老，心地闲来只任真。

七始初华国令新，芸芸品汇达于寅。葭灰潜动先占候，柳眼偷开早报春。曾见花枝沾近侍，且颁寛诏泽编民。镜中鬓髪萧萧改，却羡松筠自葆真。

一望东郊草色匀，暄然和气物皆春。发生青陆权舆始，恢复皇州送喜频。胜镂金花人渐老，盘堆生菜味尤新。赓歌共睹中兴日，击壤难酬尧舜仁。

二李诗名播浙东，二车豪迈气争雄。霜台健笔凌骚雅，鳯沼余波入古风。赋就崧髙辞并美，集编华萼句皆工。庞眉书客遗音在，白玉楼成事已空。

万里长江势若倾，登临仍值雨初晴。前山依约云方敛，远树参差晚更明。禅榻静寻僧舍宿，扁舟闲傍钓矶横。时危满目伤心事，谁把留犁再歃盟。

流年苒苒又秋中，对酒何须念固穷。飒飒西风破残暑，迢迢银汉泻长空。一轮已见今宵满，千里宁知此意同。名姓旧闻题斧扆，重看通籍大明宫。

伏雨阑风倦暑途，傍檐疏竹暂清虚。蓝田颇畏赵卿日，裹饭频经乾竺居。过岭黄云收{禾罢}䅉，隔溪烟瞑点舂鉏。山川信美怀吾土，何必临川更羡鱼。

凄凄风雨卷重茅，幽径荒凉杞菊凋。媚学仅能延赵子，言诗何遽失参寥。人情狙诈真难测，愁绪牛毛未易消。静闭柴门谁与晤，惟堪痛饮读离骚。

一溪春水碧潺湲，舟溯奔滩激浪喧。雨洗陇苗何限绿，日催林杏不胜繁。峰峦环合疑无路，草木蒙茸忽见村。自叹经年久为客，静聼啼鸟更消魂。

短篱深院独开迟，似恐芳心别有期。细雨班班珠溅泪，苦寒戚戚玉消肌。数枝屋角争先见，万点墙阴烂漫披。冷艶清香能几许，虚堂犹得荐瑶卮。

破腊开花苦恨迟，雪中辜负赏心期。铅黄犹见涂娇额，獭髓应难补病肌。泪滴玉容空寂寞，妆成半面已离披。莫教点缀苍苔地，要对残芳釂屈卮。

六花撩乱似飞蓬，落处宁分室与宫。墨突不黔非减爨，秦乌变白罢盘风。华颠欺我三千丈，劲气输他十八公。待得烛龙衔耀至，冰消云卷静归空。

深巷髙眠路不通，谁知车骑谒王宫。威凌布被秋宵雨，色比麻衣曹国风。乱撃雁陂思李将，闲披鹤氅忆王公。凄凉惟有诗人苦，忍冻孤吟四壁空。

韬霞掩日冷云同，恍惚身游银色宫。善巧作花轻堕砌，强名解舞漫随风。四郊普覆沾丰泽，万室平分荷至公。兴减有时无着相，观空是色色还空。

瑶花飞舞下洪蒙，冷落茶烟古佛宫。剪水装花俱是幻，开帘入隙总因风。门无行迹知袁令，坐拥重裘属卫公。遥想净名禅榻上，蒙头端坐万缘空。

寒威逗晓入帘栊，乱雨天花帝释宫。皓皓易污休拥篲，纷纷何似祗从风。能文谁复延枚叟，乘兴真宜访戴公。老去映书无眼力，夜阑惟喜月当空。

霭霭云衢凝不通，人间化出玉华宫。汗漫光转方舆地，淅沥声随广莫风。飞絮比轻知酷似，寒梅妒洁谅非公。已占三白为嘉瑞，愁杀贫家甔石空。

朔风千里冻寒云，三白呈祥副所闻。洒处萧萧仍淅淅，风来霭霭复雰雰。糢糊碧瓦俱同色，挺特疏梅自出群。忽忆去年诗酒会，邹枚司马尽能文。

百里清波一苇航，茅檐灯火照渔梁。寒吹褐袂风头急，夜洒篷窗雪片飏。乘兴去寻戴安道，异书思见蔡中郎。胸怀礧碨须倾倒，樽酒相看气味长。

三年绝域寄孤身，啮雪吞旃踵昔人。琴奏南音惟念楚，鸡鸣中夜忽离秦。重来泽国寻渔父，免向沙埸逐雁臣。好在五湖波浪阔，解缨濯尽塞垣尘。

珥笔风声播上流，旧闻道院颇优游。好将省闼弥纶手，聊寄朝廷共理忧。阖境钩锄知少盗，他时襦袴会腾讴。自惭为郡无佳政，且作卢敖汗漫游。

凛然气节压冰霜，经岁朝绅惹御香。吾道难行惊俗眼，斯文将堕振颓纲。他年致主千秋鉴，此日荣亲太守章。父子相仍居两省，莱衣归奉冻醪觞。

荣路回翔莫叹迟，郊居连岁捧泥芝。虎符已被新章绶，茜绂犹循旧品仪。应佩宝瓶三日宠，却同显祖四明时。一门丰泽知难报，就日倾心比露葵。

踪迹飘然寄海隅，往来宁复论亲疏。风烟冷落渔樵市，钟磬萧条释梵居。卜筑拟为常侍赋，干时休奉子公书。泰亨乃见能连茹，剥极安知不得舆。蹭蹬且同栖枥马，𪡋喁真类失波鱼。男儿所患无能尔，穷达终应有命与。战伐干戈诛猰{犭俞}，急难兄弟困雝渠。敢忘越石思枭虏，终学陶潜自荷锄。婢膝奴颜焉敢比，蜡言栀貌亦羞予。嵇康岂肯为尸祝，杨意何能荐子虚。流落丹心徒许国，衰迟华髪渐盈梳。勿惊岁晚多怀感，处顺安排乐有余。

骖鸾驾鹤上青田，万壑千岩古洞天。堂上弦歌真吏隐，不愁淮浦有风传。

春光欲动草芊芊，水绿山青上濑船。若使周公但茅屋，雪袍宁醉楚江边。

几岁飘零领外祠，新衔不带假银绯。寻鱼不管娇痴女，措大从来自绿衣。

平生未省历瓯闽，叠𪩘层峰困旅人。珍重鲍娘诗句好，江南别是一家春。

两州水向岭头分，入眼溪山处处新。春色故应无彼此，江南未必胜瓯闽。

决遣惭非朱子元，纷纷讼牒拥輶轩。自嗟虚忝皇华使，材拙将何广上恩。

滮田苒苒新苗出，烟陇翛翛宿麦黄。正是春晴蠺月好，家家织妇采柔桑。

尘垢纷纷漫扫除，可怜干死蠹书鱼。何须更待青藜照，只合斋心读误书。

谁知至宝秘冥山，费尽聪明觅转艰。漫说化城为止息，我今已得髻珠还。

遍覆包容等太空，乾坤都在范围中。须知一点灵台地，妙湛圆明未易穷。

凡圣同居亦偶然，谁知龙藏结良缘。闻公旧有谈天口，为借深潭五百年。

华鲸祗为催晨粥，想像沧波夜不冥。香饭已闻钟鼓响，何须呼唤若丁宁。

君既择臣臣择君，胡为委贽事愚人。李生若是真王佐，岂向偏方遽杀身。

本来无物可修治，一击当年何所知。拱手问师都不语，等闲拈起布毛吹。

列戟排枪几百竿，森森直节逼人寒。从初一击心方悟，筛月吟风尽可观。

世祖驰驱复汉家，故人髙卧老烟霞。至今只说羊裘好，拜衮谁思邓仲华。

新种修篁翠叶稠，凛然清节坐惊秋。官曹咸类崔斯立，风味仍同王子猷。暂却鹭鹓仍退食，鸾凰此日小迟留。吟哦自是公家事，我亦身闲愧食浮。

云涛雪浪蹙天浮，隐隐征帆去未休。蛟蜃伏藏舟楫穏，将军何用说防秋。

文章小技等秋毫，鄙作空令笔史劳。闻道东家方给札，柯藤谷楮两相髙。

眼看时事又更新，尚对黄花笑逐臣。凫雁去来缘底事，功名真复付何人。

女子争桑事至微，两国暴骨实堪悲。太行孟门岂崭绝，坐觉人情尤崄巇。

两宫北狩未能归，岁岁愁看塞雁飞。马上勤劳天子诏，莫教霜霰拂龙衣。

淮南千里少遗民，万顷膏腴变棘榛。辟地营田真上策，稻粱已见满仓囷。

万幕如云振鼓鼙，角声呜咽马惊嘶。亚夫持重惟坚壁，应为桑榆太白低。

闻道淮西遏贼锋，捷书半夜到行宫。投戈尽是三齐士，不用鲸鲵志武功。

签军五万立降旗，虏将仓皇去莫追。已出寿春三百里，将军旋旆整归师。

君王圣武自临戎，诸将欢呼战必躬。不是江头旗鼓出，退师安得却成功。

再岁吴门赋出车，庙堂谋断两相符。中兴功业休嗟晚，收复关河是壮图。

皇朝德泽浸寰瀛，伪虏乘时敢抗衡。南北生民皆赤子，自然不战屈人兵。

溪山缭绕逾千里，水陆驰驱阅五州。不是江鲈胜肥羜，此身那肯便东游。

塞侯微巧为求名，司马巧宦至九卿。汲黯戆直安仁拙，千载悠悠谁重轻。

廷尉结袜名愈重，力士脱靴谗遽臻。君子小人所怀异，择地而行乃保身。

司马万事只称好，司空老矣三宜休。处世何庸夸蹇蹇，济时无术早抽头。

啄腐吞腥聊当肉，消烦止渇必资茶。凭君为汲松江水，活火煎来泛乳花。

当衢甲第起青烟，曾见升平富贵年。一旦凄凉人事改，不劳优孟戏君前。

绿叶盈条巧剪裁，余花犹有两三开。新来试手移桃李，待向茅堂取次栽。

大姓输钱欲赡军，州符县帖闹如云。于今却羡锺山老，用尽经纶得二分。

山遥水阔方通婺，笋嫩鱼肥已胜衢。寄语长潭隐君子，别来薇蕨味何殊。

白足苍颜老行全，曾随逐客海南边。愿将一滴曹溪水，救取城中劫火然。

折得寒梅全未开，铜瓶贮水养根荄。临鸾竞洗晨妆面，疑是春风入户来。

虚堂卧听雨如倾，却讶蟾光透牖明。起唤仆人犹未醒，楼头挝鼓报三更。

沦身绝域久睽孤，投老归来鬓髪疏。不但髙人能笑我，此生安敢食鲈鱼。

三年海上牧羊群，已分沙埸寄旅魂。满面尘埃人不识，相看惟觉语音存。

风霜不改旧茅茨，自悔轻身触祸机。丈室本来无一物，犹存禅榻待翁归。

黄童白叟喜相迎，底事吴侬亦有情。绝域归来真异事，幸逢西北罢戈兵。

萧萧草木映疏篱，猿鹤相看似见疑。大雅保身还自愧，不须更诵北山移。

南北飘零三十秋，乱离重到旧扬州。田园芜没身空老，却羡如今马少游。

投老耽书未肯休，世间万绪判悠悠。草堂盖罢浑无事，犹待翻修五鳯楼。

云海茫茫天一涯，田园芜没竟何归。福廷自可求灵药，夜月虚传掩少微。莫讶长须寻不得，只缘双鲤别来稀。三间茅屋何时办，白发相看傍钓矶。

炎正中微，泰极而否。边陲云扰，中原糜沸。靖康之元，逼我京师。金汤弛备，兵缠紫微。天方佑宋，帝在济阳。貔貅十万，左右陈行。旌旗蔽野，戈鋋彗云。八神警跸，七萃骏奔。移师商丘，亿兆乐推。讴歌狱讼，竭蹶咸归。爰登宝位，爰绍丕基。兢兢业业，一日万机。既巡淮甸，乃莅浙江。遣使聘问，原隰相望。两宫未复，夙夜靡遑。经之营之，十有余年。戊午之秋，使车来旋。谓彼邻国，远达温言。欲讲盟好，厥志已坚。使在淮浦，众言盈庭。如蜩如螗，如沸如羹。更唱迭和，万口狺狺。帝若不闻，默与神谋。圣志先定，惟相是诹。轺车戾止，和好是求。复我河南，旧县与州。疆界方交，左贤被罪。谋臣既歼，信誓中悔。古贤继之，矜其勇鸷。氛尘冥冥，侵我淮泗。帝赫斯怒，张我皇威。乃敕六将，建尔鼓旗。追奔逐北，于淮之湄。师入陈许，亦反濉涣。两都震惧，人心冰泮。元戎𫘝马，往告于金。群情愕眙，罔敢来侵。皇天悔祸，殊邻革心。按兵于境，旧盟是寻。锡以金帛，稛载方舟。皇华络绎，典礼具修。载书孔明，戎车遄迈。质于鬼神，万世永赖。龙楯来归，兆庶雨泣。圣心孺慕，哀恫罔极。百神毕会，缵禹之迹。永祐后昆，山川叶吉。长乐就养，袆衣褕翟。万寿称觞，怡心顺色。晨羞既进，夕膳载加。天子之孝，修于邦家。归马散牛，句戈束矢。大将释师，军政咸理。淮滨之民，夜眠晏起。秉尔耒耜，或耘或宣，惟仲山甫。爱莫助之，民鲜克举。我宋之隆，君臣会通。咸有一德，协于尹躬。中兴之功，薰灼夷夏。臣作是诗，以继周雅。

中兴功业竟如何，决胜终疑算未多。使者出疆思陆贾，君王当馈忆廉颇。深思社稷堪流涕，闻说风尘合枕戈。自叹书生无远略，五湖烟浪整渔蓑。

春江渺渺草芊芊，晓色晴岚映客船。结绶相先真偶尔，盍簪易失故依然。获麟笔削闲中断，吐凤文词海外传。行李同途不同发，消魂回首各风烟。

黄树性坚正，枝叶已刚愿。三十六旬久，增生才方寸。今何成修林，左右映霞蔓。良材岂一二，所期在不钝。

令人却忆漫浪翁。

