卷雪楼前万里江，乱峰卓列森旗枪。上有甘公古祠宇，节制洪流掌风雨。甘公一去逾千年，至今忠义犹凛然。我来再拜揽尘迹，斜阳白鸟横苍烟。

草县一相值，忽思倾盖时。年来无限事，别后几篇诗。石乱水流急，竹深烟散迟。兵戈方满眼，我辈欲何之。

山拥千家邑，江涵万顷天。洪涛舂落日，老树秣荒烟。失路或搔首，夷途争着鞭。劳生几寒暑，半鬓已苍然。

华发中年感，青阳万物和。倦寻先友记，贫羡力田科。江远千帆落，天空一雁过。还家得新岁，童稚想婆娑。

沧洲叶脱风有声，渔舠两两从复横。菁江步口日欲没，竹山潭边潮欲生。

鸣榔四合波围蹙，挂网雪鳞穿翠束。惊起沙头白雁群，斜行书破秋天绿。

鲜鲜歌者衣，扎扎机中练。美人富千绮，寒女无一线。古风日以远，薄俗日以变。悲哉扊扅歌，女子羞自衒。男儿乖持操，蹙踖叹贫贱。

