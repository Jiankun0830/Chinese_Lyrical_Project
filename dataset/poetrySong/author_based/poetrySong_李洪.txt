春事忽已阑，年华何驶急。客子困穷年，卧若蛇蚓蛰。泥深没屐齿，市桥灯熠熠。残缸玉虫缀，檐雨泫如泣。归期傥有征，缓我百忧集。余生本畸人，三年楚囚絷。经商逐毫末，索米慁畿邑。君门深九重，无籍岂敢入。涸辙望斗升，然桂炊玉粒。妻孥寄田庐，诛茆冬未葺。朅来几弦晦，漏屋想沾湿。但喜一犁足，犉犊起{角咠}{角咠}。耕耨贵及时，归欤具籉笠。

史侯眉山英，壮岁陪戎旃。胸蟠九云梦，笔倒三峡泉。封侯直易尔，唾手平幽燕。相国昔分陕，幕府罗隽贤。公于二三子，肮脏孰差肩。纶巾白羽扇，谈笑清渭汧。功名晚蹉跎，肯著祖逖鞭。南游上会稽，却泛洞庭船。九嶷多隠逸，千里跨马鞯。邂逅阖闾城，倾盖欣忘年。诵我阮籍诗，三叹涕泗涟。客怀已趣装，握手临道边。归欤指衡麓，未办买山钱。他年遇回雁，寄我湘中篇。

霜飚何凄冽，岁晏同漂泊。男儿志四方，宁久怨落魄。怀忠思报国，结义重然诺。死生贫贱间，交情今寂寞。差观世态浇，未遇所立卓。英衮卧东山，南极仰衡霍。复期宇县清，重使混沌凿。会见官仪修，再卜东邑洛。否运行当倾，宇宙见开拓。他年功名逼，岂但持禁橐。堂堂苍须眉，形貌画麟阁。如何决此行，径欲就邱壑。五十非无闻，斯文犹木铎。愿保千金躯，百鸟见一鹗。

我昔观华严，心熟毘卢境。东南有支提，千圣会岩岭。欲从善财问，怅此路悠永。朅来縻王事，胜处每参请。弹指开重楼，结愿发深省。寄谢德云师，相见在别顶。禅翁游江湖，传衣自双径。向来梅子熟，一衲伴千圣。十年此趺坐，楼阁方鼎盛。夜阑拨炉灰，衲也吾所敬。我如老摩诘，到处扣禅病。接淅复过云，林端隔清磬。

威凤翔千仞，览辉以来仪。天骥渥洼种，𥬞云不受羁。江侯南国珍，剑佩光陆离。三道对清问，万言敷箴规。云霄跬步蹑，分教小差池。中都冠盖躔，屈处金谷司。奏课应迁格，腾达当在兹。元枢国士赏，天子前席咨。一言寤凝旒，致主跻轩羲。抱负经济才，凛然谏诤姿。朝阳庆凤鸣，冀北空䯄骊。士为知己用，素蕴得尽施。丞贰须要剧，台阁未应迟。需次指柯山，买船泛钓矶。暑行戒接淅，江边远风披。病夫困尘土，倚玉惭葭枝。分携莫能送，别酒何堪持。傥经子陵濑，扫壁寻题诗。前途得好句，慰我别后思。

江南山尽处，开辟如石门。下有琴筑声，哀湍激箭奔。残雪护峰顶，篁竹如四垣。老翁仅百岁，曝背抱儿孙。问之不我譍，嗒然而忘言。疑尔秦人徒，此类桃花源。寒日欲西颓，不容驻短辕。驱车下山去，逼耳闻清猿。回顾但烟霭，路绝无攀援。他年傥再逢，共醉老瓦盆。

肩舆转绿畴，跨浦蹑石梁。暮投瑞峰宿，野色杂莽苍。鱼盐海市隘，松竹山径凉。解衣借僧庐，煮茗涤枯肠。顿忘庚火争，秋色已侵床。古戍此何夕，冠盖来徜徉。一杯偶相属，荔丹咀冰霜。哦诗兴清绝，天池看鹏翔。

束书辞都门，整棹还苕川。羁游二十春，寓农安一廛。家无卓锥地，三挈囊衣迁。移居古城隅，开门枕漪涟。容膝居易安，环堵地自偏。水竹惭履道，风物异平泉。扫轨谢奔竞，面壁参枯禅。仰愧此坊名，飞英驰日边。吾方师老圃，樊须无间然。何当毕婚嫁，四十在明年。

造物蕴神巧，轩豁露真趣。嵌空划仙掌，罅拆喷石乳。半壁垂鲛绡，晴天洒飞雨。扪萝不知疲，酷爱岩石古。彼姝逝杳绝，灵虬孰能睹。玉册閟篆籀，三坟阙难补。徘徊挹翠浪，洗涤面尘土。回舆带夕岚，哦诗愧吴语。

尚书妙德望，曳履闻直声。献纳雨露边，斯文有统盟。重席侍经幄，藻鉴持铨衡。不惮推毂士，规摹汉西京。五色深补衮，三入厌承明。欻起莼鲈思，径作吴松行。名位九牧耸，富贵一毫轻。徜徉霅溪上，结庐依化城。摆落轩冕累，白屋倒屣迎。实际契禅宗，虚静合仙经。圣朝亟图旧，世臣重典刑。苍生望东山，盐梅待调羹。引年章屡却，勇决非矫情。雍容进退间，夷惠和且清。出纶冠奎文，安车示尊荣。乐天宅池台，翁仲金余籯。公贵无留资，韩宣有卿名。时方需大老，复当佐升平。它年秉旄地，堂上有奇兵。恢复还旧都，翠华驾云亭。贱子荷英盼，炼句愧阴铿。请歌公归兮，盍使季札听。

僦屋东瓯城，爽气挹西山。飓风忽作恶，柴荆不容关。再徙得陋巷，藩拔井亦眢。稍毕涂塈功，已觉容膝安。庭前木亦嘉，修竹才数竿。幽艳海榴红，翠幄霜苞丹。明窗置棐几，荒畦整药栏。儿曹颇解事，扫径见秋兰。邻里来相贺，知我非热官。使令勿狙诈，办此良独难。未祭孙宝灶，且乐陶令闲。今日我重九，一酌还酡颜。

阊阖风势饕，朔雪夜方积。窗隙散明玑，瓦沟露微白。讙哗竞儿曹，跼蹐愁病客。汉淮铁衣冷，剿敌要长策。安得郭代公，英气压质勒。又思李常侍，衔枚擒蔡贼。仰{宀/十/见}黄屋忧，稍塞素餐责。四郊正多垒，万室况艰食。岂暇歌幽兰，但愿丰穱麦。早晚休王师，奏凯献酋馘。

秋声振窾木，槁叶随飞蓬。起视篱下华，灼灼夭桃容。天公等儿戏，小草发纤秾。乍疑武陵源，秦人傥再逢。又如灵云老，禅机投剑锋。畴昔粪土广，靖节吾所宗。不然荐坠露，三闾挹遐踪。吕令载黄花，鞠裳表其衷。浊醪乱眼缬，衰颜暂时红。肯效玄都吟，葵麦摇春风。

君不见洛阳拜尘友，欲取金印系肘后。又不见长安轻薄儿，谁道青云不可梯。雨露翻覆岂无意，炙手新交旧交弃。华轩丹毂照青春，列屋娥眉妒宠新。若非大夫尝便客，亦是丞相拂须人。车如鸡栖马如狗，疾恶今无朱伯厚。甘向青陵老种瓜，肯效南山歌落豆。直如弦，死道边。杵臼论交世谁数，翟公勒门吁可怜。

酌君以乌程若下之酒，赠君以鲁山于𫇭之声。酒以惜在原兄弟之别，歌以见爱民父母之情。大江襟喉城铁瓮，万旅连营地势重。天弧北射扫欃枪，云阳健令时方用。从官四十腰铜章，莱衣弄孙娱高堂。未妨朿湿先驭吏，立去败群如牧羊。茧丝保障优租赋，瓯窭污邪饱禾黍。冠盖使客应荐贤，不日姓名彻当宁。索别作恶殊匆匆，呻吟病卧号秋蛩。松竹读书得新句，缄题数寄北来鸿。

繁雄茂苑侔汉辅，森戟凝香古佳处。鹓鹭行除半刺贤，万井提封赖摩拊。公家名德世有人，伯仲于今见伊吕。妙龄籍甚驰日边，粉闱握兰将振羽。故为补外便亲养，知已家庭真内举。画鹢鸣铙催去程，垂虹松江对烟雨。西北高楼插暮霞，荷芰池光破炎暑。平分风月助诗兴，一诺无事留公府。却寻馆娃歌舞地，麋鹿台荒尽禾黍。剑池古色湛寒泉，响屧采香迷岛屿。仙鬼遗踪杳茫昧，临赋余情时访古。治中别驾称展骥，末俗媕娿讥越俎。简书狱市抵胡粤，末界马牛视齐楚。欲了官事儿辈痴，钳柅吏欺租赋簿。退食萧然绝点埃，亦有佳客酬谈麈。想席未煖诏已颁，稳上丹墀看布武。故人贫病寄江湖，一衲蒙头参马祖。时凭尺素问沉绵，临别索诗愧吴语。

君不见冯公之岭摩苍天，危梁峻坂相属联。樵夫跬步不得上，仰视悬石势欲颠。下有飞泉泻鸣瀑，舂撞嵓窦汇山麓。飞流溅沫冰雪寒，萝茑荒林猿狖伏。傍穿鸟道人踪绝，怪石虎踞苍崖裂。扪参历井路屈盘，九折羊肠车轴折。如何年少远游子，担簦蹑𪨗来过此。或欲挟策干君王，亦有辞家远从仕。马痡仆倦栖茅屋，夜汲岩泉燃楚竹。赐璧封侯事渺茫，涂穷未免阮生哭。遐想太古开辟初，地隔东瓯擅一隅。山腰凿石自何代，要令海宇同车书。不知冯公亦何者，姓名宛与兹山俱。我行适当三伏间，霪霖积潦行路难。家住太湖三万顷，烟波回想洞庭山。

沧溟浩淼浮寰区，八纮九野水所储。介虫族类信众伙，穷极诡怪堪嗟吁。巨鳌屃赑冠灵岛，应龙连蜷颔骊珠。异哉斯鱼盈百尺，失水安得波涛俱。妖蜃疑遭旌阳絷，长蛟端被周处诛。井蛙不识东海若，鸒斯宁信北溟鱼。聚观堵墙骇莫辨，妄意其名能自呼。鬐鬣坚顽侔铁角，肌肉硕大争翦除。真成潜虬厄水{氵裔}，谁谓王鲔惟山居。矧过屠门快大嚼，况鼓庖刀砉投虚。罔能深藏类谷鲋，忽从变化同隙驹。独茧岂羡詹何巧，巨犗还笑任公踈。滩涘寄命在顷刻，神龙鱼服丧厥躯。嗣宗诗成出月胁，博考传记搜秘图。饿氓殍腹属厌幸，脔取凌晨俄过晡。老饕染指饫鼋鼎，里闾载酒行以车。阿咸得句不敢出，身同惠子方据梧。暴殄天物古所戒，志怪泚笔将特书。

大士神通超一切，果成道备栖觉地。庞眉山立孰写真，水墨良因作游戏。明窗棐几氎巾浄，竹炉柏子香云细。绦绳乍解目增明，短幅溪藤联数纸。当年意匠寄高远，惨淡风云生眼底。穹岩怪石随步奇，岳鬼蛮奴凛生意。僧繇未貌锦幪像，道子曾罢长安市。手携贝多口忘言，缾莹琉璃瞻舍利。或嘿或语或慈威，亦蹑芒鞋将渡水。天女献供颜如莲，结习自空花堕袂。神闲态逸赞莫穷，墨妙笔精足珍秘。萧然着我岩壑中，雁荡经行恍能识。诗成倒挽两龙湫，不用韩公为画记。

南山长鬣五大夫，峩冠织翠华襟裾。老藏山泽骨相臞，捐躯鼎鼐计不踈。偶向寒窗伴腐儒，坦腹耸身止坐隅。鼻观如与芝兰俱，非烟非雾时有无。愧尔不及清庙瑚，窃蒙顾盼承吹嘘。弥明不解世俗书，哑然尚能赋此乎。我惭刘侯敢诋渠，明窗昼永勤三余。三生结习痛扫除，尚余闻熏六凿俱。篆烟起灭凌太虚，嗒然隠几兼忘吾。

前年吴兴雪三尺，街头十日无行迹。南山千峰蟠玉虬，太湖万顷镕银色。腐儒冻死但长哦，男呻女吟空四壁。去年强邻窥淮淝，铁马成群来塞北。将军授钺横雕戈，雪满弓韬对勍敌。捷书夜到甘泉宫，玉靶角弓自天锡。已观积甲熊耳齐，坐觉洗兵天河窄。今年腊尽寓东瓯，地接炎方少三白。梅梢柳眼漏泄春，笋茁兰芽遽堪摘。冬深未省见冰霜，挟纩无施况狐腋。朝来北风吹石裂，海气岚烟乱山碧。遐想瑞叶舞层霄，剪裁不费造化力。丰年一饱戴君恩，比屋千家消疠疫。长江远近要舒发，深恐阳骄无宿麦。徒披鹤氅怀兔园，速遣祥霙慰北客。

惟龙湫兮其源莫穷，利万物兮精神可通。岁大旱兮我民之恫，酌彼泉兮神听孔聪。击鼓坎坎兮于神之宫，薄采溪毛兮馈进两公。神欣欣兮鉴我民衷，神之来兮雨其蒙。念我稼穑兮涤去爞爞，缾罂甚小兮膏泽甚丰。骄阳摧威兮奔走丰霳，民之讴歌兮千古英风。

旱既太甚神是吁兮，一勺之水为甘霔兮。伊神正直歆诚愫兮，三日为霖弥旬注兮。我稼既兴舟在步兮，微我两公余曷愬兮。击鼓其镗山之下兮，桂酒椒浆饯神去兮。功成惠孚去不顾兮，携幼扶鲐民塞路兮。卒相有年多黍稌兮，泽惠无忘永终古兮。

曲江罢相迹如扫，满朝媕娿无谏草。动地渔阳鼙鼓惊，旧将半死哥舒老。蜀道乘骡万里来，不识平原济世才。仓皇灵武送玉册，岂顾九庙蒙尘埃。天开地辟扶皇纪，李郭功成安史死。一日三朝有深意，臣结胸中老文字。麻鞋诗老脱贼来，北征自足配磨崖。我思潇湘不易到，谁持墨本心眼开。鉴古评诗增感慨，无逸图亡山水在。君不见阿忠少日历艰贫，汤餠曾持半臂卖。

九五飞龙阐文化，明光亲策穿杨射。重瞳左右列皋夔，鹄立胪传玉阶下。乙科首冠持橐门，衣钵家声传子舍。扶阳一经世青毡，天语褒嘉增宠假。衣冠盛事耀儒绅，马走牛医皆衒咤。君才端合连八科，丽藻明玑美无价。他年落笔中书堂，更分跋烛金銮夜。诏成速招赞普朝，感动宁须奉天赦。廼翁东山倾士望，内集风流继诸谢。买船径度子陵滩，不待琼林霑玉斚。谓言归心驰寝门，戏彩趋庭及槐夏。顾我惭称李耳孙，冗散时遭官长骂。效颦累月漫笞儿，行矣归田老耕稼。

北风吹雪飞千山，雪深山径难往还。长林乔木敛秀色，层崖叠嶂雕苍颜。山腹痴云结寒润，山巅去天不盈寸。溪湍岩瀑争喧豗，兽蹄鸟迹皆逃遁。中有驿使输皇纲，群骡任重人束装。旌旗不展岚气湿，鞍辔稳驭銮声𫓭。危桥当道不可过，怒挥鞭棰驱慵惰。栈阁萦纡铁勒寒，荆榛暗刺毡衣破。骡行迢遰风萧𩙫，倦来谁复鸣鞭梢。忽逢大渡凛毛骨，深沉时若潜虬蛟。作急呼舟渡斯水，寻得舟人来数里。一舟已去一舟行，掉入深潭浪花起。舟移岸曲人争先，牵骡束货行挥鞭。芦深峡束积雪滑，十步九止愁其颠。骡行隤败人枵腹，民家借爨黄粱熟。人餐骡饲幸平恬，其奈门前去程促。山前山后开梅花，卧溪枯树寒槎牙。关情一片青烟下，深闭柴门三四家。行行渐出平川路，回首千山暝云雾。自知驿舍更一程，指点山坳深处住。解鞍摘货驿舍宽，地炉榾柮烟辛酸。群骡入厩人饱睡，明朝一驿可输官。绢落并刀悭数尺，衡从笔墨开胸臆。尽将此景作此图，轻描浓抹无凝积。古来摩诘传天真，此手那知复入神。好将一本献天子，能信邦家本兆民。

菁茅山底梅花村，无人惜花与招魂。西子犹疑逐范蠡，玉儿宁肯负东昏。数枝含愁月边吐，似隔鲛绡向人语。欲诉江南万斛愁，一笑嫣然绝媚妩。道人买山今几年，山高春早花争先。开门幻出香世界，坐觉孤山落案前。东皇万里开疆域，掌中庵摩妙喜国。唤取维摩方丈人，问我本来何所得。

明皇不识颜平原，我观旧史心慨然。天宝末年事大错，边将骋兵相盗权。忽闻渔阳鼓鼙震，二十四郡城无坚。霓裳惊破西行蜀，妃子仓皇死马前。常山平原乃昆弟，屹立砥柱摧腥膻。土门既失陷河朔，天津骂贼须发拳。嗣皇灵武实草创，独坐鹗立中兴年。尚书累月家食粥，诸将列屋罗妖妍。呜呼千载慕廉蔺，曹蜍李志如九泉。莆阳幕府东嘉客，饱闻裔孙家好贤。锦囊重睹忠义像，再拜恨不为执鞭。轻绡盈幅凛生面，髣髴冠剑跻凌烟。况藏二诰墨色古，吾宗赞皇相业传。怜君为米走尘土，七十青衫雪满颠。乃祖精爽跨箕尾，寄书入洛逢飞仙。

具区吴松同一水，季鹰英灵呼不起。波平风静落日明，一碧青铜三万里。幻成水墨思范宽，点缀卧虹排雕栏。曜晻枫林带烟雨，白鹤飞去何时还。老子登临屡春晚，胸吞云梦极荒远。鞭笞鸾凤恣遨游，几日蓬莱又清浅。何时脍鲈平波秋，湘娥鼓瑟纤指柔。却跨玉虹朝汗漫，谁能直钓无垂钩。

雪拥前村路，梅花次第芳。月边谁索笑，溪断忽吹香。老眼经年别，醒魂异昔狂。何时真载酒，翠羽伴飞觞。

外家多积庆，绝叹户曹贤。阴德神能告，潜光世更绵。龙泉依古寺，马鬣近封阡。欲篆苍崖古，惭无笔似椽。

北风吹急雨，洗尽旱埃氛。河伯惊秋水，山君借雨云。苗心应免揠，禾把尚能分。及此民无殍，忧勤实圣君。

冻雨排银竹，垂檐一万条。新凉生枕簟，余润到枯焦。静听欣倾注，尘心快洗浇。长河从此足，不用借咸潮。

南国春回早，梅残已换年。郊原青入眼，老境雪侵颠。欲和归田赋，仍吟止酒篇。苦无游宦乐，此兴寄林泉。

寄兴沧洲上，平芜绿又春。忘机时傲睨，燕坐默存真。铁砚心逾壮，金楼铸自新。年来孤节物，懒惰复谁伦。

内乐同颜子，高楼慕隠居。紫苔沿砌合，红糁缀条踈。谩听平戎操，闲寻种树书。吾曹清净业，所好在三余。

弱柳低垂户，小桃初着花。春风无管束，贫巷亦矜夸。老觉桑榆迫，悲伤棠棣华。劳生皆有役，常苦思无涯。

开岁逢人日，今朝又复阴。昏霾疑是瘴，淫雨欲成霖。客里年华改，愁边疾病侵。遣怀诗与酒，小醉且长吟。

早衰常畏雪，况复在江干。三日不能出，数年无此寒。卷帘惊滉漾，下榻觉蹒跚。稚子应怜我，孤吟兴未阑。

帝所春先到，西湖梅自开。横斜窥水鉴，想像下瑶台。青女严霜侍，嫦娥借月来。景阳钟漏晚，翠羽勿须催。

瓯粤千山外，清愁只个般。澹烟增态度，飞霰鬭高寒。郑圃乘风驭，孤山傍水看。少陵诗兴动，题品信知难。

幽姿矜冷淡，别占一家春。摩诘闻禅女，登伽善幻人。解愁空索笑，能赋更疑神。乞与水仙品，谁持上玉宸。

禹庙依山麓，江涛日到门。黎甿半樵牧，祝史洁罍樽。菲食虽王意，斋祠致主恩。人谁思帝德，空感习之言。

寓屋诗人巷，携鉏青士园。琴书能自足，车马绝无喧。松顶凌云秀，蕉心听雨繁。幸无官长骂，穉子且譍门。

时序循环速，还惊一叶飞。草衰山自瘦，雨罢水增肥。芡嚼鲛人泪，荷凋楚客衣。鲈鱼不易得，张翰正思归。

倦憎秋暑炽，闲喜雨余清。个个萤相照，娟娟月独明。湿蜗粘壁死，寒草上堦生。吟咏徒愁思，呜咽不得平。

试蹑登山屐，来寻云外峰。题诗喜修竹，长啸倚孤松。怪石疑蹲虎，深湫有蛰龙。惭无济胜具，樽酒且从容。

十载经行旧，松扉静不关。岩空觑天巧，心达觉身闲。古洞无扃锁，飞泉杂珮环。何须采芝去，此地似商颜。

宿昔妖蟆磔，仍圆顾兔灵。桂华滋白露，轮玉碾青冥。倦翼翻乌鹊，愁肠念鹡鸰。独谣成短韵，酸楚不堪听。

独擅东南胜，能全山泽臞。旧传缠锦襻，兼写辋川图。心逐江天远，胸吞云梦无。夫君有丘壑，宁复慕陶朱。

异县黄花节，愁边白发生。茱萸朝士赐，粔籹楚乡情。鸿雁何时到，霪霖未肯晴。今朝一杯酒，独酌似渊明。

寂寞伤吾道，宁为梁甫吟。霜威凌客鬓，雪意动梅心。酒尽兵无备，愁牢病不禁。简编聊寓目，未觉岁时侵。

拂晓开阊阖，来朝万玉妃。遥知花六出，争瑞日重晖。入贺鹓鸿缀，迎銮锦绣围。巩梅春最早，香透赭黄衣。

宪部为郎久，琳宫解组归。赐章三品贵，眉寿八旬稀。橘向前洲种，金难故里挥。凄凉薤露曲，泪湿老莱衣。

东海于公老，当年大里门。身为二千石，恩及四儿孙。富寿悬车日，悲伤易箦言。佳城今日启，松柏閟高原。

畏暑征涂倦，僧窗借榻眠。聚蚊雷隠隠，梦蝶昼翩翩。喜断梅黄雨，慵参柏树禅。潮生富春渚，重泛谢公船。

积雨长涂淖，禅房卧枕书。松风醒耳目，梅雨上衣裾。误著谢公屐，宁宜仲举舆。前山聊细数，何事拥犀渠。

昨夜中秋月，高唐妒素娥。凭谁修玉户，未觉减金波。练浄前溪水，银侵左界河。浩然风露爽，通夕祗长哦。

林迥苍烟古，篱踈橘柚黄。天高风落木，岁晏稻登场。无复老盆饮，空余邻笛伤。征鸿摩晓月，铩翮犯严霜。

古埭潮迎楫，苍山翠募耕。人烟半渔钓，方物杂蛮荆。宿雨迷梅坞，过云望四明。匆匆理归柂，未暇脍长鲸。

抗志青霞上，高情复见今。五言冠诗眼，三叠玩琴心。世业含香地，传衣翰墨林。朝端方吁俊，正始有遗音。

年年元日雨，常是一春愁。客子诗多感，梅花信已休。春风吹柳眼，海雾暗沙头。聊举椒觞酒，萱苏岂释忧。

每恨元宵雨，收灯遽喜晴。喧阗虽倦逐，勃窣漫徒行。入夜寒无赖，随人月有情。旅怀忘晤赏，拥鼻有诗成。

衢路人骈叠，春来乐未曾。初圆新岁月，竞赏上元灯。秉烛游还懒，敲门唤不譍。沃愁须底物，况有酒如渑。

使节经行地，南讹夏日长。盾威知畏仰，暑雨助清凉。叱驭登闽峤，鸣珂入帝乡。拂尘来者敬，妙墨尚淋浪。

楼船欣集事，筹画见优长。倦雨休征旆，披襟纳晚凉。輶轩同谕蜀，昼锦暂还乡。何幸贻珠玉，流传过乐浪。

并海风烟古，重来岁月侵。竹林追胜具，棠棣接清阴。酒圣连宵醉，诗魔镇日吟。凤雏欣竞爽，家学岂籝金。

越角倦游客，贫婆行脚僧。畏寒便白氎，寻壑倚乌藤。是处记游钓，老来无友朋。求田兼问舍，岂复愧陈登。

六载交情笃，安贫见子难。学穷栒邑鼎，篆逼峄山刊。歧路伤轻别，金兰义肯寒。浙东仍岁俭，持底劝加餐。

嬴相去千载，规摹笔势难。空兴黄绢语，谁把翠珉刊。并海岁云暮，耶溪春更寒。知君四方志，无璧荐盘餐。

宝相山前住，山中乐可涯。鶑啼答春谷，犬吠隔山家。丽句题云叶，幽情醉涧花。林香与岩气，日夕此亭佳。

染棹摇澂碧，推蓬拥翠岚。夜涛喧枕席，朝雨暗梅柟。客里将迎倦，田家兴味甘。秋风开病翼，归梦大江南。

薄暮丹洋宿，嵌岩下百层。饥鸢鸣独木，鼯鼠抱寒藤。坏屋惟余佛，空廊不见僧。古人经世志，客寝每宵兴。

社燕巳成乳，吴蚕一再眠。哦诗聊度日，无客倦谈天。夜雨短檠梦，春愁锦瑟弦。萧然似僧榻，香雾散沉烟。

蛙黾几争席，霪霖苦未干。烟花三月暮，风柳万丝寒。缸面醅初拨，床头易懒看。客愁无处著，何地觅心安。

客里疲奔走，禅关暂{舟羲}舟。颠毛成种种，身世信悠悠。天路辞鸿鹄，江湖狎鸟鸥。依然庭下柏，立雪伴冥搜。

一室才方丈，容安亦晏然。雨花飞燕几，缪篆散沉烟。软语欣投芥，安心不离禅。老夫惭凿齿，谈麈对弥天。

籍甚贤通守，吾家叔父尊。暂淹纡旧绶，久合拥朱轓。楚甸重分刺，边城已息屯。前驱须少伫，天子有恩言。

彼美光山郡，风流楚相城。寝丘闻汉志，潘国尚侯名。泥轼疏荣渥，枫宸眷老成。侧闻颁一札，持橐奉承明。

白莲寻浄社，紫气觇幽关。吏隠无公事，鸥盟俯碧湾。泉声杂鸟哢，云卧爱僧闲。更欲支笻去，过溪多好山。

左省涂归地，崭然德望优。夕辞清禁月，高挂白蘋洲。丹扆深求旧，东嘉庆选侯。玉堂曾视草，沧海岂乘桴。奕叶甘棠在，中州雪浪浮。讙谣五马贵，题赏大龙湫。颜谢宜方驾，龚黄以上求。侧聆宣室召，宁效贾胡留。贱子尝羁宦，名山悔梦游。黄柑仁寿酒，犹足助觥筹。

不厌城隅僻，新成芥子庵。负暄真化国，空想极毗岚。日月须弥顶，风云钴鉧潭。冬穷数九九，玄旨扣三三。何假维摩榻，偶同弥勒龛。氎巾方纵解，骊颔或深探。处遁心无闷，居贫实不贪。微尘无尽藏，安住我伽蓝。

遶屋扶踈树，吾庐粗胜陶。去来梁燕语，旦夕女蝉号。蕙槁兰将败，萧鉏艾亦薅。侵檐添绿竹，映日缱红桃。得友人皆面，哦诗语未高。饮泉荫松柏，直欲广风骚。

寂寞江村客，弥漫大雪天。愁云纷密羃，虚籁极饕颠。坐听天窗落，时将书幌褰。胎禽羞洁白，闲客失明鲜。势急鹅毛堕，寒欺雁翅翩。鼠形方诮璞，蜡貌遽摧鞭。鲛室绡盈轴，阳公玉种田。蝶衣匀腻粉，蚕茧剥吴绵。近柳横飞絮，穿榆并坠钱。后庭迷玉树，清禁覆花砖。帝子剪湘水，铜仙泣泪铅。银床漫辱井，粉水媚房川。繁丽真难比，萦盈似乞怜。玉京楼十二，金界地三千。秦国占乌白，辽东献豕豜。尺围飘洛浦，席大记幽燕。忆昨逢残腊，呈祥庆有年。冷侵东郭履，寒逼广文毡。喜极埙箎和，吟余盐絮联。长城归大阮，巨轴属群贤。思跨蓝关马，将乘剡曲船。恨拘崇让里，思逸灞桥边。斟酒觞慵举，烹茶鼎旋煎。寻盟淡生活，冻笔尚如椽。

白雪人谁和，朱弦世所轻。薄才惭吐凤，豪气欲骑鲸。岂有江山助，应无风雨惊。雕龙宁可学，刻鹄叹无成。韵险元非絮，词新敢效颦。何如一杯水，难比五言城。七步才空敏，千言敌必勍。固羞鹤膝病，莫继凤雏清。徒溢牛腰轴，谁题雁塔名。清新希庾信，巧律漫阴铿。鸟过言难补，鱼劳尾自頳。只忧生白发，有志抚青萍。伯乐方知骏，锺期善听声。敢将呕心作，试就屑谈评。

南国地卑湿，兼旬雨不停。气昏江练白，云蔽石崖青。倦听涔涔霤，全遮渺渺汀。柳低齐户牖，竹密亚窗棂。坏壁蜗成字，衡门犬守扃。莓苔侵座榻，鸟雀聚寒厅。欹卧淮南枕，淋漓座右铭。向空书咄咄，搔首叹星星。乳燕穿帘入，子规和恨听。消忧须酒圣，破睡问茶经。异俗徒鸡卜，乡书赖鹊灵。莼羹怀笠泽，鹤唳忆华亭。旅梦惊蝴蝶，原情念鹡鸰。弹冠即台阁，通籍在朝廷。徼福成虚诞，忘机契杳冥。蛙喧私鼓吹，蚊鬭幻雷霆。药裹开空笼，山泉汲小缾。研蜍临古茧，香篆读黄庭。林屋连苍弁，松根长茯苓。江湖长在眼，何日遂扬舲。

贫病同原宪，轻肥诮子华。耽书祇糟粕，学海淼津涯。孤屿亭何远，葵丘戍复赊。救穷无髻宝，绝粒饵胡麻。壮岁徒干禄，儿时不称家。已谙蕉覆鹿，何预鸟衔花。世态多谗疾，心安免怨嗟。幕巢同社燕，雉堞接昏鸦。当食思颇牧，遗忠想尚奢。安能效狡狯，掷米变丹砂。

快雪频占瑞，饕风并助豪。白银天上阙，组练浙江涛。拓地龙沙远，瞻山群玉高。齐宫延孟叟，楚些诵离骚。绝塞绵应折，深闺茧独缫。半穿东郭履，尽落汉臣旄。光射埋丰剑，铦藏切玉刀。月楂迷犯斗，嵌洞漫寻嶆。禅几巾翻氎，书帷册散绦。诗盟频败北，酒醵屡逋逃。客去毡铺坐，梅颦萼尚雕。圆坛足珪邸，夜猎满弓韬。阿阁来仪凤，沧溟复断鳌。三英陪兔苑，五骑聚神皋。蠖屈深拳跼，龟肠更郁陶。乌饥声嚄嚄，狐听响溞溞。渔父拥蓑笠，园公扶桔槔。翩翾振鹭集，排拶孔鸾翺。内集诗联谢，回风舞逐曹。鹄鲜形诮鹜，狐白袖垂羔。素发瞻商皓，粉袍踵弁髦。蓝关无去马，剡曲有回舠。佛刹璎鬘坠，仙庭鹳鹤号。寂寥闲自适，澹泊喜相遭。目眩花空委，头童手独搔。观空翻贝叶，瀹茗侍方袍。家窭羹忧絮，宾稀釜肯轑。投人真拱璧，属和秃纤毫。梦到湖边寺，重寻观里桃。东郊宜择胜，联骑许追遨。

十载交期晚益亲，弦歌尤喜政声新。倦游偶是临邛客，索价惭非少室人。旅舍谁惊五浆馈，官梅初见一枝春。挂帆明日归苕霅，从此诗筒莫厌频。

散乱明玑溅竹窗，不闻檐霤响铮𪭢。剪成阆苑瑶英六，绝胜连城白璧双。独觉璎鬘弥宝所，岂无蓑笠钓寒江。饥肠雷吼呵吟笔，睥睨诗坛未坚降。

重雪催诗夜映窗，杉枯竹折恣撑𪭢。交飞梅径妆才半，舞对鸾台影自双。面壁谁参少陵室，羊裘试问富春江。丰穰可卜卯年瑞，展拓边城筑受降。

献日春回一日先，勾芒清晓试花权。要看腊雪连春雪，独占新年与旧年。梅绽香唇才半树，柳苏睡眼待三眠。东皇次第开桃李，谁顾寒松涧雪边。

无奈春来节物催，东君更遣玉花开。寒轻才湿新池草，势密重飘静院梅。麦陇润滋丰餠饵，秫田膏泽足醪醅。疲民尽说丰年瑞，独恨千山阻雁回。

朔风动地似奔雷，瑞雪飞飞偏九垓。玉局尽疑从地涌，银台空讶倚天开。西经佛国千峰外，北过天山万里来。夸赋兔园非我事，直须兴尽棹船回。

六幕同云岁又残，忽惊腊雪满群山。谁知曳履涂中去，端有披蓑江上还。三白吉祥千里内，六花飞舞两楹间。诗成自怪无奇语，欲压刘叉思觉悭。

溪汀渺渺跃凫翁，织浪雕云讶许同。散漫六霙疑剪水，连娟万舞趁回风。瞻山遐想昆邱胜，宴坐方观色界空。绣斧谢庭联内集，刑清宁用缿为筒。

东郊初未布阳和，湖上祥霙点渌波。重璧台遥黄竹作，孤山园近落梅多。表仪共仰丰年玉，赋咏宜陪赓载歌。谁忆渔舟向西塞，千山径绝独披蓑。

巽二初分北帝权，忽飘瑞叶表丰年。随车逐马难为比，入隙开帘绝可怜。冻锁官梅枝袅娜，寒欺塞雁影联翩。袁安门闭惟高卧，遥忆溪头访戴船。

夜窗初映月如霜，凌晓瑶霙势渺茫。清室乍欣文解祟，浅斟应惬醉为乡。幽兰俪曲三豪集，黄竹兴谣八骏骧。闻道子猷思泛剡，两溪绝境较优长。

海昌一别十三秋，僚旧相逢雪满头。公负才能犹掌庾，我须踈散尚监州。樽前强健应须喜，身外无名勿用忧。昔日长官今绣斧，吹嘘应念蒯为缑。

象骨峰前古道场，简庵再到愈芬芳。地平双径崇宫殿，名压三山有雪霜。栗棘金圈提祖令，奎文宝墨閟宸章。海昌曾礼光明相，重荐罏中知见香。

颇怪寒威一倍添，天花回旋落层檐。慵赓险韵偏工絮，自哂微官独带盐。问讯梅梢半封萼，争看蝶舞不钩帘。小儿学诵封胡句，羔袖烘炉任附炎。

载驰十驿倦骖騑，已讶缁尘染素衣。历历征人数行店，翩翩越鸟恋南飞。贪看树向城头绿，不觉春从海际归。客鬓渐凋孤壮志，岂缘微禄恋轻肥。

好在东君管物华，倦游归思渺天涯。春冰夜市心空壮，听镜探官事更赊。尚怯余寒破桃萼，坐看细雨落檐花。家僮应照田蚕{篲/火}，频晒渔蓑理钓车。

杰屋青灯夜不眠，诵君佳句喜跫然。别来已觉三秋远，书到难凭一雁传。浓淡西湖真在眼，钧枢东阁况搜贤。徒劳屡起江乡兴，归钓槎头缩颈鳊。

浩渺春波暖白蘋，溪头广厦旅楹新。佩衿无复歌游阙，糟粕空惭老斲轮。门外缊袍人立鹄，榜间淡墨笔如神。使君道德魁天下，膏馥分沾尽澡身。

论交先友接枢廷，末路为寮喜典刑。桃李春风同扈跸，衡茅夜雪并寒厅。暂从簿领陪卿月，行握兰荃应列星。临别遥思五湖乐，望中林屋已青青。

倦游佳节负清明，禁籞芳菲未遍经。杨柳堆烟犹冉弱，杏花著雨半飘零。街头车马来还去，客里壶觞醉复醒。賸喜祥林洗尘土，吴山相对眼偏青。

西风暑退喜清秋，倦客漂流沧海头。用舍行藏知有命，山林钟鼎岂能谋。汗青漫志三余乐，养素宁忘一溉收。鹏鷃逍遥天壤内，何劳八极赋神游。

六年门外送苕溪，遶舍黄花独杖藜。安有鹤觞逢白堕，新成螭盏得朱提。流匙乍饱丰年玉，病齿全踈饤座梨。欲问福城南去路，江山犹得助难题。

迟迟欲去恋双溪，独乐箪瓢不糁藜。岂称昔贤为半刺，只堪老宿话全提。家贫未办千头橘，世习犹堪两颗梨。速丐雄篇重行橐，三山佳境易为题。

恰恰鶑簧百啭齐，提壶仍劝醉芳蹊。曲尘弄日腰肢弱，翠黛凝颦眉妩低。泉石似寻天竺寺，渔舟引入武陵溪。少年簇马观游女，勒住金衔不放嘶。

太白狂歌力士铛，未如食粥鲁公清。从教过午饥肠转，政坐哦诗青眼横。奇怪争观出月胁，诙谐犹足助言鲭。卧听古寺华鲸吼，饭颗谁怜太瘦生。

北风汹汹应嘉平，点滴檐间雨未晴。病骨可堪寒栗烈，老怀仍怯岁峥嵘。汤婆漫许登禅榻，黄你无因伴短檠。清绝夜阑愁不寐，拥衾龟息待窗明。

迢递南询过百城，五浆先馈不须惊。侵寻老境凋双鬓，耿介孤忠有寸诚。入眼越山多秀色，背人闽水大无情。扶笻趼步仙霞岭，自笑媻跚勃窣行。

徙倚名园锁绿苔，亭亭冰艳为谁开。乍疑奔月常娥去，忽见寻梅僧孺来。浅笑故应窥水镜，片飞看复落深杯。王孙家有雪儿唱，莫待霜天晓角催。

紫禁晨曦拂晓开，南山秀色郁崔嵬。立班驰道苍龙阙，逼耳嵩呼遶殿雷。清跸一声黄伞动，屯云万骑景舆回。端门缓辔哦诗罢，误入钩陈豹尾来。

谭笑诗成马槊横，偏师何敢犯长城。纵观儒帅临戎幕，想像天山破敌营。麾帜精明严武备，山川弹压飏威声。老来壮志浑消尽，射虎南山愧北平。

恩假银鱼阅四年，新元瓜戍尚悠然。滞袍自昔多屯蹇，英衮当时误轸怜。司马青衫佐湓浦，参谋朱绂向西川。玉堂伴直如相念，安敢沉酣不上船。

说诗夜对老弥明，韦氏传家自一经。盛德于今推鼎甲，闻孙何事亦飘零。囊贫桂玉人逾瘦，袖有珠玑耳暂醒。桃李春残归未得，愁看烟草五门青。

粤国无诸故垒摧，吐吞江海亦雄哉。峰峦叠叠青螺髻，翠幄重重锦绣堆。破浪乘风浮战舰，荒烟落日傍龙台。倦游已喜瓜期近，立马沙边更几回。

我公胸次妙陶甄，幻出壶中小有天。地近沧浪占风月，目吞笠泽饱云烟。玉杯金碗开新第，燠馆凉台继昔贤。闻说傅岩通帝梦，遄归黄阁卧貂蝉。

鳞差万瓦拱层台，暇日登临亦乐哉。桃李成蹊春未到，江山如画国多才。倦游难效登楼赋，胜槩常遭俗驾回。好是清宵携客醉，云间两两近三台。

来往吴松二十春，五湖烟月旧知津。高秋枫落哦佳句，斜日江边脍细鳞。谁解扁舟载西子，独怜茶灶老诗人。自惭遮日长安道，深愧渔蓑浪漫身。

秋半青要未降霜，溪边独对露华凉。风清月白兴不浅，斗转参横夜未央。每望庾尘频障扇，莫逢伊笛据胡床。扬晖千里谁同赏，心折刀头快理航。

新秋清夜月当空，弭楫驼桥意象雄。销恨难求贤士酒，扬尘厌共庶人风。市声暂息更筹永，渔唱频惊客梦中。绀碧瑠璃千顷净，顽仙常占水晶宫。

先友凋零风义衰，绣衣躧履荷深知。未干荐墨俄闻谪，欲寄邮书忽报危。赋就徒能感知己，樽前犹忆细论诗。白珪一玷身难赎，痛哭须陈吊屈辞。

兼旬哭子鬓成丝，老眼眵昏泪绠縻。玉雪可怜凋并砌，金环无复探邻枝。何堪投杖逢曾子，谁解推天继退之。沧海逝波无返日，觉城南去有逢时。

苗而不秀实天年，亭近千秋瘗祖阡。季札于嬴称达礼，乐天学佛尚成篇。情钟我辈诚难遣，古有东门岂信然。恩重讵堪耘爱草，拟将苦谛问南泉。

绝艺当如郢匠斤，家鸡野鹜漫分群。山阴妙法羲传献，江左名声薄继欣。竞作墨猪无健骨，谁知笔髓贵丰筋。斯言举似秦谿后，三折君须子细分。

海甸寻盟肯遽寒，叵嗔久未竖樯竿。张仪尚有口中舌，贡禹未弹头上冠。处处句奇有神护，行行墨妙似龙盘。阿连知有惊人语，鹤膝因君举似看。

密密修篁入槛寒，君来移取出檐竿。结根久近幽人屋，觧箨宜为壮士冠。曾共马兰同请客，不忧苜蓿但堆盘。从今莫羡萧郎画，风月良宵仔细看。

西风猎猎暮秋天，昏雾淫霖海气连。雨脚如麻云泼墨，禾头生耳稻漂田。庭前槐树惟增叹，阶下决明空可怜。愁绝寒儒思广厦，床床漏屋夜无眠。

不惮诗催白发生，年年梅绽酷留情。寒枝幻出横斜影，旧曲犹堪一再行。越峤云霾春最早，西湖烟水梦尤清。他年相望千山阻，公在銮坡我退耕。

江头骤雨壮滩声，汹涌琮琤乱石鸣。咫尺烟林展图画，二三村落隔阴晴。方贪暍暑逡巡退，坐觉风霜指顾生。试倚篷窗临石壁，哦诗心迹得双清。

江园试觅去年梅，花下遨游得暂陪。脉脉早迎南日至，垂垂先放北枝开。江边墙角添诗兴，月落参横唤梦回。一见清香心已醉，何须更待麹生来。

寻梅试欲向江津，冷蕊商量效小颦。洗雨梳风无那瘦，巡檐索笑为谁春。西湖苦忆微吟老，庾岭偏愁折寄人。知有清诗似何逊，可能嚼蜡对横陈。

伤春渺渺独凝眸，黄耳归时暂放愁。跪得双鱼开尺素，别来一日抵三秋。花前块处怜秦赘，泽畔行吟类楚囚。预约鲤庭归省处，清微风送木兰舟。

溪壑萦纡碍去舟，石门雄峭未曾游。云深飞瀑自成雨，洞辟双扉最上头。紫府丹台疑有路，碧岩红树饱经秋。追怀颜谢当年兴，坐听猿吟和四愁。

昔年把酒共看山，犹冀相从物外闲。零落山邱遽如许，膏肓泉石许谁攀。形神孰与论三住，梦幻全真悟八还。拱柏乔松助萧瑟，独乘明月弄潺湲。

客里光阴又一年，人情真复似怜蚿。家贫尚有春名酒，才拙安能雪命篇。弱柳经霜半凋落，修篁沐雨更便娟。亲交岁晚无书札，常闭柴扉稳昼眠。

月到中秋已壮观，更看飞出海边滩。光连贝阙鲸鲵骇，冷射蓬壶屃赑寒。万顷银涛俱皎洁，一轮金魄尚团栾。当年太白曾观此，宁肯呼为白玉盘。

百雉安危欬唾中，三平狂寇不言功。鲁连解难高千古，回纥投戈见此公。欲上史官传逸事，要观着令独称忠。傥能配食乡人社，宗衮宣城伟绩同。

佳晴游侣赏秾华，免使纶巾雨垫纱。苒苒芳塘遍春草，溶溶流水蘸桃花。闲官尚许亲黄卷，学道安能佩紫霞。多病无心与春竞，窗前静听晚蜂衙。

春草年年愁望匀，鸰原鼎足叹离分。恶诗恨别江南社，驽马惭辞冀北群。细雨催行将食冷，片帆归省待风薰。赠言况得珠玑句，笔陈翩翩妙五云。

陋巷晨炊乐一箪，慕膻逐臭两知难。自甘香积伊蒲馔，宁叹栏干苜蓿盘。禅老竹萌资净供，诗人菜把诮园官。喜参玉版宗风在，何待丛林一击看。

屋头日日闯云山，簿领沉迷肯放闲。一行作吏遽如许，三径就荒那得还。绿阴留与后人憩，丛桂时招好客攀。邂逅清泉与白石，岸巾时得洗衰颜。

东南一尉笑卑栖，小试昆邱并海涯。千里僧包游雁荡，九霄鹏翼跃天池。南昌隠吏真相称，西蜀参谋更好诗。官舍从来同传舍，清规留与后人师。

谢公遗躅閟苍苔，乘兴飞霞得得来。洞锁暮云松偃蹇，江涵白月影徘徊。吾曹趣了痴儿计，萝径难留俗驾回。安得麻姑能送酒，他时藉草共传杯。

元日欢情客里稀，追陪人事强开眉。不知爆竹催年去，但怪屠苏到我迟。梅蘂欲撩东阁兴，宦情终愧北山移。未甘直道犹萧索，詹尹何辞为拂龟。

坐来山气结层阴，解橐迎凉濯暑襟。赖有新诗成独讽，惜无嘉客伴孤斟。绿荷翻雨倾珠碎，翠竹摇风引凤吟。习射更思矍相圃，丽龟试看仆姑金。

五亭四水盛游从，闲客闲行兴每同。暂舍玄真渔隠计，却寻康乐旧诗中。振衣濯足沧浪水，快意迎人舶{风卓}风。傥有任公投巨犗，割鲜共饱浙河东。

倦游再闰入都门，喜见隆兴诏令新。功业讵堪铭日观，龙钟空叹倚天津。题诗竹阁逢寒食，修禊兰亭及暮春。我欲扁舟成泛宅，五湖烟月伴渔人。

三年啄腐共吞腥，乍解南冠觐舜廷。新贵论交头漫白，吾曹相遇眼终青。休嗔轻薄纷纷雨，还恨分携落落星。岁晚江湖未归客，蒯缑弹铗不堪听。

西山爽气压城闉，携客登高日未晡。稚子已谙撑舴艋，老夫羞更插茱萸。文章不进空黄你，生计无多问木奴。贫病偏愁秋欲雨，异乡白尽遂良须。

登临胜践负幽期，山色溪光日益奇。那得赐茱来北阙，漫从采菊向东篱。升虚楚望犹能赋，振履商讴祇自悲。可是闲居爱重九，尉仙落笔有新诗。

黄耳东来喜可知，鸰原书札慰愁思。艰难莫话平时事，愁绝长吟别后诗。再到空存旧城郭，遗黎重睹汉官仪。故乡枌梓凋零甚，梦寐芜城祇益悲。

忆昨王师北渡江，山东豪杰已争降。衔枚夜雪俄平蔡，斫树明书果死庞。志士裹尸须马革，旧官祭灶熟羊腔。老奸牖下终何幸，远愧睢阳庙食双。

两淮黔首苦飘零，庙算成功再底宁。头斫新都摅宿愤，脐燃郿坞赫王灵。羌人半已投戈拜，父老从观扶杖听。欲勒燕然继隆碣，大书谁纪史编青。

残腊仓皇间道奔，相逢悲喜语还吞。巡檐惨淡梅花月，寿酒淋漓柏叶樽。御敌孤城存即墨，还家聚首似羌村。见几在莒思深戒，只恐黄金注自昏。

多病新年白发生，愧无筹策赞亲征。弯弧空作饿鸱叫，逐兔休嗟走狗烹。凤阁鸾台少知己，天台雁荡恣经行。可怜未遂求田计，空负江湖浪漫名。

丽日祥云覆苑墙，柳丝驰道麹尘黄。山呼万岁迎春仗，花覆千官献玉觞。𫘧駬𥬞云天步远，驺虞节射乐声长。微臣奉引陪鹓鹭，许听箫韶入建章。

苕花如雪忽秋残，翠老溪头几曲山。心逐浮云朝独出，家临清霅暮能还。世情大似醉翁醉，景物偏偷闲客闲。早晚诛茆继三径，招呼明月弄潺湲。

宫殿千门敞禁闱，西湖彩仗小迟徊。竞瞻黄屋宁亲乐，更喜重离捧寿杯。万骑戎装花底散，一声清跸日边来。天街向晚珠帘卷，十里春风待驾回。

小雨廉纤早酿寒，清晨来访道家山。寂寥玉座缨香覆，点缀碧岩枫叶丹。地胜七山星有斗，人疑千岁鹤飞还。闲翻洞简寻真诀，脉望难求发似环。

千载风云佐命期，黑头先冠凤凰池。赤明龙汉升平运，河目龟文柱石姿。谭笑功成调鼎鼐，燮和元化请华夷。拂衣袖手林泉乐，咸仰中兴帝者师。

衮绣貂蝉侍太清，致身将相极儒生。三槐正位岩瞻峻，两镇交兵节制荣。昼锦蚤传留鉴水，召棠重喜蔽龙城。愿将闾里新谣咏，长和滔滔西峡声。

千里全闽按八州，曾闻三相衮衣游。谁知今代甘盘学，宽尽吾皇南顾忧。家给乞浆皆得酒，年丰卖剑有耕牛。诗歌绿竹为公寿，父子应须并相周。

主眷方隆便乞身，共钦勇退解枢钧。湖山胜槩神仙宅，文武崇勋社稷臣。未许赤松陪杖屦，却须黄阁再经纶。苍生指日为霖雨，仄耳宣麻宠数新。

箨龙孤介亦骈阗，不比花蔫与柳眠。雪里顿超千佛地，风来应上四禅天。饱参玉版头头是，秀出芗林个个圆。知我远庖薇蕨少，倒笼登俎共便娟。

学道尤须惜寸阴，漫劳饭袋走丛林。沩山自昔提宗印，闽峤于今绝赏音。得髓得皮无着相，非心非佛见机深。丰干未免成饶舌，月在碧潭空指心。

飚驭临风香霭间，支筇款步访星坛。羽人莫问升真事，古像空瞻玉佩寒。井冽不逢龟曳尾，鼎存犹想汞新干。徘徊遐想来仙骥，皂荚成阴荔子丹。

渺渺汀舟雨满川，楼台烟霭羃愁边。春风邀勒梅都谢，夜雨淋浪柳尚妍。僧钵偶分蒲塞供，佛香时送水沉烟。佳时更拟携筇出，拾翠人归唤渡船。

贞魂纯孝瘗江湄，满目江山故国祠。海贾时来楫迎汝，山君欲下桂为旗。九歌合继湘妃些，千古尘昏幼妇碑。月午潮平波似练，萧萧风竹陇猿悲。

斮骨刳心操凛然，盘根厚地老逾坚。八千椿木应同寿，十五尧蓂莫纪年。辱井已荒伤故国，琼枝无复盗春权。六朝陈迹空余此，阅世真成叹逝川。

尺五天边看颉颃，参辰出处九星霜。未令掌诰吟红药，屡喜嘉言贡皂囊。怀绂寓居欣会弁，监州岁晚客殊方。柱林赖有诗书帅，好共骖鸾上玉堂。

折槛云孙擅后声，暂栖莲幕不谈兵。论诗更欲压竞病，痛饮何须分浊清。东阁梅残萦旅梦，北堂萱茂动归情。重来肯放韶光晚，叱驭加鞭莫计程。

逃暑追凉荫碧萝，清池咫尺阻经过。眼前喜见芬陀利，鼻观重参乾闼婆。绰约汉宫黄傅额，依稀洛浦袜凌波。远公自结庐山社，一笑拈花意若何。

拄颊看山暑顿空，修眉横嶂障晴空。太真姊妹温泉浴，窦氏儿郎丹桂风。古驿荒凉征骑速，里居好事古人同。明年更有秋风便，淡墨联名冠法宫。

去年寒食醉西湖，山色空蒙暮有无。风急落花随步积，雨昏垂柳要人扶。偶携胜友寻泉石，俱有新诗入画图。越绝故人应念我，明年春好会皇都。

安石榴开夏已深，动人绛萼绿成阴。色空喻火宜知戒，伐性如斤莫浪侵。半吐蹙巾传丽曲，同寻双叶寓欢心。老来体物辜诗兴，种种霜颠愧玳簪。

三年待次喜瓜期，别酒春风劝一卮。欲试发硎稽古力，稍从连茹中兴时。徒劳人耳犹州县，可识荆兮复别离。深念对床听夜雨，情怀作恶不成诗。

留都万雉最繁雄，人物风流古所同。玉树玉笙亡国恨，桃根桃叶劫灰空。重新观阙青冥外，依旧山川王气中。好把清吟追太白，龙蟠虎踞美江东。

霸业衣冠事莫论，秦淮潮汐自潺湲。新诗必有江山助，故国应无乔木存。宅施鸡园锺阜远，塔藏鸟爪道林尊。登临怀古情何限，想对三茅忆弟昆。

同来我复似邹游，新咏君应胜杜秋。已饫蒸葫汝南馔，盍为粗粝浣花留。残樽且醉菖蒲酒，去棹聊停杜若洲。不厌村居能少驻，兰香万斛顿销愁。

游丝横路网春晖，落絮飘扬未肯归。绿满郊园梅子熟，昼长庭院燕雏飞。登临供赋山分绣，扶病经时带减围。更向江天买鱼具，轻蓑绝胜芰荷衣。

先子词科蚤擅场，中兴首擢紫微郎。涌泉制册留纶阁，砭世膏肓有皂囊。北斗仰之千古事，泰山所集一毫芒。楹书拂拭增悲恸，追诵龙蛇感卒章。

乘兴扬舲意未穷，俊游真有古人风。朱陈亲契当年少，李郭仙舟此日同。山色远看空翠里，笑声高彻水云中。贤关求士方虚席，得隽行闻冀北空。

郢人比屋庆循良，忽捧丝纶雨露香。骑竹方迎使君马，赐环已趣舍人装。好刊棠杕追嘉颂，应有阳春播乐章。归侍玉皇香案侧，愿将五色补垂裳。

吏隠他年并海漘，倦游悔现宰官身。谁知西子湖边寺，重见东林社里人。堆案楞伽三昧胜，谈经优钵一花新。老来无复论诗乐，政欲相从寂寞滨。

诗名翰墨独兼全，海上从游十许年。进退两忘中有德，律禅不碍任随缘。岫云又作无心出，桃坞何劳一笑妍。好把经行写新咏，他时寄我小山篇。

上人辍讲卧禅庵，万论千经思尽覃。未与释迦分半座，只应弥勒且同龛。兔瓯泼乳清尘虑，麈柄挥犀发妙谈。我亦乘闲聊问道，安能遗世学瞿昙。

二老相从寂寞滨，往来藜杖特情亲。白头庐阜闲司马，杜口毗耶彼上人。知见普薰金斗域，伽陀语别霅溪濒。红梅已露西来意，要看全提祖令新。

莲社谈经阅几年，住山活计尽随缘。衔花百鸟未忘物，露地白牛谁着鞭。得计深居餐老柏，勿疑古涧与寒泉。他时要伴芸庵隠，竿木逢场不离禅。

思溪渺渺泛兰舟，檥棹临津得自留。莲社不知三伏热，竹林独占一庭秋。蒲葵喜接高人语，茗碗能消旅客愁。所恨尘缘驱逐去，漫留名姓记曾游。

栴檀林下老支郎，偶泛溪边般若航。斋钵分抟香积饭，午窗对卧净名床。云山宴坐千春木，尘境难留三宿桑。欲吉他年莲社友，空门气味觉优长。

又扶残醉渡溪桥，饮散南园夜寂寥。炬火照山疑犯斗，松风动地欲平潮。观河自叹尘容老，就日那能鬓雪消。煨芋拥𬬻谈妙道，阶梯佛祖直须超。

独泛沧浪一钓舟，未偿寻壑与经邱。霜清叵怯吴江冷，酒贱难从越女留。游鹿台荒人既往，采香迳远宿须投。客游空羡齐云胜，辜负韦黄诗酒州。

出郭寻幽兴自长，丛林梅子未全黄。问禅欲契风幡话，宴坐聊参知见香。触念未通成系橛，安心无法是还乡。却怜石岊送迎处，潮落潮生有底忙。

风罥游丝百尺长，蜂房酿蜜露微黄。翠榕一半委陈叶，紫柰十分留暗香。卢橘带酸归老圃，侧生未熟去闽乡。浮云出岫初无恋，静看卷舒何太忙。

岁首相逢四序迁，风饕雪虐忽凋年。少而慕蔺心何壮，老矣依刘谁复怜。邂逅难陪十日饮，分携却上五湖船。雪梅可折还相送，目断离云思黯然。

帝胄英英秀本支，名驹千里众难睎。驰声小选衣冠地，振职中台政事机。礼乐光华持节宠，纶恩献纳赐环归。朝廷俊杰如公少，准拟重来伴紫微。

宰士雍容望最优，便期簪笔侍凝旒。暂劳省户弥纶手，稍缓关中馈饷忧。寓直文谟高内阁，褰帷仁政被南州。龙蟠虎踞登临胜，天险防边得细筹。

去年此夜对芳樽，今日栖栖叹失群。茅屋只余灯伴我，酒炉应有月寻君。愁将从事青州去，风共禅师白足分。料想紫梅溪上客，也应回首一看云。

中兴岳牧任词人，分虎初班楚泽春。四纪才名文价重，一麾江海玺书新。眷深丹扆虚前席，祖意黄梅试问津。报政宁需外庸讫，遄归清禁掌丝纶。

老来百事与心违，节物殊非少壮时。细葛宫中曾被赐，杨梅粽里未容窥。浪求医国三年艾，空吊沉湘五色丝。萧寺更同摩诘病，玉堂帖子要新诗。

辍自鹓行第一流，笑谭幕府卧青油。兰亭陈迹犹堪赋，禹穴奇书尚可求。丞相开藩多暇日，省郎为介借前筹。独怜无用沟中断，深羡千岩万壑游。

凤纪千龄遇圣君，扶持宗社不无人。欣闻东鲁真儒相，本是中兴旧学臣。玉燕投怀文冠世，天麟呈瑞寿嘉辰。中书更倍汾阳考，宰枋重归转大钧。

壶山和气俪神崧，间世锺贤应尹躬。小试经纶安鼎鼐，更恢韬略靖华戎。力陈致主千秋鉴，梦协遐年八十公。不用安期觅瓜枣，蓬莱清浅照方瞳。

蝉冕金貂侍帝廷，格天勋业不谭兵。曾闻杨绾无荣利，果见周公致太平。昼锦归来安绿野，宣麻重起系苍生。民歌有衮岩瞻切，要使舆图复两京。

两两台符逼斗魁，就盈弥月早春回。细斟静治曹参酒，重放和羹傅说梅。山立时行锡难老，鸾停鹄峙喜多才。千锺未足为公寿，尽挹沧江入寿杯。

衮绣于蕃镇九仙，香凝森戟霭非烟。愿同吉甫倾申伯，请继东坡寿乐全。铜狄摩挲五百岁，蟠桃花实一千年。蚤窥东阁观奇士，再入陶镕岂偶然。

我李柯条世有人，如兄器业自超伦。岂容被褐常怀宝，好上烟霄早致身。天气未佳欲寒食，朝廷有道政青春。观光勿作迟迟去，桂玉何劳叹楚薪。

昏昏海气助朝寒，风雨萧萧尽日间。室似陈蕃尘不扫，门如陶令昼常关。惟凭茗碗消磨睡，更把诗筒断送闲。悄悄绝无车马至，方知颜巷似深山。

罨画溪山杳霭中，为寻遗事访禅宫。回嵓故迹依然在，渭水非熊恍似空。绿薜侵衣余手泽，遗榴辉壁想仙风。溪边东老家何处，尚有孙礽话乃翁。

阡陌经行早布春，承明天语耳亲闻。诗情本自凌康乐，墨妙何劳法右军。雪后西岑山竞秀，潮来孤屿浪中分。萱堂扁榜名仁寿，雁序娱亲羡使君。

遶郭荷花泛画船，枯池忽见叶田田。艰生颇似石间柏，罕喻真成陆地莲。要看露香明菡萏，不辞汲水弄漪涟。况逢小雨临清晓，已见琼珠碎又圆。

凉入千岩趣更幽，广寒月府恍神游。断崖流水韵清古，冷雨凄风声凛秋。要补离骚衙宋玉，岂期仙袂挹浮邱。却思胜集湖边寺，搴取芳枝镇日留。

老槐钜竹俨墙阴，斯立诗情冠古今。连理并柯真创见，澡身浴德信同心。蝉吟永夜传清韵，鹤唳中宵和好音。不日除书下丹禁，瑞图频展锦窠深。

元晏先生病久妨，经旬未省下禅床。瞿昙善说空华喻，张湛新传损读方。对客不须分眼白，爱官宁复羡腰黄。会逢妙解金篦术，渐恐封疆限醉乡。

满院秋英独傲霜，恨无醇酒变春江。门前催取麻姑榼，席上惊倾道士缸。学蹈丘轲难合俗，诗如曹郐不成邦。埋藏自比丰城剑，射斗难占紫气双。

缄题千里候寒暄，怅恨郊荆独我班。目断樯乌五两远，书凭河鲤一双还。金陵风月供吟啸，锺阜烟萝想纵攀。尽把锦囊新咏句，小胥抄寄勿令悭。

别日江梅半透春，梨花开后独愁人。欲将芳草萋萋恨，寄向沧江六六鳞。两处吟当看雪夜，数篇抄值落花晨。未输谢客池塘梦，千里赓酬句要新。

故人为别又经年，几度临风思黯然。赤县暂陪珠履客，青衫空负小山篇。壮时之武无能用，老矣扬雄只守玄。何日西湖追旧约，淡烟踈雨泛湖船。

论交肺腑独深知，手札勤渠慰我思。郭泰垫巾频念旧，休文减带最能诗。常怀胜集无三友，坐想高谈彼一时。明月扁舟过苕霅，蘋汀重理钓鱼丝。

春残逆旅赋归欤，桂玉囊空欲趁虚。懒效梁鸿五噫曲，未逢黄石一编书。刺漫屡簉门行马，志拙宁堪鼎拄车。数{亩么}荒田临霅水，好披龙具去携锄。

醉别壶中太乙天，寥寥云海已经年。倦游复索长安米，壮志宁求负郭田。一岁九迁看布武，千岩万壑莫留连。同时僚旧重相遇，幸有蓬瀛列二仙。

一纸平安附驿筒，打门三印启斜封。谗言勿辩萋兮菲，旧隠犹存菊与松。岂有文章传李汉，当今人物少南容。扁舟远践龙池约，共听潺湲遶碧峰。

栖栖异县叹飘蓬，暂释牢愁颂酒功。失马忽悲居塞上，卧龙有待起隆中。匪躬直道宁忧辱，巧舌如簧固易穷。况有知音居鼎铉，岂随笠泽著书丛。

五色徒夸补衮工，百年痴作蠹书虫。尘缨黧貌惭衰相，窾木号风逼岁穷。酌酒漫为蛇画足，覆蕉今悟鹿成空。江村且索梅花笑，独有幽人影伴红。

隠居慵出人嫌癖，乐静安闲祇自怜。窗眼白驹催短晷，案头黄卷遣长年。南枝春信应先透，北陆寒凝势更坚。地下一阳何日复，千林枯木已欣然。

至后阳和已发生，野梅官柳动诗情。偶为寻壑经邱计，故作穿云渡水行。近郭好山皆可隠，隔林踈磬有余清。他时粗免微官缚，归去深谋谷口耕。

小池绿浄数游鱼，高柳蝉嘶暑气虚。露脸清真双菡萏，风标闲雅一舂锄。囊中时晒君臣药，肘后新抄和扁书。只此便为安稳处，何须林下与山居。

兔葵摇曳雨蒙蒙，尚有夭桃出旧丛。轻簿不禁三月浪，飘零常恨五更风。燕泥乱啄粘香蕊，渔艇犹疑趁落红。惆怅眼前兴废事，灵云今已悟真空。

欲趁江头送客风，蹇骡难强逐骄骢。漫夸历块过燕市，自笑乘船似越侬。从此上车惭著作，肯令折臂老新丰。钓车鱼具平生乐，得失真宜付塞翁。

瓢饮今希陋巷颜，忽闻佳客款柴关。风生荷芰青蘋末，诗寄烟波叠翠间。伏枥常怀千里志，在原相望几人闲。新𥬠红友明朝熟，肯放扁舟取次还。

寂寞荒郊野水滨，竹篱茅舍旧比邻。谁知绣斧文章伯，尚念渔蓑潦倒人。采菊佩萸思共赏，落霞孤鹜兴尤新。关中小试酂磬侯绩，却掌丝纶侍帝宸。

霜天寥落雁行孤，九日还能行乐无。料想山风吹醉帽，也应溪女解携壶。赏心乐事今难偶，弟劝兄酬叹莫俱。篱下黄花应笑我，独哦短韵看茱萸。

十驿征涂雪塞川，玉溪乍到意醒然。家声盍继舍人样，台治遥分刺史天。感慨壮游词绚锦，笑谈登最地流钱。邦侯傥记论交旧，应有新诗寄日边。

皇树擅芳传楚颂，厥包锡贡纪荆扬。逾淮易质从为枳，书尾重题未降霜。四老何须隠商岭，千奴谁为种龙阳。遥怜陆绩怀嘉实，归奉慈颜满袖香。

春归鶑老禁无音，天为红芳着意深。姝色自应倾一国，多情向惜费千金。如迎如舞缘风拆，不淡不深愁雨侵。宜与花王为辅佐，欲传彩笔继高吟。

国香沦落在天涯，常畏人知使护遮。雅韵曾翻西掖砌，佳名宜亚子亭花。野僧好事勤栽植，北客思乡倍叹嗟。安得花前还醉倒，可怜不属五侯家。

禁籞芳菲岁又新，两宫行乐及良辰。双瞻黄伞天回笑，并御花骢雨洒尘。汉殿捧卮称万寿，葛天张乐和千人。欢声试采康衢咏，帝力熙熙物自春。

郊禋飨帝就圜丘，诚格苍穹灵既留。夜陟紫坛飚驭下，天临黄道矞云浮。槐林双阙恩方涣，禾黍三登岁有秋。幸睹赓歌千载遇，惭无银笔赞洪猷。

圣代弥文考九丘，寅威郊见故迟留。黄琮苍玉神娭燕，月璧星珠瑞应浮。礼洽汉山呼万岁，事殊唐鉴献千秋。侍臣谁荐扬雄赋，岂使甘泉播令猷。

从龙浴日仰光辉，万里鲸涛扈六飞。晋国曾闻四蛇宇，周家亲睹一戎衣。东巡王气随天仗，西狩麟经在紫微。江海孤臣孝忠志，大恩未报重歔欷。

柳眼青葱桃萼红，东皇试手放春功。峰峦矗矗孤云耸，涧壑涓涓细水通。出谷抗尘身已去，登高能赋思无穷。驱车更过幽居寺，暂听猿吟杳霭中。

拂面和风喜及辰，宫幡未赐岸乌巾。冰消水泺箫韶韵，雪过湖漘茝若春。诗律自怜心尚在，宦情难与世趋新。从兹排比寻芳计，况是湖山旧主人。

天街倦踏软红尘，喜见宫梅漏泄春。千叶剪琼多态度，九英照日倍精神。香清暗馥维摩榻，韵胜全疑姑射人。好是孤山临水看，广平能与赋清新。

去年行遍浙东山，越绝重来岂偶然。秦望云深萦客恨，镜湖月白结诗缘。鹧鸪处处啼篁竹，舴艋家家泛钓船。行役自应多感慨，故山如许好风烟。

西陵渡口望吴山，独策羸骖兴惘然。竹树幽深皆可老，江山信美祇随缘。知章得请千秋观，太白狂歌一酒船。更拟迟留探禹穴，梅梁风雨暗云烟。

十年沧海惯骑{马京}，秋入垂虹豁眼明。云气蓬莱底难到，洞天林屋没多程。渔歌三唱客愁破，雁字一行秋影横。他日若能追鲁望，钓车鱼具送余生。

宗衮英名压搢绅，传家济美不无人。采诗于𫇭承亲擢，乐职中和著牧民。凤入颍川宜卜相，梅开东阁趁班春。九重侧席求奇士，尺一行颁觐紫宸。

曾酌孤山园里梅，至今魂梦忆花开。纤腰冷逼江烟瘦，素脸全疑晓雪催。南国相逢心恅愺，西湖遥想月徘徊。惜无妙语酬佳丽，赖有诗仙凤阙来。

软红尘土没东华，未若为农乐叵涯。耕陇一犁欣已足，生春六夜喜非赊。顿回茧馆柔桑绿，渐落峒山细麦花。惟觉空阶听更爽，斋居无睡转河车。

旱意初忧病圃场，霈然甘泽起羸尪。穹苍既格由孚信，德教从来本抑强。再熟言观竞藨衮，千仓行见咏丰穰。帝虚左揆思良弼，霖雨重期泽万方。

至日天涯感慨同，曾陪鸳鹭大明宫。催班别殿春雷绕，驻辇蓬莱晓日红。耸听鸣鞘驰魏阙，欢传放仗醉新丰。谁知独木荒村里，扇影炉烟入梦中。

话别都门岁再除，归田犹复带经锄。春朝结佩同迎驾，夜雪寒窗并直庐。东阁何堪薛宣吏，长安久绝子公书。故人江上新开府，一笑樽前气少舒。

溪头飞絮白毡铺，五马班春计不踈。泛宅浮家行乐胜，浪花云叶赋诗余。竞传画戟凝香什，莫望高轩织翠裾。碧落承明公厌直，水晶宫阙更谁如。

异乡节物又清明，懒复追游年少行。愁惨松楸十年泪，雨昏花絮数声鶑。高红远绿俱无那，客恨春风两不平。强课新诗作寒食，不堪重忆故园饧。

缥缈风烟岛屿孤，朱楼丹阁欲凌虚。浩然逸兴成陈迹，康乐清吟足起予。鳌顶蓬莱无雁塔，龙宫蠖濩拥宸居。平生李杜空遐想，我欲投竿学钓鱼。

能安寂寞兴何长，自觉无机称坐忘。一溉成功心尚在，五禽为戏学无方。病来乍怯衣裳袷，秋至新尝橘柚香。欲识道人真静处，南华一卷是医王。

江南山尽处，两山如石门。溪流湍激雪，残日雨犹存。

病卧愁花落，春深怨夜长。镜明羞短发，窗净惜残香。

红芰敷腴献笑，青山偃蹇横陈。身在水晶宫里，须信羲皇上人。

寺枕苕溪一曲，僧依城郭千家。客至未尝芡觜，我来恰及荷花。

尘眼登临清旷，水心楼阁峥嵘。欲见普门大士，菰蒲影里钟声。

南坞数回泉石，西风几叠烟云。登携孰与为侣，颜禹李甲萧筠。

鼎峙傲睨绝景，挥毫想见凌云。落落真筌玉子，步虚宁作吴筠。

胜槩风生步武，山灵景从归云。尘世欲寻飚驭，藤阴万个苍筠。

雨后泉淙水乐，诗成目送孤云。寄兴西湖南北，忘年丘壑松筠。

世事悠悠岂尽，人生汲汲多端。陶令欲歌归去，贡公何事弹冠。

多病闭门懒出，避喧终日高眠。惟可以君命竹，安能以兄事钱。

文正风流尚典刑，桐江画{卓戈}见诗人。丹青难写真潇洒，圆峤方壶此逼真。

溪边且种刺史柳，园里未栽怀县花。若有故人来问字，浮图西畔绿阴斜。

闲里光阴趣渐长，下帘深护一𬬻香。游心华藏众香国，绝胜争名翰墨场。

伐性蛾眉贾祸长，何如铅鼎养中央。应怜剌剌出门语，苦怨寥寥秋夕凉。

炎方到处水如汤，地脉深疑有臭黄。犹胜骊山污艳质，渔阳簇马鉴兴亡。

太白狂歌一酒船，锦袍夜醉楚江边。此时应向剡中宿，逼耳清猿月满川。

尘缨快濯四桥水，曳履却上三高堂。欲按新图买渔具，短蓑箬笠混行藏。

去年春尽西湖上，把酒看山听涧泉。今日松江烟浪里，平分诗思入渔船。

婺女新梨玉雪如，姑山绰约想肌肤。使君应唤纤纤手，饤座风流近酒壶。

梦中已识雪髯翁，线去丝来信不通。觌面相呈了无得，岩前万窍自号风。

宝策欢传万岁声，涂山执玉萃华缨。独怜太史周南滞，不预尧阶贺太平。

苒苒残年白发新，可怜蹭蹬老修鳞。坐观沟渎寻常困，未使扬鬐化若神。

畏日炎炎火伞张，扁舟挂席泛沧浪。飞流溅沫倾三峡，过崄方知有底忙。

草间蟋蟀动秋吟，偏感羁栖旅念深。功业岂关双鬓事，年来白处已通心。

很石惊涛枕席喧，长江蛟鳄屡垂涎。早知行路难如此，何似修涂稳着鞭。

荔子如丹橄榄青，红蕉叶落古榕清。温汤浴罢晚风快，老酒倾盆醉月明。

山颠怪石如蹲兽，波底危矶似化羊。却忆鉴湖明月里，绿荷红芰暑风凉。

故人泽畔被羊裘，高挹中天会冕旒。不使客星侵帝座，谩夸拜衮与封侯。

古木阴森蔽钓台，苍崖石壁倚天开。当年童稚曾游处，十八年间复此来。

世事悠悠莫问天，一觞且醉酒中贤。阶前落叶无人扫，满院芭蕉听雨眠。

留城北去去分骡，冷笑亲朋驷马多。赖得劲蹄无可碍，一鞭安稳过沙河。

昔人博物岂虚传，自𣃁龙泉古狱边。今代司空应见惯，斗间何用气冲天。

窾木饕风耐岁寒，轮囷入用固知难。不才果得全樗散，且伴幽人涧谷盘。

翠阴丛竹转山腰，忽听一声婆餠焦。想见故园春社近，杏花消息雨连朝。

万石滩头数十家，溪流衮衮麦畦斜。三分春色今余几，开尽桃花见李花。

头陀灵迹閟岩隈，寻胜何人肯暂来。野鸟衔花无觅处，绿苔封迳看空回。

国艳冰姿非世妆，忍教腊雪苦韬藏。昔年曾醉万松岭，尚友诗人苏与黄。

学诗少日赋梅花，诗老忘言借齿牙。媟语淫言漫元白，单传衣钵勿矜夸。

雪后苍茫立水滨，香肤不粟自生温。南枝锺美知春早，未使蛮烟蜑雨昏。

独秀娟然寄一枝，江南岁岁腊前开。缀椒未见封条雪，应误插花晴昊来。

夜寒池面结冰花，谁识吴姬张丽华。待到黄昏斜月吐，暗香踈影属林家。

石肠底事鬭清新，赋就摛华万象春。谁知袖手苦吟客，中有筑岩和鼎人。

多病年来懒作诗，燃萁何敢衒才奇。探梅技痒撩幽梦，只有清香是己知。

万木凋枯一笑春，未应兰芷伴骚人。东风桃李皆奴仆，我辈论文未厌频。

瑟瑟清波溪涧寒，属联诗笔不当悭。请君更舣菁山棹，万斛愁侵山复山。

吟到梅开醉不休，十诗刻烛写蝇头。须知老匠能雕句，月仄金盆独倚楼。

鸬鹚源畔数人家，匼匝青罗布障遮。胥口山前沽酒市，钓船相逐买鱼虾。

水宿荒村夕照间，奔流怪石鬭潺潺。白醪似蜜聊供醉，过尽严陵大浪滩。

蒲颿风驶送行舟，篷底哦诗相棹讴。三老相呼兴不浅，溪回山拥近严州。

支流二水绕山城，潇洒桐庐旧得名。好在鸟笼山霭里，眼生诗句易诗成。

高桅一一上滩船，流汗頳肩尽日牵。笑忆太湖波上宿，云涛无际欲粘天。

石罅飞泉鸣佩玉，滩头怒石响惊雷。故人相见应相笑，爱底微官触暑来。

一别温江九换年，赏柑篱落缀青圆。罗浮贡篚无因遇，林下先尝愧谪仙。

寂寞东篱嗅落英，渊明止酒任天真。江州无复王弘惠，一斛葡萄赖故人。

客舍垂杨依旧青，自钻新火应清明。故山紫笋谁能摘，倒箧云龙手自烹。

烟雨蒙蒙不湿衣，春风欺客逞寒威。篮舆无著新愁处，小酌村醪款竹扉。

无热龙宫北道场，人天瞻礼玉毫光。玺书重叠两朝赐，更助吾皇节雨晹。

十邑驱驰阅四旬，尽空囹圄报吾君。僧窗渐觉猿吟远，城市嚣尘自此分。

秋云黯黯结层阴，頖水人稀夜漏沉。独有芭蕉如道侣，二年相伴宿斋心。

且卧元龙百尺楼，难忘江海一扁舟。西山爽气助诗兴，忽有碧云生暮愁。

沉阴未解雨蒙蒙，倚槛看山怯晓风。睡起卖花声过尽，不知春色在壶中。

轩台铸鼎已飞升，留与仙祠万古名。羽驾霓旌锁深翠，无因暂听步虚声。

旧馆彤云谁解赋，朱光绿润感遗芳。词人自古伤流落，安得移根贡玉堂。

溪山佳处称题诗，终日篮舆绕翠微。夹路苍官管迎送，客情那得澹忘归。

嵚{山/欹}石壁倚长松，古谶今观龙爪红。何事偏私闲草木，状元家住岭西东。

信脚来游喝石岩，老来到处少同参。出家本是丈夫事，岁晚终期卜一庵。

暂解尘缨锁与缰，鲈风秋色似鲈乡。从今第四桥南去，蟹簖渔矶属漫郎。

新亭危冠别峰西，万壑千岩势总低。要使登临高着眼，梧桐应有凤凰栖。

不种松陵二顷田，却来江浦按戈船。乘风破浪非吾事，暂借僧窗永日眠。

十日王程未许归，登山临水此心违。夜阑佛屋龛灯暗，时有飞萤点客衣。

小雨纤纤未肯晴，归程犹趁欲宵征。潮来江浦绿如染，云抹山腰练许横。

二年鞭弭侍君轩，立仗从来愧不言。乞得闲官九仙隠，身谋优稳荷明恩。

高枕秋风病骨轻，随銮无复起侵星。铜瓶漱井锁尘虑，舌本犹堪读道经。

除墨犹新湿诏黄，题舆不称愧龙光。且观百粤蛟鳄徙，勿羡九霄鸾鹄翔。

文登犹记旧青毡，敢恨瓜期尚六年。办取扁舟五湖上，吴松鱼蟹不论钱。

留滞都城日欲归，江昏雨脚又霏微。祗愁陇上麦蛾化，岂要枝间梅子肥。

春到池塘草自青，飞花时度破窗棂。恨无好句追颜谢，赖有鸣蛙鼓吹听。

脱帽风檐迎晚吹，催诗急雨唤轻雷。祗应荷气薰人醉，不用轮囷象鼻杯。

听风听雨江湖上，一叶轻舟檥钓沙。暂却鹜行容退食，秋声先已到枯葭。

天寒病鸭守冰池，折苇枯荷霰雪飞。不觉哦诗成独立，南枝的皪露春机。

别峰相见路非遥，指点钱塘一线潮。安得南山退之句，赋成直使意飘飘。

林樾交阴闹雨鸠，滞留已敝黑貂裘。却思把钓江湖上，万仞苍崖插碧流。

心存魏阙江湖远，归觐重瞳日月明。遥忆五伦思一见，岂询宣室鬼神情。

乌台凤沼承亲擢，尚有孤忠简圣明。大雅一门时鲜俪，急难尤切在原情。

万象森罗具一尘，小庵花木四时春。客来相对默无语，亲见毘耶彼上人。

蓬径安禅五百年，六时钟呗震诸天。我来不问安心法，露柱风林说炽然。

杨柳踈踈已报秋，月华如水浸阶头。惜无画手王摩诘，貌取中宵一段愁。

池面粼粼已送凉，小窗危坐听风篁。不应尚厌秋来热，已减炎天五刻长。

庭前槐树绿阴阴，静听玄蝉尽日吟。枕簟虚凉清梦境，了无俗物动禅心。

夕阳返照树头明，天外虹收放晚晴。洗尽尘埃初雨过，一蝉飞入绿槐鸣。

锦绣文才貌甚都，冶容乱掷果盈车。披图宜鉴登徒子，折齿犹胜谢幼舆。

古杉翠𣐕几千章，势压穹岩九暑凉。匠石它年选隆栋，万牛回首立明堂。

徐仙何代此飞升，洞府空留福地名。我到朝真效三祝，步虚声杳俗缘轻。

昔日牧童聚沙戏，若个阿师来卓庵。千圣路头都把断，不须辛苦误同参。

午睡初醒缓注汤，一瓯清露沃诗肠。疑君昔日探蟾窟，犹带天边桂子香。

平湖高柳绿千堆，莫为寻芳取次回。欲访同参德云老，别峰霁色夕阳开。

野水溶溶易满堤，十分强半麦成畦。我来宴坐久无语，日暮春深鶑乱啼。

双凫荡漾小池幽，荷叶田田两见秋。却恨主人官满去，荒陂野水狎轻鸥。

饭余临槛数龟鱼，蛙黾跳浪亦任渠。笼寄双凫古灵去，不因羽客换鹅书。

有德由来必有邻，得齐潜德感人深。不劳渠听甘棠讼，解使偷儿自革心。

平生身计拙如鸠，更向周南怨滞留。无奈春风欺客病，蕙兰狼籍伴牢愁。

偶访东瓯谢守家，池塘春草柳阴斜。遥思上下登山屐，不为溪头桃李花。

村村春到野花开，蛮榼红醪尽醉回。客子哦诗惊节物，林端杜宇不须催。

杏雨桃鬟一饷红，楞伽三昧旧家风。江南江北松楸远，泪眼昏花瘴雾中。

今年小稔遍山村，白叟黄童笑倚门。老瓦为樽赛田祖，石田多稼庆曾孙。

日斜投宿古禅扉，老宿过同东院西。到处葛藤无用处，试寻梅萼亚疏篱。

已辞悍石严滩险，稍快平波婺港行。夜宿喜逢渔酒市，南风拂面月胧明。

削成峭壁碧孱颜，石罅高临毛发寒。我有胸中一寸铁，湛然如水绝波澜。

五湖四海仰仪形，道貌天真孰可名。偶泛仙舟来泽国，回先生后见先生。

渺渺曦车旸谷升，东封日观未容登。山僧更约中宵看，列炬煌煌现圣灯。

京尘睬目厌黄埃，萧飒风棂听雨来。心似芭蕉半憔悴，喜闻蛰户一声雷。

谁知归雁亭中客，鼓翼来游雁荡山。更寄雁图凭雁足，秋风孤雁苦思还。

驱蚊无术但抓肤，灯火无因暂映书。半夜西风吹急雨，芭蕉声响竹萧踈。

寂寞吹香野水滨，霜蜚月坠倍精神。横陈故作临窗影，妙韵谁云画逼真。

月淡波寒夜向分，断行孤雁不堪闻。扁舟第四桥南泊，无限清愁寄梦云。

不令辛苦登螺岭，再挹泓渟嗽凤泉。客鬓自怜尘土满，岭松崖竹饱风烟。

清跸当年从紫皇，绛霄丹桂进霞觞。梦回犹记钧天奏，一族红云绕赭黄。

空传狸骨与鹅群，惟有关西笔可珍。镵刻所存犹劲健，欧虞信是捧心人。

前朝惟有杨虚白，心画心声独擅功。身絷南冠怀洛寺，恨无北客话高嵩。

杨李书名五季间，江南劲笔俭而寒。临摹更陋唐人笔，不脱兰亭旧界阑。

尚白宁堪众楚咻，井湄缾碎愈增愁。后人归罪美新作，莫污萧郎文选楼。

君子惟宜以懿文，后生轻进附佥人。竹枝空有蛮歌怨，争似当年略转钧。

春晚落花余碧草，日长舞蝶妒红蔫。新荷卷翠簪池面，弱柳垂丝织暝烟。

塔上犀牛谁捉得，人中龙种偶相逢。寂寥千载传心印，雁塔光明閟旧踪。

古梅瘦竹助萧疏，剪薙蒿蓬亦甚都。报政未容须五月，却寻疏影向西湖。

扫径开窗事事新，主人解组似行人。浮香弄影无因得，试促花神作小春。

口伐奇谋詟可汗，归来犹著侍臣冠。燧林草色供诗思，凤沼春波滟笔端。谁谓玉堂真学士，暂临桂管小长安。元戎十乘无遄迈，上阁宣麻句已团。

簪橐明光备武文，玉麟暂剖别尧云。朝中礼乐谋元帅，天下英雄有使君。陋矣齐丘当十万，鄙哉诸葛视三分。公归岂作东征远，彝鼎将书第一勋。

