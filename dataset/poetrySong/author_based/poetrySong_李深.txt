从横才业耸青冥，出处三朝重老成。南就金城几万里，东归戎节拥千兵。书从禹穴探应古，诗想鸡林购得名。莫醉故园风月久，壶浆父老已来迎。

白首雍容侍从中，高怀常寄五湖东。游文仙殿才终别，作牧稽山地更雄。去国旌旗迎晓日，过家鲈橘正秋风。异时治行如登用，故事西京有弱翁。

一章奏免鸟衔茶，惠及饶民几万家。遗老至今怀德政，为余谈此屡咨嗟。

危言迁谪向江湖，放意云山道岂孤。忠信平生心自许，吉凶何恤赋灵乌。

