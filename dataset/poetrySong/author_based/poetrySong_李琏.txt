梁家天子抱琵琶，泪洒华林御苑花。今日闻韶无处所，雁烟蛩雨属他家。

滟滟江波绿更肥，苍烟中有狎鸥飞。当年神武今何在，老却遗民更不归。

阴山侧畔月如霜，不为吟猿断杀肠。折得橙花无处赏，带枝分与櫂船郎。

花开似污天衣血，雨过重闻御案香。最恨寺奴隳太极，预先夺我画梅梁。

长干小妇学吹箫，楼外闲风弄翠条。近得广陵消息未，暮潮已过赤栏桥。

暮雨潇潇郎不归，樽前谁忆旧歌词。望夫乌臼浓于染，叶叶惊秋恨欲飞。

愁看幕府夕阳边，那更鸡笼在目前。跋扈飞扬只如此，登高安得不酸然。

细竹千竿殿影斜，龙颜曾此著袈裟。寺楼杳杳钟声过，疑有宫娥出晚花。

池边石是南朝石，绿染苔花亦可怜。今日波平人事变，白鱼犹自跃天泉。

江水无情碧草春，北朝留住老词臣。子规啼上青枫树，为尔离乡去国人。

相君息女小乘僧，身向西天佛律行。三尺戒坛秋色紧，个中蝼蚁亦长生。

夜过江左从鸾旗，从此灵君著汉衣。春到阴山花似雪，望乡台上鹧鸪飞。

南门点检旧行踪，最苦人人认得侬。羞涩面皮无处著，横拖山屐过青松。

司马家儿持酒杯，天星下吸亦佳哉。恨渠不便效牛饮，那得孟津师旅来。

孙帝陵傍水最悲，蒋侯庙下月来迟。夜深客子心惊恐，猿挂南朝枫树枝。

云杪荧荧一塔灯，觉皇舍利宝烟凝。山门推上三更月，似照前朝礼拜僧。

南轩隠约夜声微，独咏齐梁绮靡诗。鬼火对山青焰短，依稀忆得独眠时。

