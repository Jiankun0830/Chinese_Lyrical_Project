东阁经年别，穷愁客路难。望尘惊岳峙，怀旧各云散。茵醉恩逾厚，樯敧兴未残。冯唐嗟已老，范叔敢言寒。玉烛调魁柄，阳春在笔端。应怜扫门役，白首滞江干。

苍宫环合碧崔嵬，风动空山隠转雷。逸响已随天籁发，余音犹和玉琴哀。夜阑谁辨龙蛇势，岁久俱为栋柱材。拟欲寻声问卢老，耳根清浄了无猜。

寓居萧寺便为家，问舍求田事未涯。平昔孤踪犹可表，少年豪气不须夸。雪消野径生春荠，风动荒林噪晚鸦。极目悠然千里思，祇将诗句傲烟霞。

方床藤枕梦蘧蘧，睡足高堂乐有余。茶乳泛瓯香篆息，明窗重理读残书。

