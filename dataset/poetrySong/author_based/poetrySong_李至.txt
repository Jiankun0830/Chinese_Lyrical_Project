歌舞林亭不外求，朝回多著道衣游。蔷薇点缀勾栏好，薜荔攀缘怪石幽。泥浸落花红片湿，鸟啼深树绿阴稠。春风去便还经岁，莫负芳菲醉即休。

什句无骚雅口难开，岂称明公唱和才。多病正怜拈笔懒，相思还喜送诗来。读临危坐抛青史，吟遶幽庭蹑绿苔。欲琢一联聊报谢，志疏词拙自先咍。

晓趋蓬阁暮还家，坐览图书见海涯。钓有旧谿犹懒说，诗无新律岂堪夸。凉风吹叶沿阶厚，积雨生苔逐径斜。知宴龙山无暇去，寂寥空遶满篱花。

遶台依榭一丛丛，紫映黄苞白映红。烂漫只因前夜雨，馨香无奈此时风。暖融春色交相妒，繁{日煞}晴阳艳欲烘。应恨官高少同赏，樽前不得召邻翁。

阴阴垂柳转黄鹂，肠断残春欲去时。白雪乱堆飞絮地，红须半在落花枝。园林向晚深藏郭，野水新晴入池。最是牡丹堪痛惜，风吹雨打渐离枝。

年年九十日春风，风雨多端复在中。一盏更还辜我绿，乱花知是为谁细。树头啼鸟疑相劝，窗下吟生似不通。可惜芳晨莫虚过，眼前便作白头翁。

沈烟漠漠晦平皋，尽日空蒙阻出遨。窗打纸声闻红点，槛飘花影见凝膏。依稀恨曲添鸣溜，怅望啼妆在小桃。何假锦障泥看麦，门前芳草绿于袍。

渐老筋骸百事慵，退朝无复接鹓鸿。数枝筠粉幽窗外，一炷檀烟静室中。冷滴梦魂桐叶雨，香吹篱落菊花风。自惭不及车夫子，时向东山谒谢公。

病无憀赖负重阳，虚过东篱烂漫黄。把酒不成陶令醉，脱巾空羡孟嘉狂。鸿声历历高横汉，云影离离薄护霜。珍重风流贤相国，此时闲卧奏清商。

尽日霏霏洒禁闱，蓬山高会各增辉。数行御札鸾凰舞，一幅天歌锦绣飞。席上共惊飘粉絮，笔头争看落珠玑。兰台老监虽多病，为感君恩亦醉归。

城中尘坌林亭远，知得春风何日来。城外地宽松石好，乞闻春色过年回。竹枝宜静应分洗，果树嫌繁更擘栽。借问曹樽残几许，且须留取待花开。

久病心情只自宽，茫茫世事有多般。一窗青史真堪爱，满马红尘未必懽。觅句静拈鸡距笔，纳凉闲戴鹿胎冠。唯惭报主无丝发，欲话归山启口难。

独惭师长念遗簪，长感知心在寸心。要路未离扶遣进，闲曹因病放教吟。风鹏虽远丹霄势，月兔犹依绿桂阴。从此期公惜高鉴，休将白雪换巴音。

蓬丘官况复何如，养拙资吟久病余。印簏罕开无案牍，合门常锁有图书。山中旧隠闲多忆，世上浮生老更疏。何幸明公偏顾我，马蹄出便到贫居。

搢绅公论比何如，万物熙熙燮理余。罢相暂游端揆地，退朝闲读圣人书。荀公道在馨香远，谢传情高世俗疏。闻说吹尘还入梦，东山争得久安居。

感恩言发即涟如，鹤已乘轩十载余。抱病尚通金阙籍，避荣犹掌玉皇书。目难看字垂垂暗，发不胜簪渐渐疏。安得安边一长策，少酬明主定狼居。

春色融怡画不如，落花狼籍晓风余。流鶑为尔难忘酒，迟日教侬又废书。芳草芊芊行欲遍，垂杨袅袅折来疏。到头别卜连园地，悔学齐婴近市居。

福德才名尽不如，三朝荣贵四旬余。花前尚饮连觥酒，灯下犹看细字书。黄合暂抛金印重，青铜闲照雪髯疏。苍生共指中台位，除是明公更合居。

劳公相比作相如，才即无余幸有余。但愿遍观蓬阁史，何曾归著茂陵书。已惭谕蜀词章劣，仍恨游梁价望疏。惟爱一琴犹颇似，卓文君又耻同居。

逢春春半合何如，火急谋懽二月余。且向花间行载酒，谁能窗下卧看书。追攀每恨朱门远，鄙吝仍怜玉柄疏。他日相寻预相报，芳时多不在蓬居。

而今秘阁古难如，何啻梁元十万余。无本尽从三馆借，有签重遣八分书。芸香欲辟鱼心蠹，汗简犹嫌吏手疏。号作蓬山应不错，祇缘清浄似仙居。

小院荒凉亦自如，才盈五亩又无余。槛中修竹依时种，壁上斜行信手书。雨打杏花将烂漫，风吹杨柳渐扶疏。诚知浊酒非公饮，频为芳辰过陋居。

澄波桥远马班如，往复依稀十里余。春色遶园千树柳，清风吹面一堂书。已降诗迸骊珠逸，更羡谈挥麈尾疏。定许贫家卜邻否，欲收残俸便寻居。

四海而今幸晏如，近经周汉乱亡余。广抄青史藏新阁，多著黄金访旧书。岁月渐惊容鬓改，膏粱仍恨齿牙疏。待公朝暮重调鼎，乞取蓬丘到老居。

自怜何幸少人如，不幸如人亦有余。贱日身安长欠学，荣时眼病却多书。含毫终是冥搜拙，展卷仍惭博览疏。最抱平生一般恨，累茵独享若为居。

夏口曾游意豁如，看山寻水二年余。头陀碑字残须补，崔颢诗牌暗又书。鹦鹉洲中芳草遍，鹭鸾亭畔野烟疏。可怜陶侃当时柳，犹有孙枝遶旧居。

此心未足便何如，官职于君不啻余。辇下十年前进士，省中四品次尚书。曾陪国相裨时少，亦掌王言属思疏。终乞分司洛阳去，就泉依竹水南居。

忽厌菱花太皎如，黳髯新白十茎余。主恩空在丹心感，动籍终无一字书。出塞鼓旗犹转战，近胡桑柘颇稀疏。何因别奋陈汤策，北逐天骄瀚海居。

无营无欲自如如，寂静空斋昼寝余。渴饮三杯市沽酒，闲看一卷道家书。奔趋势利心元薄，接奉交朋老渐疏。终指嵩峰待归去，白云深处卜岩居。

吾宗伟量固难如，万顷澄波更有余。吟遍人寰四时景，读穷仙馆百王书。青山绿水牵情切，要路权门着意疏。只恐爱闲闲未得，华居须作相君居。

甲第新修尽不如，遍栽花卉地无余。囊中耻贮千金宝，架上惟藏四部书。一炷白檀烟细细，百竿修竹影疏疏。终须副却苍生望，别筑沙堤到盛居。

老去襟怀强坦如，故园迢递战争余。休思已往曾经事，但访从来未见书。止水寸心常淡静，乱蓬双鬓任萧疏。会当悬却车舆后，少室山前别卜居。

自念平生谁得如，一家衣食喜盈余。新开北户都缘竹，特构南堂只为书。已叹病来懽笑减，那堪老去往还疏。谢他蓬岛神仙客，时下三清访陋居。

潘园谢墅想难如，永日风暄宿雨余。啼鸟有情疑劝。

喜见春。

池馆渐佳天渐暖，一游应许奉平津。

南风吹雨骤还收，五月帘栊却似秋。陌上莫嫌行未得，田中应待足方休。人垂折角冲寒点，马浸障泥过漫流。遥羡文昌新右相，醉吟时伏一金瓯。

霜毛种种已难簪，圣代归田又未甘。今日忝尘何啻足，昔年贫贱尽曾谙。图书府里闲堪爱，骚雅门中乐自耽。唯恨病来春枉过，花前辜负旧醺酣。

夷门山北是朱门，长有丹心感旧恩。魏勃更乖持故帚，曹参犹忆旧芳樽。梧桐影里蝉声急，菡萏香中雨气昏。应得新诗又盈笥，使来多说在西园。

蓬阁多余暇，年来又一年。所临虽少事，非据亦坊贤。品藻殊无取，文章粗有缘。圣君应念此，不使掌东铨。

蓬阁多余暇，情孤与世违。老嫌知道晚，闲觉近名非。祸福随操履，穷通在隠微。所亲应笑我，终日掩柴扉。

蓬阁多余暇，君恩岂易酬。病犹丰禄赐，闲胜在林丘。风月僧留宿，松筠鹤共游。素餐终不稳，却拟访渔舟。

蓬阁多余暇，优游味可知。宴酣阶拥雪，坐久砚生澌。遇话闻新事，因闲检旧诗。已成疏懒性，亲友莫相嗤。

蓬阁多余暇，扪心或暗思。学应无足日，发自有衰时。庶事曾经目，浮荣病切肌。何当卧云岭，方寸贮希夷。

蓬阁多余暇，群编得纵观。书精新篆籀，画古旧衣冠。故事南朝远，胡风北史寒。不披三两卷，永日度应难。

蓬阁多余暇，簪缨不我拘。杖游僧舍数，马过相门疏。竹简藏蝌蚪，芸香避蠹鱼。已将成四部，犹乞补残书。

蓬阁多余暇，天寒懒出门。宴眠书幌静，夜话地炉温。瓯触烹茶鼎，瓢浮着酒盆。翻同未应举，嵩洛住山村。

蓬阁多余暇，幽轩好养蒙。图书闲案几，水墨故屏风。雪压枯松折，莎藏怪石空。退朝无一事，尽日鸟声中。

蓬阁多余暇，时游近郭园。畦蔬新雨嫩，野菊未霜繁。牛放残阳草，人耕断烧原。暮归城阙远，钟鼓已喧喧。

吾家何所有，景物自怜清。架上书千卷，庭中竹数茎。纸窗明雪势，茶鼎杂松声。多谢南宫长，裁诗慰野情。

吾家何所有，非富亦非贫。逐月官供俸，随时自奉身。积薪长满屋，脱粟亦盈囷。信美无他虑，其如窃禄人。

吾家何所有，冬月胜袁安。纸帐可床暖，地炉容客宽。树头风势大，窗外雪声干。却念无衣者，何当度此寒。

吾家何所有，满地是苍苔。短褐朝回著，闲门客到开。黄精充果实，白薤助羹杯。澹薄长娱此，交亲莫见咍。

吾家何所有，别墅在城南。寒木叶如柿，春沟水似□。树深鸣乳犊，室暗养新蚕。温饫每来此，主人无限惭。

朱门多好景，清共佛邻墙。风递何僧磬，烟闻那院香。水声流静夜，塔影卧斜阳。只是宫城远，趋朝较数坊。

朱门好景多，全宅在园林。席上攀红艳，阶前蹋绿阴。牡丹疑国色，孔雀是家禽。珍重主人意，开樽日易沈。

朱门好景多，五月亦清凉。地胜长膏润，泉甘剧蔗浆。树深无日到，迳僻有莎荒。但恐裴肿令，虚夸绿野堂。

朱门好景多，况复九秋中。积雨凉生簟，凝霜夜著桐。槐阴堆败叶，菊蘂被幽丛。闲对篮舆客，翛然此兴同。

朱门好景多，寒月动情憀。炉炭蹲红兽，裘花鬭紫貂。管弦多盏困，风雪玉衔骄。谁似天人福，皆从积善招。

小槛锁玫瑰，群芳次第催。刺多疑有妒，艳绝却无媒。露洒啼妆在，风牵舞态回。层苞不暇吐，数日未能开。烂胜燕脂颗，殷于烈焰堆。浓将丹笔染，碎把绛绡裁。漠漠香如芷，青于叶似苔。夭难胜暖日，静不惹纤埃。远对褰书幌，傍观置酒杯。朵稀心暗记，根浅手亲培。雉控眠偷摘，僧逢醉觅栽。尽嘲终仿佛，拟折又徘徊。丽夺倾城色，吟归间世才。多情百花主，闻必有诗来。

万里移来种，成都到上都。贵人犹乍有，贫舍固然无。掩敛难胜艳，鲜妍欲夺朱。此花轻折赠，可表受知殊。

出门何所适，马亦认余情。转曲才东去，嘶风便北行。树高墙外见，犬熟道边迎。可处多相对，南轩景最清。

出门何所适，秘阁倚宫墙。风递禁中乐，日闻天外香。移屏画鹤立，开帙蠹鱼藏。不觉新诗债，朝来又一箱。

出门何所适，他处迹皆疏。不是陪端揆，多应访老徐。文章今大手，道德古名儒。何必逢荀令，馨香自有余。

出门何所适，遇兴即留连。野寺微茫雪，渔家冷淡烟。地炉寒拥坐，瘿枕醉欹眠。帝顾应相笑，吾心自泰然。

出门何所适，门外雪如花。不是居兰省，应须在酒家。炉灰香爆栗，庭叶碎烹茶。欲访山阴戴，孤舟去路赊。

春风仙杏枝，条忽吹成果。墓雨牡丹苞，凄凉飘去我。独有海红花，一丛千万朵。深似猩血染，香于麝脐破。繁压玉栏霞，红烧翠鬟火。俗呼锦被堆，又有何不可。仆射多才情，新停济川舸。闲遶复相思，醉袖花边亸。吟成数十字，安安明珠颗。鱼目辄还公，莫笑轻酬么。

园中比比是花栏，史欠修篁十数竿。时见此君怜淅沥，春来何处得檀栾。黄初换叶应深惜，绿未成阴已好看。看取北窗风更冷，不须炎月用冰盘。

子猷曾有风流语，一日不能无此君。相国近添萧洒兴，数茎应怪乍离群。宽围朱槛朱犹湿，密占青苔青自分。若见仙翁莫轻许，携将飞入葛陂云。

疏篱簇簇湘江畔，翠美森森淇水边。争似移归深院里，真同画向后堂前。粉筠应惜裁龙笛，霜锸还惊断马鞭。不是多情谁解爱，手栽吟遶溉新泉。

节节皆匀叶叶疏，相门翻似子猷居。狂根或带移时土，红草应劳种后锄。醒酒韵寒初惬意，出墙梢健已凌虚。不须更用他泉溉，霖雨才收必有余。

欲取琅玕𣃁翠苔，北扉特为尔新开。手题诗句从僧觅，亲卓筇枝拣地栽。红粉遶丛遗细朵，绿醪偷影入金杯。莫忧裁作渔竿用，已向磻谿下钓来。

牡丹灼灼看何厌，芍药夭夭种已多。却要闲红兼闲紫，不辞侵迳复又莎。旧根今岁移才活，新笋前春新出便过。犹欠小桃花两树，夹丛争艳压枝柯。

不似溪边本自芳，且须将护少同防。儿童纵未骑为马，邻舍潜应引过墙。干箨坠莎何用扫，嫩根撑砌莫嫌妨。就中此地尤难得，恼杀东都白侍郎。

荜为扉阖槿为藩，不似公家地尽宽。阶下才容数片席，窗前也种十余竿。蜗牛舍畔幽丛小，行马门中翠影寒。应似鹪鹩与鹏鸟，一枝层汉各心安。

请公屈指数朱门，谁肯孜孜爱此君。小槛纵多栽紫艳，闲庭且要曳红裙。三冬翠色终难犯，五月秋声早已闻。不是风流贤宰相，何人移尔入花群。

疏丛宜少不宜多，多后盘根不奈何。出槛新枝罥冠冕，上阶狂笋碍笙歌。傍翘野鹤人难画，对酌樽醪日易过。若更引泉兼雅称，门前咫尺是长波。

红尘赤日欲相燃，赖向蓬丘少事牵。明月动摇纨扇室，乱云重叠火□天。幽屏看雪思寒景，小簟横风恋画眠。安得心源凉似水，虎溪遥羡老僧禅。

闲书闲画满芸香，卧读行看固是常。天为苦吟终借□，帝怜多病不教忙。泥封法酝醅犹嫩，茶煮颁冰味更长。一榻清风兼好献，可能来此就侬尝。

蓬阁清虚称野情，华阳巾稳葛衣轻。垂帘不见喧嚣事，尽日唯闻禽鸟声。小桧影中铺砚席，短槐阴下着茶铛。却愁穷巷晚归去，尘土满街冲热行。

竹气荷香夜转清，趁凉移簟遶空庭。坊门有月几多树，池水无风三四星。何处一蝉犹切切，此时残漏尚丁丁。可怜好梦谁惊觉，正恋五湖吹酒醒。

相留不称主人心，多病虚劳酒满斟。厅事便临芳草迳，庖厨只就绿槐阴。玫瑰出槛参差拆，薜荔依墙积渐深。却恨无情是朝日，暂陪懽笑已西沈。

从来迂僻寡朋俦，今日优恩岂自酬。抱病也容居粉署，好吟仍使在蓬丘。利名场里心尤拙，少俊丛中鬓独秋。早晚东山拂衣去，愿携鸠杖从公游。

行穿花竹户庭幽，只下堂阶便且游。红蕊向人含艳态，黄鸾代客说春愁。遶床文史堪怡悦，满席笙歌好献酬。未必此时闲适趣，不如前日凤池头。

主人多思惜芬度，醉遶吟攀自是常。烂欲烧丛浑是焰，秾来薰物甚于香。妒偎罗绮迷春眼，狂聒笙歌费酒肠。久病劳公误相问，不同前作粉闱郎。

流年冉冉不曾停，合向劳生养道情。万物已怜成复象，一阳还见动勾萌。南躔日转阶前影，北陆风吹树杪声。看即东宫布时令，绿杨堤上有闲行。

遥想佳辰宴画堂，清歌一曲遶雕梁。岁星降后苍生福，元化调来圣祚昌。尘外松身千载老，海中椿树万年芳。闲曹随分多拘束，不得躬亲捧寿觞。

昔陪群彦在鳌山，今日重来越玳筵。才向玉堂观圣札，又离瑶席睹宸篇。二南绝唱人惊骇，三体神踪凤折旋。坐久庭柯移午影，饮酣宫吹递香烟。吟求视草笺分写，醉假通中枕暂眠。俗客不知仙禁近，高歌共乐太平年。

宫中有犬桃花名，绛缯围颈悬金铃。先皇为爱驯且异，指顾之间知上意。珠帘未卷扇未开，桃花援尾常先至。夜静不离香砌眠，朝饥祇傍御床𫗪。彩云路熟不劳牵，瑶草风微有时吠。无何轩后铸鼎成，忽遗弓剑弃寰瀛。迢迢松阙伊川上，远逐龙輴十数程。两眦涟涟似垂泪，骨见毛寒顿憔悴。万人见者倍伤心，微物感恩犹若是。韩卢备猎何足嘉，西旅充庭岂为瑞。闻君奉诏修实录，一字为褒应不曲。白鱼赤雁且勿书，愿君书此惩浮俗。

墙头翠色云分岭，井底泉声瀑落崖。讲席日闻谈俎豆，书厨时见整竿牌。野猿有果频窥槛，山鸟无人忽下阶。好是鲁儒争就学，不辞千里过江淮。

