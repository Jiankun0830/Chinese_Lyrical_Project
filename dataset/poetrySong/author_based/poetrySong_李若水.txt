南枝春色弄微温，记得清香扑酒樽。今日相逢隔烟雾，扬州残梦足销魂。

长爱孤标似君子，不禁横竹巧挤排。短幅离离乃遗像，至今寒蝶误飞来。

半篙寒碧秋垂钓，一笛疏风夜倚楼。多少巫山旧家事，老来分付与东流。

朝阳飞影战余寒，楼上高人久屈蟠。想见倚栏三盏后，醉横诗眼与天宽。

化工错玉满京都，尚有痴云似积酥。马上官人冻颜赤，拥炉还羡老生无。

雪意融融旋作泥，故山应是费攀跻。而今把笏谢樵子，马踏御街闻晓鸡。

银涛万顷涨烟村，寂历茅檐上晓暾。春傲余寒邀不住，夜来偷入杏花园。

黄沙苦染鬓毛斑，乞得琼瑰一寸悭。径欲南楼试鹤氅，拍天清气月如环。

玉霙著砌晓斑斑，天惜丰年特地悭。爽气一屏山倚碧，冷光千叠水回环。

布衾纸帐饯残冬，老眼俄惊晓日红。好梦追寻忘首尾，但闻窗外竹摇风。

破篱残屋是谁家，一片斜阳万点鸦。驻马冈头无处问，漙漙清露湿黄花。

半载长安客意寒，一鞭归兴旧家山。妻孥问我成何事，买得虚名满世间。

一川晴日破春容，柳絮桃红赴望中。莫喜芳辰又来到，少年能耐几东风。

坡头霜木秋半老，沙际水禽时一双。乞我短篷归去好，醉听夜雨卧荒江。

雪彩鳞鳞照夜徂，化工游戏翦轻酥。竹声摇破梦千里，蓬迹转来天一隅。寒压短檠花自落，风惊别浦雁相呼。平明携杖前溪去，误入仙人白玉壶。

天公应恐点琼葩，先遣飞廉卷恶沙。才短谬将身许国，岁寒还是客成家。故乡亲友驰清梦，老境文书眩碧花。须信玉妃仪卫肃，砌蛩庭鹊静无哗。

纷纷儿辈只轻肥，不爱笼烟小黛眉。唯有幽人负高韵，为怜奇物直新诗。尘埃不染溪山梦，冠盖政妨麋鹿姿。何日茅檐列千嶂，倚藜细看碧参差。

近侍传呼到集英，参差宫殿晓霞明。丹墀日对三千字，云翼风高九万程。天子临轩应动色，诸生阁笔总销声。胪传指日承新渥，千佛名经第姓名。

乡人极口夸吾友，夸道新来葺妙居。东晋风流千载后，南窗潇洒数椽余。无肠可著犹贪酒，有眼能看肯废书。记取鲁人学柳下，不须辞米赋归欤。

仆夫已饭车已巾，再拜别君愁始新。一事未成双鬓秃，百年能几半生贫。云山不断骎骎暮，花柳无边在在春。它日还家稍安稳，杖藜相过莫嫌频。

诗老逢人细细夸，一溪春色定能佳。东风无意秀芳草，野鸟不言衔落花。拍拍浓愁浑似酒，悠悠短梦不禁茶。接{罒/离}倒著归来晚，千古风流继习家。

先生学业自无双，当代闻人共叹降。文采羡君高楚梦，诗声笑我类吴江。槐花过雨金堆砌，山色经秋碧满窗。一幅珠玑照尘眼，龙文端信笔能扛。

问君何日赴神京，明日扬鞭数去程。风雪一天行客恨，关山千里故人情。铜台曾见三都赋，金阙行传二陆名。自许孤高谢凡客，从今有酒对谁倾。

人生半在客途中，休著狂踪比断蓬。别后梦烦庄叟蝶，迩来书误子卿鸿。月同千里水云隔，天各一涯谈笑空。趁取重阳复诗社，要看红叶醉西风。

寸心已老自宜休，误别云山岁几周。疏远骤依双凤阙，清贫仅剩一貂裘。与人不偶缘方凿，于世无求类直钩。何日张帆旋故国，坐呼明月醉江头。

戎马南来久不归，山河残破一身微。功名误我等云过，岁月惊人还雪飞。每事恐贻千古笑，此生甘与众人违。艰难重系君亲念，血泪斑斑满客衣。

自怜畴昔抱痴顽，不惯黄埃日跨鞍。荒径露霑旗尾润，幽窗尘锁笔头干。半林残照人烟晚，一笛秋风雁影寒。还有田园得归去，谁能俯首缚微官。

云将剪水戏微茫，草木非春也自芳。坐上落来千片急，鬓间添得数丝长。气凌诗骨笺毫健，味借茶瓯齿颊香。久客天涯衣缝断，梦魂合眼到亲旁。

昔人游宦久江湖，怪石嵌空骇里闾。一井深藏缘底事，百年不出待潜夫。弃捐泥土性仍在，睥睨林亭气渐苏。微物废兴犹有定，此生穷达漫长吁。

北门昔日吾三友，今日樽前得一人。雍老滑稽垂白首，高郎文雅最青春。一飞小篆追秦相，两吐新诗近楚臣。落落星辰各千里，请君休说恐伤神。

晏坐芸堂情太幽，仙家有地供闲游。冷官经月未尝醉，好景向人那得愁。宫殿风清鹤翅冷，池塘水白荷花秋。尊前不乐定痴煞，明日簿书堆案头。

满眼羁愁不可裁，西风楼阁独持杯。一檠短梦寻家去，万瓦新霜逐雁来。富贵未涯身半老，云山何处首空回。呼儿涤砚酬佳句，试我胸中隐隐雷。

金甲将军传好梦，铁冠道士寄新书。我与云长隔异代，翻疑此事太荒虚。

中山忠义定何人，数月相从笑语真。未信功名孤壮志，不妨诗酒寄闲身。此来饱看千岩秀，归去遥知两鬓新。就使牧羊吾不恨，汉旄零落落花春。

旧持汉节愧前人，闻许传来若不真。五鼓促回千里梦，一官妨尽百年身。关山吐月程程远，诗景含秋句句新。孤馆可能忘客恨，脱巾聊进一杯春。

小桃脱萼柳梢柔，春色无边破客愁。好与永和修故事，一时人物尽风流。

一笛秋风急，千岩晚照多。竹根邻叟醉，牛背牧儿歌。

风摇庭树云拍天，雪花乱抛如翦绵。举头三日不见日，屋檐已欹街已填。富儿围炉笑浮颊，坐绕笙歌飞酒船。儒生屈膝冻欲死，犹呵秃笔书长笺。诗成吟哦不知了，儿饥索饭厨无烟。太平君子万民父，身居天上心民边。重怀长安桂玉费，急飞宸翰蠲屋钱。门前卖报走如水，家家顶祝神霄仙。小人犹有负暄见，轻繇薄税今当先。楚人得弓未为大，愿将此施均八埏。

久伫白云下，兹晨慰所思。一鞭游宦处，三釜及亲时。宿雨开蔬甲，薰风卧麦旗。马头浮喜色，已被鹊先知。

伏波将种材无敌，高谈指日期凌烟。团花战袍随万乘，胡为落此荒塞边。宪台郎中忠报国，径奏姓名丹扆前。闻道偷儿敢恣睢，怒髯森森张两肩。三石强弓如屈肘，丈五长戈如弄鞭。指挥健儿誓死战，酒酣一呼声动天。霸陵醉尉苦短弱，大似燕雀逐鹰鹯。何当遇贼拭尘眼，看尔跃马残贼咽。

张侯自是风骚将，画月裁云三百篇。玉堂未许代王綍，聊作漫尉黄河边。绿林豪客玩国宪，探丸境上如鹰鹯。遣奴识天得秘策，一旦就戮逃无缘。霞旌霜刃鼓雷发，凯旋夹路人骈肩。元老闻之喜折屐，径入奏章丹扆前。伫□黄纸飞敕来，金印如斗官九迁。莫笑书生太疲软，时来亦许参凌烟。

盍簪当日话殷勤，便著金兰较此心。相去不堪千里远，别来何况一年深。江山有路通幽梦，鱼雁无情断好音。管鲍贫交君记否，少陵曾为发悲吟。

秋风秀庭槐，举子勤朝课。丹诏日边下，收揽不赀货。小陆富才藻，振笔追楚些。朱丝有知音，白雪定寡和。锐气压同流，龙泉不容锉。芥视青紫荣，未语手先唾。我昔游词场，一飞脱𫐘轲。咫尺看青霄，三年困巡逻。虚名损富贵，此生分寒饿。输他阿买辈，官高金印大。造物端戏人，益知吾道左。愿尔早著勋，替我云山卧。

脱迹尘嚣外，悠然寄此亭。池平一鉴浄，山远数螺青。身世惊残梦，行藏忌独醒。惟闲即近道，不必玩丹经。

篆壁蜗涎细，织檐蛛网圆。小轩幽梦破，竹露湿茶烟。

伫立危亭醉眼宽，无边秋色夕阳间。牧儿腰笛挽牛去，却放半川云水闲。

太原城角小军营，兀坐何人肯见临。半阴半晴天气杂，一去一住客思深。功名未信终相负，岁月无端早见侵。好在床头满壶酒，劝君休约十分斟。

半竿晓日明柳梢，飞沙眯眼东风豪。之子北归颜色好，黄纸写敕蓝染袍。只轮轧轧鸣长路，回首高冈隔烟雾。自怜不及路旁草，却解送君君到处。

休辞十驿犯埃尘，花柳无边政可人。我坐宦囚归未得，仗君说与古溪春。

东风无迹秀芳草，野鸟不言衔落花。

一庭鸟迹天书怪，八尺簟纹人字寒。

蛩声千里暮，雁影一天秋。

半轩开万象，一水断双峰。

功名今晚矣。

夜静竹藏风。

远雁入空碧，孤舟浮浅清。

风流李东山，磊落孔北海。身逐烟云飞，名与日月在。彼哉世上儿，平生抱惭悔。虽云官爵高，当以羊豕待。

门前谁剥啄，云有故人至。殷勤具鸡黍，莫辞今日醉。人生若飙驰，世事等鳞次。区区百无益，杯酒差可贵。故人首肯之，爱吾言有味。

一饱百念休，挈席坐朝阳。陶然四肢春，兴与饮酒长。梦蝶鼻声小，扪虱衣缝光。虽非北窗下，亦足傲羲皇。

相如贫立壁，渊明老经邱。文字照千祀，何人与之俦。我生造化间，一萍寄洪流。收心短檠底，要陪古人游。

明月如幽人，邈有出世姿。吾欲从之游，开门曳藤枝。得酒袖自举，赏此一段奇。人生要行乐，戚戚竟何为。君看李太白，高风谢尘羁。

御戎如御寇，爱民如爱子。岂不有公卿，脆弱非所倚。吾君傥择贤，何病不可理。

叠石壅寒派，满流泻回溪。谁将方便智，成此圆妙机。轮辐互高下，波涛郁翻飞。磨牙递旋斡，硙杵纷昂低。玉粒已粲粲，琼花亦霏霏。术存机械巧，利泽成博施。试语汉阴老，使知浑沌非。惟当善用心，功与天地齐。

曙风入修檐，宿霭度遥岭。游子恋庭闱，延此须臾景。临行懒加衣，上马晨烟冷。歧路白日忙，气候清夜永。前途寡亲友，所晤唯瘦影。长风傥或借，逸翰当少骋。不然早旋归，柴门保孤静。

掌狱贵持平，万议不能破。夫子乃名堂，无愧横案坐。皇家美化醲，小人亦寡过。朱墨傥余暇，不妨歌楚些。

才到绿漪轩，逸兴小寰宇。岸斜水自环，树缺山为补。眼界万象入，佳处难悉数。天公厌人闲，恼以催诗雨。凉飙拍窗户，残炽敢予侮。云脚漏夕阳，反学新月吐。麈尾散银毫，茶面喷雪乳。兹游神所靳，而我已多取。何时理扁舟，归作云山主。

明月如君子，隐见自有时。顽云巧障之，光耀不得施。赏心无复乐，对酒翻成悲。树头号秋风，日夜无停期。胡不驱顽云，放出玉一规。而乃窗几间，空将乱帙吹。

明月自不老，古今同一时。寻常赏心薄，万里清光施。兹夕反云翳，庭乌亦长悲。人生得意处，每每乖所期。神仙不可学，富贵不可规。此心恐未了，付与秋风吹。

客子结征衣，伺明鞭瘦马。时平路无虞，年丰村有社。归雁嘶层云，饥乌啄平野。墙花初压枝，桥柳已盈把。春岸坐渔人，晓陇来耕者。风埃政无聊，怀抱何由写。

疏风舞天际，坐觉秋容开。新凉万金直，竟从何许来。修梧脱老叶，槭槭投空阶。故人渺云水，音徽谅难谐。政恐岁华晚，便与人意乖。脱巾漉初熟，聊以洗此怀。

吾君迈周王，于今盛文化。学郎纷万辈，战艺双阙下。公乎笔如椽，风雨供飞洒。燕楚何足吞，此行定应霸。三世守墨庄，一朝腾纸价。况值求贤秋，宣室政延贾。轻云飞陇头，车轮去如马。快哉上林春，杯酒须勤把。

吊古怀骚人，接辔黄榆路。疏风吹广原，马首飞埃度。荒祠止道旁，古木寒鸦聚。入门烟素横，虚壁丹青污。再拜休庑下，追诵补亡句。兴余归袖翻，低云挂秋暮。

厚德镇嚣浮，才高谢羁束。所赋虽不均，而皆堪比玉。此君非俗姿，终朝看不足。客至亦忘归，袅袅茶烟绿。

秋月浄如璧，影著乌帽寒。残梦未辞睫，疲驽兀难安。龙津桥下路，灯火半斓斑。中台门已敞，风细帘幕干。有司谨苛礼，高人窘微官。

客里百无营，一室等方丈。行藏沙漠边，志节烟霄上。归思入新吟，闲愁付佳酿。何当把瘦藤，江山乐清放。

羃羃护云衣，巉巉露山骨。老木依苍岩，密布荫清樾。乞我片席地，脱巾露华发。横竹呼秋风，修藤步明月。兹焉甘终老，梦断帝京阙。何必学王郎，昂首但拄笏。

东风政摇荡，百鸟争春鸣。长亭杨柳弱，广陌芳草平。游子动行色，辛勤奔皇京。利名悲末路，合散笑浮生。望望陟前陂，陨涕空含情。勉哉振长策，扶摇云翼轻。

东风一戏剧，会使红绿争。粲粲墙角花，朝霞翦芳英。自怜冰雪志，猥与桃杏并。未应素节改，但觉羞颜頳。孤标翳尘土，疏香掩蓬荆。游蜂颇知己，飞绕千回轻。其奈逐臭夫，对之白眼横。主人情不薄，爱君成瘦生。今来摄从事，吏课殊少程。何时把杯酒，一洗千枯荣。

玄云驾雨来，垂垂势未已。双袖贮疏凉，六幕浄余滓。锦飘风撼花，玉逗水循轨。窗峰碧巑巑，陇麦青靡靡。诗人笔欲髠，行子步难跬。虀盐老青衫，文字乱乌几。咄咄怪书空，呜呜热浮耳。不肯卧南阳，刚学蛰龙起。

火云扑不灭，余炽欲烧天。江山散白日，草木含苍烟。瑠璃八尺浄，邀我北窗眠。但问风雌雄，姑谢酒圣贤。明冰沃新茗，妙饮夸四筵。休论水第一，凛然香味全。凉飚生两腋，坐上径欲仙。尘襟快洗涤，诗情拍天渊。凭君杯勺许，置我昆阆前。搜搅玉雪肠，酝酿云锦篇。

金镕日影活，絮擘云态痴。石肤然欲碎，禾末焦自萎。丝脆蛛停网，花枯蜜守脾。竹粉欠新润，溪毛收故滋。瓠尊资酒酽，蕲席便躯肥。土膏龟坼裂，雨势泪涟洏。革履委弗御，葛巾欹不持。松阴良可就，逭暑旋题诗。

笑问空中云，乞我今夕月。我是方外人，得此清兴发。翩然驾黄鹄，飞入白银阙。

我拙畏吏事，观书度晨夕。过眼辄成诵，掩卷不再历。荒怪探禹穴，幽邈窥孔壁。俯首滞铜印，朋侪屡贻责。皇朝采疏逖，庞洪流庆泽。英俊蔼云趋，参隶金门籍。而我老红尘，弃置谁复惜。径欲赋归欤，吴门晦声迹。

西风响窗扉，炎火烦一扫。天清露华滋，妍碧谢庭草。旅怀良独难，缺月窥檐间。呼儿漉新酒，强欲朱衰颜。

鸥鸟恋江湖，麋鹿恋林薮。十年异乡客，临风一搔首。田园幸好在，三径荒稂莠。何当惬归兴，短鉏还入手。

破扇委高壁，病骨苏微凉。罗阶竹千挺，秀质颀而长。呼奴约疏箔，窗几延翠光。欠伸睡稍足，夕影上东墙。

疏筠易秋威，冉冉受风雨。芙蕖抱枯香，頳颜羞不遇。草木自衰荣，岁月谁寒暑。老人岸乌纱，清坐阅今古。

风高天宇寒，朝来几鸿过。长铗诉新怀，短檠续旧课。霜梧触阶棱，铿然警痴坐。吾发半已白，功名况么么。

风细云动鳞，雨余山弄姿。渊明短篱下，渐觉秋芳萎。岁华任自老，酒杯亦须持。种种愧古人，此段差可期。

楚客赋秋风，表表千载师。衙官生恶谤，此语将谁欺。我欲践逸轨，每苦抽思迟。譬彼款段足，焉能驰险巇。

今古等朝暮，宇宙同咫尺。安得坐忘人，相从游八极。神仙六鳌背，富贵一蝉翼。君其傥悟此，在在获所适。

君是神仙人，应识蓬莱路。愿将尘土客，共向蓬莱去。蓬莱高高东海东，烟波渺渺鞭飞龙。窗间棋罢一笑许，扶桑倒影千度红。刀圭绛雪从君得，天风泠泠吹两腋。窃桃小儿竟安在，乘骏天人何处觅。尚闻金母呼众灵，瑶池夜晏千云𫐌。金檛玉斧散光景，凤歌鸾舞流芳馨。低头再拜谢君力，谢君洗我尘土腥。千岁还家作鹤语，朝市不知人姓丁。

爱君秀句轻封侯，恨不捧杖从君游。高人岂合世间著，紫罗洞边能少留。我今痴坐数椽底，饱阅炎凉祇如此。何当一叶弄云涛，鸥鸟请盟波影里。颜郎才思天下无，亦与我辈同朝晡。故乡萧疏不堪说，秋风落日号群狐。百年骎骎行且乐，不必华堂围绣幕。烂醉出门霜月孤，荷锸休随任填壑。

长藤呵路多公侯，我辈不应来宦游。平生流涎向云水，此心已往形独留。黄沙霏霏乌帽底，三载长安饱尝此。何如闲把一茎丝，坐钓澄江月明里。采芝仙人今岂无，踏遍山腰日已晡。白云可衣兰可佩，御寒不必思丰狐。人生此段差可乐，风御径须游六幕。夜深何处凤箫声，留得余音传万壑。

休著青衫谒五侯，径觅拄杖山中游。故山别来鬓毛秃，一饱累人成久留。碧嶂巉巉云影底，傥得破茅甘老此。孤猿野鹤旧时声，却到主人清梦里。囊中试检一钱无，但吟秀句忘朝晡。子夜沈沈瓮无蚁，秋风策策裘非狐。得遂清闲贫亦乐，矫首飞鸿度天幕。隔溪应复有幽人，踏月相从啸林壑。

自怜无骨可封侯，漫来学省陪英游。逸兴未忘河朔饮，羁踪已分周南留。久负云山竟缘底，百指饥寒良坐此。鬓毛苍苍已难拣，何时却到云山里。休问归囊金有无，采芝酌水延朝晡。未要学仙跨威凤，况肯作诗嘲训狐。藜杖芒鞋乐复乐，老藤悬花当罗幕。月明须上最高峰，横竹一声秋万壑。

金印如斗封王侯，何如烂漫江南游。山能不老阅今古，云自无心忘去留。我似孤松蟠涧底，斤斧之余流落此。轻便却羡无根蓬，随风直上青霄里。壶中变态何所无，色色略同朝与晡。千里飞蝇政缘骥，百兽畏虎元非狐。置是休论且行乐，明月张灯天展幕。更持北斗{奭斗}酒泉，浇我胸中万邱壑。

昔时藜苋田陇头，近时虀盐学舍里。腹不成瘿肠有雷，何郎万钱其敢企。当年守株披褐衣，亦尝临渊羡赪尾。余力种黍延霜螯，计拙谋粗何足纪。罢官三月突无烟，两亲白头欠甘旨。此身份为饥所驱，旋秣羸骖诉知己。蓬莱高人爱诗客，邀坐绿斋尝玉蚁。敢嫌寸禄消息迟，数品珍羞供一喜。秦丞相追上蔡游，张步兵对秋风起。盗邻吏部手持杯，三子风流未当鄙。还家扫甑洗刀砧，大饫老饕沾婢使。迩来送米邻无僧，长是覆羹穷有鬼。区区一饱岂易得，何时槟榔澡吾耻。君不见鲁公从人乞鹿脯，留得银钩照千祀。犹胜金马避世人，九尺长身饥欲死。

山翁七十头如雪，胸中泰华巧盘折。平生两手展不尽，临老更欲矜奇绝。吾家有堂面危壁，衮衮黄埃眼界窄。呼来抟沙浅拂黛，倏惊突出千峰碧。倚藜矫首一长吟，萧然径与人寰隔。何当讳姓吴门去，踏遍东南万山春。

一鞭行色黄榆路，望断遥天垂地处。呜呜流水如有情，泻我离愁向东去。

断云托月天南东，梦魂初下蓬莱峰。绕街敲金戒天晓，乌帽溯凉奔竹宫。神明之囿严且邃，踵门已觉尘凡空。温温妙友隔窗语，徐徐好日当庭红。案头书帙万卷富，门外帘影三秋风。东家所慎盖先此，小人曷敢不精衷。绯衣赞者趣行事，升降拜起庄微躬。丁东环佩众泉咽，荧煌星斗千炬烘。瘦羊端笑古人细，肥马暂逐儿曹雄。指日欃枪落天外，告庙还看礼更丰。

村妇相将入城去，呵之不止问其故。我闻官中新粜米，比似民间较钱数。常平常平法甚良，先帝惠泽隆陶唐。愿尔官吏且勤守，无使斯民流异方。

村家爱桑如爱儿，问尔伐此将何为。几年年荒欠官债，卖薪输赋免鞭笞。来春叶子应不恶，邻家宜蚕有衣着。我独冻坐还歔欷，长官打人血流地。

诗书学郎风骚客，奚奴控马黄尘陌。颓阳半岭促归鸦，断云无意横山碧。树头白塔孤城小，东风几度行人老。夹路桃花春雨余，落红万点无人扫。

村翁七十倚柴扉，手障夕阳望牧儿。牧儿归来问牛饱，屋东几亩田未犂。邻老相邀趁秋社，神巫箫鼓欢连夜。明年还似今年熟，更拼醉倒篱根下。

白马津北千里疆，郡县交错旗布方。广平僻峙黄流旁，蓄兵万指红满仓。守将恃才政弗臧，公掊私取贪如狼。扼兵之喉夺其粮，掊克帑藏资晏荒。群凶叫呶计则狂，敢以寸草骄太阳。遂拥鸷猛为主张，遂严统押分队行。遂排武库择刃铓，绛巾绣裳马龙骧。縻执守将如驱羊，面疏隐恶众踣伤。传呼戒关戍城隍，枚计豪户恣劫攘。金珠之余重弗将，老稚践蹂纷惊惶。潜挂巨索投壕墙，小斯流血大仆僵。或坐暗室遮屏床，或走曲巷杂病尪。九重闻之骇非常，急诏将士趋衡漳。鲸奔虎吼未就缰，择肉而食谁敢当。陈侯半世耽文章，再随计吏观国光。才则有余命不偿，时吐愤气干穹苍。古人一言靖猾强，笺简万世名飞扬。谁能幽窗勘铅黄，俯与群蚁争毫芒。乃袖空手赴贼场，吾有寸舌充剑枪。剖析祸福声琅琅，傥昏不从死亦昌。辇钱五万倡厥乡，少顷倚叠平山冈。徽长钩大饵鲜香，彼其喁喁果争尝。戢牙伏爪威弭藏，再拜称谢君策良。径取渠帅众共戕，氛霾卷剥清风飏。万室相贺欢声长，微斯人兮吾俱亡。姓名朝夕奏未央，帝曰太守乏惠康。几使赤子罹祸殃，予嘉汝节敌秋霜。锡之京秩厉勤王，图厥后效吾所望。忠义之风久微茫，君今与古争煌煌。我作此诗备遗忘，会有史笔流芬芳。

伤哉野老村下居，瘠田几亩聊自鉏。卒岁辛勤输税外，倒囷试量无斗储。牵衣索饭儿啼苦，妇姑相将挑叶煮。携家趁食奔四方，拼却饿死官路旁。

小人拙直颇近真，放论动取儿曹嗔。何似饮醇浇舌本，醉来卧唱江南春。

潭潭相府开日边，瑞光错落胜非烟。珊鞭皂帽千骑联，袖中各有崧高篇。惟公妙年少比肩，笔底词藻争春妍。千佛经上名高悬，层霄未许孤鸿鶱。牛刀稍奏惊九天，召对紫殿席为前。舌本治道如涌泉，重瞳屡瞩眷予偏。骎骎台省难淹延，径跻政府持论坚。彼奸不容外蕃宣，寺人炎炎国柄专。力尝抗之甘下迁，吾道不行乃命邅。岂能俯首学阿谝，青云斜飞二十年。皇家累圣宝箓传，太平推在商周先。金人穹帐邻幽燕，觇我弛备纷振鞭。长驱近甸罗戈鋋，赤子枕藉吁可怜。肉食者鄙议拘挛，金帛宝玩平山巅。并割三镇充垂涎，县官聪明新位干。搜举真相穷八埏，公镇北门惠化沿。左右国人皆曰贤，赐环归来胡不遄。父老泣把衣裙牵，白麻疏诏光台躔。挈提宇宙归陶甄，西北两路尚控弦。虽有盟好数弃捐，民贫到骨瘼未痊。宿弊如毛费除蠲，仁祖良规人所便。熙丰法误今判然，斡旋鸿钧须至权。规规小手徒自缠，昔欲裕民反招愆。兹其时矣盍勉旃，无使治行专颍川。上天有意扶危颠，俾公之寿自绵绵，不须辟谷学神仙。

还家十日坐井底，北风吹我上高台。亭亭寒日光彩薄，幕空云影低徘徊。半折老木卧崖腹，衔枯野鹊时到来。沙飞客眼展不尽，雉楼向我争崔嵬。故人天涯云水隔，童背酒壶聊自开。胸中叠砢浇不下，旁人已嘲红满腮。西湖百步水作界，北城万瓦烟成堆。十年黄土涴双足，把筇今日踏霜苔。登高能赋我辈事，莫惜淡墨留墙隈。后日重来拂石坐，山阴陈迹空自哀。

我闻刘纲古仙子，此郎无乃渠耳孙。平生邱壑有真趣，脱口误与儿辈论。杖藜乘兴绕山腹，拨碎松影寻云根。一拳疏翠万峦足，见之惊喜双颊温。挈来珍护等完璧，浸以清泚供金盆。窗前细看坐忘食，冷碧尚带烟岚痕。斗量明珠问君买，刮我十年尘眼昏。莫学卫公作痴计，苛戒直欲传后昆。高怀脱落万事细，一笑付余无吝言。手扪心玩挽归兴，夜来清梦惊哀猿。

陇头一片白云飞，仆乎束装吾欲归。故人故人莫强挽，箧中流尘昏泪衣。泪衣虽昏尚堪著，庭前儿戏慈颜乐。官高如天印如斗，问君此乐应还有。

虚堂夜坐灯微明，家无婢子谁学笙。徐而得之笑绝倒，数锨炉火围短罂。君势炎炎方得计，缘底不平为此鸣。诗人耳冷教坊乐，虫歌蛙吹聊娱情。天公有意慰酸冷，勺水便成鸾凤声。抽牵狂绪挽不断，呼儿漉酒飞银觥。须臾火尽竟何有，枕书酣卧衰颜頳。尚疑魂梦带余想，齁齁鼻息旁人惊。

去年宋江起山东，白昼横戈犯城郭。杀人纷纷翦草如，九重闻之惨不乐。大书黄纸飞敕来，三十六人同拜爵。狞卒肥骖意气骄，士女骈观犹骇愕。今年杨江起河北，战阵规绳视前作。嗷嗷赤子阴有言，又愿官家早招却。我闻官职要与贤，辄啖此曹无乃错。招降况亦非上策，政诱潜凶嗣为虐。不如下诏省科繇，彼自归来守条约。小臣无路扪高天，安得狂词裨庙略。

山色堆蓝重，水光拖练寒。主人看不足，终日凭栏干。

翠石黏云湿，寒岩带藓深。树函怀古意，水印读书心。经济神犹在，幽栖迳可寻。青毡吾旧物，税驾卧山阴。

寒意连朝进，祥霙万里通。洁身原有道，润物又成功。余霭犹吞日，狂飙漫走空。田翁钩膝语，贫里幸年丰。

去意浮长汴，离怀咏晓灯。明时非不遇，幽黜坐无能。岁月惊双鬓，林泉许曲肱。从今藏羽翼，敢复觊飞腾。

荔子欲传种，他年养老饕。试将千颗植，已喜寸萌高。岂耐雪霜苦，空惭浇灌劳。何殊茂陵客，藏核种蟠桃。

岁晚霜风劲，束装千里行。别离交义重，老大宦情轻。歧路共人远，关山空月明。旗亭有浊酒，挥泪与君倾。

之子欲西笑，我怀难具陈。从来妙风雅，此去脱埃尘。拟倩杯中物，暂留灯下人。可堪分手处，月色半林新。

马足疲长路，林端霁色开。客程经十驿，村酒只三杯。病叶迎秋落，疏云送雨回。何当旋故里，趁日坐墙隈。

把酒送秋去，此怀难具陈。十年江海梦，一几簿书尘。自叹栖栖者，谁怜落落人。渊明归思切，篱菊带霜新。

千山倚奇峭，十日寄登临。宇宙蜂房小，功名虎穴深。诗多马上得，家只梦中寻。头白双亲健，飘零寸草心。

霜梧一叶落，尘鬓几茎秋。夜久灯仍暗，人闲室自幽。文书遮眼具，仕宦活身谋。此话有谁领，寸心横百忧。

幽人厌城市，结屋近松萝。一笛秋风急，千岩晚照多。竹根邻叟醉，牛背牧儿歌。笑杀青云友，朝绅换短蓑。

行旌此去隔关山，顿觉幽斋笑语阑。后夜月明空似水，孤桐横膝向谁弹。

昼闲人静睡相寻，幽鸟时时荐好音。唤起新秋一襟恨，南窗摇膝费孤吟。

暮凉浮座暑光微，竹底风来暗举衣。假寐不知清夜久，挂檐星斗向人稀。

毵毵官柳绿藏鸦，傍郭人烟三五家。见说今年寒食好，踏青归路看梨花。

谁家临水亚朱扉，楼外风闲柳线垂。昨夜蒙蒙春雨小，杏花开到背阴枝。

归计茫然殊未涯，倦游日久似无家。十年灯火有何效，赢得眼前生眩花。

经霜落叶金堆地，过雨奇峰碧满门。要识丰年在何处，牧儿横笛下烟村。

事纵未涯心已老，山虽许远梦能归。团蒲稳坐亦不恶，扪虱工夫趁早晖。

酒薄仅能浮颊赤，灯寒故意学山青。新来鼻观无遮碍，觉得功名一味腥。

涧底战骸霜雪枯，笼烟万瓦半荒墟。流离赤子马前泣，争问九重知也无。

父老霑襟讼不平，千岩鬼哭乱泉声。乌鸢误饱忠义肉，点检战功谁眼明。

皇家有道岁不恶，雪花如絮千里飞。老农夸杀麦本绿，一杯汤饼令汝肥。

断云横碧暗平野，落照曳红明远村。回首半天云破处，一眉新月报黄昏。

饭余日影转修廊，欹枕桐花堕小窗。为觅春风洗残梦，要令诗思敌澄江。

绿暗红疏春事休，此身孑孑又西游。不堪回首斜阳外，一片黄云万古愁。

何郎风味梅花瘦，楚客孤高蕙草芳。二子寥寥去人远，一编青竹姓名香。

青衫一领缚闲身，饱识官街肥马尘。昨日友生双鲤至，怪人不忆故溪春。

近郭一廛殊未涯，不堪眼底又春华。宦游趁食负惭色，大似田头拾粒鸦。

风狂雨暗舟人惧，自委神明志不邪。投得苇湾波浪息，岸头烟火近人家。

