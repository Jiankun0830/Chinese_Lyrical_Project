十谒朱门九不开，利名渊薮且徘徊。自知不是公侯骨，夜夜江山入梦来。

八月九月芦花飞，南溪老人垂钓归。秋山入帘翠滴滴，野艇倚槛云依依。却把鱼竿寻小径，闲梳鹤发对斜晖。翻嫌四皓曾多事，出为储王定是非。

村寺钟声渡远滩，半轮残月落前山。徐徐拨棹却归湾，浪叠朝霞锦绣翻。

鲜日媚晴霭，泉石闲融融。酒味醴于春，挹翠迎春风。坐映珪壁秀，六合开情悰。昔人袖全璞，傲睨追冥鸿。里闾味前尘，慨慕滋无穷。蓄蕴非一身，出处固异同。

万象城东雅入诗，半湖云霭卷残晖。老龙惜雨慵离蛰，迷鹭逢人惯不飞。岸僻自宜安钓石，水清谁碍濯尘衣。使君公退便游此，却恐吾皇急诏归。

竹根穿石嘴，松影入泉心。不致玄玄处，白云徒自深。

天阙抵清江，萍泛七千里。心目驻庭闱，恍如寻尺耳。河伯念微衷，风师荐嘉祉。澄澜协顺飙，天际堪屈指。归欤膝下欢，奚独老莱子。

交臂寻幽岁已残，瘦藤枯石重跻攀。忽逢阴洞龙开室，下瞰寒溪玉绕山。猿鸟窥帘如旧识，藤萝引径入蹊闲。游人自向红尘去，日莫老僧催闭关。

养拙藏愚春复春。

