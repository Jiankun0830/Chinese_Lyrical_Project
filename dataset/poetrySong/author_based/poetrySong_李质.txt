势连坤轴近乾冈，地首东维镇八方。江不风波山不险，子孙千亿寿无疆。

云栈横空入翠烟，跻攀端可蹑飞仙。介然独出诸山上，磊磊排衙石满前。

千里飞鸿坐上看，山川风月在凭栏。不知地占最高处，但觉恢恢天宇寛。

轩楹正在翠微中，欲雪云生四面峰。璀璨地铺红玛瑙，巑岏山耸碧芙蓉。

地高天近怯凭栏，下视浮云咫尺间。只怪轻雷起岩际，不知飞雨过前山。

凭高玉辇每从容，中路尝闻憩六龙。尘外有人如到此，便须行彻最高峰。

晓日玲珑宿雾开，四檐时有好风来。不应班竹林中见，却似松根琥珀堆。

山下深林起白云，白云飞处断红尘。伴行直到高峰上，舒卷纵横不碍人。

四海熙熙万物和，太平廊庙只赓歌。欲追林下骚人意，却是临流得句多。

断虹飞雨过天涯，碧落浮云不复遮。明日阴晴真可卜，倚栏来此看余霞。

天波万斛泻镕银，跨水横桥丽构新。但取真堪濯缨意，玉阶金阙本无尘。

药炉龙虎正交驰，五色云生固济泥。凡骨欲逃三万日，君王曾赐一刀圭。

水影摇晖动碧虚，日华凌乱上金铺。安知不是鲛人宝，往往渊中得美珠。

古木回环石路横，居山初不在峥嵘。圣人天下藏天下，小隐聊为戏事名。

微云将雨洗层峦，石磴莓苔路屈盘。正是江南最佳处，仰看苍翠俯澄澜。

落笔纵横走电光，近臣时得赐云章。龙盘凤翥皆天纵，渴骥惊蛇不足方。

吾皇圣学自天衷，载籍源流一一通。宵旰万机营四海，更将心醉六经中。

仙舟时倚碧溪湾，花外青旗映浅山。不醉阆风缘底事，要看豪饮似人间。

圣主从来不射生，池边群雁恣飞鸣。成行却入云霄去，全似人间好弟兄。

玉景金霞长不夜，松篁泉石更留人。广寒宫殿秋偏好，待看林梢月色新。

蟠桃初熟玉京春，圆屋如规户牖新。尽是瑶池高会客，岂容尘世饮中人。

峰峦回合耸云屏，岩霭溪光面面横。开户忽惊千仞翠，凭高方见九重城。

玉堂金马尽名儒，黄本牙签付石渠。向此别藏三万卷，不忧中有蠧书鱼。

莲烛词臣在外庭，青钱学士已登瀛。回廊屈曲随岩阜，挟策何妨取次行。

书草吹来种种香，好风移韵入松篁。丹台紫府无尘事，倚觉壶中日月长。

浅碧分江入众山，山深无处不潺潺。开轩最近寒溪口，喷薄松风响珮环。

甲乙森然尽宝书，校雠曾授鲁中儒。万几多暇时来此，玉轴牙签自卷舒。

山上飞云片片轻，云山相似倚空明。从龙本合封中去，触石光从望处生。

玉钿匀点鉴新磨，香逐风来水上多。应为横斜诗句好，故教疏影泻平波。

暮天飞下一行行，浅渚平沙足稻粱。有此恩波好游泳，何须辛苦去衡阳。

黑云凌乱晓光凝，气接昆仑冷不冰。龙饼麝元皆御墨，游鱼吞却化鲲鹏。

连云复道映楼台，茂苑奇花日日开。但得如春天一笑，芳菲何必晓风吹。

翼瓦飞甍跨阆风，卷帘沧海日曈昽。佳时自有群仙到，笑语云霞缥缈中。

梯空窗户半山间，滴滴岚光照画栏。六月火云挥汗日，云来唯觉石屏寒。

龙蟠鳌负出风云，镂玉填金圣制新。自与六经垂日月，更令群目仰星辰。

朝阳鸣处有亭梧，争似珠帘映绮疏。丹穴来仪听九奏，不妨于此长鹓鶵。

苍云蒙密竹森森，无数新篁出翠林。已有凤山调玉律，正随天籁作龙吟。

阔连峰岭玉崔嵬，春逐阳和动地来。不似前村深雪里，夜寒唯有一枝开。

苍苍森列万株松，终日无风亦自风。白鹤来时清露下，月明天籁满秋空。

不到瑶台白玉京，海中仙果但闻名。何人为报西王母，岭上如今种已成。

雪林横夜月交光，万壑风来处处香。圣主乾坤为度量，包藏曾不限遐荒。

窗户深沈昼不开，凤凰时下九层台。月明夜静闻环珮，知有霓旌羽扇来。

绿萼承趺玉蘂轻，清香续续度檐楹。天教不杂开桃李，赐与神仙物外名。

桂影亭亭漾碧溪，寻芳曾被暗香迷。碧桃开后晴风暖，花外幽禽自在啼。

万本琅玕密不开，林深明碧锁高台。更无一点游尘到，但觉云随歩歩来。

披香寻径百花中，蝶引蜂随路不穷。但见凌霄缠古木，洞天应与碧虚通。

玉关金锁一重重，只见桃源路暗通。行到水云空洞处，恍如身世在壶中。

白羽流星一点明，上林飞雁几回惊。弓开月到天心满，风外唯闻中的声。

萦迂流碧与环山，月地云阶在两间。有此清泠居物外，方知尘土属人寰。

天风吹作海涛声，挥斥浮云日更明。波上石鲸时吼雨，只知楼阁是蓬瀛。

月团携下九重天，来试人间第一泉。正在水声山色里，六花浮动紫瓯圆。

武王屈己尊箕子，黄帝斋心问广成。惟道集虚观众妙，超然将见不能名。

结构崇高秀气连，清风不老月长圆。春游玉座时相对，花发莺啼亿万年。

山上晴霞兴彩云，芳菲时节避花繁。分明自有神仙种，不是青旗卖酒村。

润通河汉碧涵空，影倒光山晓翠重。闻说巨鱼时骇浪，只应风雨是神龙。

水天澄澈莹寒光，一片平波六月凉。移得会稽三百里，不教全属贺知章。

霏霏红雨落清浔，流出山中直至今。休道仙源在平地，空教人向武陵寻。

穿云透石落潺潺，恋浦余波尚绕山。只怪岚光迷向背，不知流水正回环。

苍苔青润石嶙皴，泉脉涓涓湿白云。疑有天仙深夜过，丁当环珮月中闻。

绝域移根上苑栽，又分红绿向岩隈。累累子已枝间满，灼灼花犹叶底开。

结根常得近林峦，晚翠谁怜却岁寒。不见龙文横杆面，方知垂实作金丸。

朝阳初上海霞红，五色云生碧洞中。回首烂柯人自老，棋声犹在石门东。

纷纷泊泊弄晴晖，曾逐春风上绣衣。不为胡僧翻贝叶，仙家长有碧桃飞。

万叶梢梢秋意初，斜风细雨忆江湖。谁知雪压波澄后，更与宫中作画图。

只借晴波为晓鉴，不随花岛作江云。未须吹笛风中去，多得清香水际闻。

折花宜与酒相薰，结子难随酒入唇。一阵暗香无处觅，不知幽谷巧藏春。

玉屑花繁淡淡黄，碧岩曾伴紫栏芳。月明露洗三秋叶，山迥风传七里香。

云藏烟锁昼苍苍，得地何须作栋梁。闻道九龙扶辇过，一山风又作笙簧。

洞天风物几人知，暗得阴阳造化机。不似寒乡待邹律，四时岩际有芳菲。

不嫌春老花飞湿，要听秋来雨打声。一自移根来禁籞，朝阳常有凤凰鸣。

夹路成行一様清，吟风筛月自亭亭。云章正写人间瑞，坐待云根长茯苓。

红紫交加一径通，翠条柔蔓浴玲珑。日晴烟暖微风度，百和香薰锦绣中。

彩丝拂拂机中锦，绣缕茸茸马项缨。却似汉宫三十六，黄昏时节掩罗屏。

翠叶吟风长淅沥，寒梢擎露忽高低。有时杳杳穿云去，碧玉交加四望迷。

夹径梨花玉作英，年年寒食伴阴晴。要看雪色无边际，十二楼前月正明。

清明微雨欲开时，收拾狂香付整齐。但得浣花春在眼，不须枝上杜鹃啼。

众香芬馥着人衣，云母光寒露未晞。围得春风胜绣幕，纷纷红紫鬭芳菲。

冶叶倡条不受羁，翠筠轻束最繁枝。未能隔绝蜂相见，一一花房似蜜脾。

突兀初惊倚碧空，翠岚仍与瑞烟重。吴侬莫作西来认，真是蓬莱第一峰。

白云何事苦留连，中有嵌空小洞天。却恐商岩要霖雨，因风时到日华边。

飞烟自遶龙楼驻，瑞气长随海日开。独有春风花上露，夜深多伴月明来。

山中常压早梅开，不待暄风暖景催。似与东君书造化，笔头春色最先来。

磊磊金丸画不如，空蒙香雾几千株。应怜绿橘秋江上，却被人间唤木奴。

清明时候暖风吹，叶暗花明满目开。石在剑门犹北向，锦江春色亦须来。

亳社灵踪亘古存，混元龙蜕出风尘。移根更接蟠桃岭，结子开花万万春。

没水攀萝琢马肝，赍持坚润出风湍。潜藩每恨端谿远，叠作山中峭绝看。

团枝红实见秋成，曾按方书合五行。不遣汉宫涂屋壁，此间吞饵得长生。

山束苍烟细路通，喷泉飞雨洒晴空。真龙岂许寻常见，故作云间饮涧虹。

来从云窦不知远，涌出碧岩无暂停。花落莺啼春自晚，潺湲长得坐中听。

牵风拂水弄春柔，三月花飞满御楼。不似津亭供怅望，一生长得系龙舟。

六丁开处只通秦，此地天临万国春。驻跸有时思叱驭，服劳王事爱忠臣。

已闻颁朔向明堂，百草犹思一一尝。天意应怜民疾苦，欲跻仁寿佐平康。

结草铺茅不用华，白云深处列仙家。萧骚风雨千竿竹，翠叶浓阴衬碧霞。

台上炉香袅翠烟，云间风驭已翩翩。吾皇奉道明灵降，惟德从来可动天。

春风晓日乱晴霞，艳艳初开一岿花。疑是仙琴红玉轸，醉归遗在紫皇家。

重崖置屋亦常关，下法龙眠小隐山。纵有青牛不耕稼，但闻犬吠白云间。

低作柴扉短作篱，日晴鸡犬自熙熙。躬耕每以农为本，稼穑艰难旧亦知。

天上人间自不同，故留关钥限西东。姓名若在黄金籍，日日朝元路自通。

帝力无私万国通，尚思寒谷待春风。欲将和气均天下，都在熙熙造化中。

古木愁撑月，危峰散堕江。

