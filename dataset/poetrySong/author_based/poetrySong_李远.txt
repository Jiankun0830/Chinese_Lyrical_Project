柯亭之椽不复得，蕲州黄竹今尚存。苍崖翠壁产修干，千顷萧索烟云昏。羌人眼力发天巧，长笛裁成凤膺饱。老龙余响出空星，欲喷炎天作秋晓。西湖夜寂凉风生，山头一钩新月明。商声凄悲羽声壮，行子忽忽难为情。时无绿珠清音激皓齿，野王临风三弄亦已矣。唯有愁端无古今，举刀不断东流水。深闺兰灯照空床，笛声不如离恨长。曲终人散一惆怅，回首江山非故乡。万事浮云过寥廓，且醉杯中琥珀薄。君不见玉管横吹黄鹤楼，江城五月梅花落。

玉座烟销砚水清，龙髯不动彩毫轻。乍分隆准山河秀，初点重瞳日月明。宫女卷帘皆暗认，侍臣开殿尽遥惊。六朝天下应无敌，始觉僧繇浪得名。

秋风吹却九皋禽，一片闲云万里心。碧落有情应怅望，青天无路可追寻。来时白雪翎犹短，去日丹砂顶渐深。华表柱头留语后，不知消息到如今。

鳞细粉光鲜，开书乱眼前。透窗疑漏网，落砚似流泉。潜穴河渊内，吞钩乙字边。莫言鬐鬣小，食尽白蘋篇。

长日惟消一局棋。

红压驿边楼。

钗斜穿彩燕，罗薄剪春虫。

