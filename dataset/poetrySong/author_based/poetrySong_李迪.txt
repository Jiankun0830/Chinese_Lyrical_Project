散尽黄金为买书，时人笑我太痴愚。一朝有子如尧叟，何处无人说老苏。可谓死而无憾者，孰云文不在兹乎。渊明地下闻君葬，也散黄花作泪珠。

我被梅花恼几年，梅花才发便诗颠。月明遶却梅花树，直入梅花影里眠。

泥滓根萌浅，风波性质轻。晚来堆岸曲，犹得护蛙鸣。

日烘丽萼红萦火，雨过菖条绿喷烟。

南指嵩高北太行，大河中出贯灵长。君王不恃金汤险，自有仁恩结万方。

灵岩山势异，金地景难穷。塔影遮层汉，钟声落半空。千峰罗雉堞，万仞耸屏风。飞鹤来清窦，刳鱼挂古桐。名曾参四绝，封合亚三公。势彻河壖远，形差岳镇雄。仙闾邻峻极，日观伴穹崇。邃洞连蓬岛，重峦凿梵宫。望应销俗虑，登喜出尘笼。献寿嵩衡并，分茅海岱同。艮方标出震，午位对升中。岚滴晴烟碧，崖铺夕照红。巍峨齐太华，奇胜敌崆峒。炼句共诗客，模真怯画工。天孙分怪状，神化结全功。吟赏慵回首，云泉兴愈隆。

