沿崖渡水六七里，划见幽岩画屏倚。却蹑长虹信步行，下瞰浅清皆脚底。漫郎泉石之董狐，妙语品题良不诬。千岩万壑果何似，吾家九疑真不如。

我来挈挈倦尘沙，下马无心更忆家。不怨客中逢熟食，只知醉里是生涯。花边顿觉春光老，柳外还惊日脚斜。甚欲与君寻胜去，何妨著脚到阳华。

垂垂雨脚几时晴，便拟扁舟乘兴行。想得斜川今更好，胜游恨不继渊明。

阳华妙处吾能说，泉响风摇环珮声。定是山灵嫌俗驾，电光掣过雨如倾。

遥指断崖如削瓜，碧云一朵是阳华。莫言空洞中无物，须信崭巉不可家。已听泉声响环珮，更看山色媚烟霞。一邱一壑平生事，不觉归鞍带暝鸦。

阳华近七里，不到余十年。乃知声名锁，能障山水缘。今日与邻曲，胜游追斜川。瘦藤穿荦确，一叶弄潺湲。岩扃隠翠竹，梵宇浄青莲。一笑蹑飞虹，毛骨清欲仙。婆娑宝璎珞，放浪玉壶天。曲肱卧盘石，涤耳听流泉。片云飞雨来，更觉秋凛然。酒尽与归去，千林昏暝烟。

尘外非无境，壶中自有天。从来招别驾，于此漱寒泉。铭已得元结，记须烦子年。重游知更好，出谷趁鶑迁。

说着幽岩意已清，那堪地近一牛鸣。尘萦俗累不容到，若见山灵烦寄声。

阳华山水自双清，况弄朱弦金石鸣。我是行人那敢听，恐翻别调作离声。

云水光中语更清，从他山寺晚锺鸣。满船载月归来好，一笛穿云裂石声。

春风今日扇微和，触目江山发兴多。如画幽岩无十里，轻衫短帽得婆娑。

偶寻三径到阳华，碧玉珍珑真可家。追想旧游如梦寐，摩挲石刻但咨嗟。

岩下留连且尽欢，不知红日半衔山。归时林壑风烟暝，赖有昏鸦相伴还。

我老思为漫浪翁，暂来却恨去匆匆。山头日色赤如血，照映川原草木红。

我识阳华六十年，当时面目故依然。清泉白石都无恙，华发苍颜只自怜。

朝游狮子晚阳华，玩水看山乐可涯。野鹤沙鸥惯看客，一双对立渡头沙。

到此令人忆漫郎，笔端妙语发天藏。泉声漱玉生秋思，不减湖中五月凉。

雨余山色媚晴晖，无事孤云自在飞。坐到黄昏尤不恶，载将明月满船归。

