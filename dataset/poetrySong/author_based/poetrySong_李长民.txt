岧峣台岳镇东陬，地近行都委寄优。就付金庭老宫使，曾持虎节古扬州。行春想见勤宣布，访古无因预唱酬。我诵甘棠增感慨，愿公封殖表前修。

皖岭潜溪已厌观，此行更赏浙东山。云开天姥极清旷，雾暗石桥穷险难。年德俱高真召杜，风情未减眷樊蛮。侧闻侍从多虚位，宁许耆英便赐闲。

政拙惭无善最闻，但欣青嶂对谁门。公余静室聊观易，客到廉堂谩洁樽。

愁卧愁亭上，兰时忽过中。幽人倦赏物，青帝谩施功。柳眼依依碧，桃梢冉冉红。真须家醸酒，一醉百花丛。

郊居人事绝，倦暑每晨兴。莲□池中佛，笋供林下僧。吟余厌蝉噪，望远喜禾登。朝市忘怀久，何劳羡赐冰。

今旦商飚起，萧然云气秋。稚蛩工促织，老蔓拟牵牛。莫赋潘安阁，聊登王粲楼。家园归未得，孤梦遶松楸。

寒来惟喜睡，忽忽又朝暾。地迥霜逾白，庭空鹊自喧。甑头烟半吐，盏面酒微温。莫问乌银价，晴檐好负暄。

我听风篁是梵音，如何俗耳等闲闻。自来击处无人会，千古知心只此君。

密密堂堂悟有时，躁求那便契精微。凭谁举似圆居士，好助香岩证上机。

一舸凌风去，萦纡度几村。水清鱼视子，地美稻生孙。山近尘埃远，秋晴枕席温。悠悠向何所，欸乃武陵源。

地迥七杉成斗野，雨余双练泻晴川。

