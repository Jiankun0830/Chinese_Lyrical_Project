潭潭刺史府，宛在城市中。谁知园亭胜，似与山林同。幽鸟语晴昼，好花娇春风。物情如有待，赋咏属诗翁。

堂前对花柳，堂后瞰沼沚。贤者堂中人，虚心湛如水。烦暑当风窗，中宵隐月几。作诗纪胜概，诗与水清泚。

西山最高峰，积雪连四季。登楼试寓目，入国有故地。烽候虽久息，武经思豫备。文饶昔筹边，公意今无愧。

东风开百花，独有海棠胜。猩血染珠玑，点缀枝条{賸月=贝}。日暖锦段新，雨余燕脂凝。何待东合梅，方能动诗兴。

明从海上来，皎皎入我牖。何如登高台，对月把尊酒。问月月无言，浩歌诗千首。几人知此乐，此乐公所有。

材大难为用，尝夸古柏篇。亭前老楩楠，黛色亦参天。夏暑借清阴，秋籁得自然。有如爱庭楸，朝暮东西偏。

林亭幽且深，砌下玉溪水。淙琤环珮声，晓夕清心耳。使君性所乐，爱玩不少已。方持利物心，默坐穷至理。

深深竹林下，圆庵最幽僻。高怀本恬旷，野趣助闲适。众人奔名徒，浮世萦物役。岂知庵中乐，道胜心自逸。

方池导流水，横阁上寻丈。晨曦夜月光，罩影相滉漾。游鱼时出没，飞鸥亦下上。终朝倚栏杆杆，不见有风浪。

二亭虽云小，好在泉石间。白石自齿齿，清泉亦潺潺。公府无留事，暂来寄余闲。筇杖乌角巾，一日几往还。

农夫苦相问，燮理是何人。

