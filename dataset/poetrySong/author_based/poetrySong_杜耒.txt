寒夜客来茶当酒，竹炉汤沸火初红。寻常一样窗前月，才有梅花便不同。

贵为五马只儒酸，都说先生大耐官。去国十年虽已久，爱君一念不曾寒。定知前辈如公少，好与今人作样看。归日不须囊薏苡，有书堪录荔堪干。

晚立苕溪溪上头，往来无数采菱舟。采菱归去明朝卖，安识人闻乐与愁。

风掠篷窗两鬓秋，生涯无岁不扁舟。吟诗本欲相消遣，及到吟成字字愁。

庐陵一小郡，百岁两胡公。论事虽小异，处心应略同。有书莫焚稿，无恨岂伤弓。病愧不远别，写诗霜月中。

秋香烂熳入屏帷，金粟楼台富贵时。晓起旋收花上露，窗间闲写夜来诗。

几番江上凭栏久，今在西山山里行。天遣得随三客后，春来无此一朝晴。方穿藤蔓寻源去，忽见烟霏趁步生。幽鸟向人作清哢，似应知我有诗成。

本作翠岩游，反成双岭留。云深山易晚，雨过寺如秋。野水连青竹，残僧半白头。上方成共宿，剧语到元幽。

几年听客话凌歊，不似台边目力遥。千古江山犹昨日，六宫歌舞自前朝。苔碑有字多漫灭，野寺无僧转寂寥。碧聚双蛾愁不敛，阑干落照重魂消。

闲官得趁宰官行，农务村村早办耕。燕子知时还记旧，社公合雨却成晴。登坛饮福虽无称，割肉怀归似有情。宿露尽披山历历，卖花人起欲天明。

将军忠愤世无双，忍见狂童作假王。全蜀不移唐日月，四州重著汉衣裳。节旄凛凛风霜在，兄弟班班史传香。若使中营星未殒，生擒颉利到龙荒。

获稻已空霜未落，秋风虽老雁犹迟。丹林黄叶斜阳外，绝胜春山暮雨时。

一闲殊足乐，物物入吾诗。雨过苔逾碧，风来竹屡欹。日长思睡急，磨老出茶迟。近得边头信，今当六月师。

当时尝爱酒，此夕更登楼。月有十分好，人无一点愁。云山开宿雾，灯火近清秋。何事太孤绝，前身是楚囚。

官闲仍暇日，乘兴共寻芳。久雨山蹊润，新晴花气香。春偏藏古寺，水渐满闲塘。忽有隠居者，留人看海棠。

往年曾见赵天乐，数说君家书满床。成卷好诗人借看，盈壶名酒母先尝。对河却见桐阴合，隔壁应闻芸叶香。老不爱文空手出，从今烦为蓄仙方。

书窗隔湖水，寒气倍冯陵。集宿因重到，新诗得再承。月明山入坐，酒渴夜敲冰。为尔二三友，令人去未能。

不论南北与东西，但是春山有子规。啼到日边啼未了，何尝劝得二人归。

不到禅林又几春，依然风景自清新。竹窗松迳幽深处，只有黄花认着人。

生就石桥罗汉面，吟成雪屋阆仙诗。

尘事分清事。

不画涪翁画李翁。

鸱夷让员滑，混沌惭瘦爽。

青灯夜深雨，破帽晓来风。

酿雪不成微有雨，被风吹散却为晴。

行穷十里岭。

岩花随处发。

无风花自落。

