敏不可恃，钝宜自强。诗酒荒嬉，恐暴汝良。我日衰惰，赖汝以张。安肆日偷，古训洋洋。我与伯氏，短檠夜书。矻矻待旦，我所不如。每一念之，抆涕痛乎。嗣而昌之，其后人欤。

理粲万象，孰妙孰徼。卓彼南山，目游心讨。露气澄澈，浄不容扫。瑟瑟风松，剪剪烟筿。甘梦未觉，一声晨鸟。恐随宾送，岁月空老。整冠危坐，抱膝自笑。天际飞鸿，健翮矫矫。一念既彻，何远不到。我卷我书，岂其弗考。万动纷起，万虑冥澡。斯物之格，斯理之奥。随寓随得，靡间昏晓。云麓固夷，石壁非峭。目在而察，炯炯独燎。有临泰华，或视以渺。山岂不崇，乃见之小。扁亭者谁，有揭斯表。

水失其防，一决莫止。人心惟危，殆亦若此。曾子之守，传习在是。以约失之，盖亦鲜矣。

实之谓信，言巽行果。言有不实，自丧厥我。谁其掩之，不善已播。人而无信，不知其可。

天色未清霁，浮云翳层空。朦胧玉盘质，髣髴擘絮中。琼宇本莹彻，一发不可容。胡为受掩盖，万象归冥蒙。谁能召风伯，扫氛有余功。中天悬清光，娟娟万里同。

陋质百不能，补败倚师友。东里丈人行，幸忝巾屦后。君诗如秋霁，峭绝森碧岫。又如万古壑，潺湲泻寒溜。一手转机轴，四顾无匹偶。明窗一披读，张胆不论斗。愿分有余光，屡夺自醉酒。驽骀费剪拂，鞭策谁可久。徂暑变新凉，一气分六九。逼仄尘区间，蒸郁未改旧。心逐林泉佳，病滋面目丑。起来强力贫，宁敢继富有。

召募古来有，今者何其艰。文书急如雨，取办都保间。百夫不当十，一夫费千镮。恐被嗜利徒，无能御国患。老母与少妇，蓬头走江干。挽之不得留，悲泣声彻天。母曰我壮子，妇曰我健夫。衣裳破无补，田园荒未锄。一朝弃我去，饥寒我何如。我欲从汝行，生死同一隅。抑恐惰军气，累汝重汝辜。今业已分离，把袂略须臾。拭泪为汝言，汝亦无我虞。戮力济王功，期以斩强胡。

我闻抱膝翁，高卧南中庐。方其未遇时，邈若与世疏。起来扶汉业，肉骨成丰腴。青简万世名，寒窗一编书。出处宁异辙，此道诚非迂。懒老天下士，被褐尚穷居。负米供一饱，晨昏撷园蔬。自知身有待，宁论食无鱼。博洽贯万理，收拾归一途。翰墨泻三峡，意气横九衢。才大用宁小，道肥身不臞。勋名会有时，天意非人图。璧玉藏名山，抱璞初不渝。良工一顾盼，光彩照路隅。看君策駉马，愿言刈其刍。

春初走京华，秋杪归旧庐。简编废已久，开卷涩且疏。谁能击其蒙，石田或可腴。雁山有佳士，读尽天下书。足迹半九州，不惮道里迂。陋邦何足临，而亦来我居。相从一尊酒，未厌园中蔬。笑谭欣有合，浩若纵壑鱼。人生惟所适，所适各有途。胸中苟不迷，到处皆通衢。箪瓢有真乐，颜氏何其臞。没没嗟我生，未知终焉图。论交须论心，所论在不渝。愿君示一语，令我反三隅。君无金玉音，请诵一束刍。

携手喜初晴，夜光列星汉。栖懒壁上图，昉于此乎看。诗翁为抽思，宫征手自案。一醉不敢辞，斗胆破崖岸。

古道日凋弊，人心竞险薄。风雨晦朝暮，平陆变沟壑。归来寻故庐，六窗静犹昨。殷勤时拂拭，埃尘易侵剥。此地宽且明，休哉有余乐。

大圣不可作，立言百代尊。开卷读且想，凛凛俨若存。古今宁异辙，岂徒资讨论。检点作用处，圣愚从此分。记诵不足言，为道忌多门。

大雅久不作，文士日以众。缵缉鬭新美，靡靡相溃澒。春禽转巧舌，但可供好弄。取之以终身，只字不可用。古来名节人，往往多朴重。

少小从君游，忽已各壮年。蒙铜未披发，忧孽故熏煎。羡君怀利器，吾宗秀而贤。刮摩尽结实，涵揉归本源。圣处猛自力，人物方渺然。

聚首日嬉戏，胡乃遽言别。囘首十年间，坐令肝胆裂。东阳古佳地，先民有遗烈。为我一酹之，山寒水清绝。无以持赠君，高秋千里月。

朔风搅长林，凝冰封厚地。人嗟行路难，君行亦易易。句金号岩邑，日事纷万猬。群情一龃龉，烦言四腾沸。长吏不足严，去之若下缒。俯仰十年间，转足几颠踬。君材万斛鼎，屹然国重器。小试莅兹邑，斩斩常正义。百炼刚莫夺，豪猾敛手避。惠人郑之侨，始亦遭怨詈。三年舆诵闻，人情见真伪。君来整弊俗，固有不得志。抗之如不克，浮言吁可畏。论定要以久，克终乃为贵。谤讟变懽谣，君政本不异。字民有隠德，动人皆实意。嘉绩今报成，坐洗十年愧。民俗岂相远，己治人亦治。我本山泽臞，强颜领一尉。弱植愧匪材，久矣辱大芘。倾倒罄心腹，抚爱殊丑类。我亦为知己，奔走常尽瘁。君今造清朝，行李挟佳气。我方困尘役，何以逃吏议。世道就浅狭，人心竞功利。俗子不足言，志士或窘匮。规摹与事业，两者略相似。愿君恢宏纲，大用见经纬。江梅受命独，奇节凌赑屃。折取岁寒枝，掺袪以相遗。此物君固有，珍重调鼎味。更须厚培植，华实自根底。

黄绮避世翁，万乘轻商颜。翻然为羽翼，国本安泰山。出处义与比，盛衰世相关。怀古诵考槃，令人欲长叹。

崇山郁嵯峩，千章自交阴。培𪣻植松柏，斧斤日相寻。物小固不容，名大亦难任。智哉宁夫子，其愚非本心。

北风吹夏律，草木尘沙昏。枝叶曾未害，根本难具论。肉食谋何有，家食徒殷勤。谁能起东山，扫翳扶朝暾。

川泽升为雨，霈然周四郊。有水行地中，溉灌亦良劳。势力固有限，戛哉加分毫。为义分内耳，谁言薄云高。

词章道之华，于世非少补。施之匪其宜，文绣被泥土。自昔重立言，一语万钧弩。谁其厌来者，是非实千古。

女萝去长松，藉藉纷委地。蒙瞍辞诏相，十步九颠踬。弱昧惭陋质，先生未终弃。再拜愿有闻，服膺敢失坠。

人生玩岁月，世事变朝暮。三年在门墙，一日泣岐路。窗前长新绿，生意自呈露。愿君日强饭，安排济时具。

凄其望云汉，旱饥何频年。去岁秋后雨，沟壑仅少年。春耕问菑畬，馌妇多嘉言。夏耘喜优渥，驿驿生翠烟。不雨宁几日，已复忧亏愆。伤弓慨心事，过计乃不然。风雷变俄顷，肤寸速九天。夜坐听倾倒，朝起望渺绵。时哉此甘霔，不后亦不先。我无负郭资，墨突非所怜。但愿时丰登，有粟均里廛。岁晚称寿觞，一笑生春妍。彼苍其或者，副此心拳拳。拜赐盈百室，敬诵良耜篇。

昨者忧不足，今者厌有余。垂垂匝晓夕，滟滟平浍渠。苗事方用壮，过潦非所虞。但虑盈与亏，理或相乘除。它日傥望霓，神贶俱堕虚。造物愿有终，屯膏时其输。自此大有年，大书不一书。饱饭乐田社，一官徒区区。

作意每不偶，邂逅与心会。畴昔问寒梅，李园不成醉。今夕亦何夕，见此万花最。独立如高人，凛凛尘世外。藤藓半侵剥，风雪几颠沛。蕞尔篱落间，劲气夺松桧。下视桃李场，碌碌千百辈。古淡不入眼，何能供世嗜。苦心抱岁寒，天其知我矣。此行得此花，嶷然为增气。置之几席间，相对喜不寐。有果硕不食，明朝日南至。芽蘗或未知，尔乃太蚤计。三嗅味清绝，令人发长喟。

殷勤里社间，谈笑文字会。平生一尊酒，无虑千百醉。问梅穷涧冈，乐事此其最。风霜尽木末，冰雪封户外。谁其念岑寂，自得以颠沛。岁寒二三友，已不数苍桧。卓彼方山翁，自许行偕辈。古心味玄酒，于世百不嗜。少小诵佳篇，搜句亦奇伟。年来久不作，吾党几丧气。珠璧忽堕前，畴昔曾梦寐。三咏结束语，坐令百感至。来者恐未然，往者非所计。汗青几名节，徒起千载喟。

观物非外索，具眼以心会。微阳花病槁，宁供等闲醉。我尝课前作，无言乃为最。譬彼清庙瑟，一唱弦越外。万卉染春色，生意岂不沛。何物漏天机，一点映寒桧。我欲屋溪曲，种竹十数辈。疏影浸清浅，作此苦淡嗜。方山于此花，论交亦久矣。憔悴对冰雪，中有盖世气。向来多朋从，痛饮忘夜寐。旧事俱已非，尚善诗押至。俯就相唱酬，殆为后来计。一花未足多，夫子亦何喟。

四时冬复春，造化一机会。朔风空草木，余枿犹病醉。梅花于其间，居殿复居最。三春在何许，不在粉须外。我尝玩兹理，若决江河沛。冰壑卧寒松，雪岭立老桧。见命谓受独，落落一二辈。有此不改节，不与世同嗜。抱贞开化元，此花而已矣。整刷此精神，寸草亦生气。嗟嗟迷复者，胶轕随寤寐。萌蘗寻斧斤，岂知七日至。击壤咏天根，巧历不能计。持以印梅花，无语独叹喟。

昔君游我里，诸老皆竞爽。今逾三十年，百事一非往。君今来京都，相对各槁项。清灯话畴昔，未语意先惘。橐中賸缃帙，挈来耀书榥。栒虡列群编，金石振逸响。又如春水阔，縠澜敷浩瀁。绣鞶饫耳闻，锦囊惬心赏。今夕亦何夕，尘塞为披敞。吾衰亦久矣，欲勉不可强。尚记诸老言，种收同卤莽。顾我困朝饥，羡君富秋穰。何日遂赋归，相从问陇{田亢}。滞穗傥可拾，我亦歌击壤。

我家东南隅，去海不逾咫。乘潮厌鲜美，望水快珍脆。朅来双溪上，河鱼仅青鲤。泥滓渍肤肉，强食辄三哕。此物从何来，对之惊且喜。虽然馁败质，尚余江海味。令人忆故乡，沽酒为一醉。

虞夏几百载，继以周礼乐。洋洋雅颂音，后亡前亦作。井疆贫富均，薄海咏康乐。姬公同圣贤，积累亦不薄。宜其垂万代，整整守矩彟。宁知不数传，板荡已非昨。丘赋鲁史书，田畴郑谤作。滕君谩忧勤，毕战空唯诺。盛古犹有憾，此岂易商榷。矧今千载后，而欲强复剥。州县工罟阱，黔黎惴沟壑。世道日浇讹，禁厉不可缚。我尝三太息，浮云翳碧落。为贫走尘埃，岂解拯民瘼。州家轻任使，千钧委羸恶。劳瘁敢自爱，恐负此邦托。仁政安在哉，名是意已错。治道去泰甚，此论东州确。人言宽一分，所望恕且约。一分宽未易，十分扰已博。嗟哉斯人生，日巧亦日削。俗吏事朱墨，暴吏事鞭扑。我把七篇书，人笑谓迂学。谁与输此怀，浊浪渺垠堮。

忆昔少年日，拜起随父兄。饭羹集邻里，果粽罗豆登。坐有白发翁，感叹或涕零。我时百不解，一饱追侪朋。岁月忽已晚，半生如飞霆。鬓影吹秋风，览镜良自惊。父兄不可见，黍稷恐非馨。跪拜蒇常礼，苦泪空填膺。呼儿共饮福，百感心未平。古今一俯仰，生死同梦醒。此去宁几秋，况复较枯荣。收泪且举爵，行行付交承。

人以宽而安，道以宽而久。蹄涔贮污潢，满除翻覆手。江海无津涯，天地等大受。宽故静而一，是谓仁者寿。晴天泛风光，春意入花柳。一笑登公堂，宽德寓杯酒。愈宽则愈寿，松柏岁寒友。

古道湮不续，遗直声以彰。良药见谓苦，不试徒有方。岂其盖世名，可浣忧国肠。视天方梦梦，令人歌慨慷。心理同一辙，世学何多门。倡徒各有植，成性非两存。习之到圣处，心小道自尊。工夫未易熟，毁誉何足论。空言漫浩渺，实行较分寸。为官志何在，监州民可问。以此百纸忠，解彼千里愠。有守矧更贤，往哉同令闻。菜畦绝夜雨，麦垅摇春风。板舆奉欢笑，意与物态同。路才百里近，水可一夕通。君其戒徒御，驾言无匆匆。义交味逾淡，心敬迹自疏。球玉世所贵，车马人交趋。性懒拙造请，独抱此区区。赠别我何有，珍重千金躯。

久矣闻水乐，邂逅作此游。林立攒万石，曲迳穿深幽。谽谺开古洞，下有清浅流。惜哉非古乐，喷薄皆人谋。流觞饮山绿，风鬓吹飕飕。欲归兴未尽，携手湖上楼。斜阳献万状，浩以百目收。白鸟去复还，翩翩良自由。我本山林人，对此多惭羞。岁月不我与，宴闲其可偷。便合作归计，老矣安所投。世事皆漫尔，政恐空白头。

句金与君别，忽忽二十年。君滋厉素节，我已羞华颠。转物有玄机，扫翳还青天。群耳共耸听，明诏方改元。笃意召诸老，高爵升众贤。执麾不可挽，问君胡为然。一气才作新，万卉皆争妍。雪霜谁谓无，松柏良自坚。操心不厌危，知机常虑先。承流惠疲氓，调俗畅新弦。送日徒京尘，班春胜着鞭。顾我足尚絷，羡君翮方翩。数里已云隔，千里其可前。有怀空感恻，何时解拘挛。卓哉漫塘翁，邈在云山边。烦君招衡门，为我致问言。万牛应莫回，世事如风烟。

清朝方振饬，群彦尽收揽。万化转机轴，一气变舒惨。岁寒天漠漠，日暮云澹澹。古志可今覆，远考异近览。世味甘甜蜜，国计未尝胆。馿技或易穷，羊质徒大阚。冒没忘险涂，吁嗟入玄窞。志士抱忠笃，封事写忧憯。已动凝前旒，又隔充耳紞。有献非美芹，有味真苦榄。谁其鄙肉食，政恐忘馌嗿。一别几十年，重会生万感。旧欢痛莫追，久交味逾淡。羡君粲词华，彩霞生暮晻。顾我已衰晚，须雪羞髦髧。猛虎跃山谷，宁甘落圈槛。灵龟通鬼神，肯自朵颐颔。看彼苑上花，何如涧下馣。幽庐对江山，逸兴寄铅椠。我欲同君归，何由遂此敢。茅茨胜金屋，饭羹饱玉糁。愿言寄新诗，春意起莲菼。

居家多惰拙，为国常隠忧。有时发鲁叹，乃或遭楚咻。坏证至束手，错事皆从头。收污挑怨愤，作劳睨嬉游。变成生悍卒，祸已延数州。胡然近辇毂，岂不闻高侯。大决多所伤，小安其可偷。悍心未熨帖，转手即寇仇。嗟哉逢不辰，老矣何所投。人力岂足恃，天意或为谋。连夕蒸霮{雨/对}，崇朝洗歊烰。巷陌收燥坌，河渠涨浊流。仰首戴恩育，欢心谁怨尤。国步自兹稳，吾志将何求。高人赠我诗，妙语清于秋。口诵殊未已，头痛顿已瘳。欣然万宇气，快以一笔收。仁邻幸可卜，旧好今自修。愿言为明时，却顾思远猷。王度殊未饬，人情过则休。朽索难系马，机心或惊鸥。君方抱经济，我当归樊丘。

马塍眩朱白，孤山自疏影。冰雪几岁寒，谁解为渠领。李园百树花，人与凡木屏。湿藓囘春风，猿鹤并刷整。为我一酹之，往事莫重省。

两片南山云，偶尔连空飞。一去向空谷，一留伴残晖。招招浙江渡，激激风吹衣。仰头有鸿鹄，孰使心事违。何时黄山边，把酒话昨非。

朔风剪木末，硕果悬孤危。邈矣冥飞鸿，异哉闻鸣鸱。暮云结愁阴，送君江之湄。去者挽莫留，留者良自悲。何当谢尘鞅，鼓枻相追随。

旷士隘宇宙，孰为君家山。逸兴渺湖海，孰遣君意还。胡然动行色，便欲生惨颜。新篇写襟素，和章就词班。亦念尘坱客，肯照窗几间。怀旧徒感怆，搜语愧冥顽。两年重忧患，悲涕不胜潸。一身缠疢疾，形骸顿已孱。吁天凡几疏，无路扣九关。望绝锺鼎贵，分甘茅衡跧。薾然一疲驽，不愿十二闲。送君为心折，把酒惭量悭。行行速京洛，去去难追攀。莫上八咏楼，且宿双溪滩。为问赤松子，世道何其艰。

造物幻奇杰，立石环坚城。拔地数千尺，变见百怪形。两夫屹当关，左右排戈兵。崛起万古雄，护此钟鼓声。我来自尘寰，一见心目惊。把酒对此奇，坐使世念轻。明朝下山去，此石留吾膺。

东南富山水，杰气锺雁峰。巨灵排屃赑，妙力开鸿蒙。断崖据险绝，峭壁凌寒空。分岑献万状，转盼无一同。或叠如锦缬，或铸如青铜。或前如舞凤，或却如飞鸿。或伏如卧虎，或矫如游龙。并如兄语弟，差如儿对翁。锐如笔露颖，岐如剪开锋。二湫分大小，二灵俨西东。古语聊近似，天巧难形容。我久埋世埃，幸此拔天风。应接费耳目，磈磊罗心胸。有僧本儒家，伴我追云踪。攀跻不知劳，指引殊未穷。胡然便语别，问之以涕从。为渠游兴尽，生我归意浓。出计无草草，回涂复匆匆。还此未了缘，邂逅须有逢。

所性常存存，危者惟人心。子才秀吾宗，一歕凡马喑。俊快恐易蹶，谨勿轻千金。贤关集多士，辔策方骎骎。功名亦漫尔，培护在资深。我尝评京华，真是秽浊林。绳约稍自宽，一纵不可寻。蚤夜念倚门，翼翼如有临。亟归慰慈抱，毋浪花边吟。

之子问行李，策足游上都。晚风吹客袂，话别聊踌躇。朝家渴多士，璧水来英儒。子志横四海，亦复随群趋。磨砺强国策，它时剪骄胡。卓彼漫塘翁，一壑老壮图。万牛挽不前，世事付长吁。君欲访隠所，为问今何如。

人心分内外，学道谨趋舍。巧令世所贤，木讷人谓野。至圣垂大训，夫岂欺我者。阳和发天葩，烂其映春斝。一朝随狂风，殆不如土苴。秋至万宝成，结束槁叶下。一一抱天根，真理不容假。持以荐豆笾，洁诚神所嘏。孔门德行科，卓尔先游夏。汉世躬行人，未肯逊班马。照影空自妍，心事形面赭。美璞藏至用，不琢存大雅。诗篇匪君重，闭户自汛洒。余言亦已多，尚口不如哑。

难兄冰雪姿，难弟金玉相。一夷与一惠，共此岁晚香。凌波孤山下，不染尘{土盍}场。故山尚无恙，愈觉风味长。夜阑更秉烛，檐雪声锵锵。

入冬多疠气，阳泄月令畅。隠雷声间作，万蛰惊塞向。数日凝重阴，云同寒威壮。飞琼遍天宇，色界铺宝藏。前此亦屡白，玉瑞此其创。缄运孰主张，一雪压千瘴。纷纷富家儿，羔酒醉金帐。谁思道丐者，双脚红玳样。顾我虽甚贫，可挟尚有纩。蚤起愿年丰，共饱拜天贶。天意然不然，独立为楚怆。

岁功巧结束，物与七反丹。应嫌青女妒，摇落空人寰。耀钗云髻里，点粉黛眉间。香色亦几何，小有即大还。艳阳费浮花，微阳惜真韵。月窟占奇芬，天根关大分。冰雪又催年，自此接新运。泰华与秋毫，巨细非定论。

杜曲传诗书，百年植门户。汝少秀而贤，中上期可语。胡然织锦机，未半已投杼。谢彼游冶徒，前功尚可补。堕身泥滓中，起秽实自取。细读玉汝章，此意可近古。凡物甘以坏，其成在坚苦。要须心自鞭，勿以言浪许。它时观厥成，一笑相尔汝。

槛外不数丈，深窅藏丘壑。璧月悬中天，玉露下丛薄。尺水澄秋光，龟鱼共予乐。所乐亦伊何，饮水良自觉。恍若归故山，洒然谢羁络。明发将何之，尘埃又如昨。行也谁使之，有此一大错。幸保寸心在，举头问碧落。

晦以昭明德，怯以成勇功。用拙巧莫尚，持静动攸宗。惟柔养真刚，自下升高崇。虚可使实积，小乃与大通。守约博有归，味淡甘无穷。万里以是观，一心须自融。戒哉骄与盈，外强中空空。

抆泪别妻子，登山望归舟。舟远望不及，岩溜鸣咿嚘。足茧坐绝顶，晚色忽已稠。凄其杜宇声，问我胡为留。抚襟独浩叹，泪下不可收。三年足别离，此泪良有由。区区驹隙中，为形役不休。为形役尚可，为人役何求。渊明独何人，我乃如拘囚。亲老方倚门，甘旨谁供羞。子幼未知学，择师谁与谋。鬼蜮闪光怪，虎豹嗥昏幽。世路委丛棘，吾道若缀旒。岂无知我者，应谓我心忧。

草草春又过，凄晦风雨夕。三年乌伤梦，不断一区宅。台山在何许，空有尘满屐。英英江夏公，老龙蟠古泽。寻胜著幽宇，搜奇列佳石。可斋不出门，亦复为渠役。酒酣对崔嵬，寸管凌千尺。念我萧寺中，远赠烦走力。隠几读妙句，缅怀宾主席。何当谢吏网，足蹑堂上客。

秋光浓欲滴，结束东篱花。糁糁纷点缀，戢戢相参差。渊明太好事，言乐酌流霞。谁云制颓龄，为与霜争华。映水开芙蓉，丽色如春葩。谩以拒为名，青女不能加。持此问渊明，何乃吝齿牙。门外风如箭，黄落满天涯。

浮艳夸春苑，贞耐还秋花。有菊与芙蓉，谁能分等差。金蕊含朝晖，丹脸粲夕霞。素商太冷淡，岁晚生光华。诗人抱幽独，东篱爱天葩。可惜亭亭姿，误以脂粉加。知音须子期，知味须易牙。临风慨千古，云海浩无涯。

金飚荡天末，清泠聚兹花。凛然傲且拒，霜天肩正差。好事共一观，目眩五色霞。但此慰寂寞，那复矜荣华。谁无兰蕙姿，谁无桃杏葩。秋边竟谁语，短瓶插交加。但知爱风味，何必加齿牙。未能输一醉，有兴浩无涯。

士有当世志，谁肯专诗名。自古巧文字，与道关废兴。倾座听君语，雄辨穷粗精。目中无全牛，肯綮技未经。胡为趁风月，候虫相与鸣。静夜诵佳什，泠然如梦醒。瘦语自腴泽，险句自稳平。譬彼有源水，随流作幽清。奇抱叹皓首，败屋挑寒灯。天运岂其然，人力非所能。我读渊明诗，悠悠千古情。衔觞岂好饮，采菊非餐英。何时共皋益，赓歌在虞庭。

钟鼎非徇利，山林非徇名。古来豪杰士，不待文王兴。得时舒气焰，宇宙生光精。失时卷机轴，圭荜韬纬经。神龙冬亦蛰，蟋蟀秋乃鸣。饮醇未同醉，啜醨还独醒。泛观疑自戾，反视不失平。人言惠与夷，宁知和非清。膏沃照几室，火传非两灯。但使本根在，毋夸知力能。协一虽奥理，不齐本物情。聊借庄生语，一吐胸中英。看君鼓天翼，事业扬帝庭。

万里扶摇整飞翮，自是凌云九霄客。黄槐白纻秋风高，借君弹压添颜色。奉檄校文真误推，多才视我蚿与夔。竭力讵敢辞钝迟，寒芒在上方辉辉。

我来縠水偿披云，秋堂霭霭生春薰。落笔盘空鬭神速，刮眼一破平生闻。自笑黏黐日凭案，抽思索句曾未半。弱步何由附天骥，肝胆轮囷惭寸管。

秋云黄，日月忙，登选才俊收词章。操觚搦翰换钟鼎，往往冰炭交中肠。柯山多士称海内，勇气洗尽古战场。笑挥笔阵示整暇，洒洒胸中书传香。此邦昔日龙头客，前后相辉九霄翮。山川孕秀不乏人，想已津津动颜色。题舆左岳得儒英，行整速步趋天庭。金薤琳琅耀光彩，不学砌下寒蛩鸣。盖世功名人共许，赤手欲搏南山虎。𫏐来秋院镇文场，坐使千袍同鼓舞。我昔贫困如匡衡，邻灯夜照心峥嵘。区区薄宦亦谩尔，役役尘埃愧此生。浅学幽深虽未烛，到耳独能辨丝竹。从今着意听文鸣，会使嘤嘤出幽谷。

荆璞照耀非常珍，天衢整步凌通津。与人轩辟破畦畛，满怀拍拍无非春。我如枥骥异远道，志在千里身未到。朅来此地寻文盟，平生心事为倾倒。饱德醉义乐有余，况有兰玉芬庭除。谐笑云云殊未厌，盘飧夜半劳兵厨。依依此情那忍去，自恨尘鞍难久驻。伫看飞诏自天来，殿前賸作摩空赋。

思昔汉中殆，羯奴自荒逖。驱侵警边陲，腥臊污华国。官守蒙胡尘，宫庙入胡域。奸回执国命，地土轻弃掷。倒悬头足互，妖氛日月黑。念之不忍言，言之泪沾臆。寿皇雄武姿，一洗曾莫得。祖宗固有灵，何以重此戚。忠贤固有心，何以久阻抑。忍耻坐薪亦几年，生聚教训亦纤悉。昨者飞诏天上来，积秽坐欲一朝涤。忘形感愤泣东南，气生果锐吞西北。似闻元戎已启行，官军所到无勍敌。倒戈横尸四十里，搴旗获马六千匹。长安遗老今尚在，壶浆筐篚输悃愊。勇威义气有如此，鼎鱼鬭沸真假息。事虽未必合所闻，要之天地当开辟。池鱼一日羊角上，此理从来有通塞。世人信古不信今，动把国事作嘲赥。胡憯不念涵煦恩，坐看行人鬭道侧。嗟予少小则古昔，有志未就苦弱植。茅檐独对参斗横，百感交情节屡击。男儿出世岂无为，七尺非供蝼蚁食。当年幕庭三诵人，乃有洙泗诗礼客。岂作今人蠹简编，琢肾雕肝缉文墨。干戈社稷不入用，有作以糜煮砂砾。我欲匹马胡儿中，直指燕山以功勒。

君不见西山凛凛百世师，忍穷受饿终采蕨。又不见丑谬遗臭几千载，当年方丈厌肥滑。孰得孰失试大观，较若五味辨甘辣。冶容媚世吁可怜，羞面顾影自涂抹。名利物我争锱铢，语笑诩诩已衷甲。方嗟天际暮云深，还见墙阴春草茁。旨哉君诗良起予，重把心事为君说。百年功名亦漫尔，尘路投踪何日脱。

子规泣诉春山头，芳草连天不尽愁。紫陌游人在何处，空有颦眉人倚楼。溪上悠悠棹木兰，溪边落红纷斑斑。嗟哉片片逐流水，新篁忽长千琅玕。多少闲愁推不去，欲问春归杳无处。少年知已负心期，尊酒从今乐事稀。

觞豆论交今岂无，肺肝相与古来少。我今宦游双溪上，一见为僚尽倾倒。吏尘终日何没没，休澣有盟方皦皦。点检春事今几何，残红满地纷不扫。明远奇观雄此邦，倚栏一望云缥缈。泼眼争光堤面流，伤心不尽天涯草。文楸得失亦漫尔，投壶成败供一笑。酒酣耳热声乌乌，语到难言心悄悄。一切置之姑勿道，四时风月殊未了。鬓华知复为谁老，我辈心事要论讨。尚喜后会今有期，谁其识之有鸥鸟。

象纬昭垂各度躔，牛女之说从何年。博物有志张茂先，客槎亲见织与牵。坐令千载习缪传，遂将浊欲秽清玄。诗史实录百世贤，亦以俚语形歌篇。君不见昭阳夜静玉栏边，谁知渔阳万骑横戈鋋。何如凤箫缥缈缑山巅，举手辞世乘云𫐌。我欲浩歌痛饮秋风前，仰视星斗奕奕纷罗骈。安得壮士横笛一声吹上彻九天。

归来两见春载耜，老矣陈人愧髦士。书生活计常若拙，瓶粟屡空固其理。石庄好义无不为，独将饱腹念朝饥。担石赪肩米叩户，要转儿啼成欢嬉。此赐何敢望此老，况有新诗非草草。再拜为之惊且惭，锦章玉粲鬭新好。我贫犹有稻粱谋，更有贫士需麦舟。为君乞与君然否，乐施曷计谁家留。

大火西流日，秋风户到时。断痕依浅水，叠翠别高枝。气每随时改，人应共物萎。百年同一梦，身后欲何为。

玉女开天笑，骊龙弄月珠。照眸千壑满，应手一丝无。晻映同云表，行移转海隅。田夫占北极，明日雨平铺。

秋色在何许，浮岚叠翠间。江清双鸟渡，天阔片云闲。雅量肩文举，新诗压子山。更深听远溜，哦咏答溅溅。

晚色烟霞好，寒山雪月明。赏心闻鹊喜，醉脸任狸形。银烛辉蓬户，冰花烁胆瓶。读君断肠句，孤雁欲吞声。

晚山栖半白，晚岫勒斜红。草草三杯里，悠悠一笑中。喜君才磊磈，顾我意蒙茸。伯仲埙箎处，空嗟不与同。

巇岖来北固，邂逅识南金。未觉人间役，欣同物外心。灯花残夜半，桂子落秋深。细听朱弦曲，寥寥大雅音。

松关开野寺，山色净藜床。战局谁争胜，夸声或大当。有人观物静，得句满囊香。鸥鹭盟犹在，闲中作此忙。

古殿后多竹，虚檐前可床。炎歊于此却，胸次要人当。自足萧萧意，时来细细香。曲肱无一事，闲为属诗忙。

空谷寒花好，荒村野路长。有怀寻往事，无语搅枯肠。老气犹无恙，幽姿只自香。喜君歌白雪，茂对此新阳。

语别星霜久，怀人道里长。江山高着眼，文字饱撑肠。穷壑生新态，寒梅带旧香。它年当记忆，有雁过衡阳。

滔滔随岫远，{氵亹}{氵亹}浸沙寒。万古去不极，几人来此看。放乎知有本，逝者若为难。瞪目斜阳里，双鸥下碧澜。

一树栖残雪，不禁春夜霜。香飘非宝篆，粉褪厌时妆。且合收余白，应难待晚黄。自便篱落好，榛棘不相妨。

游宦见交情，惟忧间易生。文书祇自了，意气若为倾。幸已符金断，终然为玉成。官僚有如此，共保岁寒盟。

官身惊昨梦，山店是回程。郡事关新旧，人心属送迎。尘衫才幸脱，野服要须成。世路如川险，归途却自平。

捧檄来兹邑，劳劳两载余。亲庭千里隔，家信十分疏。有妇闻多病，诸儿尽废书。低檐秋雨滴，点点正愁予。

羁栖余两载，尘扰费三思。愧匪江陵掾，空多东野诗。佩囊无限富，击钵已嫌迟。细读停云句，多应负所期。

纳履终朝役，挑灯独夜思。功名非我事，风月负君诗。菽水谋多拙，山林计未迟。江村梅正好，珍重岁寒期。

占尽春光好，湖山一览余。著身蓬岛里，纵目画屏如。我计还知错，君谋定不疏。它年同到此，卜筑莫踌躇。

相见虽无几，相观却有余。清襟无这样，尘世有谁如。文理须教密，浓醺且放疏。论文何日再，欲别更踌躇。

辞京尘渐远，入越思逾清。雨壑溪方涨，风帆去又轻。天光浮水阔，山色带云横。更问乡关路，从今尚几程。

小雨添溪滑，新晴散野清。寸襟如水阔，一桨共云轻。坦坦道皆直，萦萦径自横。天衢从此卜，何用问前程。

晨炊浮早渡，午夜过钱清。越国移舟便，曹娥上堰轻。人言三界近，共指一山横。古剡明朝到，篮舆数去程。

厌见尘泥汩，喜看沙水清。鱼攒偎日暖，鸥去帖波轻。寒渡人来少，闲舟岸与横。不须催去桨，溪曲不论程。

官喜文书少，尘迷岁月迁。岂无车可出，傥有约宜坚。傍水寻疏影，裁诗续旧编。孤山须竟日，去莫买游船。

靖节非沉湎，行藏岂漫游。几多经济具，可付醉吟休。志在存周鼎，悲能学楚囚。流风千载想，我欲赋登楼。

胜赏付飞觞，诗人妙嚼芳。荷君相抆拭，容我共清凉。湛俗人空老，偷闲策最长。高峰应更好，何日曳桄榔。

段桥牵纸鹞，儿戏亦关心。风快应难挽，云高径欲侵。人夸无限力，身直不多金。说与须知道，明朝不似今。

巨崖森四立，谺洞费前瞻。鸟道穿危磴，虬松奋老髯。岩高全似砌，水小不成帘。半生才此见，虽倦未应嫌。

心外非吾有，区间忝尔生。道原无欠剩，物与共流行。绳瓮谁言辱，旗常未足荣。反躬深体认，莫浪付诗情。

丹心空自照，白首欲何成。踏地方求实，笺天敢为名。树深秋水浄，山远暮云轻。索我文书外，论交深友生。

地灵锺国秀，胪唱压时名。虎观坚廉节，螭坳振直声。志随时暂郁，身与道俱荣。人羡腰金日，于公孰重轻。

里枌敷荫樾，昼绣借辉光。诱接尝登席，抠趋屡负墙。故山欣弭节，华屋痛帷堂。岁晚凋松柏，令人重慨伤。

窦馆名犹在，燕山事有光。解衣非楚纩，指廪异齐棠。映日庭兰蔚，余风宰木香。翠珉垂世劝，宁复事雕章。

诸老凋零尽，公胡不少留。麈谈裁后进，山立俨前修。逸馆休黄发，为邦付黑头。瓯闽看蔽芾，有泪正难收。

奕世诗书远，三刘姓字香。乡评高宿望，里社借余光。莲浦秋堂晚，松冈夜室长。典刑无复见，南望独凄凉。

性质孰无偏，工夫岂易镌。人谁知此学，我独谓公贤。耿耿存忧世，悠悠付逝川。一经端有属，拭目看家传。

当年共短檠，心事熟论评。岂我非同志，于公不用情。几多才莫试，有此恨难平。旧友凋零尽，悲哉伐木声。

男儿志四方，世事苦难量。蚤逐功名误，空令岁月荒。倦游归故里，幽兴肯新堂。当日多知己，诸公孰在亡。

奕世诸贤辅，清朝得老成。谏兵秦蹇叔，忧国汉萧生。更化人皆仰，调元位独亨。天迟诸葛死，尚欲致升平。

名在洪钧上，身游绿野中。社方娱白傅，城遽闭滕公。国势关轻重，君恩著始终。堪嗟典刑尽，群木刺寒空。

忆在乌伤日，惊腾鹗荐辞。自怜拘法守，何以答心知。零露黄花暗，凄风画翣悲。遥瞻孔山路，无计送灵輀。

书种开风气，儒声动海涯。一门团义聚，千里择名师。重卦终须卜，留耕已可菑。贤书初入贡，玉树影参差。

忆昔痴儿幸，联君季氏姻。两家成契阔，一梦记酸辛。乡誉闻君子，铭章又古人。落花愁暮雨，凄冷不成春。

我兄同昔席，我亦接青班。不尽明时用，空令老泪潸。笋联才胄监，竹使只乡关。时岂无知己，吁嗟世路难。

蔚蔚郎闱望，皇皇使节辉。竞时俱勇往，怀宝独言归。皂盖人方惜，黄粱梦已非。萧山遗老在，谁使涕交挥。

敛衽从童丱，巢枝幸里闾。尘踪谁抆拭，余论借吹嘘。得意鸣珂地，惊嗟素锦车。直言公不死，兰玉秀阶除。

鼎盛弹冠地，胡然袖手居。自怡还自足，谁毁又谁誉。花竹人安在，芸兰庆有余。华涂惊素锦，行道尽欷歔。

庠塾崇师道，乡闾重典刑。麟经开晚学，鹗表动天庭。头未终朝黑，衫能几日青。文章难得力，愁绝岘山茔。

少昊行秋正疾驱，洒然凉色已侵肤。翠空碧水涵高下，淡霭苍烟半有无。风露已经生惨戚，菰蒲且欲慰斯须。谁将霜竹横云外，似有悲声与恨俱。

一叶阶前落浅黄，已知秋色渡长江。百骸假合宁长健，万虑丛生未肯降。荒草露寒飞蝶尽，暮山烟带白鸥双。倚栏独立浑无语，时把残篇对小窗。

甲子谣言未足听，沛然甘泽以时行。平田不藉开渠水，野老谁思逐妇声。黄倒积云承露重，青翻长浪簸风轻。贱夫一饱诚为幸，更祝倾河洒甲兵。

山舍榱楹朽蠹余，朅来小圃作闲居。推移宁免人间世，洒落还同心地初。鸥鹭齐盟忘物我，薜萝交翠映簪裾。恭惟不负传心印，已把浮生付六如。

草露团团夜气浓，一天明月半弯弓。光涵万顷澄秋霁，影落千山接翠空。毫发不迷孤照处，胆肝尽露广寒宫。回廊独步浑无觉，似是泠然驾远风。

与君携手上峦坡，多少尘襟尽刮磨。一鸟横边秋霭淡，片云归处夕阳多。潮来万里翻明练，山簇千峰列翠螺。此地不堪归去早，欠看明月涨金波。

杖藜无事历危坡，一片清寒镜面磨。极目尽时知水阔，置身高处见秋多。此时不着登山屐，到处还成测海螺。遥想高人闲物外，故应不与世同波。

晚烟轻拂乱山横，落日才收月已明。万顷孤光低阔野，一天寒色带疏星。交情要与秋容淡，携手难禁夜气清。惯识醉中风月好，不知风月更宜醒。

心事崔嵬日不如，愁端丛起蔓难图。残山剩水鸟声怨，落日微云雁影孤。妙句耸闻惊昨梦，寒窗细读慰来苏。许身已在羲皇上，降志犹能念昔吾。

溪头徙倚对崔嵬，世上尘愁安在哉。峭壁千寻翻素练，深崖万古鬭雄雷。空余鸟迹无人到，应有山灵怪我来。偶尔相逢成胜槩，平生襟抱此中开。

莫令胸次著崔嵬，万事于人何有哉。欲向悬崖看积雨，几经空谷撼奔雷。山花无思开还落，溪鸟忘机去复来。此地逍遥吾足矣，解愁春瓮不须开。

远寻幽侣对清闲，落笔烟霞写壮观。不染红尘随处适，独将青眼个中看。云飞碧落无心到，月浸清波彻底寒。遥想衔杯当日意，洒然新沐欲弹冠。

毫端收尽九秋清，凡目容窥巨海惊。别驾锦囊夸李贺，参军石鼎续弥明。珠玑错落交辉映，金石铿锵迭奏成。迷道愿君相指似，敢辞驽钝策孤征。

候虫啧啧泣秋清，节物还令壮士惊。人在九原谁可作，月横千里自增明。诗坛尚幸从盟约，句法于今识老成。自愧枯肠如罄室，只愁有债未宽征。

野人漫学事王侯，宦牒相从得俊游。着眼丹铅常午夜，转头萸菊已深秋。几多陈迹成今古，莫对清尊话去留。自幸趋隅陪玉麈，如今何止识荆州。

插架牙签富邺侯，戏将翰墨此中游。紫萸黄菊家家酒，巨轴长篇字字秋。谈笑不堪增恋游，简书无奈怕淹留。人生聚散真萍梗，咫尺应能见九州。

弱柳含风拂路隅，一尊话别意踌蹰。相看未了百年事，有约无忘千里书。到手功名还漫浪，褆身德业念居诸。愿君一语勤相赠，拜赐从今傥不虚。

故山携手惬心期，里社从游即旧规。十雨五风深望岁，一尊重会只催诗。多君格力开坛社，得句精神见睫眉。匹马秋风思远道，此盟常恐忆它时。

新晴山色浄襟裾，世上尘埃一点无。飞瀑惊奔争澒洞，层崖屹立镇崟岖。乱流平处沙可数，顽石丛中草不枯。醉后偶来观物变，要知到处是工夫。

点检春光向几多，埋头官事暗中过。萧萧鬓影霜先入，匝匝襟尘镜未磨。盟会谁令寒晋楚，篇词自幸识阴何。休文多病风流甚，红药尊前独醉歌。

企望邻邦百里赊，一时文物数名家。惊人议论铿苍佩，落笔词章粲彩霞。此日相逢真有幸，何年重会恐无涯。顾余何以为君别，多愧新诗屡拜嘉。

归棹便风溯古流，一杯独酌兴悠悠。夕阳蘸水金窝沸，暮霭笼山紫幕浮。牧笛村村分路入，渔帆浦浦带烟收。丹青此处难为手，更有羁情不奈秋。

人间总是一虚空，过眼流光过耳风。方见露芽墙下茁，又嗟霜叶岭头红。身来作吏双溪上，谁使冲寒一寺中。急雪随风穿瓦过，强呵冻手作诗穷。

宦尘役役走长涂，岁晚离家只自吁。风入破舆寒彻骨，雪穿疏幌乱沾须。横陈瑞色今如许，定拟丰年可大书。州县徒劳何敢惮，万家温饱即吾庐。

于赫仁皇训典垂，宽慈实德太平基。鸿图植远文孙绍，燕翼谋深烈祖贻。宝历初更思善治，瑶编久阅抚良规。平平王道今犹昔，海宇雍熙庶可期。

丹地从容接细毡，岂徒口耳漫周旋。帝王家法由心法，典策言传以道传。章彻诵筵天意悦，恩隆赐典露华鲜。礼文稽古皆成宪，主德由斯志罔愆。

微臣何幸厕经帷，宠渥便蕃亦例施。鸾凤惊飞高晋帖，夔龙会送借唐诗。灵芜甘露排忧困，骏马雕鞍念老羸。自愧无功难称塞，孤臣耿耿只天知。

昨夜同云犹未合，晓来一色变山河。料应天上梅花早，吹落人间柳絮多。酒兴自怜今老矣，诗肠无奈此情何。银杯逐马天阶路，何似寒江伴钓蓑。

拔地停空翠削成，与凡草木不同荣。无心到彼难教曲，有节防身只自清。本是孤根穿草壤，谁令弱杪上云程。碍檐敲瓦宜芟去，好伴寒松涧壑声。

清朝策士属新元，四海英髦意气轩。自是冕旒崇直道，亦令韦布效忠言。鹿苹初洽君恩重，凤藻俄颁帝语温。此日微臣陪镐宴，更惭兰省滥搜抡。

泛溪深处暮山晴，乍脱尘埃耳目醒。水面浮天相与碧，波心浸月两争明。浅流碍石滩滩急，曲岸铺沙渚渚清。人静夜阑舟未舣，微吟顾影不胜情。

鲁教寂寥邹辨已，异端塞路日殷繁。宝丝远缉千年绪，古鉴新磨一世昏。正道以身为屏翰，真儒于此见渊源。缄来遗像知君意，百世师模俨若存。

望断家山两地悬，白云何处涕潸然。吏尘岁月知无几，宦海风涛幸有边。已是雪霜催岁晚，又还花柳放春妍。起予妙语令深省，碧眼相看话百年。

著身闹市厥惟艰，渺渺狂澜荡不还。心莫转移真匪石，德常安重有如山。谈经不踵诸儒后，辨理尤严一字间。倾耳名言深猛省，半生日月总成闲。

倦游愈觉世途艰，远矣淳风未易还。车去出门多异辙，尘来眯目失前山。差殊只在毫厘际，迷复都来反复间。珍重先生相指似，忙中自有本来闲。

道在行藏自古艰，为贫偶出未能还。一从举手遮西日，已恐移文在北山。身入微官缰锁里，心惭大隠市朝间。浮云富贵非吾事，便有功名亦等闲。

学道辛勤历万艰，精神见性本无还。齐眉自可供瓢乐，携手何须去鹿山。谓介谓通非所在，不夷不惠处其间。自怜尘俗心犹在，即席抠衣愿少闲。

绝涧移来近市园，又还移入卖花盆。体蟠一簇皆心匠，肤裂千梢尚手痕。试问低回随俗态，何如峭直抱孤根。岁寒风节应无恙，鲁兀须知自有尊。

愚拙天真未易全，如翁自许岂其然。剩将诗句酬花债，只把春衣办酒钱。仅六尺床皆乐地，方千里旱自丰年。瞿昙老子都曾学，曾学为儒也学仙。

万物由来备一身，要教纯熟在持循。莫嫌恶浊浮埃界，自做分明实地人。培养确知心是圣，工夫岂费笔如神。羡君精进追前哲，愧我衰颓落世尘。

坦然宽德是居身，又有疲甿要拊循。镜浄不过方寸地，海涵何止百千人。呻吟望赐多沟壑，晚闪为霖几怪神。膏泽未能周海宇，祝公先静一州尘。

料理新阳在此朝，休文但觉带宽腰。懒将漫刺巡门到，病怕时人举酒邀。强裹青衫空自累，满簪白发不相饶。冥心久矣随天付，九转还丹不用烧。

人心天理两相关，无奈花翁尽日闲。丽服靓妆纷拜节，弊衣短策自怡颜。已闻瞥尔寻幽去，又见陶然向市还。住世世尘尘不染，梅花好处即孤山。

翛然僧舍一柴扉，淡泊如君眼底稀。山泽肯为仙骨瘦，襟怀自得遁身肥。有诗盈帙遮空橐，无酒留宾办典衣。一棹稽山风雪里，便应兴尽雪中归。

何人急急走灵符，扶醒𪭢𪭢十万夫。隘巷未收穿履迹，短檐已倚晒书儒。日开雪色如翻手，景属诗家费撚须。起望四山新入画，翠屏半是粉成图。

创见飞琼粲晚华，已闻得句压刘叉。乱随风势斜穿户，谁在云端巧雨花。恼杀饥乌寻屋角，寒惊宿雁失汀沙。此时清绝难酬赏，羔酒谁言胜凤茶。

拥衾无事可相干，急报飞琼急起看。推户已成千顷白，倚栏未觉十分寒。三逢瑞景开心目，几费诗翁琢肾肝。妙句鼎来方对客，共吟惊喜欲忘餐。

村翁活计谢田庄，肯与时人较短长。余事诗篇陵鲍谢，太平胸次到黄唐。以通为隠浑无碍，有乐偿贫似略当。自笑此生成鹘突，谁知鹘突正难量。

道机已熟绝防闲，纵步来寻兴里山。残雪点衣消酒醉，晚风吹鬓带诗还。妙年羡子欢悰足，走宦愁予乐事悭。安得相从尘网外，快将如意碎青珊。

一笑重逢二十年，自怜镜影已华颠。谩言世上谁知我，落在人间恐愧天。理到平时无一事，行须实处著千鞭。但教千里民安乐，莫使虚名为世传。

一尊浊酒送君行，惨淡江云似我情。已是园林堆落叶，更添风雨扫残英。直存吾道曾何病，公在人心为不平。我久念归归未得，羡君趱得去帆轻。

日斜远浦閟朱光，烟抹前山湿翠妆。自有着身丘壑分，故应遣我水云乡。便于世上夸锺鼎，何似田间饱稻粱。手把黄花相问讯，秋风不改旧时香。

数点冰葩与雪宜，有人着眼水边篱。从渠疏影初传句，自此清吟未有诗。曾到孤山飞鹤处，恰思偃树跨鲸时。李园莫负春风约，应有当年未折枝。

至日冲寒扫墓墟，凄然一拜一欷歔。蓼莪恨与云无际，常棣愁催雪满裾。误落世尘惊日月，谩牵吏鞅废诗书。回头更看诸儿侄，门户支撑正要渠。

何人剥啄扣云关，袖有新诗数百篇。宫征自调相和应，珠玑不拣尽光圆。昌黎荐士惭无路，东野盘空枉笑天。闻道二亲犹未葬，知谁着眼为渠怜。

簇簇枝头缀浅黄，鼻通四远熟留藏。秋于对树疑添色，雨不多时怕减香。花事索人非易管，诗情得酒为新尝。丛芳德色惊人句，影下重吟驻夕阳。

年才四十未云迟，勇谢文场意已奇。独抱古心欣有得，肯同时好浪相追。回神自是平生学，彻底还看处死时。援笔大书真力士，纷纷醉梦若缠悲。

持身非介亦非通，闲处工夫不堕空。石室隠居虽我独，凤冈文社与人同。道镌一族多名士，惠浃千家有后功。潜德自昭何待发，矧兹大笔诏无穷。

教子成名岂偶然，存心积善契苍天。独工学问驰清誉，旁习阴阳得异传。煞有哀荣身后事，不差生死梦中言。欲占厚德看铭志，七十之期过一年。

论子论交事契深，同年同里又同心。登堂未展庞公拜，梦奠俄惊尼父吟。自古阴功天所予，如公遐福世同歆。老成渐渐凋零尽，空有潸然泪满襟。

弟兄鼎誉人争羡，富贵随时报未均。领阁清班非不遇，持麾重选遽成尘。世夸人物今何在，志在诗书竟莫伸。笑语诙谐犹在耳，忽闻远讣恐非真。

事到盖棺方始定，言于陋巷乃为公。试看倾郭盈襟泪，尽是忘餐振廪功。荣贵但知崇己欲，文章未必济民穷。如君厚积人谁忌，惟恐君家积未丰。

宰士当年棣萼情，世科心许白头登。诗书早已传家学，场屋谁知负夜灯。老矣尚余英气在，嗟哉独慕善人称。一经分付曾何憾，看取于门自此兴。

确荦群山兀海隅，芬川蔚有吉人居。施仁一念周乡井，称善同声溢里闾。教子垂芳心有待，荣亲养老意何如。貤恩漫尔撑门户，肯负当年一束书。

丘公四海大名垂，有女来嫔阀阅宜。蘋藻自供寒女事，琴书未许世人知。舟移夜壑方遗恨，剑合平津自有时。膝上一经勋已策，吁嗟不赋板舆词。

韬光自古常难见，友道于今幸可论。勋业但看江左相，才名已识下邽门。壮哉兰若当时志，已矣云山此日原。到底百年同一梦，山林钟鼎尚何言。

时运遭逢亦偶然，着鞭莫讶祖生先。闭门终负三冬用，脂箧徒夸十部贤。玉树幸能光旧德，爵罗宁复叹当年。生平未快荆州愿，有泪空令落九泉。

中土太淡素，东皇染半节。此君已不群，此种更奇绝。

挂起梧桐月，先成一夜霜。与君飞大白，一口吸秋光。

夕阳有意为人留，斜映寒江著小舟。远目遥岑无限意，不须萧瑟赋悲秋。

半窗斜日带东篱，桂子团团已满枝。朝露晚风并夜月，细看一一是君诗。

故园苍莽淡烟霏，白鹭翩然下小池。岂我机心犹未尽，踌蹰四顾复惊飞。

白白朱朱扫地残，尚余红芍带春妍。娉婷自笑成孤语，困倚芳丛背日眠。

簇簇妖红裛露鲜，春工烂漫乞君看。心期点检都无可，幸有花盟独未寒。

心事摧残厌世喧，眼前能复问媸妍。故园春色还依旧，此日看花意不然。

手把春花已后春，锦容入眼更成新。凭栏落日浑无□，倍觉君诗信有神。

寒暑回还日日新，数枝留得几多春。君能弹压凭佳句，一段清襟亦可人。

月荡秋光滴翠空，英英寒色万山同。一年奇事惟今夕，顾我萎然卧病中。

中秋有约醉南湖，料此清光已不孤。枕上不堪良夜永，起来犹强作伊吾。

雁宿沙头水月明，无端惊起两三声。孤飞缥缈知何处，影落寒江浪已平。

风清露肃片云闲，耿耿寒光沐万山。满目琼楼高着脚，岂知身复在人间。

冀北奇才万马空，惊人佳句墨深浓。春风桃李人应识，要看寒溪涧底松。

风流公子醉阳台，归路犹传笑语谐。玉腕双扶争妩媚，不知失足在苍崖。

君曾夷视北山巅，险阻谁知在眼前。亟欲问君无恙否，小春催到探梅天。

万顷琼瑶烂不收，从今便合庆来牟。与君莫负登临约，不是偷闲作浪游。

春工剪水巧先呈，不夜寒光满地琼。独撚冰须搜雪句，此时谁解与同盟。

白句方从万玉妃，安排红袖点春晖。一寒自笑无毡客，三酌匆匆早赋归。

姮娥剪彩压群芳，一夜秋风入酒囊。薰彻醉魂清入骨，敢言天下更无香。

春风得意酌霞觞，翠袖宁禁白露霜。欲向月宫收賸馥，晓窗强理背时妆。

佳人憔悴怯春衣，日暮楼高酒力微。流水落花无限恨，一声杜宇又催归。

一年春事逐飞蓬，燕语千愁诉未通。水竹谁家深院落，卷帘准拟纳薰风。

高人作计亦迂哉，千尺崔嵬著钓台。握手故人留不住，有鱼那肯上钩来。

忆昔斯堂醉晚风，壁间岁月已无踪。谁知千古留名字，只在当年把钓中。

喜脱京尘理棹行，归心伫立望危樯。得风甚饱秋帆腹，顷刻回头失富阳。

废寺翛然殿宇空，早寒催雪撼山风。急投小舍成孤坐，拨尽炉灰那处红。

冰雪凝寒万木空，我今正欲转春风。东郊已作安排计，会看枝头万点红。

数过流年转瞩中，宦尘休更问穷通。新诗唤我尘埃梦，孤驿清澄一笑同。

匆匆岁事又更新，一气初回万木春。独有江梅殊未觉，凛然冰雪照诗人。

我辈周旋实地中，此身穷处此心通。荷君一见如平素，迹未相亲味已同。

袖手闲居德日新，静安增伴四时春。君方入室慰此老，肯作浮阳愧古人。

春入桃园日正迟，怀人何以慰朝饥。自怜官事冥烦日，却是诗人得句时。

观梅诗兴愧何郎，尘鞅埋头岁月长。力薄何能堪重负，托身犹喜郑公乡。

日隠西山月色微，林端水际淡烟霏。遥岑横碧在何许，谁念行人未得归。

春愁风雨不禁寒，红尽枝头绿已团。谁遣佳人伴岑寂，初酣卯酒脸匀丹。

纷纷万卉委泥沙，独殿春风自一家。珍重白衣相问劳，醉吟佳句醉看花。

雪外乱山才约略，雨中平野更凄迷。有人支枕篷窗底，卧看群牛渡野溪。

半菽生涯志九霄，诗篇妙处压刘曹。朵颐钟鼎人都错，自有灵龟价最高。

夜光那肯暗投人，至宝何须借所因。袖有明珠来遗我，荷君此意重千钧。

区区敢计一身存，剥尽皮毛尚有根。有客款门歌慷慨，清风为我濯尘裈。

百年坠典一朝行，疾痛谁知赤子情。劳瘁何曾沾小惠，追呼蚤已困苛征。

载籍重修旧额存，从今便可养胚𣍯。只愁均赋无良法，巨室逃杨复放豚。

事已垂成虑正长，民风安得反醇庞。交征上下方旁午，何以为谋淑此邦。

三载尘埃积寸心，空斋暗锁一床琴。忽闻宫征相勾引，聊整徽弦发旧音。

世以渊明名尔菊，却来紫陌换青铜。东篱采采知何处，岂不包羞负此翁。

未有渊明先有我，何人唤我作渊明。东篱宛在南山下，谁向秋风管落英。

举世贪生不足评，舍生取义亦难明。娥知有父不知死，当日何心较重轻。

短篷支枕看青山，山意闲如人意闲。飞过白鸥何处宿，宿时莫向急边滩。

花与诗人自目成，荷君持赠半寒灯。悄然清梦江村里，忘却官身在宛陵。

谷里深藏岂自珍，须臾触石上天津。悠然一片心何在，说道无心却误人。

一春霁色养花天，近夏鞭霆雨沛然。说与农人勤贮水，行看绿雾涨平田。

春动边声虏计狂，淮流据断架浮梁。雨师怒烈风云阵，定报惊奔尽犬羊。

老夫屡与死为邻，急报家人早入京。正虑舟行流未滑，枕前快听泻檐声。

诗人过我辱高轩，坐觉尘埃不敢干。三寸古今谈不了，明珠落落走金盘。

三年尝尽万间关，力怯强弓寸寸弯。何日变成闲世界，与君夜月对湖山。

叶带春姿如泼淀，花多秋色似凝酥。恍疑鹭立清波上，只欠渔舟凑画图。

饤虀𥬠酿挹仙霞，味到诗情分外佳。应把梅花望彭泽，不辞漉酒污巾纱。

爱景探春意已生，新诗新酿一时成。遥知独酌微吟处，霜月应多别处明。

尘鬓三年绣水湄，诗怀久矣负良时。门前喜鹊来相报，知有骚人委色丝。

寒冰为骨玉为精，篱落横斜数点清。不见孤山浮动处，岭头折赠若为情。

暖日浮光深水湄，鱼方掉尾煦晴时。巨鳞如掌勤分饷，兴入扁舟动钓丝。

新𥬠盎盎泻琼晶，照我襟怀彻底清。多谢白衣相问劳，举杯无语不胜情。

茅茨底下坐寒毡，应是孤吟舌本干。急遣麹生相问讯，满浇磊磈润毫端。

端为稽田赋未均，一时板籍尽更新。三年敢作贤劳叹，政恐才疏负邑人。

麦陇吹风餠饵香，桑畦映日茧丝光。晚春好诵归田赋，问汝胡为两鬓霜。

饮啄于人似有缘，又将尘面对瞿昙。儒冠未必非相误，时听钟声静夜参。

平生习懒怕逢迎，相望何时可合并。妙语贯珠分在手，山斋快读晚风轻。

工部文章裕后昆，桥斋遗稿炯然存。偶拈同谷悲歌句，又把愁肠搅一番。

世事纷纷起笑端，五云深处最高寒。与君便好寻前约，霁月难同俗眼看。

一点天根动处微，已令万物受春熙。欲知消长从来意，便是人心善恶机。

脚踏京尘动数旬，归途又复见书云。群阴已放阳来复，看取新年别有春。

世网缠身未得归，但劳清梦到林扉。高人误作班行看，只是山中一布衣。

遥睇前峰已出奇，从今便合办新诗。山灵似是知予意，拥翠来迎步步移。

它山不数碎如拳，有此撑空万古寒。好个山中廊庙具，游人浪作石梁看。

布袜青鞋得远寻，四边卧石护清深。从他照破千人胆，容我论交一片心。

攒空巨石太崔嵬，踊跃山巅亦壮哉。谁把斧斤挥直下，斫开洞户许人来。

造物人言是小儿，偶然越样与儿嬉。不过几块麤顽石，博得人夸几个奇。

削成一柱是何年，屹立当空更不偏。我欲借渠成大厦，少陵此意久无传。

脚力穷时眼力通，层梯倚石上天聪。世间无限惟顽石，独此中间透外空。

水脉凭高天外来，半空散得万飞埃。老龙卧处知何在，唤作灵湫亦漫猜。

半世名闻始见之，洞心无语立多时。经行处处皆奇绝，此比诸峰更绝奇。

绮霞风月一番新，賸把余光烛近邻。闻道落成开宴席，也容老子挹芳尘。

又还秋色到萸觞，检点东篱次第黄。碧水连天无限思，栏杆无奈带斜阳。

幽人作计筑幽居，傍水为亭手植芦。何爱世间闲草木，只缘胸次有江湖。

葱疗丹田麦疗饥，葱羹麦饭两相宜。请君试上城头望，多少人家午未炊。

穷年奔走缭乡隅，暂此凭栏意已殊。一水光明平处现，四山容色淡中铺。莫羞尘鬓临冰鉴，自有灵原照玉壶。浸碧主人应领会，试言此碧有耶无。

简书奔走日冲冲，偶此郊行兴易浓。雨意酝成春野意，云容点就晓山容。茧丝贮色桑条上，餠饵吹香麦陇中。忽忆故园归去好，云山知隔几千重。

忧喜从来巧聚门，刖人有足未为尊。人生何用家万石，世事还输酒一尊。荒径赋归人已远，急流勇退意犹存。功名千古成何事，眼底荣枯不足论。

宦途元自险于山，我辈孤寒分外难。萧寺羡君成胜概，新诗为我解愁端。自叹落落无三语，底事区区为一官。初夏北窗新枕簟，碧梧昼影正清团。

颙颙万目望穹苍，连日雷车走阿香。不用瓮中留蜥蜴，已闻野外舞商羊。霶{雨/沱}施泽盈千浍，{禾罢}䅉收功可万箱。令尹爱民天所相，三年境内乐穰穰。

莫讶青山小，山因洞得名。仙人骑鹤去，留迹在空明。

雨过条风著柳芽，淡黄浅绿嫩如花。陂湖漾漾初侵路，蜂燕纷纷各理家。带郭园林仙苑近，送春船舫绣帘遮。芸窗倦倚何山翠，暖霭轻笼日脚斜。

探幽不知疲，前赏方未极。晨行越高岭，拔地见峭石。有如万菡萏，玲珑倚秋碧。东西忽异状，顾步忘所历。一峰柱中天，壁立千仞直。旁无寸土势，始觉造化力。凛凛苍铁姿，漠漠太古色。俯疑霹雳怒，仰视元气黑。溟波啮南维，在昔因荡激。伊谁拔山来，作此颠倒侧。诸峰左右辏，参差列矛戟。或如削层霞，薰蒸半天赤。或如簸大旗，千骑皆辟易。或颖如书空，或攫如戏翼。或如龙夭矫，两石陷其脊。噀雨空洞中，幽响日夜滴。扪萝展奇眺，百态堕胸臆。眼光乱崖窍，日气光映射。似闻多灵秘，路绝天所惜。侧身下篁筿，倦坐屡胁息。沈思融结初，令人叹开辟。

