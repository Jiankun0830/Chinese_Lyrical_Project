凿破苍苔涨作池，芰荷分得绿参差。晓开一朵烟波上，似画真妃出浴时。

翠盖佳人临水立，檀粉不匀香汗湿。一阵风来碧浪翻，珍珠零落难收拾。

五人四百有余岁，俱称分曹与挂冠。天地至仁难补报，林泉幽致许盘桓。花朝月夕随时乐，雪鬓霜髯满座寒。若也睢阳为故事，何妨列向画图看。

莆田笔健与文豪，尤爱南山县咏高。欲使英辞长润石，毎逢佳句即挥毫。清如韶濩谐音律，逸似鸾皇振羽毛。羲献有灵应怅望，当时不见此风骚。

中怀无绊外缘闲，深掩禅扉客到难。胜景可曾飞锡去，好山多祇卷帘看。昼升讲座天花落，夜步吟轩海月残。今日逢师堪论道，归心愁思一时寛。

无似老且病，惟恐归田迟。一旦得引年，九天还听卑。尚霑二品禄，俾尽百年期。恩深沦骨髓，感极横涕洟。始营菟裘地，来向濉水湄。城隅最穷僻，匠者宁求奇。卜筑悉由己，轩牖亦随宜。外以蔽风雨，内以安妻儿。燕雀莫群噪，鹪鹩才一枝。因念古圣贤，名为千古垂。何尝广居室，俭为后人师。亚圣乐箪食，寝丘无立锥。文终防势夺，去病耻家为。文园四壁立，郑公小殿移。伊余具员者，适会承平时。无术毗万务，无才抚四夷。为郡亦龊龊，劳心徒孜孜。保身已天幸，拊己宜自知。开卷颜间厚，复惧来者嗤。朂哉知止足，清白犹可追。

寂寂复寂寂，告老闲居日。径草高于人，林鸟熟如客。黄卷不释手，清风常满室。内顾平生心，无过此时适。

希文健笔钞韩文，文为首阳山下人。宁止一言旌义士，欲教万古劝忠臣。颂声益与英声远，事迹还随墨迹新。当世宗工复题咏，尤宜率土尽书绅。

从政区区到白头，一生宁肯顾恩仇。双凫乘雁常深愧，野马黄牛亦过忧。岂是林泉堪佚老，只缘蒲柳不禁秋。始终幸会承平日，乐圣唯能击壤讴。

老来楷法不如初，试向闲斋习草书。落笔何曾见飞动，雕章早已过吹嘘。伯英比圣功难到，怀素称狂力有余。若谓伊余堪继踵，只应缘木可求鱼。

古木含清吹，池上增晚凉。余怀本达旷，联此傲羲皇。孤鸥可与狎，幽岸足以觞。幸有彭泽酒，便同永嘉堂。潘生起为寿，王子齐陈章。林端见新月，草际闻寒螀。照水萤影乱，拂筵蓼花香。徘徊恋嘉境，坐使归兴忘。

李杜诗垂不朽名，君能刻意继芳馨。清才绰绰臻神妙，逸韵飘飘入杳冥。动与四方明得失，时教万物被丹青。斯文期主宜推毂，无使沉吟向外庭。

芙蓉照水弄娇斜，白白红红各一家。近日新花出新巧，一枝能著两般花。

谁种幽花傍浅清，含红怨绿影亭亭。云归巫女妆犹润，浴出杨妃困未醒。好把芳杨临晚岸，莫教飞片逐浮萍。相看最忆吴船路，万里芙蓉水满泾。

出俗皆言为息机，性灵净僻似师稀。前山月落夜吟罢，深院菊荒秋讲归。谿雾锁窗灯焰短，雪风敲竹磬声微。会期双阙重相见，应换当年旧衲衣。

早修天爵邀人爵，才近耆年便引年。出处对扬多称职，始终操履众推贤。鉴湖贺老非陈迹，荆渚朱公合比肩。此去优游益吟咏，枝江集外别成编。

尝闻作者善评议，咏雪言白匪精思。及窥古人今人诗，未能一一去其类。不将柳絮比轻扬，即把梅花作形似。或夸琼树鬬玲珑，或取瑶台造嘉致。散盐舞鹤实有徒，吮墨含毫不能既。深悼无人可践言，一旦见君何卓异。万状驱从物外来，终篇不涉题中意。宜乎众目诗之豪，便合登坛推作帅。回头且报郢中人，从此阳春不为贵。

编竹状玲珑，庭闱尽处中。不由经纬力，安有卷舒功。春昼曾妨燕，寒宵岂隔风。都堂重献赋，明处忆牢笼。

四明山水饶灵粹，唐有希韩敻出伦。又见贤侯光乃祖，暂还仁里庇斯民。

七十引年遵礼经，君家何事最为荣。清朝叔侄同辞禄，归去田园尽列卿。远近溪山资胜赏，往还舟楫称闲行。谁知东路贤哉叹，二阮方能继此声。

仇池行馆最清虚，按部由兹得柅车。对竹祇宜思穴凤，临流不可见渊鱼。

狂僧草圣继张颠，卷后兼题大历年。堪与儒门为至宝，武功家世久相传。

冯亭献地豹言非，秦间廉颇又不疑。四十万兵降死后，浑输括母一先知。

万古神山入盛谈，而今真得对晴岚。禅门邂逅能留客，茶泛磁瓯酒欲酣。

独无风雅可流传。

如何九老人犹少，应许东归伴醉吟。

辨色争朝咫尺颜。

