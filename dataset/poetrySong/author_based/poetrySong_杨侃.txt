泛舟秋水一湖平，入观松风数里清。丹井有泉仙迹在，玉书藏穴禹功成。步虚夜月千峰静，投简春霖万壑盈。述记贺知章手笔，题诗元相国声名。结庐野客前谿住，采术幽人绝顶行。杉桧影侵山殿冷，星辰光逼醮坛明。降仙台畔看云过，射的潭边听鹤鸣。樵客多闻逢异事，洞天都不远重城。林闲窗户尘难到，衣上烟岚暮自生。不待照湖天子赐，欲将长往换浮荣。

出郭尘路断，登舟鹫岭通。楼台花屿上，钟梵水天中。石磴班春藓，松门韵晚风。莼丝惹轻檝，云锦散遥空。竹迳连茶坞，山亭对药丛。却输湖畔叟，朝夕访支公。

忽忆幽栖地，千峰秀海𣸣。归心挂飞瀑，高迹指浮云。尘世宜深遁，诗名畏远闻。犹嗟石桥畔，凡圣路岐分。

马困炎天蛮岭路，棹冲秋雾瘴江流。辛勤为国亲求病，百越中无不治州。

