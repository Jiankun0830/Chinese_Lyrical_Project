玉案金炉对御床，岿然应是鲁灵光。螭头直上双鱼尾，不让西京旧柏梁。

得地恩深雨露遍，丹墀左右玉阶前。君王属意君知否，恰似风流美少年。

六朝遗迹好山川，宫阙灰寒草树烟。江令白头归故国，多情合赋黍离篇。

双石巍巍慰眼青，满朝珍重佐公铭。官城府寺俱灰烬，翻使他人漫涕零。

年少才非洗马才，珠光碎后玉光埋。江南第一风流者，无复羊车过旧街。

甲光如水戟如霜，御酒杯浮菊半黄。东日西风满天仗，箫韶一部奏清商。

忍泪相看酒共持，一生心事几人知。年年折尽东亭柳，此别绵绵无尽期。

满目江山异洛阳，北人怀土泪千行。不如亡国中书令，归老新亭是故乡。

两两鹑衣白髪翁，讲筵谈柄坐生风。昭明太子欢相得，应与商山四皓同。

雁柱鸾弦十有三，南山安石位岩岩。逡巡奏罢金縢曲，堂上沾襟叹不凡。

摘茧抽丝女在机，茅檐苇箔旧堂扉。年年桑柘如云绿，翻织谁家锦地衣。

路平如砥直如弦，官柳千株拂翠烟。玉勒金镳天下骏，急于奔电更加鞭。

上界笙歌下界闻，缕金罗袖郁金裙。倚阑红粉如花面，不见巫山空慕云。

秋星如弹月如梳，宫妓香添乞巧炉。万缕千针同一意，眼穿肠断得知无。

一气东南三斗牛，祖龙空为子孙忧。金陵地脉何曾断，不觉真人已姓刘。

昼役人功夜鬼功，阳开阴阖几时终。不闻掷土江中语，争得盈流一水通。

早潮才过晚潮来，一一轩窗照水开。鉴面无尘风不动，分明倒影见楼台。

倾城倾国两妃嫔，此地闻名不见人。潜想旧时红粉面，落花风里步香尘。

金殿分来玉砌流，黑龙河撒凤池头。后庭花落恩波断，翻与南塘作御沟。

金杯覆处旧池枯，此后还曾一醉无。东晋中兴股肱力，元皇也学管夷吾。

萝蔓藤花岁自添，露痕还似雨痕沾。莫将废苑为闲地，犹可岩岩作具瞻。

江南龙节水为乡，水不纯阴有半阳。一片湖光共深浅，两般泉脉异温凉。

桃叶桃根柳岸头，献之才调颇风流。相看不语横波急，艇子翻成送莫愁。

旌旗烁石刃凝霜，甲楯如龙人似狼。羽扇一挥风偃草，策勋多谢顾丹阳。

梁武慈悲不鼎烹，蒙恩豢养亦虚名。狐狸口腹应潜饱，就死多于日放翁。

碧甃时时减复增，山头海面密相应。古来泉脉谁穿过，潮落潮生不𫏐澄。

牛头天际碧凝岚，王导无稽示妄谈。若以远山为上阙，长安应合指终南。

残枝败叶几霑春，莫问栽培迹已陈。细雨斜风恨无力，萧萧满路更愁人。

外作禽荒内色荒，三千红粉日严妆。潘妃纵有嫣然态，不步金莲到射场。

挈壶传箭逼天聪，铸出蟠螭巧范同。何事腹中藏怪物，人惊蝘蜓气如虹。

短头金缕又珠胎，烟绪香云昼不开。御路傍人皆叹息，逡巡红焰作青灰。

孙吴纪德旧刊碑，埋没蟠螭与伏龟。惆怅石冈三断在，至今犹似鼎分时。

鸟迹分明在帝台，管弦声里辄书来。回头一觉风流梦，犹得朱门傍水开。

平湖岸侧见高坟，万土衔来燕雀群。鉴面无波天一色，此中文藻似储君。

葛玄功行满三千，白日骖鸾上碧天。留得旧时坛宇在，后人方信有神仙。

驾鹤骖鸾自古闻，策名仙籍是真君。天边旧迹无寻处，满目青山空白云。

手拖葛屦坐藜床，竹树萧然一水傍。枕上白云船下月，卜邻东磵胜东冈。

翠壁如屏旱不枯，一泓甘滑饮醍醐。高僧到此闻丝竹，还有金鳞对跃无。

