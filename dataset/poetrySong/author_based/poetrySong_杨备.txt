双莲仙影面波光，翠盖摇风红粉香。中有画船鸣鼓吹，瞥然惊起两鸳鸯。

木兰枝密树仍高，堂下花光照节旄。列鼎重茵歌舞地，金章同色使君袍。

观风危堞与云齐，楼下开门画戟西。鼓角声沉丝管沸，卷帘晴黛远山低。

山花野草一荒丘，云里骄奢旧迹留。珠翠管弦人不见，上头麋鹿至今游。

石甃遗踪傍古台，一泓寒影鉴光开。何人照面金钗落，曾见越溪红粉来。

步步香翻罗袜尘，粉红花艳满宫春。倾城一笑无遗迹，不见长廊响屧人。

馆娃南面即香山，画轲争浮日往还。翠盖风翻红袖影，芙蓉一路照波间。

霸越勋名间世才，五湖烟浪一帆开。犹防乌喙伤同辈，此地复招文种回。

一一牵来种是龙，临深欲下更嘶风。金鞍玉勒抛何处，腾踏渥漥寒影中。

出境鞭尸报父雠，吴兵勇锐越兵忧。忠魂怨气江云在，日见炉香烟上浮。

久厌城居适野情，搘筇蹑屐傍山行。人间多少险巇路，纵是天平还不平。

吴郡名山第一山，翠微心在碧霄间。林泉潇洒烟岚秀，直拟结庐终老闲。

岩屏晚树噪寒鸦，岚翠楼台释子家。池面镜光功德水，金波影里石莲花。

雷霆号令雪霜威，二狱东西锁翠微。仿佛酆都丛棘地，岩扉应是古圜扉。

阖闾城见古荒丘，云里钟声满寺楼。白虎金晶人不见，昔曾雄据此山头。

三尺龙盘古到今，波光凝碧暮云深。沈丝不断应无底，山脚池心彻海心。

白刃凝霜照水寒，当时入匣便回銮。岩前片石犹中断，切玉如泥也不难。

海上名山即虎丘，生公遗迹至今留。当年说法千人坐，曾见岩边石点头。

月满星移水照天，南飞乌鹊影翩翩。虽然上属牵牛分，不为秋河织女填。

鱼舠载酒日相随，一笛芦花深处吹。湖面风收云影散，水天交照碧琉璃。

渔市花村夹酒楼，山光沈碧水光浮。松陵雨过船中望，一道青虹两岸头。

松陵水国面松江，学弄渔竿对酒缸。惊起鸳鸯是旗鼓，背帆飞去一双双。

琴丁结友事耕耘，田熟翻如如虞芮君。彼此持廉为弃物，一名交让两难分。

临流何必吊前非，且说吴宫得意时。夹岸桃花烟水绿，画船礼物载西施。

湖面波光鉴影开，绿荷红芰绕楼台。可怜风物还依旧，曾见吴王六马来。

不悌争分不义财，旧居金碧照楼台。何缘半夜狂风雨，暗里却飞钱帛来。

高刹长幡敞净居，方袍圆笠照通渠。龙兴旧额加新榜，不见金轮皇帝书。

高台芜没曲池平，十万人家古县城。烟水云山屏画里，阖闾坟域旧都名。

太湖东西即长洲，临水孤城远若浮。雨过云收山泼黛，管弦歌动酒家楼。

花光带露柳凝烟，茂苑笙歌已沸天。有客寻春拼一醉，青楼红粉洞中仙。

冰肌玉骨真遗妍，粉作妒云黛作烟。知有香魂埋不得，夜深岩底月中仙。

月俸蚨钱数甚微，不知从宦几时归。东吴一片轻波在，欲问何人买钓矶。

远逼江垠傍海壖，落帆多是两来船。县庭无讼乡闾富，岁岁加收常熟田。

金检书残石壁云，二名幽独彼何人。春深草没松门路，泉下诗犹感鬼神。

云里山花翠欲浮，当时片玉转难求。卞和死后无人识，石腹句藏不采收。

驻锡栖云石室中，楼台一片画屏风。禅师道德知多少，不尔山神肯助工。

玉案金炉对御床，岿然应是鲁灵光。螭头直上双鱼尾，不让西京旧柏梁。

得地恩深雨露遍，丹墀左右玉阶前。君王属意君知否，好似风流美少年。

六朝遗迹好山川，宫阙灰寒草树烟。江令白头归故国，多情合赋黍离篇。

双石巍巍慰眼青，满朝珍重佐公铭。官城府寺俱灰烬，翻使他人漫涕零。

年少才非洗马才，珠光碎后玉光埋。江南第一风流者，无复羊车过旧街。

甲光如水戟如霜，御酒杯浮菊半黄。东日西风满天仗，箫韶一部奏清商。

满目江山异洛阳，北人怀土泪千行。不如亡国中书令，归老新亭是故乡。

忍泪相看酒共持，一生心事几人知。年年折尽东亭柳，此别绵绵无尽期。

两两鹑衣白髪翁，讲筵谈柄坐生风。昭明太子欢相得，应与商山西皓同。

雁柱鸾弦十有三，南山安石位岩岩。逡巡奏罢金縢曲，堂上沾襟叹不凡。

摘茧抽丝女在机，茅檐苇箔旧堂扉。年年桑柘如云绿，翻织谁家锦地衣。

路平如砥直如弦，官柳千株拂翠烟。玉勒金羁天下骏，急于奔电更挥鞭。

秋星如弹月如梳，宫妓香添乞巧炉。万缕千针同一意，眼穿肠断得知无。

上界笙歌下界闻，缕金罗袖郁金裙。倚阑红粉如花面，不见巫山空暮云。

一气东南王斗牛，祖龙潜为子孙忧。金陵地脉何曾断，不觉真人已姓刘。

昼役人功夜鬼功，阳开阴阖几时终。不闻掷土江中语，争得盈流一水通。

早潮才过晚潮来，一一轩窗照水开。鉴面无尘风不动，分明倒影见楼台。

倾城倾国两妃嫔，此地闻名不见人。潜想旧时红粉面，落花风里步香尘。

金殿分来玉砌流，黑龙湖撒鳯池头。后庭花落恩波断，翻与南塘作御沟。

金杯覆处旧池枯，此后还曾一醉无。东晋中兴股肱力，元皇也学管夷吾。

萝蔓藤花岁自添，露痕还似雨痕霑。莫将废苑为闲地，犹可岩岩作具瞻。

江南龙节水为乡，水不纯阴有半阳。一片湖光共深浅，两般泉脉异温凉。

旌旗烁日刃凝霜，甲光如龙人似狼。羽扇一挥风偃草，策勋多谢顾丹阳。

桃叶桃根柳岸头，献之才调颇风流。相看不语横波急，艇子翻成送莫愁。

梁武慈悲不鼎烹，蒙恩豢养亦虚名。狐狸口腹应潜饱，就死多于日放生。

碧甃时时减复增，山头海面密相应。古来泉脉谁穿过，潮落潮生不暂澄。

尤喜凌人职未隳，闭藏出纳示箴规。战兢国步艰难者，常似临深履薄时。

牛头天际碧凝岚，王导无稽示妄谈。若以远山为上阙，长安应合指终南。

六代繁华一瞬间，平芜远树不胜闲。倚楼天暝云如幕，知是琅琊幕府山。

残枝败叶几霑春，莫问栽培迹已陈。细雨斜风马无力，萧萧满路更愁人。

外作禽荒内色荒，三千红粉日严妆。潘妃纵有嫣然态，不步金莲到射场。

四主衣冠令不终，高门列戟漫重重。由来瘠沃分劳逸，莫道人凶非宅凶。

挈壶传箭逼天聪，铸出蟠螭巧范同。何事腹中藏怪物，人惊蝘蜓气如虹。

人衣蓝缕地衣红，不念家家杼柚空。厥篚织文应岁贡，更翻新样集机工。

雉头金缕又珠胎，烟绪香云昼不开。御路傍人皆叹息，逡巡红焰作青灰。

孙吴纪闻旧刊碑，埋没蟠螭与伏龟。惆怅石冈三断在，至今犹似鼎分时。

端门击破使人惊，潜鹤双飞上玉清。怪得旧时声太远，冲天合自九皋鸣。

鸟迹分明在帝台，管弦声里辄书来。回头一觉风流梦，犹得朱门傍水开。

平湖岸侧见高坟，万土衔来燕雀群。鉴面无波天一色，此中文藻似储君。

驾鹤骖鸾自古闻，策名仙籍是真君。天边旧迹无处寻，满目青山空白云。

手拖葛屦坐藜床，竹树萧然一水傍。枕上白云船下月，卜邻东磵胜东冈。

葛玄功行满三千，白日骖鸾上碧天。留得旧时坛宇在，后人方信有神仙。

僧会西来始布金，常闻足磬伴潮音。江南古寺知多少，此寺独应年最深。

佛事庄严国力疲，照天金碧倚栏危。沉檀炉上烟云合，恰似当年煨烬时。

翠壁如屏旱不枯，一泓甘滑饮醍醐。高僧到此闻丝竹，还有金鳞对跃无。

曩事何人为证明，白云深锁翠微坑。已闻过去辟支佛，未见如来弥勒生。

古木阴森庙岿然，龙蟠虎踞旧山川。当时鼎足一场梦，空里旋风飞纸钱。

炉香烟断暮云凝，阴德山高众所称。开府琅玡旧蒙福，龙飞一马至中兴。

汩罗鱼腹葬灵均，竞渡如飞不救人。天意明知谗口毒，果遭天谴作蛇身。

人物风流往事非，空余陋巷作乌衣。旧时帘幕无从觅，祇有年年社燕归。

青雀浮航夜照波，星繁云静月华多。玉楼人凭栏干立，直下天心耿耿河。

桥上层楼楼上梯，秦淮两岸绿杨堤。春风影动波光碎，翚翼孤飞雀并栖。

何事金陵王气锺，琅玡开幕据江东。舟人忽见风云起，一旦龙飞五马中。

辇出城时鸡未鸣，春罗蝉翼赭袍轻。蒙尘猎骑奔如电，到此闻鸡第一声。

步步高如月里攀，拂云枝叶伴云间。开花结子清香远，应似淮南一小山。

耸壑凌霄色共苍，森然万树约千行。刘郎大厦寻颠覆，应是其间少栋梁。

春条拂岸柳如金，一鉴澄空照底深。傍见龙舟赭袍影，分明红日在池心。

擒虎戈矛满六宫，春花无树不秋风。苍惶益见多情处，同穴甘心赴井中。

影浸龙楼彻凤城，昭明有意在澄清。穿时深欲状溟渤，乐府当歌重润声。

汝南王昔过江东，此地名将汝海同。玉斝濯来人易醉，有时人面照花红。

春信风生晚汛潮，印沙群鹭立还翘。凭高一片迷人眼，芦苇丛边雪未销。

酰风飞絮扑征袍，望远楼中望眼高。几许江南名利客，灰尘满面日劳劳。

一带东流当复阙，筑台相望水云间。丽华应不如褒姒，几许狼烟得破颜。

张永移家入洞天，绿篁红藕旧林泉。人间满百人应少，明帝恩深三百年。

周子无心隐姓名，裂荷焚芰使猿惊。不能高枕云中卧，琐屑贪它墨绶荣。

五城楼雉各相望，山水英灵宅帝王。此地定由天造险，古来长恃作金汤。

陆家兄弟颇能文，入洛仍将笔砚焚。旧宅荆榛狐兔窟，机云无复有昆云。

三军不食武昌鱼，万骑时迁建业居。曾得紫髯开国意，太初名是作宫初。

风絮烟丝春复秋，攀条何故泪双流。因怜树老犹青眼，不觉人衰已白头。

执辔何人籍帝台，汉家天马不时来。疲驽多亦费刍粟，莫惜千金市骏材。

列戟高门气自雄，主人应是偶相逢。由来祸福皆人召，此地无辜唤作凶。

窣地帘光挂水精，玉钩斜处月初生。龙皮席上鹅毛扇，何必风来暑自清。

枕面钟声及早催，锦衾香叠百花堆。蟾蜍影落珊瑚架，照得仙城下界来。

兽口金昏烟穗浓，螭头玉照露华融。萧郎的是春光主，曾作春衣此殿中。

曩不乘龙即跨鱼，岸傍人复乞灵无。柳如眉黛花如面，闻是青溪一小姑。

柴垒穿壕见古坟，元嘉东府惠连文。可怜名字知音少，祇使双棺万古闻。

深逼岩扉敞庙门，灵风时动戟衣翻。御灾捍患阴功大，玉册荣加帝者尊。

一炷香销百和焚，有时钟磬梵天闻。上方结草如高枕，不独栖霞可卧云。

竹木池台尚俨然，归时白头雪霜寒。青溪隐隐朱门处，曾属中书一品官。

玉洞云深夏亦寒，客来寻胜久盘桓。其间隐约闻鸡犬，应有仙桃待一餐。

云窦穿银井，冰甃贮玉浆。

生来葬鱼腹，死后触龙鳞。

