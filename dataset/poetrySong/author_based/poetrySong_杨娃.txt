重重叠叠染缃黄，此际春光已半芳。开处不禁风日煖，乱飞晴雪点衣裳。

铢衣翠盖映朱颜，未识何年入帝关。默被画工传写得，至今犹似在衡山。

夭桃艳杏岂相同，红润姿容冷淡中。披拂轻烟何所似，动人春色碧纱笼。

浑如冷蝶宿花房，拥抱檀心忆旧香。开到寒梢犹可爱，此般必是汉宫妆。

人道中秋明月好，欲邀同赏意如何。华阳洞里秋坛上，今夜清光此处多。

石楠叶落小池清，独下平桥弄扇行。倚日绿云无觅处，不如归去两三声。

清献先生无一钱，故应琴鹤是家传。谁知默鼓无弦曲，时向珠宫舞幻仙。

雨洗东坡月色清，市人行尽野人行。莫嫌荦确坡头路，自爱铿然曳枝声。

莲开宫沼年年盛，香染斑衣叶叶新。愿借琴音奏清雅，薰风凉殿寿双亲。

