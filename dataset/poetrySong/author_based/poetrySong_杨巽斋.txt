香蜜栽葩分外工，疏枝数点缀雏蜂。娇黄染就宫妆样，香暖犹宜爱日烘。

翠盖红幢耀日鲜，西湖佳丽会群仙。波平十里铺云锦，风度清香趁画船。

红白青黄弄浅深，旌分幢列自成阴。但疑承露惊殊色，谁识倾阳无二心。

青青柔蔓绕修墙，刷翠成花着处芳。应是折从河鼓手，天孙斜插鬓云香。

鲜红滴滴映霞明，尽是冤禽血染成。羁客有家归未得，对花无语两含情。

花间碧玉最敷腴，看挹南薫景又殊。天赋芳姿长不老，命名为寿定非诬。

薝卜标名自宝坊，薰风开遍一庭霜。闲来扫地跏趺坐，受用此花无尽香。

脐麝龙涎韵不侔，薰风移植自南州。谁家浴罢临妆女，爱把闲花带满头。

纷纷红紫鬬芳菲，争似团酥越样奇。料想花神闲戏击，误随风起坠繁枝。

琢玉英标不染尘，光涵月影愈清新。青皇宴罢呈余技，抛向东风展转频。

粉翼纷纷簇几丛，摇风欲趁卖花翁。诗眸览倦方欹枕，栩栩犹疑在梦中。

累累花发映庭除，柳带榆钱总不如。一任春风吹满地，幽人步履自虚徐。

濯濯高花染血猩，却怜金距起闲争。宋家窗下宜栽此，莫问临风不解鸣。

长夏幽居景不穷，花间芳砌翠成丛。窗南高卧追凉际，时有微香逗晚风。

万钉簇锦若垂绅，围住东风稳称身。闻道沈腰易宽减，何妨留与系青春。

鹄袍换绿契初心，旋赐银绯与紫金。堪念纷纷名利客，对花应是叹侵寻。

黄花端逼菊花真，朵朵相迎意更亲。情似春浓非淡泊，何妨呼酒对佳宾。

扬葩簌簌傍疏篱，薄翅舒青势欲飞。几误佳人将扇扑，始知错认枉心机。

花发围眸昼锦如，列仙行缀在蓬壶。千金须拼豪家赏，一笑春风无向隅。

不逐凡花逞艳娇，移根上苑独清高。君王曾选装金带，侈锡持荷耀紫袍。

紫芝奇树谩前闻，未若斯花叶气薰。种向春台岂无象，望中秀色似卿云。

花发朱明雨后天，结成红颗更轻圆。人间热恼谁医得，正要清香净业缘。

帢匝枝头簇绛英，朱髹梵器上天成。槛边更种蛮姜叶，依约如归佛手擎。

丹葩点漆细馨浮，苍叶轻排指样柔。香案净瓶安顿了，还能摩顶济人不。

芳葩丰美折轻红，想是祇园秀气锺。解使金仙犹动色，窥阑谁不解愁容。

清晓幽丛露作团，篱边积叠喜人看。落英欲买真无价，唯许骚人罄一餐。

自有娇红间苍叶，不随凡卉待春回。

如龙化作青藜焰，宁用窗前设短檠。

