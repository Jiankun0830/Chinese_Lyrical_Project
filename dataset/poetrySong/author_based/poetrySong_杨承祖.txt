决意归耕景最佳，还珠门外足生涯。数椽卜筑欣成趣，一水流通不用车。负郭有田宜{禾罢}䅉，绕城何处不荷花。柴门半掩谁来往，幸有邻僧可觅茶。

一官落拓几星霜，身远朝廷心下忘。屡拜黄书叨试郡，何惭白首未为郎。云山缥缈如招隠，花木欣荣亦向阳。感激先皇曾赐对，至今朝服带天香。

乘兴登临弗杖藤，绝巅未已觉身轻。新开竹径从风入，小坐松冈待月生。江上数峰攒壁立，林间一阁碍云行。凭栏朗诵昌黎句，水碧双增远目明。

丹青模写费毫端，此景居然两寺间。半岭松阴观鹤憩，一泓雪影照人颜。及时行乐恐无地，何事归休始买山。多谢好风吹妙语，西湖处士棹舟还。

