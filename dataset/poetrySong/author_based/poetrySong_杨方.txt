毛竹山头云雨昏，靖安桥下小谿浑。高陂约水归田急，不管湍声入县门。

堂上官人似野人，村甿相见可相亲。开门坐对临溪树，故是水边林下身。

对县谁家数亩园，竹亭茅宇杂花繁。同官不可无兼局，通管溪南水竹村。

暮年丛薄寄鹪鹩，搔首巡檐岁月销。留与后人还要否，一轩松竹冷萧萧。

书生赋分合穷愁，官与休辰不肯休。清晓犯寒开省户，谁家见雪似瀛洲。

烂银宫阙云端见，素柰园林月下游。说与南湖张秘阁，速来同直道山头。

尔根深且固，余根浅且洿。移植艮无期，叹息将何如。

尚有黄梅一树斜，几年叉柱惜繁花。新诗连壁皆惆怅，想见当时北客家。

积刚自许挟浮云，拂拭平生欲佩君。匣古年侵春晕涩，忍随人课割铅勋。

张公不是病参军，晚出犹将一事君。耿介只今无伴处，秋光诗好与谁闻。

