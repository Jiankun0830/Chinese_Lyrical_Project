昨夜西风烂漫秋，今朝东岸独垂钩。紫袍不识蓑衣客，曾对君王十二旒。

一壶村酒胶牙酸，十数胡皴彻骨干。随着四婆裙子后，杖头挑去赛蚕官。

未会牵牛意若何，须邀织女弄金梭。年年乞与人间巧，不道人间巧已多。

忽闻高柳噪新蝉，厌暑情怀顿豁然。庭槛夜凉风撼竹，池塘香散水摇莲。鲈鱼鲙忆奔江浦，焦尾琴思换蜀弦。莫遣金樽空对月，满斟高唱混流年。

软绿柔蓝著胜衣，倚船吟钓正相宜。蒹葭影里和烟卧，菡萏香中带雨披。狂脱酒家春醉后，乱堆渔舍晚晴时。直饶紫绶金章贵，未肯轻轻博换伊。

更无落魄耽杯酒，更莫猖狂爱咏诗。今日捉将官里去，这回断送老头皮。

就客饮时担酒去，见鱼游处拨萍开。

