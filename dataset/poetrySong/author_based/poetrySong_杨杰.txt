滁山插空望不足，行信马蹄入幽谷。生平未惯尘外游，先酌寒溪洗尘目。自疑身是武陵客，误逐桃花迷水曲。欲穷本始问岁月，亭上雄文凿青玉。意高语险测难到，拂散白云再三读。乃知造作自混沌，山神固护宝藏匵。路歧未许车马通，白日苍烟走麋鹿。一从紫府仙人来，指出洞天三十六。膏泽疏开不死泉，栋梁养成岁寒木。灵苗异草无根株，摇荡清香过林麓。峰峦围匝别是天，天在山中成大畜。先生之心此其象，往行前言深蕴蓄。议论吐为仁义辞，文章散作生灵福。默笑真工功未醇，饾饤春风弄红绿。聃云谷得一以盈，以一能应无穷声。千古万古声不尽，先生得之为声名。公之声名公之心，日益远大日益深。愚儒耳目所不及，奋笔空成幽谷吟。

娲皇锻炼补天石，天完余石人间掷。掷向淮山山下溪，千古万古无人识。昼出白云笼九州，夜吐长虹冲太极。去年腊月谿水枯，色夺江头数峰碧。野夫采得琢为砚，一画中规外方直。方直端平象地形，形壅水流流若璧。拟法辟雍天子学，不比泮宫一隅塞。幸偶先生掌辟雍，持以献诚安敢惜。欲伐东山五大夫，受爵非材炼为墨。欲乞湘妃血泪竿，刮削除斑供简策。欲就退之借毛颖，同与先生记心画。先生记之何所先，推赜圣贤诠六籍。四时七政有未平，愿述阴阳修律历。夷蛮戎狄有未宾，愿摅雄略操军檄。辟雍之水流不穷，先生之材无不通。愿携此砚飞九穹，圆润化笔扶天工。

屏石屏石何崭岩，云初得自江之南。沙埋土蚀几千载，无人辨别嗟沉淹。浄空居士物鉴精，获之不贵黄金兼。清泉洗涤露真璞，野云凝结堆浓蓝。巫峡山前暮雨霁，参差十二挑峰尖。比千骨朽心不朽，通窍至今存四三。蜂房蚁垤岂足数，或疏或密争嵚嵌。铜台古研置其下，一片皴碧沉寒潭。唐朝牛公嗜怪石，取之不已其亦贪。争如夫君一胜百，得此自足无伤廉。我尝乘醉到君家，临风叩以苍玉簪。其声淸越合律吕，簨簴可与大乐参。何当琢磨中勾股，列为编磬歌云咸。问君考击荐郊庙，孰若藏在青山庵。

昔年会稽探禹书，探得六甲开山图。图载潜南天柱山，上侵霄汉下渊泉。真人秘语世不传，但见绝顶蒙云烟。汉武射蛟浮九江，舳舻千里来枞阳。筑坛祈仙瞻杳茫，茂陵桧柏空青苍。石牛一卧叱不起，白鹿还归深洞里。二月灵鹤有时来，洞口桃花泛流水。

歌白雪，雪满龙沙暮冬月。万里征人归未归，一声晓角云中咽。

歌白雪，雪压樵夫樵担折。行到都门门欲开，十二玉楼歌未彻。

勿去草，草无恶，若比世俗俗浮薄。君不见长安公卿家，公卿盛时客如麻。公卿去后门无车，唯有芳草年年加。又不见千里万里江湖滨，触目凄凄无故人，惟有芳草随车轮。一日还旧居，门前草先除。草于主人实无负，主人于草宜何如。勿去草，草无恶，若比世俗俗浮薄。

古行路，古行路，今人欲追古人去。古人去远何可追，后人视今如古时。君不见去年春风去已久，今年春风亦依旧。

云涛拥开沧海门，鼓鼙万叠鸣江村。仙翁引我峰顶望，耳目惊骇难穷源。黄金铸鲸为酒樽，桂浆透彻冰雪盆。吴歌楚舞屏不用，夹道青玉排云根。经纶事业重家世，昔闻父子今季昆。九丹炼就鼎灶温，刀圭足以齐乾坤。我行欲别湖山去，为我索笔书长言。照乘不假明月珠，自有光焰生轺轩。

洪范八政一曰食，民非稼穑胡为生。江南风俗重圩垾，岁遇丰稔仓箱盈。嘉祐六年宛陵郡，积月霖雨妨秋成。昔之郁郁若云秀，今也泛泛犹青萍。岂惟百姓失所望，将恐祭祀无粢盛。集仙到郡为悯恻，斋心命驾祈昭亭。昭亭山下欲回辙，太阳赫赫辉双旌。老农乘时得刈获，清风和气讴歌声。我知夫子祷已久，由有盛德通神明。愿公移此福天下，阴阳调燮归和羮。

朝望五云山，暮望五云山。望之欲去未得去，抱琴登阁聊怡颜。琴声喷潺湲，意在山之泉。琴声险欲绝，意在山之巅。五云之山不须到，劝君但作五云操。

大明七年暮冬月，宋武南巡立双阙。銮舆先幸凌歊台，云中箫鼓轰春雷。六龙一去晓无迹，山花野鸟空相忆。翠羽鸣鞭来不来，景陵芳草年年碧。

南城城外山崔嵬，景云轩上无尘埃。双溪水落逐年急，白发僧归何日来。画屏满目万瓦合，几人到此心如灰。

春雷惊起苍龙角，春风摆开紫云箨。扫断红尘不得来，翠羽旌幢拥髙阁。髙堂老人年八十，朱衣省郎侍旁立。追怀手植先大夫，栽培灌溉何勤劬。浓阴潜蔽芝兰径，美实饱供鸾鳯雏。幽轩得名名曰恭，见此还与桑梓同。岂惟雪霜不可改，年年髙节摇清风。

古今春过知多少，人不留春头白早。君欲留春心可知，为君更赋留春诗。留春莫只留花住，花老春风亦随去。孰若芝兰香不歇，亭下长如二三月。

沧浪之歌因屈平，子美为立沧浪亭。亭中学士逐日醉，泽畔大夫千古醒。醉醒今古彼自异，苏诗不愧离骚经。

有客抱荆璞，不琢贵其质。兢兢三十年，常恐有坠失。所欲价百倍，今也十之一。勿患知者难，光彩已四出。

鐡鉴埋重泉，知经几寒暑。山翁筑春田，得之南涧浒。磨刮追光辉，云卷秋蟾吐。敛衽正面视，历落露心府。坏垣试一照，阴灵吼风雨。我欲匣此鉴，西上献人主。不愿鉴其鉴，愿君鉴于古。桀纣不鉴古，基业倾汤禹。幽厉不鉴古，纲纪颓文武。吾皇宝其鉴，清风塞寰宇。

君不见南浦亭前草，送人千里道。一番膏雨一番青，不顾王孙江外老。又不见丰城剑埋尘土间，几年秋水澄波澜。夜深直气射牛斗，变化风雷头角寒。丈夫穷通有时有，满腹诗书满樽酒。行行三月到扬州，故人莫笑麻衣旧。

戊辰岁历长，两春一逢腊。上瑞兆丰年，同云弥六合。初如天马来，奔入银河蹋。梁苑客后至，郢楼曲难答。锦绣方还里，樽罍喜开阁。光照孙康书，寒恤袁安榻。但爱川陆平，不问瑶珉杂。扁舟欲泛剡，凛气若浮漯。龙图屡烹试，风腋顿爽飒。明月交清辉，绛笼不燃蜡。

张籍心不盲，何为盲于目。伯原道不病，今也病在足。及第二十年，未识太仓粟。乐圃德义重，可敌万锺禄。世味觉幻梦，老把华严读。九会发渊微，赞文焕珠玉。洞庭秋月澄，吴门春草绿。香海泛虚舟，不慑鱼龙触。

淮国耕钓夫，素嗜山川乐。补吏来盱江，潜解蓝绶缚。独上凌云亭，青梯入寥廓。万象富观览，面面峻岩壑。天风袭衣襟，彩霞半空落。仙家鸡犬鸣，惊起巢松鹤。胜游最后时，萍梗念飘泊。回首顾人间，红尘满城郭。

惠州风土隔世埃，使我南望长徘徊。昔年霹雳轰蓬莱，六鳌踉跄海面开。一峰崪屼九霄落，万里怒涛推拥来。至今浮在罗山畔，玉阁石梁插天半。世人可见莫可登，雪栈云梯知几层。近闻更有丰湖好，环匝亭台映洲岛。野叟忘机鸥鹭闲，寒潭无浪蛟龙老。云归洞府月满湾，客卷纶车鱼在藻。白玉抽苗万盖圆，翠光期压王孙草。天髙日暖荔枝香，风撼一川红玛瑙。主人丹鼎飞金虎，丰湖无根岂能住。一日地轴如走丸，随逐浮山还旧处。

幽人渍墨写成竹，变化琅玕作玄玉。公约赠我两大轴，不比丹青凡草木。六月都城苦炎燠，车马纷纷正驰逐。曲台官冷昼掩关，浄扫虚堂展霜幅。帘间忽有微风来，不动纤枝清满屋。忆得扁舟载雪时，曾寄会稽江上宿。

邂逅南轩须水𣸣，名言间发兰桂芬。道义相投有余乐，宾主交照无繁文。忠臣寤寐在北阙，古风歌咏追南薰。出关不觉行役苦，举头时见孤飞云。

李辟疆，濡须别我游池阳。别后不得信，不觉青女三飞霜。每见世俗仇雠杯觞，桎梏文章。忆君酒怪吟狂，往往登髙岗。但见大江水茫茫，九华峰青苍，使我增悲伤。明堂礼后一百二十日，忽骑蹇驴访我来池阳。倒覆我巾箱，得我弊藁数十张。索我狂书八九行，吿我明日游帝乡。我知利民术，君心十年藏。青云一万里，此去髙翱翔。

凿池待明月，池成月自来。一从幽人去，明月来几回。乳窦走龙蛇，断崖激琼瓌。安得藉磐石，泛我瘿木杯。

小隐隐林薮，大隐隐朝市。市朝心隐不隐身，山林未必忘名利。夜来月明竹声细，隐斋主人留客醉。四更客未醒，主人促车骑。客笑主人劳，不顾隐之意。君不见梅福曾作尉氏官，庄周亦为漆园吏。

小隐隐山林，大隐隐城郭。城郭多纷嚣，山林苦淡漠。不如隐于酒，适意自斟酌。屈原不能饮，独醒较清浊。杨雄虽愿隐，载醪无适莫。吏部瓮下卧，其隐可愧怍。翰林市上眠，其隐太落拓。孰若畸翁园，醺酣得天乐。风暖鳯凰集，霜重梧桐落。长啸待明月，明月出林薄。倚杖傲浮云，浮云度寥廓。虽近市朝路，不为名利缚。知我尚幽胜，赋诗豫期约。愿言醉乡游，一驾东飞鹤。上池沃瑶浆，冲气溢金杓。当知隐君子，志不在糟粕。

与君去岁金陵游，七月十日离楚州。酒阑浩歌古亭下，白日雷雨催行舟。片帆乘风破险浪，冉冉飞过芦花洲。我时幸预鳌头荐，君以才术公卿留。人生聚散散或聚，忽忽今会如萍浮。君行何以赠君别，庄鹏九万抟髙秋。

天子元老，坐而论道。赫赫具瞻，傅岩惟肖。

珠圎而明，玉泽而温。鉴莹澈而绝尘，芝秀发而非根。曼殊沙华，栴檀香芬。晦堂路险，大开施门。西江水深，一口平吞。谁知威音已前，正是王老师孙。

三江府君，有德有文。善政及物，阴功惠民。异木连理，双芝共根。诗助风教，道传子孙。斯人一去莫可见，万里西山空白云。

空山坐寥落，疋马邀俊哲。入门肆髙谈，清风扫烦热。忆昔治平年，姑熟溪上别。岁时激箭急，倏忽三十月。读书非少锐，欲论先卷舌。归田殊未成，累累逐羁绁。孰谓赵魏老，不能佐滕薛。由来岁大寒，松柏见孤节。朋心久愈至，忠规补残缺。儿童喜父执，饤饾成罗列。壶有玉泉酒，庖有冰裙鳖。野芡剖珠玑，秋瓜咀霜雪。新粳刈且舂，香炊软三淅。放七聊醉饱，百忧旋磨灭。升平击尧壤，险怪探禹穴。吐气直虹霓，落笔淬金铁。词源河汉翻，俯视堤防决。文章贵天成，追琢几窜窃。抵掌万古事，高下争螘垤。挹酌华阳水，荡涤尘土咽。吾心了何染，本理忘巧拙。圣贤久不作，情伪愈分别。竹阴卧片石，浩歌声欲阕。山童倏及门，喜音屈高洁。传闻脱世累，天境妙搜抉。疏帘卷危阁，九峰青嵽嵲。吟余琴一弄，铿然响环玦。老鹤不敢鸣，千里飞云绝。次公君素交，嗟予尚契阔。畴能枉篮舆，相期出寥泬。

且就飞龙榜，休登白鹤舟。陇书方劝驾，阆苑莫回头。丹顶归沧海，霜翎掷素秋。海鹏期变化，仙骥任沈浮。烟月闲三岛，功名重五侯。须知驰凤诏，便是钓鳌钩。已得冲天便，无思击楫游。楚醪铿逸韵，湘瑟助冥搜。南浦成春别，北山空夜愁。九皋闻象魏，一叶寄汀洲。世气骑风虎，机心走海鸥。昔年嗟鹢退，今日并麟游。八月仙槎驶，千龄圣运优。市朝真大隐，箕颍谩清流。鼓枻虽渔父，乘桴笑仲由。片帆从此卷，旧氅亦应留。冠珮重华国，莺花四皓楼。雄文高雁塔，大醉忆蓬丘。勋若书青史，幢须建碧油。兰桡好重举，乘取上扬州。

慈母冢前柏，孝子眼中血。根在叶长青，恩深泪难歇。二月黄莺鸣，一路玄猿咽。

牛渚矶，大江汹汹山险巇。舟人欲渡不敢渡，烹牲投简先祷祈。自从疏派得安济，祷者渐疏祠宇隳。我闻鬼神若君子，不以风涛为福威。吁嗟人心自险易，昔也兢兢今也违。太守修祠岂无意，寄语安者毋忘危。

人孰不好游，外物常求备。佳胜穷山海，纷华乐朝市。不知务内观，未得游之至。达士靡窥牖，天道已昭炽。六合极周流，万化览要会。潇洒须川守，名堂慕髙致。政清民讼简，庭木交苍翠。间关林鸟鸣，跳跃池鱼戏。逍遥成咏歌，吏隐欣得地。视听与人同，所适与人异。翻笑列御宼，不出终身愧。吾亦爱吾庐，岂独壶丘氏。

岁令春为首，人君德体元。宸居太极殿，星拱紫微垣。历运千龄协，梯航万里奔。同时禀正朔，大号一乾坤。谋野曾绵蕞，沿波未涤源。典章归独断，期会肃常尊。礼乐谐虞舜，师儒陋叔孙。曲台司肄习，执法纠哗諠。旧史精穷讨，非经不引援。殊疆今辐辏，古辙此还辕。陛峻黄麾建，旗张直盖屯。地图包海画，庭燎彻宵燔。班位分贤戚，铜玑定晓昏。仙盘凝沆瀣，禁漏泻潺湲。呼旦传鸡唱，填街列虎贲。六军衣锦绣，八骏辔玙璠。绶采由官别，冠梁以秩论。国容修卤簿，武事设櫜鞬。鼓吹依宫架，关扄辟路门。簴文雕猛鸷，路饰缋蟠蜿。牙瑑中严版，珠联告止旛。金床置符宝，土贡杂瑶琨。百辟稽名实，诸王固屏藩。立墀隆辅弼，述职简要番。省寺兴颓敝，材能慎选抡。班齐序鸾鹭，仗转骇鲸鲲。圭镇唐仪易，袍纱汉制存。鞘鸣龙扇合，帘卷兽烟喷。陟降天威重，颙昂玉色温。泰平安可象，造化本何言。悦豫阴阳盛，渊深宇宙呑。江河宗渤海，山岳望崐崘。牍奏龟麟应，书先稼穑繁。历阶臣委佩，宣诏使临轩。进有称觞庆，初无解剑烦。南山赋周雅，北斗揖尧樽。济济华夷抃，雍雍信义惇。登歌形瑞物，旅舞异梨园。翠凤闻箫集，朱熊负案蹲。四清备钟磬，二律下匏埙。宠锡需云泽，均霑湛露恩。拜吟三夏享，饔盛九牢飧。受觯充醇醴，加肴饫熟蹯。摰勤供雁雉，羞洁具蘋蘩。布治从丹阙，怀仁感陆浑。祥光腾广坐，和气冒陈根。蓬岛风长习，扶桑日向暄。前楹秀芝草，阿阁长鶵鹓。社稷生灵福，邦家政教敦。年年朝溥率，基业壮中原。

仙宗司玉历，帝系出璇霄。功业超千载，威灵会六朝。圣孙严子事，神武耀文昭。游渭衣冠在，违颜咫尺遥。奉安先上衮，守卫肃中貂。重屋华天篆，棂星屏俗嚣。麾幢迎宝辇，象魏起祥飚。霞醴充流瓉，芝房陋焫萧。降升瞻穆穆，謦欬听寥寥。复道悲追汉，灵旗想伐辽。荐新随四孟，观德序三昭。养慕谐虞氏，声明格有苗。庭分五行舞，乐奏九成箫。将相旌遗烈，松筠鉴后雕。肖岩非特说，画阁岂惟乔。寰海名王聚，江湖王气销。基图传久大，宫阙壮嶕峣。皇泽弥霶霈，群生荷益饶。侍祠叨旅进，赓颂仰材翘。孝治光青史，琼瑶合瑑雕。

原庙躬朝献，高真监孝思。仙源传宝历，干户产金芝。火德资生毓，天元固本支。灵华依玉宇，瑞物陋铜池。大庆同荣茂，甘泉杀等夷。洪休均草木，嘉应在仁慈。舜举重瞳目，尧开八采眉。祥光斋殿照，喜气辅臣知。三秀书图牒，千龄保福禧。愿如郊祀乐，志府播声诗。

黄陵二妃庙，客过动愁颜。湘水有时尽，帝车何日还。血斑千亩竹，魂断九疑山。欲问苍梧事，白云生栋间。

半醒半醉游南国，浮利浮名重一毛。天上星精锺太白，人间文格埓风骚。仙翁曾换金龟酒，老笔空传紫兔毫。姑熟遗音千古在，长随春色满江皋。

紫霄峰下陆先生，飞出红尘鹤羽轻。高第不知朝玉阙，旧山重喜见霓旌。斗坛石凝云三尺，丹井泉寒月一泓。昨夜全家宿琳馆，尚疑鸡犬有遗声。

战国干戈礼义隳，延陵高节救周衰。当时若嗣诸侯统，后世谁传十字碑。生死不欺留剑约，兴亡都在审音知。名儒如欲修前史，列传应须次伯夷。

楼上高吟思入微，白云随步拂人衣。几行塞雁断不断，千里客帆归未归。仓廪稻粱知国富，弟兄疆境乐家肥。望中孰谓长安远，路去江南只数圻。

泽国连朝雨，春山半夜雷。登楼寒食近，隔岸画屏开。沙鸟飞还止，渔舟去复来。年年南浦草，相伴绿波回。

锦绣堤边曲径通，登临不觉俗愁空。声喧枕簟芭蕉雨，香扑樽罍菡萏风。池景信皆尘外物，道家疑在画图中。南楼有客频回首，应认蓬莱第几宫。

阁占具区泽，登临万象奇。中秋月明夜，平旦日生时。云淡雪千里，水澄天四垂。渔舟何处在，一笛顺风吹。

平西义战几百载，江左空遗子隐台。乡俗尚传三害去，地基曾见六朝来。人随逝水年年远，山似屏风面面开。谁与宜兴寻旧宅，至今藏在白云堆。

章水营居不日成，皇华诗价敌连城。檐牙雨过千鳞碧，池面风闲一鉴清。修竹短墙儒者宅，白头青眼故人情。莫忧退处生涯薄，鹤引新雏遶砌行。

待次归来偃月城，邻公笑我拙谋生。藏书有穴期传世，负郭无田不问耕。朝市风波谁弄险，江湖鱼鸟自忘情。吴门建第君何晚，水阁山斋到便成。

知节能全节，辞荣老更荣。闲居玩图史，得意傲公卿。自有琴藏匣，何须金满籯。子孙承义训，力学重清名。

会稽风土竹相宜，傍竹为堂趣自奇。内史旧居经几代，此君髙节似当时。林无暑气客频到，笋过邻墙僧不知。莫夹桃花引蜂蝶，实成须与鳯凰期。

湖水山一色，湖山屏四围。无风自潇洒，有月更光辉。洗涤尘埃静，消磨暑气微。平生方外乐，到此欲忘归。

来陪杖屦蹑孤峰，故老旁观叹二翁。海上波平千里白，江东兵壮万旗红。云开云合山头月，潮落潮生渡口风。须约蒙庄老仙客，凭栏直下看龙宫。

行人折柳楚江头，帆去帆来几日休。飞絮不知漂泊苦，展眉谁顾别离愁。五株彭泽清风在，千里隋堤胜气浮。莫惜一枝临水赠，使君将解济川舟。

良将未得用，几人能赏音。恩难忘一饭，报肯惜千金。旧俗喜出胯，后时空愧心。至今重风义，庙食配淮阴。

晋祚衰微鼎欲迁，梦惊营垒日回旋。强臣驾驭无长策，追骑留连有宝鞭。险捋虎须曾幸免，怒形蜂目亦徒然。谁能杖棰平凶乱，千古荒城鏁暮烟。

九衢尘土衮车声，一到延春世虑澄。暖律解教寒谷变，熙台还许众人登。兰生旧砌香连续，花入名园价益增。莫笑冷官联骑过，长安城里有谁曾。

故丰门近子真家，楼上高吟冰齿牙。帆似马来思杜牧，剑为龙去忆张华。沟还故道穿城角，沙涨平川压水涯。江外西山衔落日，几重苍翠衬余霞。

经纶才术致唐虞，暂出东南摠转输。德教久为诸郡法，国家何止十年储。清风继世留淮甸，和气先春入汴渠。不日召归调鼎鼐，一封天上紫泥书。

今古忙忙利禄间，几人能此叩松关。猿惊鹤怨不知处，虎踞龙蟠空见山。芳草路随流水远，老僧心共白云闲。淮南旧隐抛离久，一诵移文一愧颜。

片帆曾渡谢家洲，屈指于今十九秋。沙鸟重归迷战岛，钓矶空在忆浮丘。苍颜白发生新感，疏竹清风伴隽游。借问蓬莱山上月，停杯还记故人不。

东郭乞求闻晓鸡，篮舆乘兴过泾谿。冰开波面白玉碎，雪压竹梢青凤低。仙去空留炼丹井，境清疑有辟尘犀。子真太白曾孙在，飞棹何妨到水西。

炎德侔三代，文章叹烬余。千金期重赏，诸郡购遗书。东鲁藏经出，西秦挟律除。儒生搜简毕，谒者骛轩车。阙史修兰省，亡诗补石渠。愿观新四部，清禁直明庐。

滕王阁上正持杯，候吏先期过岭来。泽国暂抛三径菊，春风须寄一枝梅。昔年身到仁宗殿，同日鳞惊禹穴雷。万里青云有前约，莫因蓝绶叹尘埃。

通守临川郡，家山梦翠微。愿辞灵运史，欲着老莱衣。万事樽前尽，片心天外归。金乌伴征棹，日日向西飞。

子行何所赠，赠子一枝梅。长共雪霜约，故先桃李开。清香隔年在，和气引春回。上国人相问，为言南岭来。

德义轻轩冕，有谁知所存。清风满淮国，高节老巢门。孝友敦兄弟，诗书教子孙。何当对明月，林下接君言。

扬舲初出禁城东，夹岸桃花蕊正红。紫绶朱轓金马客，清风明月水晶宫。昼衣始信归乡贵，夜鹤从教恨帐空。政暇笙歌应鼎沸，诗坛不用苦争功。

之子别庭闱，乡心夜夜飞。芝兰经岁老，鸿雁傍春归。芳草随征棹，和风上彩衣。鸣桹声渐远，月满钓鱼矶。

连年去乡国，从我赴南官。一日学不废，双亲心自寛。朝廷尚公正，场屋进孤寒。去去勿陨获，青云翔羽翰。

官闲无谒禁，朝退自宾稀。开卷逢先觉，忘言接上机。百千三昧悟，四十九年非。老矣陶彭泽，浩歌胡不归。

气平无病恼，心定觉身闲。礼局容尸素，仙科玷润删。马驽犹勉驾，鸟倦合知还。旧隐庐山下，蓬茅屋数间。

挂冠清世咏归田，舟纵江湖养浩然。水底病龙思致雨，树头老鹤懒冲天。诗因社友编三百，酒为春风费十千。今古辞荣人不少，惟君知足最当年。

诗将曾持造化权，何须功业勒燕然。生涯书外都无物，兴味壶中别有天。君解扁舟帆五两，我惭佳客履三千。吾皇贵老多优赐，好乞湖山不计年。

君赋江山数十篇，人疑吟苦鬓皤然。洞庭有浪寒欺昼，太华无云翠插天。鸷鸟懦飞徒累百，疲兵重战必当千。席间莫讶赓酬速，诗债从来笑隔年。

佛屋良材度中琴，调弦安轸布徽金。平时已入栋梁用，终古更传山水音。陈氏得为三世宝，启期无负一生心。太常密补岩廊化，歌咏南风惠泽深。

功成身退正康强，凭轼归来昼锦光。门外节旄交画戟，境中桑梓间甘棠。两朝将相经纶业，千古弦歌礼义乡。父老未劳思再见，圣君方眷股肱良。

池馆连云昼掩扉，晴烟冉冉日晖晖。黄鹂映叶不肯去，翠鸟得鱼还自飞。禾秀天田葱犗卧，花开仙苑粉墙围。白莲径里归来晚，风送余香欲染衣。

花压栏干木插天，不知经始自何年。为怜水石留终日，谩拂莓苔写数篇。笼碧裁纱非我望，梯云名集自家传。气蒸波撼多才思，应笑襄阳孟浩然。

楚汉区区别土疆，谁知盛德胜兵强。乾坤混一归真主，郡国平分亦假王。地底泉源通汜水，道旁碑石属荥阳。如今四海都无外，农入春田失战场。

锦川亭上雨霏微，太守斋航卷画旗。步入名园莺惯见，歌随流水鹭惊飞。凭高自有千峰聚，饮剧方知万事非。却恐丹阳赴官去，此心当共白云归。

甸师经始遇金穰，禁籞清樽合奉常。千亩方田开帝籍，四时和气聚神仓。青坛改卜先农兆，曲水交流上巳觞。欲识汉家林苑富，融融春泽浸长杨。

区区朝市逐纷华，不信湖心有海槎。八十丈虹寒卧影，一千顷玉碧无瑕。古今风月归诗客，多少莼鲈属酒家。安得扁舟如范蠡，烟波深处卜生涯。

伊阙十五里，唐朝三百年。岁寒林木在，王氏子孙传。门有登龙客，风生饮虎泉。丹方齐代刻，龛像魏时镌。居士山长对，郎君谷已迁。塔巍花缭绕，溪浄竹婵娟。水记空陈迹，烽台息旧烟。陆浑平犷俗，八节穏渔船。嗣绝伤宫傅，碑亡叹郑虔。石楼延客醉，天竺伴僧禅。寓目鸣銮地，追怀夺锦篇。白云最深处，约我咏归田。

喧喧人世事何穷，燕坐深斋孰与同。道义优游言象外，利名分付是非中。红尘无路到真境，幽鸟有时啼晚风。此意只应陶令会，北窗琴在七弦空。

天下无双士，淮南第一州。文章老元帅，节义古诸侯。路穏归黄阁，功成建碧油。九重致尧舜，四海望伊周。楚甸供吟笔，吴兵赖坐筹。风云生鹢首，蛟蜃怯龙头。有士依余芘，干时愧拙谋。沧溟波浪险，愿借钓鳌钩。

县弩曾陪竹马迎，清风千里畏神明。三朝史荣推循吏，九寺官班重正卿。道气养成髭转黑，民情照尽法从轻。异时归去黄金阙，留得甘棠岁岁荣。

幽闲外世缘，白日抱琴眠。诗就多惊俗，楼居半是仙。竹床斜倚杖，藓壁倒垂鞭。翻笑红尘客，马头缰辔牵。

新春书一考，旧学惜三余。弗厌诗情淡，从教世味疏。清时闲将帅，长日玩图书。爱我锦溪月，约来相伴居。

盘豆苍珉刻旧吟，清风自可涤烦襟。庭芦邂逅开青眼，泽国归投是素心。乡梦不知家远近，世涂休问迹升沉。阳春一曲一樽酒，遮莫秋声四面砧。

十里喧阗锦绣川，秋千人健趁飞鸢。花明柳暗丹青国，日薄云浓水墨天。游女践成芳草径，画船冲散碧溪烟。武陵谩说桃源好，屈指如今几百年。

过得重湖日已斜，相依渔艇宿蒹葭。故园水面一千里，明月渡头三四家。客路漂流身似梗，世途纷冗事如麻。却欣归去逢寒食，醉倒春风烂漫花。

燕集蓬山雨过凉，湖光何独负知章。万家桃李春风国，两郡旌旄昼锦乡。和乐岂烦鸣管磬，醺酣非止为杯觞。遥应大庾岭头去，南北枝间梅子黄。

姑射山中冰雪肤，造花凭仗箸头酥。生成自有神仙术，点化亦同天地炉。全用阴功催气候，不从凡土起根株。顿教寒处萌春物，邹律回阳得似无。

一盘花卉鬭工夫，孰谓真酥胜假酥。白石萌芽生玉种，寒林枝干守丹炉。缕金滴粉休随俗，翦彩黏膏近守株。翻忆岭头梅带雪，使归曾得信音无。

洪学祠堂写六贤，左丞功业最居先。仪形已在凌烟阁，岂独丹青一郡传。

天子诏不起，少微星转明。寥寥千载后，富贵在清名。

人间爵禄颂公难，自有家传一品官。己亥年生逢己亥，从今甲子别开端。

秘藏函谷关中子，持赠蓬莱阁上仙。愿得髭须如此老，却教龟鹤羡长年。

江南江北白云堆，试共幽人一展开。向道无为老居士，拟归先遣化身来。

讣闻孰不泪盈巾，宝鉴云亡社稷臣。帝猎渭滨先得吕，神还崧岳旧生申。默调一气归元鼎，坐致群伦入大钧。孤贱无能报知遇，文章曾许继前人。

中道立不倚，大哉王者言。文章曾润色，功业在调元。衮绣光闾里，图书遗子孙。悲风起吴国，千载鳯凰原。

安肃书来倍痛伤，痛伤穷苦盛时亡。三千蝉蜕人何处，十载龙山梦一场。我愧动心非孟子，谁能鼓缶学蒙荘。夜台难寄登科信，泪滴春衫吊夕阳。

材与时相会，声华孰可攀。东堂升秘籍，内阁叙清班。馀庆千年远，浮生一梦还。故乡闻讣日，云黯四明山。

熙宁治百川，献议辟民田。平昔不毛地，于今大有年。至忠期报国，上策在安边。士论追贤业，临风一泫然。

节制当方面，恩威号令明。黠羌知效顺，叛俗乞归耕。一夕流星陨，中年逝水倾。祠堂严岁享，耆旧致精诚。

我笑东林寺，孤高远法师。种莲招社客，平地凿成池。

我笑陶彭泽，闻钟暗皱眉。篮舆急回去，已是出山迟。

我笑陆简寂，修真脱世埃。九霄一飞去，重入旧山来。

我笑开先老，家风双剑高。云间本无事，拭目看金毛。

我笑无为子，游山学古人。康庐不能住，骑马入红尘。

梦到瀛洲夜，觉来江上秋。一身投绝域，千古吊穷愁。

召伯甘棠国，东郊处士家。百年三世隐，泉石当生涯。

此楼此景他州无，山川形势吞三吴。唯凭诗老写奇胜，纵有画笔难工夫。

此楼此景他州无，天髙水阔连平芜。绿杨深处杏花发，日暖数声山鹧鸪。

此楼此景他州无，栏干倚遍还踌躇。主人有酒且共醉，骊歌不用催行车。

屏去竿头饵，非唯用直钩。我来鱼不避，鱼信我无求。

二十年前令，曾来阁上吟。如今头已白，诗有壮时心。

江边醉长官，昔慕陶彭泽。未赋归去来，于今有惭色。

地胜江山国，风清令尹家。酒阑寒食夜，月上海棠花。

清轩直下压秦淮，淮是秦皇厌胜开。千古兴亡无问处，好风惟共月明来。

湛碧一泓泉，中涵千古月。不比天上轮，三五有盈缺。

湖外青山在，湖边人不归。古今无问处，幽鸟下渔矶。

幽鸟无心去又还，迢迢湖水出东关。暮云留恋不飞动，添得一重山外山。

八月风髙浪渺弥，仙公醉倚海槎枝。夜深曾傍亭边过，亭上主人知不知。

楚水漾轻碧，楚花飞乱红。故人故乡去，半雨半晴中。

变化未随雷焕剑，晨昏愿服老莱衣。山堂大饮不敢醉，应恐倚门人望归。

山色浅深烟霭里，客情去住别离中。临川聚会应不久，明日扁舟乘便风。

豫溪春雨江湖平，苍壁洲边春草生。吏民出郭自归去，草间流水随君行。

垂杨阴里系行舟，隔岸数声黄栗留。异日相逢定何处，莫辞春蚁一杯浮。

举世无人用直钩，直钩到底是良谋。孟津再掷磻溪饵，八百诸侯尽爱周。

机深谁及任公子，浙水苍梧饱巨鳞。鲵鲋不吞钩上犗，一年笑杀海边人。

五年南国钓烟波，妙手从来所得多。鱼引盈车竿不挠，几人施舍似詹何。

好钓无如鲁国人，暗投香桂饵游鳞。谁知浅水鱼贪食，不待金钩翡翠纶。

谩投香饵试纤鳞，楚使徒来濮水滨。莫讶持竿不相顾，顾君还是上钩人。

不钓浮名不钓鱼，一纶钩线卷还舒。九霄控鲤无人识，谁道纤鳞是脍余。

旋溪不杀真龙子，学道三年蹑太虚。今古报恩人亦有，不知谁有腹中书。

香饵轻投一席间，鲈鱼泼泼跃铜盘。曹公不悟神仙术，徒整金钩把钓竿。

狂奴肯顾安车聘，祗爱东阳七里滩。谁道世间人不识，客星光射紫微寒。

雨笠烟蓑细草巾，持竿谁识白莲人。当时若得文王猎，泾水还应似渭滨。

葛洪井上两三株，不与孤秦作大夫。借问东山岁寒木，得无羞见水西无。

桃花潭似武陵溪，太白仙舟去路迷。岸上踏歌人不见，年年空有鹧鸪啼。

僧爱白云谿上飞，白云飞处敞禅扉。莫言便是无心物，忆著故山依旧归。

半夜燃犀采石江，江神无处避余光。未应赤帻能为害，窥见渊鱼已不祥。

袁郎风格抗浮云，咏史髙吟世未闻。乘月泛江今古有，不知谁是谢将军。

一别蓬宫不计年，锦袍吟醉钓鱼船。鉴湖贺老天机浅，轻向人间号谪仙。

兵到金陵举国降，若冰谋策谓无双。由来天意归真主，何必舟梁始渡江。

山为羌仙传旧姓，溪因廉士得新名。愿持一勺去南海，直使贪泉千古清。

客来亭上脱春衫，马浴寒泉洗辔衔。怪得主人留再住，水声林影似江南。

人急生前计，子图身后名。重来天地远，谁为作权衡。

十年不见锦川梅，今日清香入酒杯。太守为施红步障，郡园惊怪寿阳来。

孤根移自紫霄峰，只鬭清香不鬭红。忆得婆娑一株桂，欧家曾见月屏风。

人爱红尘我爱山，寻山重叩白云间。子真避客游都市，月上梧桐未肯还。

庐山社友皆逃晋，秦府功臣不仕隋。今日明堂求巨栋，好教天下匠师知。

岩深荫薜萝，金鬛弄寒波。莫爱江湖好，江湖罾网多。

买得青山不用钱，金沙门外草绵绵。黄梅老令醉欲倒，拟借白云今夜眠。

泽国春风老，杂花间芳草。门前车马稀，竹叶无人扫。

十里溪源寻未见，忽逢茅屋白云堆。竹床纸帐睡正稳，无奈野猿惊觉来。

游人行尽天台路，山家杳杳知何处。唯有山前一派溪，落花依旧流春暮。

赠我无心着，还师理亦然。秋风归旧谷，明月上青天。

马上衣彩彩涴尘土，敛板权门腰伛偻。冷风天上呼不来，厚颜如甲汗如雨。星郎高韵凌云烟，天籁唤归酌流泉。人间热恼醺不到，亭上鹤衣飘欲仙。君方醉乐人愁绝，何如御此登天阙。叩天借取衣上风，吹下九州作春色。

国手曾烦写几回，无人仿佛醉颜开。青铜鉴里寻常见，不谓今从笔下来。

白云山下泉，几年石中韫。但见玉色明，孰能究其本。

功炼三千满，手持白玉珪。出尘举天步，踏石上云梯。物外踪长在，人间路自迷。只因从此去，曾过越王溪。

竹标溪涧蠲民瘼，剑击蛟龙救水灾。四十日升金阙去，半千年后玉函开。丹藏井底人难得，柏荫坛心手自栽。一段彩云天外至，山翁疑是锦堆来。

天下人心爱至公，天心还与世人同。自生羽翼三清去，不独丹砂九转功。汉代变名游越国，道家遗像并萧公。石坛正是飞升处，老鹤一声松桧风。

南泉甘滑北泉清，竹引潺湲遶殿楹。分派铜龙穿石过，两泓寒月隔室明。金沙自是藏金穴，玉马长遗喷玉声。曾倚栏杆一欹枕，梦回疑不在重城。

玉京高谢黄金榜，石室来乘白鹿车。山后暗通天宝洞，眼前便是地仙家。时闻清夜雪中犬，回视红尘井底蛙。五百年前人未死，芭蕉源上锁烟霞。

繁川灵鹫山，山顶驾老屋。初从曲径登，叠石盘岩腹。景逐轩楹转，云烟炫游目。忆昔心上人，欲往怯洄洑。前人涨白沙，环流作平陆。昨夜暑雨暴，高低或成谷。感物鉴江水，江水清可掬。莫惊秋霜飞，能换髩边绿。我有紫阳丹，晶明大如粟。服之能长生，千载一时毂。

陶家旧宅寄山坳，七百年前此结茆。太尉双碑遗字晦，先生五井暗泉交。野僧拂石为床坐，童子穿冰作磬敲。岩下清音谁解听，古声长在老松梢。

大历年中茅结宇，禅翁瓶锡久曾留。飞泉堂下雨长滴，偃石道傍云不收。野鸟归来群木晚，老猿啼罢一山秋。世人多事头多白，底事情闲亦白头。

有路入仙都，何人到鼎湖。秋风夜来急，吹落碧莲无。

江南地暖少严风，九月炎凉正得中。溪上玉楼楼上月，清光合作水晶宫。

五岭碧崔嵬，云深隔世埃。寺从梁氏建，僧自梵天来。锡井三泉迸，松门十里开。如今渡江者，见说不浮杯。

漏尽鸡号厌夜行，年来小器溢瓶罂。弃官纵未归东海，罢郡犹能作水衡。幻色将空眼先暗，胜游无碍脚殊轻。空烦远致龙渊水，宁复临池似伯英。

微风摇琅玕，萧瑟岭一道。万帚扫晴空，纤尘不可到。

崖下一泓泉，窈奥不可测。有时灵气生，散作人间泽。

道人从此归，影不入廛市。端坐笑浮云，往来太多事。

纵有狂风生，未尝险浪起。何当招世人，来此鉴清泚。

岩风壮威猛，晴雷隐哮吼。无心露爪牙，百兽自奔走。

解虎锡常闲，饲虎石常在。亡躯度有情，清风几千载。

潮来音普闻，潮平音亦歇。孰若此山堂，潮音未尝绝。

天道竟何言，四序自流转。迺知毗耶翁，虽默真大辨。

不汲泉不盈，愈汲泉愈清。湛然有常德，随气利群生。

白云隔尘喧，虚堂太岑寂。寒尽春自来，莺啼报消息。

幽人无适莫，乘兴登高阁。夜月锁云林，春花绣岩壑。

赵公归休年，访师翠微间。始知浮世上，白日两人闲。

地方不中矩，天圆不中规。方圆庵里叟，高趣有谁知。

大涤洞天玉为室，真官典校长生籍。青山九锁閟仙源，老尽碧桃人不识。祖龙求仙徒用力，驾海欲驱山下石。神人倚柱不与行，留得岩前隐山迹。

华阳山里千株桧，玉晨观前一左纽。虬枝龙干向朝曦，势与扶桑鬬长久。亳州涡水太清宫，老子手植才数九。一桧正与此树同，蒂固根深应不朽。信知福地有灵木，栽种曾经上真手。君不见龙从火里出，虎向水中生，生理尚左不尚右。又不见天轮左旋不休止，日月五星如磨蚁。左纽桧，蕴至理，上士体之能不死。

岩谷连天岭，杉松彻象山。路从云外入，人自海边还。禅榻红尘断，经窗白昼闲。玉莲生有处，香满翠微间。

从来清净土，鼎足圣贤聚。骑虎归故乡，世人犹未悟。

家住天台寺，云岩万丈潭。本来人不识，饶舌是丰干。

拾得元无姓，山前拾得来。常携一敝帚，不是扫尘埃。

天台有新阁，胜地近塔庙。影浸碧琉璃，沿洄去山峤。莲生污泥中，白日有明窍。花实相表里，光色互炳曜。处空不染水，烈火岂其燎。宝藏诸如来，端坐满法要。青目付上士，不待举花笑。芳香初洞达，宿病已能疗。净土记珍色，机感愿力召。三时有开发，一本常寂照。不读智者书，岂知此莲妙。

西轩一泓水，莹净碧琉璃。天人举目视，中有鱼龙知不知。

东林闻说好林泉，社会荒凉几百年。灵物孰知崔氏竹，方池新种远公莲。华严顿净三千界，庐阜重招十八贤。应笑陶潜又归去，白云幽鸟伴归田。

童子依师兰水滨，声名真是碧云人。定中传得阿罗汉，十六身中第几身。

人孰无父，祖独有母。其母为谁，周氏季女。浊港滔滔入大江，门前依旧长安路。

高风谁得似先生，七里溪山当画屏。功业不随东汉祖，光芒独应少微星。兰台有史传名姓，蓬户无人问醉醒。若使当时忘故态，何由千古羡鸿冥。

千载富春渚，先生家独存。元英播寰宇，丹桂付儿孙。文正重高节，子陵同享尊。泊舟明月夜，重为吊吟魂。

龟甲屏风面面开，天台连接至蓬莱。檐前朝暮碧云合，时有一声清磬来。

天台邦公，善琴与诗，时称僧之雄。琴尽古意，诗得古风。自云天圣景祐中，踪迹犹飘蓬。大淮南北，长江西东。人之奇者必就见，景之胜者多游从。尔来五六载，不与当时同。髪白体且瘦，所适多疏慵。却担一枝筇，归老天台峰。

无一可恋，无一可舍。太虚空中，之乎者也。将错就错，西方极乐。

男大须婚，女长须嫁。讨甚闲工夫，更说无生话。

章郡物华楼上景，江湖城阁画图间。神仙已古遗踪在，牛斗从今胜气还。

罗汉十六轴，江僧寄此山。画称天下绝，人自定中还。

丹砂画顽石，黄金横一尺。人世较短长，仙家爱平直。

涛阳欲归田，彭泽先解绶。有琴何必弦，无诗不可酒。秋黄篱下菊，春绿门前柳。

白云随师来，师逐白云止。山空师何在，木末白云起。

达人到岸不须船，留寄寒云几百年。欲问上方多少远，为言先过净居天。

闻说支公最好贤，瀛洲可买不论钱。楼台蔽日都无地，草木藏春别有天。石上雪飞千峡雨，洞止泉落几家田。高闲谁似幽居乐，一坐青山不问年。

庆历初还自霅川，曾携琴酒访真仙。洞天不隔三千界，俗驾重来四十年。羽宝结成锺乳石，朱藤蒙罩画溪船。樵夫不识赜山叟，欲与何人讲易篇。

蕙本兰之族，依然臭味同。曾为水仙佩，相识楚词中。

春兰如美人，不采羞自献。时闻风露香，蓬艾深不见。

凤皇锵锵出丹山，览辉金阙振羽翰。箫韶九奏动天地，苑囿何处无琅玕。故山惟有千年鹤，海上芝田随饮啄。朝市纷华了不知，逍遥常在云林阁。

佛日山前水，行人甘露杯。须知源派远，直自四明来。

我爱参寥一味闲，岩房占得画屏间。斫开东庑数枝竹，放入西湖千里山。石底酌泉清彻骨，门前逢客强为颜。白云幽鸟应相信，出本无心倦即还。

空书来震旦，康乐造渊微。贝叶深山译，曼花半夜飞。香清虽透笔，蘂散不霑衣。旧社白莲老，远公应望归。

君勿爱清凉，清凉如火如沸汤。君勿恶炎热，炎热如冰如积雪。勿爱亦可恶，未是逍遥处。君不见海会山前一条路，一车来，一车去，今古转辕何日住。落花时节雨初晴，黄莺枝上分明语。

释迦八万四千塔，一在江南古道场。无碍展开青髻髪，最初分得白毫光。

闻说隐君子，天和长自如。卮言庄叟意，谷水士衡居。穷达命已定，利名心顿疏。绣溪归未得，吾亦爱吾庐。

华亭山水佳，秀色宛如画。前贤有遗迹，卜筑俟来者。高人养天和，放浪寄林野。安知岁月徂，但喜名利舍。传家得之子，隐几兴何□。

四海生灵困，柴桑牧札瘥。奸臣窥社稷，盟主奋干戈。百甓防休逸，分阴贵切磋。升天九重逼，破贼一亟多。贪吏羞移柳，游民愧盗禾。母贤移训诲，友益愿渐磨。鹤化丧家客，龙飞古壁梭。南州浸余泽，东晋决颓波。诫重樗蒲戏，声腾仕女歌。中原力难致，白首泪滂沱。

妙高峰顶，不住正处。毗耶离城，别闻一路。铁钵铜瓶，葛巾草履。付者不取，取者不付。谷有归云，木凝甘露。师子嚬伸，象王回顾。门外老胡，一苇横度。

层梯险峻出瑶台，游者多从半路回。天宝洞中如不到，西山元似不曾来。

极玄真人养真处，石门隔断红尘路。玉帘今古不曾收，只有白云晚归去。

云雷峰百寻，硖石潭千尺。尘埃飞不到，山水相照碧。右顾唐相碑，下有天师宅。古人安在哉，剑履空遗迹。

麻姑王蔡迹已往，望仙亭在孤峰上。朝见五云飞，暮见五云归。云飞云归自今古，仙来仙去谁可知。勿望仙，望仙目眩徒茫然。白石可煮谁能言，不爱插翼冲青天。玉池且酌太和酒，一醉寿同天地久。陶陶与物任浮沉，肯顾霞衣云组绶。

珠珮珊珊路绝尘，凤凰山上夕朝真。甘棠美政行南国，列宿光寒拱北辰。篆冷金盘云屋晓，书飞玉阙洞天春。一声辽鹤归传报，寿益君王福在民。

万法一源，万念一息。法无不圆，念无不寂。强名而名，车尘马迹。是庵何如，风清月白。

晓登丹霞峰，暮入仙都宿。麻姑胜游遍，驱车第三谷。落落千岁杉，干直枝不曲。根本托幽邃，匠师岂易㔉。佗山石枯裂，斯莹青玉。迺知灵源深，余液泽林麓。白云起西冈，华仙有遗躅。阴功影响绝，为阅飞升窟。长笑呼幽人，玉乳金鼎熟。岁时不须问，山花自红绿。

乾坤重年德，五老固苍颜。亿万的间寿，二三云外山。天高汉星聚，世治舜臣闲。应笑游河客，悠悠去不还。

祖师平昔拨云开，一榻灵秋一石台。青玉成围千嶂合，黑龙分势五溪来。禅心不动澄潭月，俗耳常惊静夜雷。却笑兴公游未到，祇将佳句赋天台。

碧玉莫加千嶂石，黄金难买一谿云。

千古伏龙山。

借取云山为帐幕，合教僧屋断尘埃。

更在朱栏绿水滨。

山横大秀一峰高，水入平湖千里远。

儒释精通内外全。

偃月仙翁羽化初。

