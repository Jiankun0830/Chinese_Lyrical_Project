令君督来期，书邮日旁午。世事不足论，清游乃先务。朝朝叩禅关，复此得浄宇。浅斟琥珀浓，细嚼银丝缕。味隽问牛酥，轩高来燕乳。曲折溪屡横，尖圆峰可数。万顷喧桑田，一簇静松坞。由来镜中人，不殊草头露。越主朝汴宫，蜀客尽吴语。剥蚀浄土碑，荒残峡山路。桑梓如之何，谁能忘一顾。日询锦桥新，三叹清流俯。

携手清苕去，高枫丹叶森。渔樵九锁曲，风雨一窗深。索酒贪山月，添衣怯洞阴。凤归天柱晓，楼阁有鸣琴。

山峨来夹案，泉急自穿渠。密记东阳诀，高题上帝居。牙儿藏宝箧，山子走篮舆。曲折玑衡转，溪坳可结庐。

琼流鉴空，混沌一隙。紫霄柱下，清泉白石。

