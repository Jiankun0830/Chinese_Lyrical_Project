翠围侍女拥红幢，霞脸调朱笑额黄。共醉东君千日酒，更翻西母九霞觞。人间天上高低影，月下风前自在香。输得广寒宫里客，年年绿鬓赏秋光。

钱塘妓女颜如玉，一一红妆新结束。问渠结束何所为，八月皇都酒新熟。酒新熟，浮蛆香，十三库中谁最强。临安大尹索酒尝，旧有故事须迎将。翠翘金凤乌云髻，雕鞍玉勒三千骑。金鞭争道万人看，香尘冉冉沙河市。琉璃杯深琥珀浓，新翻曲调声摩空。使君一笑赐金帛，今年酒赛真珠红。画楼突兀临官道，处处绣旗夸酒好。五陵年少事豪华，一斗十千谁复校。黄公垆下谩徜徉，何曾见此大堤倡。惜无颜公三十万，往醉金钗十二行。

君不曾三折肱，又不曾九折臂，海内行医称寡二。活人无数不言功，随处得钱供一醉。道是宋清君不是，道似洞宾君不似。萧然蓝缕一乌巾，唤作医家湖海士。观君用药如有神，问君传方殊不秘。胸中活用三八法，二十四证无不治。痔兮痔兮果何物，我老宁堪尔为累。五医十手疗不得，直待君来乞良剂。病根一去不留残，胜似并州剪刀利。

书生禄{辶欶}空自怜，三年官满囊无钱。身如绊骥心千里，安得一舸西风前。令君磊落济川手，留滞亦怜穷独叟。大舟百尺影白虹，借我船家我何有。函牛之鼎著鸡肋，涓滴渠须瓢五石。劣留两席置图书，辇石囊沙压摇兀。典衣买酒饷三老，槌鼓鸣锣人看好。相过重读借船帖，我自卢胡君绝倒。

此君清苦真吾似，更对骚人细说诗。松鼎炷香无俗韵，荷盘盛果近儿嬉。人情上下鸥在水，世事纷纭蛛挂丝。已约青山同晚节，一杯当釂莫牢辞。

六六天头一轮月，玉斧修成广寒阙。□边桂树影婆娑，不许凡人手攀折。嫦娥嫁得月中仙，桂呈丹蕊月宫前。香风散尽花结子，子落下土生风烟。君家对月开轩户，占断风烟最佳处。花开天上定闻香，乘风快问蟾宫路。

万象供吟景不悭，文穷催入鬓毛斑。谭犀岂止退三舍，识豹仅能窥一虨。水落旧痕溪石出，风收新雨岭云闲。湖山千里无逃景，都入骚人卷轴间。

一相今年老，三孤只旧班。鼎彜都刻了，杖屦不胜闲。青遍人间眼，朱生镜里颜。君王记弧节，应赐寿香山。

小住人间世，犹须五百年。平园日成趣，相国地行仙。玉律吹秋至，冰轮向夜圆。不妨斟寿酒，和月入金船。

间世生英杰，于时瑞幅员。昔为天下宰，今作地行仙。帝渴梅调鼎，民思楫济川。元戎辞屏翰，珍馆逸林泉。勋业麒麟上，声名奏华颠。落成新紫府，拂拭旧青毡。暇日来簪履，春风可管弦。莲开花十丈，桃熟岁三千。云驻东山境，星辉北斗躔。笑谈皆雨露，指顾即陶甄。乌景行添线，蟾华且上弦。垂弧当纪节，称兕正迎年。四海俱瞻仰，三宫助祝延。匹休和有宋，受福总无边。试吏如孤远，蒙恩夙记怜。姓名勤剡奏，庖廪费周旋。顶踵思持报，丝毫力未宣。一凭难老颂，再炷博山烟。愿把如椽笔，重归秉化权。倍书中令考，稳稳戴貂蝉。

璧月秋光满，银河夜色开。尝从北辰所，飞堕一星来。许国身为栋，居庭面对槐。黄封天上酒，岁岁酌金罍。

文武今三相，东西冠两班。公身为九鼎，国势屹南山。经济谈间了，升平掌上还。腐儒徒醉颂，穷老愧心颜。

今夕知何夕，祥光发帝庭。五云扶圣日，一点见台星。廊庙须材久，丝纶洗耳听。愿从来岁始，天上酌修龄。

昨岁将冰漕，今年握帅符。九街平甃玉，万寿起浮图。楚舞熙风月，湘歌暖袴襦。祝公香一瓣，处处博山炉。

瘴海骊龙供素沫，蛮村茉莉挹清滋。微参鼻观犹疑似，全在炉烟未发时。

枯槁形骸惟见耳，雕残鬓发只留须。平生大节堪为底，今日灰心始见渠。

检点交房有宿储，楮先生辈亦中书。小王辞客元无用，大阮才高正要渠。挥洒雅宜供五凤，缄题更可寄双鱼。春来触物皆诗料，从此赓酬莫见疏。

阿连诗语已通神，玉板霜毫不厌珍。老我簿书安用此，自应回施与青春。

黑月黳云脱太清，海风吹上笔头轻。琐窗冷透芙蕖碧，定有新铭到九成。

赤城往岁南来雁，送客去时岁云晚。客来雁去两三回，怅望赤城天共远。状元此去朝京师，不待玉立春班齐。疾飞一步上芸阁，有梦只报梅花知。

诏使乘轺赴日边，此行何以异登仙。蓬莱路近春风暖，阊阖门开晓色鲜。不用历阶三粉署，便应平步五花砖。有人借问湘州倅，但道皤然雪满颠。

断桥斜取路。

扶筇向水村。

此道欣逢泰。

老子兴悠哉。

渔人四五家。

熏炉炷麝煤。

无人语心事。

吟诗报答闲。

柴门引径斜。

寒空散晚霞。

风月充三益。

只今且为梅花醉。

尚须客里访蹉跎。

