倾城追逐艳阳天，上巳清明节序连。桃李光阴足骀荡，湖山风月更鲜妍。谷中答响飘新曲，波底妆光飏彩船。迟日未西人已醉，绿杨柔弱舞秋千。

对敌常观势，临机便得先。安危心不动，杀活手能专。勿以欺为行，须知劫是权。旁人烂柯看，当局是神仙。

夜来经雨学啼妆，今日摧红怨夕阳。已落旋随春水急，强留还怯晚风狂。应将别恨凭鶑语，更把归期趁蝶忙。谁谓多情消不得，梦魂犹惜满栏香。

香艳怜渠好，无端杂芰窠。向来因藕断，特地见丝多。实有终成的，露摇争奈何。深房莲底味，心里苦相和。

仙舟游漾霅溪风，三奏琵琶一舰红。闻望喜传新政异，梦魂犹忆旧欢同。二南籍里知谁在，六客堂中已半空。细问人间为宰相，争如愿住水晶宫。

素月玉寒空，乾坤灏气通。光华一夕满，节候九秋中。万里天衢峻，四方人望同。妖邪无处匿，方显照临功。

直饶枝干凌霄去，犹有根原与地平。不道花依他树发，强攀红日鬭鲜明。

春光未老杨花飞，游子此情伤别离。扳折杨柳赠离别，骎骎匹马归何时。

曾扣禅扉喜接陪，师将境物谕轮回。灯笼不灭心中火，香印空残死后灰。绵邑难留真锡驻，临邛还庆法堂开。临邛绵邑何分别，无去无来无去来。

寿山北耸侵隋碧，涢水南流接汉清。宋玉阳台犹暮雨，子虚梦泽半春耕。

高骖黄鹤望天飞，千载谁能继费祎。

源有雌雄分碧白。

清香旧已亲陶令，红艳新能惑阮郎。

何必口辞山简醉，但教心似屈原醒。

烂紫妖红色尽卑。

高唐神女兰供泽，姑射仙人雪莹肌。

朱栏明绿水，古柳照斜阳。

