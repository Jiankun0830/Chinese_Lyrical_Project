海上帆来何处客，烟中犬吠几人家。云寒雁影翻红照，水落鸥群占白沙。

谁与画图传胜迹，忽从诗字得清晖。江山历历皆堪数，不记当年几醉归。

独上高楼望海门，青山几点送归船。寒光淡淡浮红日，晓色冥冥散白烟。浦外落霞争倦烧，池中流水自鸣弦。扶栏下见蓬莱影，一半仙魂在月边。

小池鸥鹭不成群，池畔萧然一史君。时霎醉眠春雨足，觉来衣上有闲云。

功业终令万古传，岂惟文采动当年。曲江相继成双庙，庆历同称有四贤。

八十丈晴虹卧影，一千顷碧玉无瑕。几多风月输诗客，无限苇芦属酒家。

皎皎冰壶里，天寒六月风。水仙来往处，三岛忽相通。

袅袅云中路，沧浪四面开。诗人吟不得，唤作小蓬莱。

零落雪霜后，犹含千载春。一株化为石，谁是种时人。

细细沙痕落，流金在井泉。山人邀我饮，化骨共为仙。

昔日巢居客，今为天上仙。文章流海内，几杖葬山前。

石径生光怪，传流玛瑙坡。天人曾布地，此物至今多。

首出群山内，晴窗几处看。不因风雨折，开槛满溪寒。

日落游人散，山寒起树声。玲珑石上穴，处处有云生。

飞来天竺远，山秀已含春。不遇名僧识，千年岂有神。

岌岌青松外，安知鸟翼孤。寒猿三叫罢，便是蜀州图。

静久波涛散，溪深涌乱丝。悠悠山下客，将见水停时。

此坞久无色，何年朝太真。晓耕云下路，犹恐是仙民。

白云今不去，惆怅昔人非。叶落风前响，犹疑踏雪归。

鸟外无行迹，寒林引薜萝。山中僧已老，不信雪霜多。

日月岩前鸟，秋来不复闻。达人今已化，名系此山云。

青松愁绝涧，日夜白猿吟。掌握多相就，安知世上心。

六月千里旱，偷泉心亦卑。不烦山老祝，神物久无思。

杳杳孤峰上，寒阴带远城。不知山下雨，奎斗自分明。

万顷田间雨，多从顶上生。野人犹不足，常拟凿为平。

日气层层秀，连山万丈孤。崔嵬天上影，一半入江湖。

落日愁飞雨，云中一线明。西湖将尽处，忽见大江横。

衣冠仁义少，敢忽岭边人。亦恐修荣达，行歌自负薪。

百年樵斧外，留得挂寒猿。不奈西溪水，流香出洞门。

岁旱须神物，皆疑石有名。卧龙今不起，长负泽边情。

突兀临飞鸟，溪僧惯往来。云山多乐处，且入小天台。

夏日红相照，天晴坞自开。襄阳多稚子，摘赠故人来。

太平云外客，行采老山中。莫叹秋霜早，君看世上枫。

寂寥千古事，今日有谁登。落日云间合，空中露几层。

佛心随处见，层出更分明。不用催灯火，天高月自生。

东岗人不识，野寺在樵渔。落叶年年满，春风为扫除。

石下有灵骨，千年生玉芝。山神每藏护，不使世人知。

野鸟久不去，清风长近人。山间岂有历，祇见四时春。

昔日岩栖处，松花落草根。瓦中匪是我，棺椁任乾坤。

七山如北斗，城锁几重重。斗口在何处，正当华盖峰。

金毫五百几龙尊，隠隠香山圣迹存。方广寺开无俗路，优昙花现有灵根。一峰突岸临天壁，双涧淙桥透石门。今日不将心洗尽，更从何处觅真源。

猿惊鹤怨不知处，虎据龙蟠空见山。芳草路随流水远，老僧心共白云闲。

不见泉来穴，沙平落细声。夜高寒月漾，银汉太分明。

涌金春色晚，吹落碧桃花。一片何人得，流经十万家。

寂寞庵前草，春深鹿自耕。老僧垂白髪，山下不知名。

一气连江色，寥寥万古清。客心兼浪涌，时事与潮生。路转青山出，沙空白鸟行。几年沧海梦，吟罢独含情。

诗魂躔斗壁，醉力撼蓬莱。剖山无鹊印，倾厩尽龙媒。

天地风霜日夜新，地炉稳坐暖如春。筋骸已畅心无用，转愧窗间映雪人。

帆落帆开两渡头，洞庭木叶扰离愁。青山带日低平野，白浪随风过别洲。月静沙寒知雁宿，云深水暖羡鱼游。画桥隠隠横天汉，人度空中影倒流。

沧江万里对朱栏，白鸟群飞去复还。云捧楼台出天上，风飘钟磬落人间。银河倒泻分双月，锦水西来转几山。今古冥冥谁借问，且持玉爵破愁颜。

百尺楼高四望中，云深一雁度长空。人间砧杵催寒事，郭外箫笙逐土风。天带江山元自好，地流河汉忽相通。丹心直北看飞雪，往往随花入帝宫。

前后坐亭上，饮水皆自持。其间贤太守，谁复畏人知。

天藏物启有灵根，玉乳银浆岂易分。浄鉴当空寒自照，流珠落涧远先闻。润生冉冉双林雨，香出蒙蒙一井云。今日石鱼行酒地，次山重为勒铭文。

歌舞飘飘百尺台，半天龙麝散香煤。初愁翠袖凌风去，却骑飞鸾下月来。云杪一声闻玉笛，露华千点落金杯。我缘众乐狂方盛，园锁从教日日开。

吏隠盂城九十旬，丰年日日是佳辰。赋成席上犹飞雪，歌动梁间已落尘。此地谁为爱酒伴，他时傥忆种花人。五坛芍药齐教放，何处扬州更觅春。

寂寂绿岩畔，相期无数人。不知康乐后，池草几回春。

云引踏青客，寻山西出城。始知图画上，今日有人行。

白云出山去，摇曳或西东。人住白云下，安然心已空。

千年白鹿地，今有佛楼台。昨日到山下，衔花犹出来。

相传有五马，曾此立踟躇。人爱使君好，换鹅非俗书。

昨日折花者，又随蜂蝶来。思量妨底事，红蕊续还开。

会昌湖上客，今已化为尘。一束青刍奠，空思如玉人。

谢公何所忆，白日看云眠。忽梦惠连弟，遂得春草篇。

杳杳璧沉水，亭亭珠在渊。落潮流不去，还向定中圆。

海榕树倒出，皮干亦轮囷。或问寿几许，千年为一春。

重重风日透，花气满池塘。谁把红云比，红云无此香。

萍实祗如斗，练江都熨开。水清当自鉴，无为濯缨来。

山杪一泉迸，俯窥临日崖。明珠不待拾，自溅入人来。

一片繁华海上头，从来唤作小杭州。水如棋局分街陌，山似屏帏绕画楼。是处有花迎我笑，何时无月逐人游。西湖宴赏争标日，多少珠帘不下钩。

把麾何所往，海上有名山。潮落鱼堪拾，云低雁可攀。一城仙岛外，双塔画图间。当路谁知己，天应赐我闲。

悠然已更乐，知是鼎中余。有海尚可往，慎毋重见渔。

出门日已晚，棹短路何长。赖有风相送，荷花十里香。

思亲庐墓隠西山，竹屋萧然月坞间。有道自高尘世外，无心得共野云闲。姓名达远邦符奏，束帛荣霑帝泽颁。不见孝廉人已久，东嘉今喜识曾颜。

为官一十政，宦游五十秋。平生忆何处，最忆是温州。思远城南曲，西岑古渡头。绿觞春送酒，红烛夜行舟。不敢言遗爱，惟应念旧游。凭君将此句，寄写谢公楼。

桃源未识恐微茫，每坐青林惯日长。鱼鸟自同千里乐，风烟漫逐一城香。竹围月色来深院，花引春情过短墙。人世定知何处好，且勤诗酒惜年光。

昔日林间兴，风流谢客儿。春山花又发，不见屐来时。

人生无百年，谁问岭龟蛇。容颜镜水换，老丑不可遮。殷勤守此岁，来岁复如何。南邻祭灶喧，北里驱傩哗。须臾罢无为，但听楼鼓挝。明朝四十过，暮景真易斜。初心自慷慨，白首还蹉跎。寄语少年子，虽强不足夸。

吏退更无人迹到，一天魂梦任游扬。

中原今仗老臣安。

许国莫疑勋业大。

两州城郭青烟起，千里江山白鹭飞。

三峡江声流笔下，六朝山影满樽前。

动摇腊信随征使，勾引春情出苑墙。

仲□尝三逐，将军老数奇。

看山坐石亭。

浮生同是客。

花湿转分明。

杖藜林下去。

零落东山老佛师，古来独往似君稀。雪边气候春将破，林下神情句欲飞。后日当寻慧远社，何人更赠大颠衣。一篇感发浑闲事，须脱青衫动少微。

上人合动林间兴，吾恨衰迟学谢安。纳屐操筇那有限，吹云落雨漫无端。先凭报信春枝破，预想分题雪屋寒。林下不谙人世苦，笑将双鬓与君看。

千年道在高僧传，未论诗人更有评。曾著文章原大道，独推性命济群生。白云已锁山间寺，流水空传世上名。林远不闻钟磬作，五更幽鸟转春声。

数百招提隠乱峰，苍茫岂复辨君钟。春含未得黄鹂报，路转唯寻白鹿踪。庵在月边长不锁，兴来天外忽相逢。山人莫笑衣冠客，亦有鸿来待赁舂。

山老未容山客去，故将云阵锁山门。雨催晚色凝诸岭，雷送春声落后村。今夜青林妨月上，故人白首把诗论。来朝山水终弥泛，策杖相随讨涧源。

山风亦会山人意，卷尽天纷扫雪花。明月当楼情已兴，碧云落纸句还佳。天威忽霁应通物，仙侣相便合姓麻。群动已消林木响，卧看星斗隔窗纱。

雨夜灵峰卧竹床，平明屐齿到云堂。门前雨过新溪满，石上风回旧草香。山抱钟声圆不散，雪铺瓦面冷无光。理公莫怪诗相恼，今日偕行总姓汤。

涧南一啸清风发，林下重来白日长。云远石深连鹫岭，水寒沙浅似鱼梁。漫因野老询前事，闲伴幽人撷众芳。更欲穷源情未已，知君嗔我索归忙。

入林已忻猿鸟乐，共傲浮生胜大还。身外是非云不系，社中留恋雨相关。篮舆寂寞愧彭泽，拄杖风流肖德山。寄语葛洪岩下水，莫流清梦落人间。

不问猿崖鸟道深，携筇著屐伴君寻。山中桂子惊寒夜，雪后梅花偪岁阴。欲住更逢青眼顾，相看须尽白头吟。他年若续高僧传，未放汤休与道林。

仲灵述作惭知己，冲晦篇章窃赏音。胜侣俱恬山水乐，神交已过雪霜深。灯前自笑平生事，雨后重论一夜心。相检莫教诗闲断，更阑同听夜猿吟。

我有泉中兴，平生爱水经。山空时决决，夜静转泠泠。暗脉来湍急，清声出混冥。月寒风不响，高枕与君听。

腊后东风扫翠微，同看芳柳破春机。三宵听水都无梦，四日登山未肯归。野老止凭云送客，家人应笑雨霑衣。君诗兼简佳公子，只恐囊倾一夜飞。

九里松门雪过时，篮舆袅袅碍松枝。雨留宿客还斜落，风送行人亦倒吹。华表忽惊黄鹤反，耳中犹带白猿悲。来朝弗著登山屐，可避君呼谢客儿。

山游兴发特寻君，屐齿筇枝绕四邻。峰北看云忘世务，涧南听水得天真。名高寂寞存僧史，林下风流似晋人。何日枇杷苦笋熟，却游未减去年春。

几夕论诗坐石窗，怜君百首妙无双。句牵野兴侵孤月，恼乱词源涌大江。数纸忽然来竺岭，千年犹可照吴邦。相思未免还相挑，莫竖旗旛却诈降。

猿声未落鸟声愁，笋发花开涧水流。还对春风惊节物，漫思野老傍林邱。古人得道多深隠，贤守知名贵早收。林下频过君莫怪，自看骨相匪封侯。

闻说西庵好，藤州恐不归。延年松可食，避世草堪衣。山坞雪应滚，林端梅亦稀。犹怜二禅老，佳句及城扉。

高卧西林月，孤闲独见君。杖藜探涧水，欹枕看山云。鹿过何人见，猿啼只自闻。篇章知几首，寄我莫辞勤。

家占西湖岛上云，雪光月色更侵魂。兴来烂漫心空老，诗罢苍茫眼正昏。晋国衣冠何处觅，梁朝殿阁俨犹存。思君不及山阴夜，遥望青松听雪猿。

冲晦僧儒诗者豪，尤怜赖汝壮方袍。一千篇兴时无敌，三十年功格最高。白髪逢春今更勇，清吟彻老莫辞劳。何朝始肯将珠玉，却报仙人换木桃。

林扉厌听雨声频，为惜春风只九旬。裛扑山花将放杏，侵寻岁月已过人。何时好去游南涧，每夜空来望北辰。愁坐更无车马客，独怜诗笔谩相亲。

我有二林侣，相邀步寒日。超然人外游，下见众山出。木叶落已静，乾坤欠萧瑟。浮云当空翻，惨惨百鸟没。欲辨越中岸，青烟易为失。山川何寂寥，宫阙犹仿佛。谁是古来者，念之难再述。功名随尘埃，岂复有其骨。今我二三子，永为傲时物。篇章逢太平，窈窕坐天末。生理本无固，愿言从此毕。登临望前人，世事安敢忽。

书画尝闻晋右军，当时深遁乐天真。空山寂寞人何在，一水泓澄墨尚新。灵运也思轻印绶，季鹰还解忆鲈莼。高风敻古应相照，共是知几此避身。

蓬莱阁面对青山，地上游人半是仙。渔浦夕阳横挂雨，鉴湖春浪倒垂天。高城尚锁当时月，故殿空留几处烟。长爱剡溪堪乘兴，雪中曾棹子猷船。

休说江东春水寒，到来且觅鉴湖船。鹤生嫩顶浮新紫，龙脱香髯带旧涎。玉割鲈鱼迎刃滑，香炊稻饭落匙圆。归期不待秋风起，漉酒调羹任我年。

昨日采莲者，双双桥畔新。旧花今不见，喜见似花人。

海南山似刀，溪恶如发弩。溪山毒烟中人骨，水有蛟蜃陆豺虎。蛮人傜贼行若飞，纵火劫民杀官府。溪中之水涨赤血，山头积尸变成土。经年斗战兵已穷，磔将屠城不可数。官家发军救死国，万里欢喜得时雨。诛擒凶党功德高，海水一清奏歌舞。山非无险，水非无阻。有地不城，城亦不武。将民赤肉致戈戟，口不能言心自苦。

未知田上劳，徒厌鼎中味。及与农事接，方惊食者贵。余生寡营求，念此岂易致。况敢怀寸禄，平居但羞愧。

天净鸟飞远，路幽花自香。春风吹草木，野水满池塘。事去青山在，人闲白日长。兴来搔短髪，此意久难忘。

薛宣执法动朝廷，丙魏如今亦有声。公道未亡犹可立，世人不惯却须惊。幅员润泽嘉谋进，台阁风流故事明。时论已兼言责重，莫教天下笑虚名。

世上蓬莱第几洲，长云漠漠鸟飞愁。海山乱点当轩出，江水中分绕槛流。天远楼台横北固，夜深灯火见扬州。回船却望金陵月，独倚牙旗坐浪头。

色阴长带雨，疑是白云根。欲问东巡事，今犹不敢言。

江花可醉草堪眠，细想人间底处便。客散樽空欲归去，此身还被月留连。

江上聊游我未能，羡君长醉卧高亭。不因鹤唳破残梦，还有凉风吹酒醒。

清簟疏帘一醉身，寂寥不称咏诗人。春风亦有怜才意，故摆残花作绣裀。

左右盼江湖，游人憩半途。山高步步上，何用叹崎岖。

易道已南矣，清风今尚寒。山人空再拜，不识汉衣冠。

两岸履声云外合，三州帆影月边归。栏干独立秋风早，岂待鲈鱼始拂衣。

行吟泽畔心空健，解剑江头事已非。把酒沧浪愧渔父，何人独向秋风归。

云间铁瓮近青天，缥缈飞甍百尺连。几番画角催红日，无事沧洲起白烟。

寒光万顷淡高秋，粉壁朱栏净客愁。晚月萧萧闻落叶，晴天历历数飞鸥。烟横绝岛疏难卷，月在平波莹不流。怀抱未忘知有处，且吟风笛醉沧洲。

万里松州对海门，苍亭缥缈出飞尘。东浮不碍三江下，北转无声百谷滨。月静秋纹收白縠，天横暮色变黄银。风流小谢千年外，解咏消愁更有人。

