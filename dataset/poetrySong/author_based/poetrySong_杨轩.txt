杨妃歌舞态，西子巧谗魂。利剑砍不断，余妖锺此根。光华日已盛，栏槛岂长存。寄语寻芳者，须知松柏尊。

妾家邓侯国，肯愧邯郸姝。世本富缯绮，娇爱比明珠。十五学组紃，未尝开户枢。十六失所适，姓名倾里闾。十七善歌舞，使君邀宴娱。自兹著乐府，不得同罗敷。凉温忽荏苒，屡接朝大夫。相欢不及情，何异逢路衢。昨日一见郎，目色曾不渝。结爱从此笃，暂隔犹恐疏。如何遂从官，去涉千里途。郎跨青骢马，妾乘白雪驹。送郎郎未远，别妾妾仍孤。不如水中鳞，双双依绿蒲。不如云间鹄，两两下平湖。鱼鸟尚可托，妾今谁与俱。去去约春华，终朝怨日赊。一心思君子，便拟见梅花。梅花几时吐，频掐阑干数。东风若见郎，重为歌金缕。

解照日月不照处，独明天地未明时。

