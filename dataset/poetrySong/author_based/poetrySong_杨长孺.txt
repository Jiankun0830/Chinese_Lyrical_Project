石更青白故兼新，字看由中总是真。毕子一生三百纸，楼公四句几千春。从来考古难题处，直到名流下笔亲。奄有山阴多宝藏，草庵外面更无人。

两年枉了鬓霜华，照管南人没一些。七百万钱都不要，脂膏留放小民家。

石门得得泊归舟，江水依依别故侯。拟把片香投赠汝，这回欲带忘来休。

与世长多忤，持身转觉孤。夤缘新齿舌，收拾老头颅。我已诃泷吏，君谁诵子虚。同归灯火读，家里石渠书。

覆羹真得皂囊书，锦水元来胜石渠。但宝银钩并铁画，何须玉带与金鱼。

面有忧民色，天知报国心。三年风月少，两鬓雪霜深。更莫留形迹，何曾废古今。不如随我去，相伴老山林。

三间破屋一床书，锦心绣口冰肌肤。自纫枯叶作袴襦，此君便是长须奴。

雪舟不肯半涂回，直到荒林意盛哉。篱菊苞时披宿雾，木犀香里绝纤埃。锦心绣口垂金薤，月露天浆贮玉杯。八十仙翁能许健，片云得得出巢来。

才入平园便有声，唐昌观里久知名。已堆玉盏分金粟，更插银花小翠罂。萝蔓春风藤薜长，山矾香气晋齐盟。世间百卉应无恨，不遇王公枉一生。

折来趁得未晨光，清露晞风带月凉。长叶剪刀廉不割，小花茉莉淡无香。稀疏略糁瑶台雪，升降常涵翠管浆。恰恨山中穷到骨，茨菰也遣入诗囊。

新来消息使人疑，一网如何尽去之。元祐祇今为绍圣，姬周嫠妇谩深悲。

世事昏昏酒正酣，苦言难药盗言甘。李庭男子真奇绝，便是吾乡小澹庵。

想像含消与接枝，英华集里脆香诗。外披翠羽中怀玉，嚼出清泉上满池。溢齿应餐多正好，堆盘尽饤老将宜。炎蒸时节还能洗，不是梨侯更有谁。

法眼三泓井，曹溪一滴泉。经秋杜宇血，遗老径山禅。衲子非常释，丛林别是天。诸方多少泪，分洒汝江边。

侍讲朱颜映白发，尚书野服接通衢。德星聚处人争看，画作两翁相见图。

孤根初作两枝荣，五朵终连独干明。看取松楸天瑞好，如何草木世人轻。春花秋叶垂千载，雁字鸰原了一生。孝友编中图画底，子孙忽自占清名。

仙李从来别有源，手提造化发生权。冰霜不到云间树，风日偏和雨外阡。四海几人传盛事，一家双美两臞仙。同生同死仍同纪，花萼犹应照九泉。

阴森古木石心栽，清澈寒溪镜面开。斗起孤峰三百尺，从今唤作小飞来。

拔地齐天可上不，倚岩危栈半空浮。偶然忆得垂堂戒，前猛还成新懦休。

地老天荒元子宅，烟霏雾结鲁公碑。

不浓不淡匀脂粉，半醉半醒媚雨风。

过眼一春春又夏，开残芍药更无花。

浅著燕支调淡粉，细将玛瑙碎铺茸。

灵均九畹应无此，福地三茅浪自夸。

平林常常谈俚蛮，玉山之产升金盘。其中一树断崖立，石乳荫根多岁寒。

一封无己帖，两首乐天诗。

清如玉壶冰，澹若朱弦瑟。

