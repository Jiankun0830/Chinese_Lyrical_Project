昔者吾夫子，浮海思乘桴。彼美鲁仲连，蹈海耻帝呼。寥寥千载间，此意霜月孤。而我欲涉海，夫岂夫子徒。长风吹我帆，高浪拍我舻。所愿鸥鸟同，浩荡烟中徂。

空山号朔风，烟火深夜寒。门掩忽自开，划然动双镮。倚崖数竿竹，戛击摧琅玕。落叶卷地起，高枝如人攀。谡谡听已远，复在窗户间。

寒滩远嘶月，遗响到岩壁。悠悠千古心，悄悄一卷易。灯微夜气分，星冷山露滴。危坐独何为，人间睡方黑。

黯淡是州城，川原一望平。天高众峰逼，人立片云生。拂石同僧坐，移筇避蚁行。岩阿有泉眼，不改旧时清。

跨浙远来瞰东极，禹穴云生海东碧。白玉空为越土尘，青山不改秦时色。越王台上几秋霜，秦皇楼边多夕阳。世事茫茫今复古，断烟衰草共凄凉。

山寒雨点半成雪，石冷泉流旋作冰。坐至夜分眠不得，荧然欲灭案头灯。

只隔中秋一夕间，蟾光应未少清寒。时人不会盈虚意，不到团圆不肯看。

酴醿花底当年事，夜雪模糊照石阑。北省今朝枝上雪，还揩病眼作花看。

