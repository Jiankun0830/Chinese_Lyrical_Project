古井谁复汲，古调谁复裁。玄鹤引清吭，万壑松风哀。彼美三株树，沆瀣{奭斗}琼台。吾宗大小山，正尔期不来。袖有明月珠，远遗马子才。江空山亦深，乃肯穿苍苔。妙悟玄中玄，使我心悠哉。有墙肩曹刘，无苑延邹枚。采薇雾失道，钓鳌风折桅。朔风无重裘，地炉拥寒灰。两穷相值遇，一笑聊参陪。白日苦无光，暖律何当回。持此将安归，令人心胆摧。吾闻三神山，缥缈连蓬莱。沧海正清浮，神仙亦崔嵬。归欤三隽朋，下界空飞埃。

读书避世喧，结庐五云表。淡薄足生涯，诘曲藏深杳。仰观红日近，俯视众山小。沧溟舞澎湃，云气度浩渺。乔松蔓翠萝，绝壁藏啼鸟。一派从天来，长练挂木杪。海鸥忘机智，峒蝶忙飞绕。亦知山房静，而被俗客扰。作诗寄殷勤，努力须壮少。他年腾踏去，蕙帐猿惊晓。

一片颓园生谷桑，惟余小圃占秋光。竹篱蔓引牵牛碧，野菜崇生苦藚黄。抱叶蝉喑枯树冷，衔花鹿去古台荒。兴亡往往关天数，搔首踌躇对夕阳。

