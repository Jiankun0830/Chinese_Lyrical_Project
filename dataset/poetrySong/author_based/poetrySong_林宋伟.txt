赤心许国自平时，见敌捐躯更不疑。权忌皋庸皆遁走，同时死难只青狮。

农父犁田出宝刀，铜花浸血冷侵毛。神锋懔懔冲星斗，未让丰城剑气高。

岁岁蒸尝九月期，西风笳鼓万人悲。山边走马神旗闪，父老齐呼太尉来。

两日经行旧战场，却来祠下谒堂堂。偷生诸将今何在，万古英灵独耿光。

春将新绿满郊原，喜逐双旌晓出关。初度麦畦行诘曲，却穿竹径俯潺湲。阴阴霁色催归骑，猎猎溪风醒醉颜。父老欢呼随幼稚，隔途争看使车还。

我不归耕却劝耕，下车且伴老农行。莱苗已过花才盛，桑叶方开葚早生。此去耕牛无暇日，新年啼鸟总懽声。定符贤守丰年愿，甘返田园老太平。

韩非老子俱同传，乞与时人子细看。

