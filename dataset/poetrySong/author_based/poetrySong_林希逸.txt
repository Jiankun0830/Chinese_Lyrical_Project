客子孤舟傍晓沙，隔江人说是京华。缘山一带烟笼树，中有王侯百万家。

旅泊秋将暮，行吟夜向中。独星明似月，重露冷于风。游历书何有，飞扬醉自雄。时闻边耗近，忧愤气填胸。

淮面如江春涨早，猎骑夜归城未锁。边头戍将惜官卑，举鞭怒指平安火。

紫金山前数尺雪，三十六洲明似月。夜来冲突人不知，但见官军刀带血。

古岭才成径，荒林间有家。柳眠腰袅娜，桑老骨槎牙。野麦三分草，山篱一半花。挟书来万里，飘泊负生涯。

塞北悲笳起，淮南古木疏。风高疑唳鹤，水落见叉鱼。俗仅传丹鼎，人谁问枕书。因吟招隠赋，久客自嗟嘘。

几度题书客未还，归鸿节节度乡关。遥知一纸平安字，慈母灯前阁泪看。

异俗逢钻燧，劳生叹转蓬。茅檐疏柳月，草地落花风。故国丘坟在，他乡祭祀同。奔驰真左计，归梦海云东。

阵阵花风送雨寒，心随风雨到乡关。遥知松柏山前路，今日邻人拜扫还。

倚郭维孤舟，漠漠见烟渚。水宿野鸟归，夜深邻人语。远客万斛愁，卧听姑苏雨。

古寺鸣锺罢，高林宿鸟忙。竹明风弄影，荷净露生香。月到中天小，星过野水长。江村人寂寂，败叶响银床。

野噪寒枝鹊，村归古寺僧。傍阶闻落叶，隔岸数残灯。月退频移席，潮高尚倚藤。江虚群籁息，人语近渔罾。

十年灯火若为情，一日箫笳有底声。惆怅门前旧时路，白头扶杖夜深行。

网山遗稿乐轩文，已矣今无识子云。千载何人按图问，犀斜南谷两荒坟。

晦庵南北象山西，道学年来入品题。可惜六经真脉络，红泉三世两幽栖。

帘幕低垂夜漏深，秋虫唧唧相悲吟。回纹织罢空弹泪，未必君心似妾心。

晴窗吾伊罢，风薄清昼永。陈编几废兴，适笑心自领。青精饭何味，车笠沸尘境。伫立共幽怀，虚檐疏竹影。

艺业难精最是诗，千差万别信难知。还须倒岳倾湫手，却有惊天动地时。鸟迹论书方古雅，龙媒入画始权奇。夷然便欲趣平淡，此法谁传我亦疑。

失身杯酒莫追尤，烂醉生涯尽自由。可倚何须鹦鹉赋，相逢且解骕骦裘。今无客入扬雄巷，终有人题李白楼。却笑三闾太憔悴，独醒犹作畔牢愁。

十日离家只四程，白云何处玉融青。溪声飒飒如风雨，独对寒灯咏鹡鸰。

古岭森森立万松，一株寒玉笑春风。恰如钓艇桐江客，画入云台剑佩中。

金莲学士起持衡，玉笋门生仅识名。一瓣心香双泪眼，半溪残日暮云横。

七香宝驾灵谁乞，双眼金针俗不存。世态如今机巧遍，堪将余技献天孙。

千载祇如此，回头迹便陈。嘘天遗故我，问月叹今人。客授长生诀，僧谈不坏身。未应痴准拟，且乐醉乡春。

真洪蒋魏继沦终，天肯忧人国欲空。众口生憎来论学，诸贤死不解和戎。良图已付悲歌外，旧恨祇留奏稿中。拟续八哀才思短，剩将双泪洒松风。

我生所敬涪江翁，知翁不独哦诗工。逍遥颇学漆园吏，下笔纵横法略同。自言锦机织锦手，兴寄每有离骚风。内篇外篇手分别，冥搜所到真奇绝。颉颃韩柳追庄骚，笔意尤工是晚节。两苏而下秦晁张，闭门觅句陈履常。当时姓名比明月，文莫如苏诗则黄。黔南日月老宾送，白头去作宜州梦。官楼家乘谁得之，那知珠玉无散遗。生前忍苦琢诗句，飘泊不忧无死处。今人更病语太奇，哀公不遇今犹故。

九折羊肠片纸间，机心觌面险于山。是非喻马一儒墨，得失争蜗两触蛮。危似楚兵临汉堑，急如齐客度秦关。良图邂逅何分别，莫诧争雄衣锦还。

积雨多妨喜晚晴，幽禽足足傍檐鸣。迎风远岸松声近，背日阴池树影明。亲有余年方赖禄，国无长算幸渝平。此生错料吾犹可，只恐风尘未肯清。

易言不动工夫密，书说惟微体段彰。仙谩有方求气母，禅非无见指心王。灵根本要行藏在，槁木宁于应感妨。一语何思千古训，莫言为陆背程张。

赖得人间念已灰，省身克己问参回。事随缘法安排去，病向根源点检来。布袜青鞋资懒散，笔床茶灶恣徘徊。偷忙不住提撕着，猛可投机亦俊哉。

逐字笺来学转难，逢人个个说曾颜。那知剥落皮毛处，不在流传口耳间。禅要自参求印可，仙须亲炼待丹还。卖花担上看桃李，此语吾今忆鹤山。

力学求心苦未安，蓬窗赖得小盘桓。醉知叉手矜持易，过似科头点检难。静定工夫忙里试，和平气象怒中看。亨涂失脚人何限，始信颜回乐一箪。

君从何处叩玄扃，耳学纷纷莫浪听。刬尽念头方近道，扫空注脚始明经。见闻日富祇尘积，涉历年深似酒醒。不必但疑禅背理，请君细读信心铭。

佛言法界惟心造，仙说还丹要想成。到得冰壶秋月处，轻轻拈出是功名。

当日筹边事偶蹉，追尤未已意云何。纵令君实谋时短，不道伊川好处多。

昔去京华此舣舟，老师含笑别江头。我今重向江头立，宿草伤心二十秋。

此是渊明向上人，少年早已谢簪绅。谈优雅号周禅客，意散宜称谢道民。书疏苦无多字数，岁时但觉两情亲。寒窗欠我煨炉语，久办青鞋拟乞身。

玉宇凌空耸，金书照夜明。墙深容竹迸，石古伴梅横。云接天章路，风传徼道声。非才叨儤直，愧见壁间名。

堂虚陡觉暮寒生，长乐疏锺缓转更。对烛已无词可草，拥炉时听闹皇城。

竹叶初闻似雨声，禁林未晓已通明。朱楼屈曲栏先湿，紫殿参差瓦欲平。冰砚笔随花片起，风檐幔点蕊珠轻。堂名不枉人间说，此际真如玉琢成。

空餐无补负公家，此志虽存鬓已华。每向客怀红踯躅，不贪郎对紫薇花。宽心可要流香酒，圆梦何须正焙茶。手板便还丞相去，吾侪活计只桑麻。

少日因贫强觅官，于今悔掷钓鱼竿。宫袍岂似陀尼暖，厩马何如款段安。准易莫教玄尚白，奏篇还要炳于丹。得归须谒严陵去，梦已先经七里滩。

君王分付为亲还，班路諠传忤要官。我但得归他不问，从来人道乞身难。

语戆情知忤要人，此心谋国不谋身。一麾得请天南去，出处应堪白老亲。

触暑登途众共猜，好风谁料逐帆开。天公应是怜行客，正忤炎官热属来。

芙蓉帐暖春觉迟，玉笛真人恣荒嬉。弄权宰相杨与李，老奴将军专北司。延秋门外目未睹，宫中但教霓裳舞。薛王沉醉寿王醒，天公自击催花鼓。锦鸡索鬭金笼疏，宝马登床伶走趋。只愁海棠睡不足，肯信渔阳有反书。青娥阿{女监}发种种，海上依然髻斜拥。游魂血污纵得归，不伴君王行蜀陇。周郎此笔妙殊常，琛台初见惜匆忙。重来把玩转烛许，十年去我春堂堂。按图雅欲谈遗事，西墅无人谁考异。少公锦卷长公题，共说少公各挥泪。

纷纷尘劫数河沙，玉雪风标共几家。可是人间清气少，却疑太半作梅花。

此礼今于古庶几，厖眉共席意依依。儿携竹笠翁藜杖，主带朝冠客布衣。饮不尽觞瓢挈去，食犹余胾叶包归。已分镂本随人看，闻说今年僻字稀。

忆在云深处，身曾侍紫宸。元无讲三昧，那得笔千钧。分赐茶犹在，批依墨尚新。汗颜恩莫报，窃禄谩娱亲。

先生隠几奴煨火，斜插疏枝破瓦尊。鹤梦未回更几转，吟时应是月黄昏。

眼前立是抱桥尸，悔不湔肠背后儿。洛度老胡闻血臭，汝虽合爪我攒眉。

寿王妃弄宁王笛，对面三郎背老伶。却恨马嵬西去路，无人吹出雨霖铃。

忆昔移居诗，在集篇篇好。就中语奇绝，最是涉与岛。谁欤作此图，题以杨通老。行行四五人，长短各有荷。瓢者帽且髯，席者头不裹。或牧而尚髫，或负而似跛。孟光衣颇宽，灵照袖亦拖。一儿解持棰，一儿才剪棰。处士独跨馿，牛乃背其媪。彼羊驱于前，彼猫肩于左。琴二荻篮双，生计亦甚夥。应嫌俗子知，必住深山可。低眉得何句，手卷岂其稿。若逢李十二，定复歌饭颗。薏苡或招谗，胡椒能惹祸。君子哉若人，万物备于我。

画意不画形，形胜意不足。正如九方皋，相马不相肉。此笔谁为之，缫藉以锦玉。一几共三人，弥明喜师服。赓酬夜何其，漏箭在银烛。谁如豕腹胀，谁作龙头缩。始胡为颉颃，末胡为屈伏。彼既鼻撩天，避席徒局束。去者俄翩然，二子睡正熟。奓户问童奴，晓云凄古木。质之昌黎篇，段段皆实录。用意岂不精，或者疑近俗。我闻文章家，同工而异曲。或如骏历险，千里在一蹙。或寸步不遗，句句必连属。在诗则乐天，在文则永叔。画品恐亦然，愿言宝此轴。毋使叹巧心，受嗤于拙目。

远山丛丛，远树蒙蒙。咫尺万里，江行其中。短长何岸，高低何峰。彼坻彼洔，彼瀑彼洪。晴岚乍豁，烟霭葱笼。或断或属，且淡且浓。尔崒奚寺，尔盘奚宫。或垣阴翳，或梁嵌空。有吠者厖，有樵者翁。危樯落碇，短棹掀蓬。往来异趣，寂动殊容。羃翠其庭，岂非卢鸿。略彴而渡，岂非龟蒙。昔我经行，云山万重。若淮南北，与江西东。亦蓑而雨，亦帽而风。乃今追惟，梦境相从。及此开卷，恍然昔同。谁居作者，造化论功。淹总其裔，熙成是宗。声闻九陛，既召而终。谓彼树白，谶其身穷。其然岂然，讯之天公。此名穹壤，畴曰不逢。

白头浪中碧眼胡，赤脚笑踏雁衔芦。太平寺主不知我，观音后身谁诳渠。是身如幻本来空，偶然游戏非神通。当年涉海向震旦，扁舟本与商胡同。君不见壶丘弟子御风飞，犹有所待周笑之。又不见横抛锡杖渡水僧，回瞻黄檗称大乘。此胡法器更奇在，何曾以此为圣解。萧郎不悟义不留，却要时人略惊怪。异时埋骨寄熊耳，万里西归提只履。忽从葱岭遇宋云，雅意依然今日是。此图谁笔面如活，客来却咏凌波袜。若将底事比渠侬，老胡暗中定羞杀。

曲阶倚杖行疏影，柳花度竹粘衣领。台根三两落残梅，时见幽禽窥野井。

梅花落尽柳将舒，池水冬深只尺余。亭欠扫除多败叶，园随高下长新蔬。典刑如在松加爱，意思相关草莫锄。庆朔堂前诗一首，旧碑元是后来书。

诗法如书法，临摹恐未真。宁为禅散圣，莫作婢夫人。士诧门中集，君留席上珍。苦吟应不厌，会见轧黄陈。

抗对公何勇，留芳泣血编。死能名百世，生不解千年。官岂云无长，吾诚耻独全。堂堂英烈在，遗像旧江边。

为吏常嗟七不堪，偷闲时到小池南。去来共浴凫千百，高下相呼鹊二三。春放新红梅点点，霜余旧绿草毵毵。云边数阵鸦归后，远树如山日半含。

浮世堪嗤似戏场，尘编无限记兴亡。百年不了窗明暗，一觉宁论夜短长。空谷老天休浩叹，今人古月谩相望。眼前翻覆祇如许，隠几何妨静炷香。

入夜新凉乍满襟，檐前花竹弄清阴。好时好日随缘住，非月非风得趣深。书到七篇偏有味，诗留千载待知音。从来一点圆明处，不是禅心是本心。

薤露曲，薤露歌，人生如露可奈何。如公九十鬓皤皤，有子百世名不磨。排奸直气贯羲娥，教忠蜚奏金銮坡。制书内出特旨褒，鱼跃白金绯染袍。径阪之门道日高，葵藿园中翁共哦。诸孙玉立春室和，生事以礼逾牲牢。公从诸仙游栏柯，送车千两山之阿。鸿章伐石质参轲，百年似此胜人多。翁归如蜕儿悲号，团栾一散顷兮俄。门人从今废蓼莪，事亲无足可奈何。事亲无足可奈何，薤露曲，薤露歌。

休放闲愁到酒边，眼前亏欠是良缘。六王才毕秦关失，二寇俱平晋社迁。月满一轮须渐破，屋留三瓦莫教全。谁名缺减人间世，虽道胡僧也自贤。

学问深功要不疑，空谈长笑晋人痴。渠侬眼纵明如月，知我何如我自知。

野店相依门向背，牧童对语岸东西。草枯白见樵成径，木落红随叶入溪。色有浅深峰远近，影无长短树高低。眼前好句闲收拾，归到书窗却自题。

老树菌生铺兔目，断蹊泥湿印牛蹄。山僧渡水双携履，野客归村独杖藜。群鸟争枝声上下，孤松夹涧影东西。行吟注意搜诗料，欲近前溪路忽迷。

生涯莫要问如何，且卧牛衣醉浊醪。仕已何妨三令尹，是非元自一东坡。拾遗儿去看鱼笱，廷尉门荒设雀罗。百卉不论红与紫，看花时少叶时多。

寒窗弄笔日娱嬉，品格高低问孰知。古貌古心空自许，散歌散传不能奇。但参言句禅差是，要入文章录却痴。谁道二郎吟可学，支颐摇膝笑龟儿。

人间逆境似难堪，涉历崎{山虚}我熟谙。早已知非如伯玉，误令入闹为图南。二娘子酒何妨醉，小厮儿禅只默参。试问先生缘底乐，坐观寒月照秋潭。

世味更尝百念轻，眼前何辱又何荣。宁教鬼解揶揄汝，不许人能驾驭卿。跃马卧龙皆梦事，焚香弄镜了余生。春残雨水差沾足，却愿从今米价平。

浮身长短梦，可见几英雄。不有遗编在，应随落叶空。中宵门外雪，一月坐间风。似此难传处，能言孰与同。

身外荣枯时与命，眼前好恶古犹今。不须指拟文章力，且要消除人我心。贫甚可无餐玉法，闲多好和玩珠吟。春残任待花饶笑，竹几蒲团味自深。

静退虽知趣味殊，终然习气未全除。有无对境宜俱遣，梦觉何时解一如。得力要须生处熟，用工最怕密中疏。莫教草草匆匆去，却恐从前枉读书。

分剂元无欠与余，化工最巧是乘除。壮怀何必风云入，净念须看露电如。玄在不妨雄拓落，诗成自笑甫狂疏。新来一事尤堪讶，眼已眵昏学草书。

今日与明朝，相寻仅顷刻。昨日不可追，便如千岁隔。长江汐且潮，孤月明又魄。真宰良自劳，人生况如客。锦衣岂云华，藜羹未为啬。俯仰去来今，升沉付一哑。卯酒六七分，武成二三策。晴窗乐自知，一镜虚中白。

当年瑞节庆虹流，冷落如今阅几秋。鼓腹遗民犹诧说，攀髯诸老更谁留。玉梅枝上春长在，金粟堆边云正愁。追记鹄袍陪拜日，晓风黄伞望宸旒。

畴昔多惭世网牵，收身幸早赋归田。四科人物皆高第，只学樊迟也自贤。

独立搔头晓未梳，喜看童仆理园蔬。汉儒不悟真消息，却下帘帷只读书。

郊迎犹待一番风，主相那能不愧容。纵道东还心事白，更须定洛乞明农。

岁计溪南数亩中，但将风雨祝天公。人生何必堂厨饭，米渗藜羹一饱同。

雨过高低水地平，扶犂野老续歌声。忧时莫问蓑衣谶，但看乌犍破晓耕。

轮舆盖轸及车弓，模写文奇是考工。农具因何却疏略，周公于此愧龟蒙。

拏舟早已向三韩，莫放天风解引还。九转黄芽先白雪，千年翠甗后红斑。棋无尽算仙犹著，性要全空佛未闲。得路不须愁险绝，看他脚力尽时山。

学道浑无力，纷纷梦未休。谁呼鹙与寂，莫订蝶为周。因想诚难诘，飞扬果自由。工夫何处是，勤看懒安牛。

溪上行吟山里应，山边闲步溪间影。每因人语识山声，却向溪光见人性。溪流自漱溪不喧，山鸟相呼山愈静。野鸡伏卵似养丹，睡鸭依芦如入定。人生何必学臞仙，我行自乐疑散圣。无人独赋溪山谣，山能远和溪能听。

南谷霜松老，伤哉一窖尘。学迂穷有鬼，诗在护无神。往日同参尽，残年入梦频。遗书谁挂眼，衣钵付何人。

溪翁结茅傍溪南，近山绕屋青如蓝。天垂四野云到地，千顷万顷罗松杉。着亭小小寄面势，往来万象窗中含。有时倚杖日未吐，但见云木朝相参。苍苍古木大百围，白云无心出复归。云无尽藏木不老，云木千载长依依。我醉呼云云不飞，风和万窍如埙箎。此时此景谁能画，既以名亭聊赋之。

故人千载隔幽明，昨夜踌躇过数更。握手不知为已死，掀髯犹更话无生。海山兜率归何乡，漳浦咸阳寤自惊。拥被长吟天未晓，满檐落月泪如倾。

来往松间不计年，学无进趣负师传。侯芭白发今能几，知付他谁守太玄。

身前枯槁似山僧，瓜葛虽存亦强名。料得九京还自喜，但将坟墓付诸生。

为道难言不著书，但知日用是根株。当筵自昔倾龙象，嗣法何人识马驹。六学即今皆剿说，一齐孤立可长吁。犀斜南谷穷愁骨，仙境能谈旧事无。

六十六翁衰久，四百四病更多。臂用火攻未可，心存水观如何。

虞监因书自苦，龙眠为画劳功。臂痛与渠相似，笔端愧我非工。

列子肘停杯水，吴生臂画圆光。此是病魔饶借，莫将妙手夸张。

逍遥而下是全书，渔父诸篇却不如。意外形容辞独至，句中脉络字无虚。机锋颇似禅三昧，根极祗求性一初。千古濠梁同会面，子真知我我知鱼。

见彻深微字字精，五千言在与谁明。事因借喻多成谤，经不分章况立名。数十有三元是一，道虚无实始为盈。苏云近佛非知老，老说长生佛不生。

庄列源流本一宗，微言妙趣不妨同。但知绝迹无行地，岂羡轻身可御风。二义乖违刘绝识，八篇参校湛何功。就中细细为分别，具眼应须许此翁。

千金求得自河间，此记尤奇似五官。文苦聱牙精识少，物穷纤悉辨名难。牙围以后图方见，口义于今缺不完。师说幸然无失坠，书成只恨鬓凋残。

青牛车后抱关翁，师已西游道却东。著论九篇今独在，命名一字古无同。不知身老传谁氏，可爱文奇似考工。博大真人庄所敬，寥寥千载想宗风。

少日无端苦学诗，倚楼面壁总成痴。断无子美惊人语，差似尧夫遣兴时。最上宗风埋没久，新来家数见闻知。吾生恐被师传误，自比灵云更不疑。

至学玄谈理最微，负门粗细有谁知。蛇生弓影心颠倒，马龁萁声梦转移。须信风幡元不动，能如水镜却无疵。咸经四字分明训，截断憧憧未感时。

以鸟养鸟尽性，惟虫能虫知天。万物与我为一，反身乐莫大焉。

羊螘不如鱼计，鸿鹄岂比雁谋。为问折腰五斗，何如散发扁舟。

杜鹃前身名宇，胡蝶梦境为周。至理但观物化，吾心自有天游。

醯鸡瓮中世界，蜘蛛网上天机。他心我心壹是，大知小知俱非。

蚯蚓两头是性，桃花一见不疑。了得葛藤三昧，却参芣苢诸诗。

非鱼知鱼谁乐，梦鹿得鹿谁诬。若与予也皆物，执而我之则愚。

应世只愁一著差，少曾苦学鬓今华。爱牛因见无伤也，喻马还非俱是耶。工苦从人夸腹稿，发明自我看心花。蝇头蜗角人间事，回首惊看似乱麻。

白云深处卧元英，莫问卿君与我卿。说向老禅成寐语，误他壮士为虚名。镂脂须信文徒巧，隔膜只愁性未明。空忍饥穷吟乐府，也疑太祝似心盲。

老去田翁多狎友，年来观主换新衔。缘溪竹杖时行散，面壁蒲团渐放参。休梦笔花寻砚滴，但看贝叶守灯龛。清朝越绋将修礼，留滞何妨似史谈。

非晋非唐落魄袍，人生行乐不知他。可曾痴说飞霞佩，那肯吟思叠雪罗。带眼减多癯已甚，布毛吹尽意如何。溪邻更有笭箵伴，时整蓑衣共缉莎。

初服能寻恨已迟，便如野鹿脱拘维。闲因解带迎风处，冻忆穿靴立雪时。老守渔蓑随分乐，古多蝉冕叹机危。不知穷苦哦诗相，破帽从前略似谁。

精神归阿堵，一点定如何。问景论蛇跗，吹毛笑鸟窠。鬓知谁甚似，音比旧尤讹。但拥维摩几，时时阅贝多。

儒冠能误甫，休忆早充宾。既得林间趣，甘为局外人。法书喜皇象，古画爱公麟。屡典衣偿直，因痴不恨贫。

新秧成段见连连，风弄轻柔雨后鲜。细出水如青缕线，平铺田似绿毛毡。国贫民困忧无日，身远心存冀有年。试问维鱼谁入梦，牧童三五涧头眠。

鞠育恩深愧老身，少营甘旨苦长贫。如今有酒空浇酹，对此伤心十一春。

松下殷勤奠献回，山房四望小徘徊。常年不似今年晚，待得花时过尽来。

岭路松阴好，归鞭为小停。苔封石面紫，藤络树身青。庵古无人住，蝉多过客听。少时文会处，近里有祠庭。

竹根墙下一灯龛，旧事伤心未易谈。十颂尚留禅髓在，诸方应作话头参。高情写入阳春调，远望吟思落日酣。魔种纷纷堪可笑，得君点破料知惭。

生死涂分久，追怀谩自伤。怜渠眉旧白，叹我发今黄。聚散萍来去，悲欢梦短长。纵能排遣尽，此日亦难忘。

连日非无数点飞，滨溪底见响舂机。甘霖君已吟成卷，炎赫吾方汗湿衣。雷邑未能均泽施，龙君可要逐方祈。笺天更仗伊谁力，外史臣惭似螘微。

布谷催耕叹雨干，诸贤欢咏我辛酸。瓢分不到田犹涸，琴化虽均天作难。底要岁遗三九食，但为民几一分宽。未县龙骨鱼无梦，那得新租上送官。

声华六馆压群雄，独坐皋比信国工。弟子三千徒共喜，法筵第一义尤公。我开荐口惭如愈，守自知名盍敬融。料得芹香留不住，会须班入大明宫。

晴云卷尽雨云飞，多谢元工已转机。恳切敷陈绿封事，殷勤持送紫霞衣。十连如佛仁均施，一念于民福可祈。秧马既闲青遍野，摇摇争弄晚风微。

少陵那肯缚微官，谩结陶庐杂市阛。五客昂藏图素壁，一翁偃蹇对青山。我因月忆人千里，公比云居僧半间。老去得闲应浪喜，何如未老已先闲。

恰喜长房儿纳妇，兰堦又报送麒麟。一夔四海名千载，三凤诸孙见七人。新缀锦绷饶献笑，賸留宝砚要分珍。太翁从此应投镊，却许貂金映鬓银。

旱余得雨又伤多，尘世因饥百种魔。便使有方能辟谷，我虽独乐奈人何。

喜雨还忧雨过多，人生可煞是多魔。事难恰好天谁问，天本无心可奈何。

含饴方乐燕嘉宾，画果犀钱胜擘麟。老凤递看雏凤好，犹龙行见共龙人。孙夸奇骨硗如玉，翁喜庞眉从以珍。产有万金谁敌此，他山何羡器车银。

幕画如兄有异才，岭南声价动诸台。登龙尾道呼班去，为鳄鱼州守印来。定有赏音相料理，何妨进卷小徘徊。遥知得意行吟处，傍柳堤看菡萏开。

夏半葵榴亦顿空，临池还未见芙蓉。花神也念翁岑寂，数本山丹着意红。

买石殷勤种水芝，主人欲速讶渠迟。朝来喜见芽如粟，点点青青上下枝。

救楮为谋意甚忠，人间岂不愿流通。未论子母权轻重，无奈官民价异同。产计高低藏自可，用难节缩出何穷。秤提须信无奇策，贱则因多少则穹。

学问功深笔砚灵，南来题咏遍吾闽。诗书礼乐宗元帅，俎豆衣冠友昔人。颜色如存满梁月，襟怀长想浴沂春。新成翚革添吟句，传入图经字字珍。

五老峰前草自灵，若为封裹入南闽。锦囊有句知难弟，玉帐多情寄野人。云脚似浮庐瀑雪，水痕堪鬭建溪春。龙团拜赐前身梦，得此烹尝胜食珍。

学苦功深老更癯，储闱一念许渠渠。抡才合作金闺彦，忠国无逾宝鼎书。未见龙图携处士，但闻狗监荐相如。明时主相求贤急，指日香名入诏除。

可人忽及门，莹骨清照胆。衔袖子何谦，拜手吾岂敢。于嗟泥尚蟠，有兴月可揽。何居欲困衡，迺尔蹈坎窞。万言蛹吐丝，一第髭摘颔。攀天桂非高，佳境蔗方啖。但思俗茫茫，颇怪云黯黯。顾我方厄穷，相看合凄惨。藿食恣酣饕，大羹鄙漓澹。甘守竹笭箵，畴忆盖菡萏。孤熊辈狸狌，芳卉杂葭菼。躏藉众靡怜，访求情易感。玉肆混琳珉，珍筵侣菹歜。岂伊厌葱珩，雅欲共藜糁。见𪾢失漉漉，闻雷嗟坎坎。俪笺价编琼，璆稿愤削椠。新知乍激昂，老我长顑颔。惟应旌翘翘，曾是御憯憯。期君骐骥骧，眇彼蜉蝣撼。层青富修程，坟索且玄览。

琼筵追补庆樗庵，寿宿荧荧耀斗南。诗胜卢仝酬马异，客无李四与张三。颜红鬓白国元老，眼赤腰黄世美谈。索和多惭供狗尾，公如大楚仆毛聃。

但喜僧歌不坏庵，可曾佞佛学和南。溪深却有鹂千百，城远何妨家两三。诗未能工多颣句，书无高论总常谈。身穷久欲逃名姓，任把秦儋作史聃。

底事虚聪里，长闻风雨声。史尝云蚁鬭，医却比蝉鸣。老纵聋何惜，愁因聒易生。道书疑太诞，如磬是丹成。

今年一旱热良苦，既雨才晴热如故。桔槔𫏐闲稍解忧，赤日当空蒸湿土。晚田切切更望霖，早禾已失十四五。溪泉渐涸众撮眉，老我垂头汗如雨。有身有患信可怜，亦既忧农还畏暑。

事师如父理云然，到底难忘讲席前。身在必忧惟忌日，义存虽死似生年。亲祠执奠疑容见，浅学孤恩枕膝传。长愧后生香一瓣，玉楼十二抵三千。

见师画像如师活，聚散如何呼又喝。似与不似吾不知，却是梦中青直裰。

多少醒人作寐语，异形同趣谁知汝。四头十足相枕眠，寒山拾得丰干虎。

生生化化果何如，物类虽殊气不殊。疏密尚留松脉理，嵁岩却是石肌肤。今身肯羡陈三品，往事堪羞秦大夫。𣃁药仙翁何处问，云根还似树根无。

身如孤鹤万缘空，吟得交情底许浓。我老学禅无长进，相逢却讲少陵宗。

闻说高人意已消，非坡谁解识参寥。何年共赋浮花雪，一棹清溪两岸苕。

赞画俱佳见似亲，殷勤远寄证前因。虽然说我梦中梦，却要知渠身外身。

星履班头跨锦鞯，乞身玉座赋归田。当行两制文章老，来处三壶功行仙。生比莱公过半月，占求尚父恰今年。先皇法从新皇忆，须落前衔拜榻前。

宸奎辉映画堂深，瑞旦华筵酒满斟。三凤七雏樽捧玉，双鱼九銙带横金。未须人诧耆英会，更看公求耄老箴。却此赵州行脚后，百三十岁主禅林。

华门鼠忧多唧唧，我贫不厌瓜牛窄。痴人虎视欲眈眈，我宁老守兔园册。莫愁龙具苦酸寒，等为蛇跗祇瞬息。试问蓝关马不前，何似金华羊可叱。娇羞已笑沐猴冠，卑栖那更争鸡食。掉头一任犬狺狺，掩耳莫听猪嚄嚄。

几译天西到海东，日沈犹射半空红。吟思益信人间小，海阔天高地水中。

天高地小水茫茫，取喻只如鸡子黄。西日既沉光倒射，天中还是水中光。

言多奇中邑人夸，得妙无过六十花。术学要须来处好，驰声贞观是渠家。

太白前身锦绣肠，字书搜尽入篇章。作归田赋辞兰省，取半山诗扁草堂。自拟百围庄散木，不夸五柞汉长杨。却愁金殿催班去，风舞槐龙影正凉。

狨鞍更合破花鞯，挥手归寻种玉田。琢句工如贾岛佛，引杯豪似翰林仙。作蝇头字无虚日，辞豹尾班不待年。活底寿星公即是，轻安尤胜古希前。

九袠筵开喜更深，金杯从客十分斟。新词岁岁歌县矢，回启人人得碎金。短韵岂堪勾白句，初心却似欠韩箴。如公总是书融化，椰腹多于汉学林。

野客相过坐马鞯，论谈大半是农田。生惭弧矢为男子，老脱簪裳似散仙。锦卷新词歌永日，茅檐小酌胜常年。痴因好佛蒙嗤诮，更敢夸张灵运前。

老去劬劳念转深，一樽聊尔可曾斟。中年为拙辞宫锦，晚岁虽贫笑汞金。破被与儿眠似铁，败毡留客坐如箴。多情曲意加题品，错比唐溪与晋林。

谁道林花不是鞯，山如奔马下平田。哦诗不记身投老，对酒犹狂兴欲仙。勾漏丹砂寻旧令，云安麹米问长年。如翁一事尤痴绝，醉却逃禅绣佛前。

胜败如棋阅世深，夏商犹尔况戈斟。痴人倚柱思全璧，达士挥锄不顾金。颖自忉{忄罗}宜愈传，酒何殃咎要皮箴。过从怕听闲言说，闻早移家避入林。

溪南溪北鸟相呼，听雨看云足自娱。不羡笔书黄纸尾，但吟诗撚白髭须。身谋只合交猿鹤，眼见浑如掷雉卢。堪笑少陵高自比，到头老大始知愚。

县知书卷饱撑肠，一倡殷勤十和章。茅卷三重怜杜屋，株高八九羡韩堂。利名谁信为缰锁，圣知人犹比桁杨。万事不如祇浩饮，葡萄切莫换西凉。

古树婆娑谁手种，有藤缠络似髯垂。但看窗草求溪意，自觉庭楸欠愈诗。才拙岂能酬郢曲，心降但合靡齐旗。吟渠却羡公家柞，短韵长篇句句奇。

春谷因榕费苦吟，为怜夹道绿阴阴。身藏岩涧风霜老，名入图经岁月深。北客未知题咏少，南州莫向字书寻。鶑啼庭叶曾留句，独有河东柳赏音。

本自无须学撚须，此于止观事何如。诗家格怕无僧字，圣处吟须读佛书。得趣藕花山下去，逃名枯木众中居。早梅咏得师谁是，见郑都官却问渠。

款乃溪干入听时，忽传新集到柴扉。自惭我老眠云惯，遥羡君吟弄月归。正始余音何寂寞，四灵苦思尽光辉。当行家数今谁是，消得渠侬论锦机。

美矣军咨议，元戎喜借留。吟多磨盾鼻，心久折刀头。梅日相求去，花时寄别愁。天风题石处，从此梦同游。

括要翁精训，君于翁又贤。吟工如射巧，稿富已刊传。资格宜分竹，功名早着鞭。从军诗更好，因雁寄溪边。

湖嵌散尽重堆叠，池碧堙多旋𣃁开。旧记幸存新入石，胜游端待可人来。

旧留岸柳千株老，新种池荷一度开。此是可翁题咏处，元戎领客喜同来。

石好岁深欧记在，雨多云为段游开。同门一士头如雪，许待龙图老子来。

碧油幢下诗书帅，吏案如山强拨开。领客雍容游郡圃，柳间松下步行来。

主人爱客情何厚，尽日移樽逐处开。古柏寒梅俱问讯，追思犹说海棠来。

清晨玉帐方违拜，一叶江干舣未开。多愧元戎怀旧雨，殷勤惜别袖诗来。

村居僻甚城闉远，避俗柴门久不开。忽漫出山归自喜，庞翁还谒恕翁来。

亭后千寻屴崱峰，亭前万里见晴空。山藏落照生新月，海涨轻涛带晚风。世事浮云变今古，客游镵石遍西东。近檐溜雨霜皮柏，却是渠曾识晦翁。

放眼久知亭外景，连朝苦恨雨昏昏。红飘落桂浑如雪，青失平林总是云。与世相忘真有道，休官曾不待移文。玉堂天上空回首，白发追寻我愧君。

清晓秋声枕上闻，倚栏顿觉失眵昏。潮分新水添池水，山放晴云换雨云。翠洗方壶如着色，稻摇平野自成文。荷枯菊少梅全未，风叶萧萧对竹君。

高枕松间石，如侬未易知。世情祇益睡，不是学希夷。

辞家何处附书归，纵猎何年投绁去。斯入咸阳机洛阳，料知黄耳嗤渠误。

生意草亦佳，可但莲菊好。富贵本何心，莫以色见我。

勘破鹏鸠事，人间百念消。茂先老自误，不记赋鹪鹩。

抛汝庵中菊，寻他楦上麟。休将穷达事，来语菊边人。

清班早见扬休立，自诡俄为九仞翔。教雨久霑儒馆下，屏星还照建溪傍。助行好事趋铃阁，课了康功向玉堂。禹锡文章终得力，吾侪觕细要更尝。

家年爱友相期久，注目云宵看凤翔。半刺暂烦书纸尾，一翁分守系篱傍。多携客上丹青阁，易事贤居夷白堂。更喜宦游逢乐地，户无贵籴稻新尝。

可人何事著斯名，知傍清泉筑小亭。遥想倚风看鹤鹤，更须和月掬泠泠。君于醉后流应漱，渠若来时舞不停。莫谩濯缨歌此水，会当冲翼上青冥。

解印南来久卸鞍，未甘遮日向长安。洪都别驾何廉取，斋殿除书果趣还。再入美传喧辇下，多情远别到溪干。才名藉甚如君少，此去应须立要班。

岁晚交亲久寂寥，明时賸喜入旌招。玉融名邑虽多士，橐从无人已四朝。我分长闲守龙具，君宜闻健侍鸡翘。从今出处分岐路，对月相思梦愈遥。

清晓焚香罢，书窗只自娱。时为五禽戏，闲看六牛图。遁世元无闷，衰年不厌癯。围棋三稚子，夜夜笑翁输。

白醉吟翁颇似痴，当仁一见却无疑。但寻来处知归处，莫把迷时待悟时。风过更看云不尽，潮生长与月相随。海山此趣谁能会，也是禅关也是诗。

旧游人物转头空，此地重来恨不穷。闻笛久怀中散氏，对床仅有小苏公。门前旋辟园池好，壁上芳题子侄同。尤喜芝兰书种茂，迎门欢笑挹溪翁。

忆昔从容陪燕几，别来岑寂守渔蓑。论谈苦羡江河决，离索深惭岁月磨。觌面难逢善知识，钝根空比老禅和。当时言语何曾会，路滑山高敢再过。

学荒久欠亲谈麈，居僻谁同理钓蓑。砂欲作糜那解饱，砖难成镜只空磨。出乘雪兴思安道，归逐风吟笑志和。赖有先生前约在，扫门直候愈轩过。

邻居前此未相闻，到手新编喜得君。一事更令人动念，曾吟诗谒网山坟。

涉世才深误转深，鬓毛赢得雪霜侵。人多痴到未来劫，禅要空无见在心。昼暖枕书高鼾睡，夜长樽酒纵狂吟。花开花落春何意，潮去潮来古即今。

此心无著自超然，麤粝随宜醉即眠。喜读佛书非佞佛，赋游仙曲岂求仙。涪翁语忌随人后，康节图看到画前。老书蓬窗聊尔耳，何曾敢道慕诸贤。

云收风止晚晴初，池减波痕见绿蒲。鹭入田行如数步，鸦随林去似相呼。赋形宇宙真如寄，息意林泉不是迂。疏柳欲黄枫渐赤，来今去古几荣枯。

事业心期在汉廷，师生莫讶共斋名。当年取履封留者，入梦祇因住谷城。

我既题斋扁，堂名却又同。进思臣职分，意慕世宗工。欲问传心法，无如尽己功。游杨朱吕后，先且学忠公。

终岁吾伊祇自苦，多生习气未全除。却嫌俗态骚骚尔，宁作闲民皞皞如。肯羡孔光灵寿杖，且烧韩愈送穷车。一编受用床头易，却似忘筌已得鱼。

苦恋庭闱戏彩衣，其言虽讷未全非。旁人竞喜广长舌，之子还如杜德机。他日必多麟抱送，妙年肯叹雉孤飞。但能寡过何妨拙，却恨乡闾识者稀。

好读书多昼苦短，细行历到岁其除。无端竹雨萧萧下，可奈松风谡谡如。更仆诗来几满箧，过门约在待安车。大寒不出空回首，何日同观濠上鱼。

白发余生甘寂寞，丹书微累幸蠲除。天留老眼谅人只，云本无心于我如。千岁不知棋几局，二乘且论宝三车。香山见彻人间事，断道为龙苦似鱼。

衡茅有客同欢笑，径草呼童旋刬除。𥬠酒熟迟聊酤我，藜羹生怕有卷如。夜长不必论升斗，岁晚能忘誓笠车。邻舍多情还解事，频分野菜馈生鱼。

不羡新雕绣毂驰，不嫌自织草衣披。谈禅客至眼俱碧，联句人来髻似椎。愁绝只凭杯遣兴，意行全藉杖扶衰。旧游历历天南北，梦不能忘随所之。

邑以滩名处处同，此滩加似打头风。吟多正恐招穷鬼，怨作无端谤杀公。怒欲怀砖嗟薄俗，义为全璧赖宗工。衡寒溪上携琴去，羞涩囊如子美空。

奴去看鱼笱，儿寻射鸭弓。养疴三径里，取友一溪中。日苦经檐短，天如罩野穹。过从人绝少，访问愧春翁。

星晓有残月，明明挂一弓。四天垂野外，万象蓄山中。水动知冰薄，林疏见谷穹。傍人应比我，观物邵家翁。

齐物书非放，师传自子弓。人多谈稷下，我独守环中。道贵身无贱，名高位莫穹。元和虽五相，千载一渔翁。

休忆朝携香满袖，从教人画雪披蓑。诗狂黄鹤楼堪碎，颂美浯溪石欲磨。安得谷论肥定武，却嗤甫贵瘦光和。老痴只弄穷生活，散帙多闻暮鸟过。

洛下玄功须究意，人间杂念早消除。才情向老无多许，梦觉何时解一如。失马塞翁云得马，数车柱史论无车。浮生宠辱浑闲事，胜负真如射{扌翕}鱼。

茅檐喜得第三孙，草草团栾笑语温。晚菊客贻黄似盖，新𥬠儿喜绿盈樽。生涯素薄书差富，旧物能留砚仅存。儒级传来方四叶，九龙入梦始曾门。

多生已被禅勾引，万事祇凭酒破除。节物变衰黄落矣，儒功寡要白纷如。怀贤疑似渴司马，避俗佯为聩仲车。好友年来吟骤进，相逢何日语姬鱼。

何曾问柳与寻花，访友轻车到海涯。少为梅吟看倒挂，会须木𫗥出褒斜。霜寒尽夜同煨芋，月过残星似撒沙。村落常时无此客，多陪僧话送年华。

天放寒梅三两花，殷勤妆点淡生涯。巡檐索笑忘霜冷，倚树长吟待月斜。君去定趋丹凤阙，我闲但占白鸥沙。孤山好处空回首，典祀何时到玉华。

岸帻冲寒嗅雪花，兴随云远到天涯。月知玉斧修成近，星伴银潢左界斜。佳客过从聊把酒，浮生聚散似团沙。新吟何日重商榷，苦学无功鬓已华。

意马难调系更驰，空沙莫为拣金披。忘机每笑棋争局，爱礼时看斋白椎。正月书因王不竞，变风作为教先衰。圣朝可托狂歌乐，况有羊何共和之。

贫惯人人嗤不管，老惭幼幼念难除。有孙何必位为喜，戏父谁云翁不如。夫子忘年容撰屦，长文何日抱随车。殷勤好伴腰镰叟，莫学娇痴女觅鱼。

耐久声名参古柏，绝清词翰赋薇花。几闻人似南都老，再有公生朔党家。题扁不渐名铁壁，持荷更合侍金华。元城志业须翁了，推美还看入制麻。

泰畤钦柴已庆成，金鸡赦下是兹辰。百官班立楼前拜，万岁嵩呼竿上人。正喜含饴看稚子，还叨祭泽及微臣。老逢嗣圣征前梦，三十年前岁在寅。

麦垅高低一样青，淡云笼昼雨丝轻。梅花烂漫开将尽，松叶稀疏落又生。遥企钧天知梦断，欣闻玉陛庆熙成。人人尽说新年好，除夕无风岁旦晴。

岁阳更始财三日，辇路归来第四春。野菜旋挑丝未细，村醪浅酌酿差醇。团栾弟侄何妨笑，淡薄杯盘莫厌贫。却忆先朝供帖子，伤心白发旧词臣。

菊种虽殊多短短，忽传一种自比邻。围过十尺高七尺，开到初春始小春。团比盖擎身极瘦，碎如金散色常新。梅时得此真奇绝，更有清香细袭人。

朗诵乌栖曲数终，乾坤何事老英雄。纵令经有千名佛，敢道诗无两放翁。九万里风来海外，二三更月到天中。便教挽得银河下，今古闲愁洗不空。

晨起喧喧暮自栖，梦回每每当闻鸡。有渠何用门前客，廷尉当年见处低。

几载空拳把疏头，新成楼阁石山幽。未忘嘱付樗居士，送紫云师紫帽游。

师知缘熟向温陵，骑虎仙翁现化身。袖有先容应得力，阳岩佛地位中人。

雨后欣欣绿万丛，怜渠叶叶但焦红。旁人莫作荣枯看，时节因缘各不同。

儿正痴时赖母贤，如今满镜白于绵。可堪远日思存日，更向衰年忆幼年。嫠早独携三稚子，世贫能有几硗田。书灯督课无虚夕，曾解衣还束脯钱。

世事年来百色难，沉思触目是忧端。田家仰麦嗟伤雨，海市无鲜为苦寒。楮欲秤提官自抑，苗多走弄吏尤奸。身逢昭代还如此，独喜三边虑少宽。

风流不羡三学士，衰退甘为一腐儒。嗜古心痴迷黑鬼，养生胎息学玄夫。兴阑日下新吟少，静胜年来杂梦无。醉后枕书时鼾睡，长孙唤醒小孙扶。

毛虫虽小著仙籍，云渠千岁皆化白。中山山中衣褐徒，生长何年换颜色。岂其孕育自卯宫，又是金公付精魄。渠宗学孔非学朱，拔毛不蕲供书册。老蒙将军纵猎时，遁向何方为窟宅。纷纷尔后更几秦，避世甘心餐苦柏。明时作意始出来，五岳遍游无定迹。多生曾识六一仙，知道琅琊有新刻。要寻此碑龟与螭，何事乃被滁人得。滁人知渠慕醉翁，翁归已在云霞中。期翁千岁亦如汝，殷勤远致提金笼。传夸瑞物遍都邑，倡和千篇模写工。翁携入直金銮殿，渠应自比广寒宫。寄声树下𢭏药者，汝伴嫦娥我伴公。

新吟度度到溪庵，讽咏铿鍧似雅南。笔健称雄一当百，韵严苦和二生三。舍襄阳外无新语，除谪仙来可剧谈。觌面犹龙谁复识，杏坛人在庶知聃。

伊昔营此窗，眼前颇有趣。往来多胜流，必和壁间句。人事一凄凉，窗亦不如故。旧诗无一存，谁复闯其户。新来改作之，好景欣再遇。清溪漾浅流，长松列古路。高下见青山，浓淡云来去。西斋平远名，移以扁其处。我闼纳八荒，令人心领悟。星垂平野诗，云征远游赋。倚栏拍手歌，百盏吸琼露。

衰懒如僧不出庵，雨晴春又遍溪南。周天日度一日一，初夜月生三月三。还丹只是安乐法，虚白应难容易谈。最喜无名公自传，何须儒学记齐聃。

浮沉上下一虚舟，久喜身心得自由。知我要须高着眼，逢人多是懒抬头。诗名遣兴元非兴，酒道消愁有底愁。学圣玄宗总如许，莫疑老子习单修。

梅隠多留誉，花残乍语违。慈空县棒在，廉得荐书归。好是家声著，贤如柱史稀。清时衡尺定，着意称传衣。

南郡谈经得誉还，久知言行有防坛。合从金帖毡书后，便入宫花院柳间。雅抱清如漉明月，俗情险甚渡扬澜。殷勤话旧溪干去，好友相期向道山。

龙去拔髯嗟帝远，鹤归留语笑人非。庞涓死怨悲题树，豫让酬恩喜击衣。

胥驾鲸来潮上下，羲鞭乌急日西东。万世不竭棰取半，一是无穷枢得中。

吟清字字使人冰，惠我多于锡百朋。照破尘心如镜镜，续传诗派似灯灯。句工可信堪呈佛，格老谁嗤要惹僧。但把功名付篇什，莫论青竹几人登。

宫衣我已换禅衣，读得狐书颇造微。晚岁斗思蓬□去，早年浪夺锦标归。多生自苦滔滔是，一悟应知念念非。投老但留诗癖在，羡君珠玉入毫挥。

半春常值雨，人叹久难禁。桥断溪仍涨，秧寒水更深。老天因底漏，无日不重阴。兀坐凭谁诉，愁多只自吟。

早岁耽诗学乐轩，如今霜鬓作吟仙。回思同舍二三子，几见生朝七十筵。竺岭佛来争四日，崆峒人在更千年。称觞岂必缠头锦，醉舞何妨共醵钱。

学问功深道得民，但曾补处誉俱新。来为闽岭诗书帅，归作甘泉侍从臣。政剧不辞身自苦，施多却似郡非贫。前贤好事推行遍，玉帐如今有几人。

猎猎江滨万彩旗，恋恩非止送公时。贤如司马家求像，教比文翁学有祠。半月趣行三被旨，残年惜别两攒眉。东南民力闽尤困，到日论思首及之。

七聚人人苦恋行，吾乡一事更关情。郡贫已极民县罄，岁计祇于寺取盈。官要板曹宽未许，闽无保障害非轻。扶持有意公还去，条约春初恰讲明。

公来植纛我扶犂，苦忆京尘判袂时。墀下一回樵服谒，溪干几度锦笺贻。去思定有爱棠集，恋别空吟折柳诗。梅子正黄晴又雨，风樯语燕梦追随。

君王玉节选非轻，远部何如乡部荣。得志可酬公学问，用人如此世清明。名犹高似南州士，性本刚于东海生。振廪岂应烦此老，论思便合向西清。

鲲横学海孰知修，万卷胸中古索丘。滂喜澄清真有志，籍违礼法亦如雠。发棠事亟聊行锦，活国忠存待借筹。圣要直臣流俗惮，会须览镜说韩休。

柴车本不羡华轩，吟苦何妨浪号仙。扶老底须九节杖，欢呼还费一金筵。正闻僧去坐长夏，那得君来论大年。会面苦难辰去速，柳绵飞尽见荷钱。

得君诗一卷，自命曰深居。苦爱惊人句，多惭寄我书。绝知吟可老，更问法何如。叟已忘言久，离钩正待鱼。

伊昔君居里，宗师有大贤。字尝疑吕哑，诗怕为杨颠。堪恨梁颓久，祇余棹曲传。要令吟律细，但学紫阳仙。

集编名甚雅，之子信吟徒。不是綦闻籁，应如惠据梧。但令鸣中律，何用句成图。蝇蚓嗤时辈，能联石鼎无。

一春苦淋漓，既晴差自喜。四郊遽如壑，晴日共能几。人言山雨骤，每点大如指。新秧过半空，农泣向妻子。今年种如金，典质到衣被。忍饥事犂锄，岂料今乃尔。一饱强营营，天公难指拟。先淫后必涸，我虑非止此。可奈漫空云，如墨来未已。长宵欹枕听，揽衣四五起。滴碎愁人心，不滴愁人耳。

柔条细叶绿层层，盘结何工岂易然。绕竹似藤浑似草，开花如菊却名莲。知渠耐看令人喜，入我新吟与世传。性分本同无细大，休夸太乙叶为船。

清晓奴传事异常，白浮碧瓦遍银床。正愁炎夏多淫雨，那更阳秋记陨霜。我为太和思保合，谁知小雅赋忧伤。中朝定有更生疏，野老空添雪鬓长。

翁季能贤有月评，频年相与愧深情。三文书舍新求友，六馆英流喜得兄。秋赋屡曾飞祢墨，夜寒未肯舍韩檠。殷勤拭目看双凤，同向龙飞榜策名。

百尺刘墙未易窥，笔无尽思信瑰奇。早闻大字书毡墨，肯为三文坐虎皮。注脚根株谈未了，状头名第久相期。锦衣归后如相访，却要重论芣苢诗。

已喜尘缘断，虽然未尽闲。笔因求字秃，烛为检书悭。可愧家牢落，难辞客往还。苦须穷壁观，除却住云间。

时难禁酷暑，晚喜动凉飔。已饮阿连去，仍招欢伯来。数根煮芦服，一酌热茅柴。睡到窗明足，摩挲醉眼开。

好友怜余渴饮溪，醲香每月入缄题。分无内库黄封赐，似有孤山赤帮支。把盏惭非浆玛瑙，倾瓶尤胜碧玻璃。三升美酝何须恋，绩也当年可煞痴。

幞被当年去省房，村沽空忆御流香。花城不靳分新酿，应笑三升恋帝乡。

入斝浑如琥珀红，谁家酿法似渠工。为怜渔父鸣鞭送，尽有醒人羡醉翁。

少别溪干去，于今识者稀。腰包留一钵，顶相称三衣。未得逢渔住，还如化鹤归。马驹江上有，着意访禅机。

一派清流绕屋长，阴阴古木隔修墙。枯梅照水横疏影，新竹摇风送细香。诸老旧游如洛社，百年陈迹有溪堂。扁题祖笔真奇绝，𥩟立沈吟两鬓霜。

知子吟情美，工于学选诗。音惟追正始，派不入旁支。谢句人难梦，锺评世有谁。匆匆酬雅意，勘辨待他时。

求齐若拙瑟徒工，已谢孙刘不作公。抛却巢由思稷契，许身却笑杜陵翁。

谈玄要似蜜中边，末学纷纷纸上传。击竹卷帘如未会，要无疑去待馿年。

衰翁分已绝尘缘，自和新诗醉击辕。不是灯灯相照者，个中消息也难言。

艺业虽多蜕不工，差头分付是天公。之乎者也成何事，却是天公误此翁。

白发攒眉住道边，钱荒籴贵怕人传。溪干早稻垂头久，次第今年似有年。

少小田家有熟缘，自骑牛背赋犂辕。闲思耒耜经高古，朗诵龟蒙数百言。

天公时放火前芽，胜似优昙一度花。修贡𫏐烦铁壁老，多情分到玉川家。帝畴使事催班近，仆守诗穷任鬓华。八椀能令风两腋，底须餐菊饭胡麻。

雨患先淫后必悭，春来数月为眉攒。如今早稻黄几遍，却怕收时雨未干。

春雨伤多众虑深，那知六月似梅霖。天公事事俱难准，扫尽闲愁信意吟。

半空如墨半空明，乱洒斜飘却又晴。细柳墙边飞拂拂，随风不住带蝉鸣。

九龙山外筑祠宫，崇祀三师敬则同。此礼独行秋远日，身曾逮事乐轩翁。

明星落处是溪边，回首如今四十年。清晓深衣来会拜，人无少长识师传。

在三之义父师均，往事追怀等念亲。当日西轩同社友，相看白发只三人。

卜筑虽殚岁月勤，事于州县不相闻。祠田更拟图升斗，要与春秋祭二分。

君住壶山参请遍，樗翁却似岭松孤。学如禅派求沩仰，师比医宗要扁俞。到此几尝名谱荔，归欤独忆故家鲈。我惭九曲身遥领，空诵仙经说黍珠。

意散久知流不竞，交穷甘与月同孤。酣歌斫地凭谁听，心事笺天恐未俞。何必红云班立鹄，只愁赤壁网无鲈。身名自要分轻重，人世多惭弹雀珠。

远使殷勤访草堂，见书已似饱琼浆。曾叨独乐园中赐，犹寄端明谱外香。珍重朱篮分五品，衰残白发喜初尝。灯前把玩如珠颗，强忍馋涎且庋藏。

画如禅有派，此派自公麟。试我银丝发，幻渠金色身。淡无脂粉气，清与雪霜邻。具眼须珍惜，休将示俗人。

连日祇愁穗落空，松飘竹断似飞蓬。喜看密密漫天雨，止得萧萧卷地风。俭岁久难禁贵籴，早秋今幸有全功。田家更仰冬收好，倚柱攒眉祝化工。

早秋凉夜那无酒，明月清风不用钱。重露正随松叶下，飞星忽过柳梢前。骑鲸昔有李十二，控鹤今无员半千。头白如绵空醉舞，歌长意远有谁怜。

万事信前缘，陶窗稳醉眠。笑他名下士，底似饮中仙。乐在身何羡，闲多性所便。不穷能有几，试数昔诸贤。

秋来余暑未能清，夜久凉因露气生。星影渐微斜汉落，月华欲上半空明。人间寒燠能无变，世事更尝孰与评。不鼓昭文深有意，宫商才动几亏成。

乾坤不毁易宁熄，风月常新诗岂亡。可但功名须久远，也知道味更深长。留题底要穷东野，取友何如贤季方。料得对床吟乐处，平章欧蔡到程张。

梅有幽人骨，兰如处子姿。二者岂不贵，清矣仁未知。美哉水芙蓉，百花谁庶几。可爱非可狎，不癯亦不肥。充然德之容，莹矣仙之肌。芬芳不容挹，既远而有遗。洛阳妖艳品，红紫薄易萎。东篱败坏相，著枝黏如{米离}。此花虽已落，泛泛看红衣。有房如栗玉，尚以金丝围。吟玩苦不足，赋予何其奇。因思爱莲说，稽首百世师。非汝溪不爱，非溪不汝宜。何人斯取斯，有道者似之。

车轮到处碾成尘，苦乐伊谁见得真。蚁聚万缘皆假合，驹阴千载几新陈。虽云入息非出息，或说前身有后身。此事谩然成诤论，且看古月照今人。

玉水何从记，工因卞璞求。若非藏异宝，那得有方流。远派来玄圃，潜珍向某洲。璧沉疑月在，斗折认波浮。山鬼休持献，江神不暗投。磬襄何入海，应为访鸣球。

阁为山名紫，松依水更青。僧谈畴昔事，我记始初经。败壁题仍在，臞轩唤不醒。个中安稳住，但要主人惺。

赤眚因何久未除，客来多为荔分疏。苦云牛背寒光减，病在蝇头细字书。老学常时资共订，诗筒两月顿成虚。人间未有医龙手，梦索仙翁拟访渠。

清晓沉思自点头，年将八十又何求。便令鸱阁扶鸠杖，底似渔矶弄钓舟。邓禹不妨嗤寂寂，司空自信合休休。年来点校书多在，但嘱儿曹着意收。

诗来已似风敲竹，饤巧还如雪糁花。便把菊杯邀酒伴，谁将糕字问吟家。独怜卷上文成锦，却守琴边鬓欲华。饱听溪干人颂咏，凫归早早进三麻。

自得生涯一室中，不于牛斗问穷通。傍闲婚嫁先时了，随分衣冠与世同。伊昔阿奴俱养母，如今予季亦成翁。相看各喜贫强健，对菊休辞酒盏空。

长年冷淡似难堪，自比荣期乐有三。就书卷中时借问，除杯酒外老何耽。定知丹桂还儿折，且把黄花对我簪。好趁月明来痛饮，不妨握手共迂谈。

访我溪干住，蕉衣换袷衣。甘同蔬饭久，饮了菊杯归。论药方书熟，修丹咽息微。浴冰还啜火，此事世应稀。

于鱼于蚁皆非计，为马为牛一任呼。文字要须心自肯，功名只怕命元无。痴人底信高僧黠，俗士从嗤我辈迂。老作凡夫差了事，得闲不厌弄心珠。

学必苦心非易事，世多抵掌是痴谈。评量人到九分九，指拟天穷三十三。彻底书须随字解，造微诗要似禅参。眼前定与谁商榷，忽谩狂吟付一酣。

黄花未有红花尽，秋思撩人欲上眉。耕不逢年难靠笔，穷知有命错冤诗。旋沽来酒聊供客，留读残书要付儿。犹向醉时歌衮衮，少陵虽老有些痴。

生涯太极一图中，白鶂犹鸣上下风。蚁穴蜂房人世是，鸩媒鸠妇性情同。谁家不欠儿孙债，缘法还归造化功。月下有书何日定，一门三见线牵红。

故心人在贻书及，秃鬓翁惭信道痴。千卷一琴甘隠矣，五穷三揖喜延之。空山賸拟藏书去，好景祇愁得句迟。倚杖看云陶处士，乐夫天命又何疑。

涉世才深误转深，鬓毛赢得雪霜侵。人多痴到未来劫，禅要空无见在心。昼暖枕书高鼾睡，夜长樽酒纵狂吟。花开花落春何意，潮去潮来古即今。

目断千山嗟宿草，言犹在耳奈从何。文人纵有诗人少，侠气不如道气多。哲匠久埋泉下骨，吟徒今似法中魔。吾非具眼空饶舌，自掩柴扉适意歌。

痴翁痴处苦难言，半似禅宗半似仙。适意酒杯中味道，寄心诗句里参玄。虽然也作人间梦，但觉元无俗下缘。剩把残编消日子，不妨吟罢枕书眠。

少时攻苦已成翁，学似无功亦有功。身外事皆随顺去，人间念已扫除空。痴儿莫指第二月，快士休夸九万风。世界虽然许空阔，等闲分付酒杯中。

一别三秋喜我过，旧游如说梦南柯。功名会上前缘薄，灯火社中遗恨多。几劫曾为诗法眷，两鳏堪号俗禅和。相看未久匆匆去，可奈能吟不饮何。

静看历推移，天公巧孰知。朔先旬日改，冬早小春迟。袖手闲中老，欢颜乳下儿。小窗残稿在，续纸旋抄诗。

身外无余念，残年守旧书。窗先寒日补，园趁小春锄。边耗多疑信，邮传久缺疏。往来南北客，时得问何如。

寒鸥归尽暮烟生，野草墙根络纬鸣。岭外斜河双派入，帘前新月半轮明。厉阶莫甚董狐笔，避世宁随桀溺耕。尧舜不惊祇爱酒，痴人往往笑长庚。

无端对酒忽愁生，酒欲浇愁愁未平。老我厄穷如子美，故人忧病似丘明。常时交讯无虚日，每日迂谈尽五更。手简近来儿代作，得公手简若为情。

炎炎翕翕何关我，是是非非厌听人。莫谩揣摩当世事，且须康济自家身。囊空米尽挨排去，菊老梅迟问讯频。南北尚留书债在，未能痛绝为情亲。

晓呼儿读新诗草，昼引孙看槁叶莲。但得天教闲度日，休将星算小行年。耐饥不管尘生甑，啬算犹存纸裹钱。一事近来堪自笑，关心数月为桥缘。

涉世还须着眼高，尘浮浪汩世滔滔。功名纵似秋风客，见解何如春梦婆。握手纵谈抛我去，关心往事闷人多。西轩旧友今余几，掩卷长吟叹逝波。

曾向山巅望海涛，远村簇簇树如蒿。炊烟不尽愁不尽，立处愈高见愈高。追记壁题才一句，同游沤聚惜诸豪。等闲试足成章在，却叹吟时鬓未毛。

三载抡材棘屋中，不知老尽几英雄。争先谁是穿杨妙，偶得依然拾芥同。众噪似狂俄寂寂，捷传未定愈忡忡。人间万事皆儿戏，注目长空送暮鸿。

半空浓碧云成峤，上有明霞如野烧。绿田黄犬吠行人，白鸟青林送残照。连朝毒热胜三庚，万木号风无一窍。松间散步信意吟，安得孙登与长啸。

千古兴亡大略同，自为儿戏是天公。人如流水浮云去，事落残编断简中。已分尘埃嗟齿发，休将点画污心胸。香严喜把经遮眼，悟处虽高性未空。

禅学元非妄诋诃，声前句后总成魔。本来性即虚空是，自障尘因闻见多。过眼皆如云不住，举头但看月如何。传灯诸老还痴绝，只玩心珠底用歌。

求之有道果何如，莫信邹书恐自愚。生怕不祥如跃冶，底曾大叫肯成卢。言禅尚要空诸有，定分谁能得所无。却喜天公最公处，人人可索是玄珠。

万安桥北破僧坊，追数梁题岁月长。师祖碑残微有字，世尊炉在久无香。虾蟆撞破青苔去，龙象凄凉宿草荒。四壁不留风雨入，仅余一衲住空廊。

前朝旧事怕追寻，欹枕更长忽上心。七贵五侯俱梦断，一翁六士谩愁吟。雪歌黄竹游何邈，云叫苍梧恨更深。再割铅刀尤可叹，白头赢得泪沾襟。

心有灵渊性有天，得渠乐处自难言。谁传仙去曾骑鲤，况说南征看跕鸢。

圣师知远又知微，率性而修教迪彝。物性高高还下下，与渠相赏莫相违。

六爻万象理俱陈，物物皆诚在反身。飞鸟音遗鱼信及，中庸尽性易穷神。

梦如为鸟何妨乐，计得于鱼底是愚。化化生生机在目，紫阳深意注阴符。

有我何能与物亲，物无非我学方淳。不知目送飞鸿者，何似观鱼濠上人。

跃跃飞飞共太虚，痴人底解见遗余。师传吃紧知何处，乐在中心不在书。

万善皆由一念基，学能自悟不妨迟。得他渊默天游处，何异抠衣侍子思。

年玩新编比碎金，知君风月满清襟。才高欲进竿头步，兴到还磨盾鼻吟。字有三千何日奏，稿留五七已年深。汉廷射策无苏李，千载河梁是正音。

星省论文久，追思去日饶。同趋花底路，执别柳边桥。我已甘肥遁，公还惜髀消。新诗时见寄，莫怕雁程遥。

白发溪干住，虽贫买竹饶。名惭五云吏，梦断七星桥。烹鲤梅春小，归鸿柳雪消。两乡同此月，庐阜亦非遥。

枕上吟安未了诗，披衣趺坐自支颐。今年暖过冬强半，昨夜霜浓晓始知。腰带愈宽只强束，发梳常落不多丝。衰残却喜身强健，岁稔村沽醉度时。

菱花泓里炯相亲，久玩还疑假是真。觌面果为谁氏子，回光须照本来人。正惭我老羞看影，堪笑渠痴苦效颦。陶叟但知身有二，当年问答只形神。

撚髭袖手耽闲久，岁晚俄闻辂骑催。翁喜为亲负米去，守需监郡及瓜来。但令岸帻歌司马，莫恋斑衣戏老莱。迂叟有康人所羡，伫看扶对殿中槐。

南郡久闻非旧比，民贫甚矣吏奸深。凭熊正试活人手，展骥仍多及物心。箝尾决无闲署字，支颐莫谩喜工吟。殷勤惜别庞眉老，洗耳溪边听好音。

把照相看意自亲，是身非幻亦非真。徘徊似月歌中我，上下如冰梦里人。喻以不言只见色，愁于何有亦同颦。本来面目伊谁识，却诧僧繇解写神。

百骸虽在果谁亲，本地风光见是真。隠几正忘吾与我，开奁忽讶彼何人。叔敖还许伶优学，西子何如里妇颦。遥想当年游镜殿，化身千百未为神。

下手高秋忽暮冬，霜晴水暖荷天公。旧碑语妙谁能继，新筑工多事却同。健笔早题需驷马，修梁朝举现双虹。殷勤着意溪干友，应谶桥门况已通。

叠石为梁岁月遥，溪神毒发恣飘摇。万事有缘人赞叹，白沙师造赵州桥。

桥长百丈架溪横，半水工夫次第成。人言不是慈悲力，那得霜冬暖又晴。

作缘道者信难哉，小工石匠亦持斋。世间苦行谁能此，为向白沙会下来。

新来盛事喧南北，争道玉融调玉烛。乍可优昙现出花，未见嘉禾长似竹。一茎五穗各垂头，千人万人齐拭目。元戎如佛令尹贤，清朝有道吾君福。来处况是太平乡，此事须传瑞应录。便当图本上九天，看取三登上上熟。

可人家世文章箓，骑气如虹向上都。姓字儒流称作者，工夫圣处及原夫。临轩黼扆新龙御，射策彤墀引凤雏。鹤发溪翁勤洗耳，首听翁季共传胪。

清姿乍见似兰芽，未识多闻士友夸。健笔如翁宜跨灶，著书先世久传家。妙年秋日高攀桂，来岁春风早看花。伫听龙飞新进士，一门姓字耀京华。

诎信时也古犹今，耐事闲居且醉吟。看破人间须具眼，驰求身外枉萦心。乐常在我穷何有，名欲为宾见未深。闻说君如濠上老，会当握手论升沉。

握手归来四见冬，窝中风月忆先公。情知梦逐飞鸿去，愧与饥吟病鹤同。既老岂应忘旧雨，相寻恨不渡横虹。云龙上下心期在，彼此祇凭一念通。

清晓霜晴不似冬，多情剩拟谒庞公。若无檄得头风愈，却引帆如弱水同。见讶令人时阿鹊，清吟惠我气舒虹。殷勤一使来何远，双凤华笺袖两通。

雪花飞舞上貂裘，此去朱衣定点头。字奏三千高射策，璪垂十二拜凝旒。乡邦正说龙年好，吾辈相期鹏路修。日下五云知有兆，瑞光先向玉融浮。

病能祟眼似波旬，闻说仙方妙入神。定要空青为药使，解除翳赤见瞳人。仆贫何计求珍剂，天寿斯文保玉身。岩电伫须光烁烁，检书看剑乐千春。

精能磨石似磨砖，巧手驰声积有年。想见割来云制作，妙如修得月团圆。我虽成癖耽求砚，家苦长贫恨少钱。却羡樗翁藏甚富，镌题欲付子孙传。

未雪为梁正御冬，主缘賸喜得支公。如膺下手知谁会，与洧褰裳涉不同。列屋饥贫几似鹤，高轩来往谩如虹。成裘岂有毛堪聚，不待青铜助半通。

才华少日早峥嵘，万里鹏抟始发程。丹桂籍中曾定价，金花帖上合书名。同升每为翁称屈，此去深期子有成。便好轮忠酬圣问，胪传听取最初声。

春光已入柳条催，雪后孤山尚有梅。泉上老人携子去，天中多士待君来。绝知戏彩怡颜久，便合看花得意回。遥想端门迎马处，不妨翁季共传杯。

云暗长空夜不风，新年又与旧年同。身前百念翁俱足，但几乡田岁屡丰。

一饱祇期与众同，残年自分乐溪中。此心久为云留住，犹梦持笺入帝宫。

老得渠为第二孙，加冠还已向春元。蓝袍试拜痴翁喜，初敕题名圣主恩。好续世科如汝父，勉求师学大吾门。一樽长幼团𪢮笑，虽愧儒酸礼略存。

滨溪竹伴老梅丛，一种风姿与杏同。直者倒垂横者瘦，水中同漾影青红。

声名早出自儿曹，埸屋尤推笔力高。老大诗魔空白发，几多榜少已青袍。穷通有道吾何畏，文字随时看所遭。簪取宫花归锦后，不妨痛饮诵离骚。

君家学问富源流，世守书窗志未酬。曾记麒麟初抱日，喜看雕鹗再横秋。龙飞恩数优多士，胪唱声名占上流。我为汝翁期望汝，捷书闻日报溪头。

乃翁白发栖鸾去，夙志勤勤待汝成。自古文章有定价，如兄词赋合先鸣。今年恩数非常比，上甲科名著意争。语别溪干聊赠句，南归伫看锦衣荣。

词埸百战气尤豪，此友真如老伏波。本色蓝袍须用着，到头铁砚岂空磨。向来鹗荐飞腾屡，此去龙飞恩数多。遥想玉阶胪唱后，小珰觅句看挥毫。

鸣鞭西上访渔村，倒屣霜朝喜及门。豹隠频年聊蓄锐，龙飞今岁有殊恩。诵先朝赋知名祖，读外家书见此孙。千载艾轩吾敬慕，袖中锦轴两诗存。

一第于兄何足溷，相期十载恨悠悠。未闻鲤化三层浪，但见雕横几度秋。手妙八叉时辈服，眼迷五色主司羞。舒徐有待知天意，要作龙飞榜状头。

健笔朋俦推许久，芬芬几播桂花秋。词埸多羡君叉手，省户须看鬼点头。昔送广文生有序，今无瞌睡汉争筹。高科迟取君休讶，恩数龙飞榜最优。

乃翁赋手妙驰名，白发青衫恨晚成。宋玉大招惭老友，枚皋末句属吾兄。专场见说词锋锐，跨灶应知话柄行。圣御六龙新策士，输忠不厌字纵横。

一山双脉两翁藏，最久凋零长一房。谁道败墙荒草里，冢中枯骨昔金章。

少日春秋学最高，年逾弱冠掇危科。也乘五马鹅湖去，埋玉凄凄草一窠。

手足情钟共处埋，荣枯顿异可胜哀。长公松下无人扫，三从诸孙岁一来。

得意秋风早，香浮桂籍中。清疑卫玠是，年与贾生同。鹏化多诸从，龙飞上两翁。此行宜趾美，伫见赋摩空。

春试新因闰少迟，行行应见柳舒眉。香留丹桂籍中久，名写金花帖上宜。一榜三魁同我里，重轮六戊属今时。赠言此意殷勤甚，就有安书寄小儿。

何处君家亦乐园，遥知眼界与天宽。年时料得群花好，岁晚祇留老树蟠。佳客酒中吟李白，主人林下见韦丹。事随鸿去今如梦，却有赓酬集可观。

老如枯柏傲霜冬，名实俱忘赋芧公。正苦岁寒无竹伴，喜知春思与梅同。囊书待朔登金马，琢句追坡咏玉虹。他日肯寻翁住处，花边野水与池通。

作室道谋虽不可，同舟义等又何疑。自贤必去能贤也，不受何宗是受之。非马固知难喻马，围棋恐未及看棋。溪干老子归来笑，忆到行河集议时。

桥以乡名曰万安，篆碑谁作曰溪干。化龙二字重修得，归鹤千年耐久看。钩画不凡非世有，精神欲动肯泥蟠。崇宁石在文尤古，虹笔相辉射斗寒。

紫橐埙箎派易推，丹炉芽雪妙谁知。方因龙得来何处，棘为鸾栖住几时。见似臞仙清可掬，胜他流辈俗难医。樗庵有句吾拈出，谒两孤山共和之。

生涯薄薄仰田畴，破敝犹存晏子裘。聊向太虚中过活，何曾自已外驰求。狂吟时有衔杯兴，退省知无障扇羞。老守残书差得趣，人间别一种风流。

似发青蒲石顶鲜，与奴疏剔换青泉。莫嫌水部寒贫气，聊结涪翁潇洒缘。昼永久看云独立，夜寒略对月还眠。焚香弄镜皆书味，时有新诗入续编。

生时句句有玄机，语我因医偶造微。霞屿已题新窆石，羊城还著旧深衣。曼卿见说乘骡去，丁令尝闻化鹤归。葱岭相逢提履者，宋云恐被后人讥。

事随时去似飞澜，具眼应须以道观。汤武交争棋里见，唐虞气象瑟中看。寄情物外吟差乐，回首尘间意久阑。多一月春还过半，先生随分老溪干。

学能害道义当排，深浅还须究竟来。动静理如双转毂，危微心要两俱灰。俟之不贰知天矣，逝者如斯叹水哉。却笑留衣韩十八，羡人明识外形骸。

老后粗知见处真，世缘随顺不妨贫。静看星斗尊吾性，闲对烟云笑此身。旧学易忘缘懒散，近诗多拙欠尖新。从今只合逃名去，似此饥穷昔几人。

饭粟羹藜漫曲肱，病无俗物也身轻。万钱下箸非吾事，数卷残书了此生。学浅幸无禅二障，心闲喜与迹双清。更长睡足元无梦，又听檐间足足鸣。

可笑儿痴觅句忙，先生善诱许升堂。未应得髓能如可，敢道言诗亦与商。笔落更夸风雨疾，袖回犹射斗牛光。句中有眼容参取，肯靳涪翁古印章。

问疾维摩本不任，招延多谢屡挥金。伏波床下容松拜，康节窝中为客吟。新语粲花空把玩，旧游煨芋阻追寻。老惭筋力难为礼，南北相望只嗣音。

诗能妨病语情真，才大犹如富傲贫。强作手书诚愧我，那知腹稿不劳人。生平酷好乐何苦，集本多传续又新。拼却此身吟送老，百骸虽在果谁亲。

闻说君家旧业儒，贪游到处曳长裾。学青乌子通砂法，傍紫阳翁故里居。吟苦虽无堪煮字，交穷却有救贫书。虚中融结皆真理，朱蔡犹谈可但渠。

才华早已逼难兄，声动贤关指日听。万卷饱看双眼碧，一篇聊换半身青。三都赋出愁无纸，千佛名题会有经。投老溪干吟送别，旧游回首梦炉亭。

问药虽忙吟更忙，新诗必富似龟堂。未能载雪寻安道，恨不乘风学老商。伊昔虱心看愈大，因何牛背射无光。疑公只欠长明颂，不用云璈共绿章。

诗工如沈笔如任，到手篇篇玉应金。月好岂无搔首梦，日长谁伴撚髭吟。如今具眼师能几，何处还睛佛可寻。来往莫嫌贫问讯，也胜空谷听跫音。

人间波浪胜扬澜，对镜知公有达观。晚喜骑馿半山去，早曾立马万人看。平头八秩身逾健，信手千诗兴未阑。应笑溪翁耽贝叶，但寻破寺访丰干。

袖疏曾将紫闼排，山今排闼送诗来。试评藜杖为吹火，何似麻衣共拨灰。濠上鯈鱼真乐也，山梁雌雉信时哉。只愁驱上蒲轮去，不许笺天强乞骸。

老学黔娄已逼真，他年谁解传寒贫。曾供天老书题目，空守将军醉告身。山似友于青眼在，世多交绝白头新。痴儿浪下庞公拜，许作樽前问字人。

南州诧说才名早，到手青衫已二毛。自守冰霜真铁汉，肯淹岁月待珠曹。遥知玉节将争致，暂掌牙筹莫厌劳。圣世怜才甄拔易，倚须去著锦宫袍。

清吟思涌似回澜，家数他年比务观。歌舞丛中知散易，功名纸上要留看。吹残柳雪寒仍在，数尽花风春欲阑。好景纵多公不饮，谁论曲糵向江干。

老境浑无闷可排，交情莫逆有舆来。骨寒底为哦诗瘦，心懒非因忍事灰。蔬水生涯聊尔耳，轮云世故奈何哉。漆园未悟身如幻，更把君臣论百骸。

山深林密乐吾真，从古吟人例是贫。参句似禅诗有眼，还丹无诀酒全身。我闻竹后痴犹甚，公见桃来思许新。有雁莫嫌时问讯，旧游诸老更何人。

老守寒溪作逸民，未尝忧道况忧贫。生涯宁薄吾无愧，分外求多天亦嗔。一点要须明不昧，万缘总是假非真。有书数卷诗千首，便是人间了底人。

汩汩难回既倒澜，我今忘世漫游观。雀罗生怕客惊散，鱼笱长呼儿去看。笋蕨弥山求易足，园林到处入无阑。渔翁樵叟相过熟，一语何曾非意干。

已分金门不可排，何须竹帛诏方来。囊收玉子开云种，炉养金公候火灰。老见明时真乐只，身缘吾党合归哉。年丰处处炊烟好，追忆边城叹析骸。

芋栗先生语最真，有园我亦未全贫。闲寻往事浑如梦，{扌弃}作清吟老此身。但愧淹才随锦尽，何如韩思与花新。柞山集即杼山是，佛地中来有几人。

一种村居富贵穷，多年饶润谢天公。眼前黄白方吹尽，已放山丹蓓蕾红。

读易伊谁见得真，能见富定不如贫。涪翁但冀天还眼，子厚何求愁化身。语燕殷勤如话旧，良苗次第又怀新。往来独恨诗差少，便觉江山憔悴人。

金问天南使，过门欲尽春。理谈经独妙，诗当札尤真。图进知天喜，纶颁人日新。相思梁月在，吟望向江滨。

忽传哀讣泪难禁，忆在樗庵别至今。遗迹几何留子墨，知音多是惜人琴。汝身汝伯相为命，一死一生尤痛心。幸是栖鸾本无意，遽令题墓向空林。

山头老汉老尤癯，忽谩溪干访老夫。问讯辊球思古宿，等闲隠几说今吾。多留旧日题诗在，近有寒泉答话无。握手依依还别去，十年一见只斯须。

一点关心道即非，到关心处又谁知。渠宗为此犹垂涕，益信傍人不是痴。

送酒无如鲊醤宜，所翁旧以宝名之。看渠忽洒思翁泪，为忆相呼得宝时。

祠宇小窗西，松高柳尚低。垂垂青可爱，一带遶长堤。

烦促耽凉夜，穹虚望碧霄。云行迎月入，波动带星摇。

贤哉断际堂中老，法席新移向凤山。妙选碧油翁具眼，相迎黄面佛开颜。老来得友如师少，别去伊谁伴我闲。十二峰头明月在，不妨言句落人间。

绿遍东西岸，田家亦喜晴。溪因急雨涨，云放半山明。沙外看流势，桥边听浅声。向令平十里，应与剡争名。

此缁何事与韩仇，可怪真如撼树蜉。唤作辨才知汝误，看成寐语使人羞。赐云日月无容毁，甫叹江河不废流。者也之乎三十首，千年贻笑几时休。

士能优即学，岂必为贫驱。翁有三珠树，兄如千里驹。敏知才脱颖，慈是德充符。盐户雕残甚，殷勤为掖扶。

灶户年年减，苛征可奈何。给符催起火，输赋仰晴波。民困官谁察，兄贤政必和。虽云纲有本，久例克除多。

簇簇团团似剪霞，雨中相对为咨嗟。固知沾足遍宜稻，只恐淋漓解损花。

此客熬波去，初程宿暑驱。名家真凤穴，内厩待龙驹。台自催征课，官惟守信符。少留翁必召，温国要康扶。

尽职随高下，吾无问孰何。留看烹玉雪，入对丽金波。任大盐中举，官卑柳下和。当涂须刮目，父执故人多。

汝渡长江后，南来北客稀。梦寻骑鹤处，愁对钓鱼矶。淮仆行方半，京书报欲归。抵家应一喜，稚女解牵衣。

琴思清于五柳陶，词源浩浩似秋涛。落花未赋时争价，香草曾吟处得骚。七字法传山谷秘，数篇文比曼卿豪。衰年酷为齐年喜，紫橐仙翁有凤毛。

道汝含蝉实负名，甘眠昼夜寂无声。不曾捕鼠祇看鼠，莫是麒麟误托生。

名在先朝擅斗南，圣心求旧眷非凡。龙图字足新三画，凤诰书来更几函。指日即须携手上，耆年可但改头衔。玉阶正要康扶对，新渥相辉共引帆。

日日亲朋饷自南，比公所赐似仙凡。擅名甘露珠百颗，入手好风书一函。苏老黄柑休立传，半山红柿莫分衔。金茎仙掌何曾得，要枣如瓜谩举帆。

天南胜处是京山，精舍新成数百间。柱石规模何整整，衣冠人物想班班。昌黎教法依然在，安定家声喜复还。受用不穷书富贵，吾侪本领学曾颜。

官是东莱初补处，诸生料得熟香名。县知讲席通三昧，合向明廷听五英。君有奇才宜凤翥，我安穷分乐鸥盟。鸡群有鹤令人喜，伊昔翁曾共短檠。

翁为髯相小尤稀，此卷于今信绝奇。墨晕浅深行笔意，红光上下吐珠时。名高擅世无他手，语硬盘空况此诗。散发不知何处去，想应龙尾学骑箕。

到了于鱼真得计，从前飞鸟倦知还。低头未羡居辕下，拙手何妨缩袖间。说偈不嫌如泻水，著书岂必要藏山。渔翁学士皆闲梦，此事谁知若是班。

轮云世事去还来，老眼曾经见几回。乍可洗心清浄社，何须觅句郁孤台。痴儿归语差精进，野叟衰颜觉好开。一件却令人愤闷，秋阳骄横胜恢台。

投闲不厌玩心珠，遮眼无他只旧书。得马塞翁从丧马，知鱼濠叟且观鱼。三旬不雨田俱涸，一月先秋暑未除。此念却难排遣在，家无大小仰犂锄。

遍走仙坛与九渊，三旬涸尽涧中泉。垤无鸣鹳嗟何及，古有刑鹅法孰传。父守井槔形似鹤，儿归市籴瘦于猿。旁人若识农家苦，粝饭藜羹直万钱。

好为君王去字人，乃翁知汝耐清贫。求民疾痛当如子，有道弦歌是悦亲。月解前期须趣办，日生公事怕因循。扫除诗癖祗勤政，最急无如赋役均。

邑小虽贫亦自嘉，遥知深僻似山家。我思宫锦袍如梦，汝向黄绸被放衙。守忆旧游须易事，吏存古意要无华。但令禾麦年年好，肯羡河阳一县花。

此邑先曾有美传，雨晹仰佛令多贤。复斋名比太丘长，清水仁如姑射仙。廉白不惭居补处，精虔更为祝丰年。殷勤办此身心去，莫怕溪滩稳放船。

早气如春夜即冬，操存要有主人公。斯翁枉向尘埃老，好我遥知臭味同。案上两图圆似月，毫端万丈吐如虹。渠侬落处应谁会，未羡他家那一通。

蕖仙彩袂湿银泥，共蒂分红照碧溪。桃叶桃根双姊妹，未应拟入句中题。

文耀祠前花满池，花神为谷献珍奇。会看两两红莲炬，先遣秋风瑞入诗。

游历江湖久，刊诗已百篇。梅花曾共笑，杨叶不难穿。朴厚如翁好，推敲何处传。雀罗空自愧，为我谢琴仙。

我贫冬舂苦不足，常时屡贷监河粟。大贫忍口活小贫，仰天但冀田中熟。去年已喜见嘉禾，今年得粟喜奈何。一茎六穗最奇者，四四三三云更多。禾生之乡曰太平，粟生之里曰永福。天公此意岂偶然，拍手歌之仍鼓腹。忧国何人不愿丰，太仓那得相因红。但令此物如水火，酒肉如山八蜡通。人言此邦今乐土，长官于民如父母。曰旸曰雨天应之，叶气嘉生有如许。长官宁非佛地人，三年一念何其仁。要知此瑞为谁出，金粟如来个后身。

芝云深处远携筇，行遍闽山访野农。问老旧游诸大老，云渠识涧住依松。

老漆园仙数卷书，最佳公案是观鱼。濠梁水上宁无影，悟得应知我与渠。

数本山丹似晓霞，多情恋恋野人家。自从五月至九月，还有三花或两花。莫笑萧疏同寂寞，早曾烂漫见纷华。篱边黄菊今全未，且对芳樽拾堕葩。

自得斋中得乐全，对床白发者希年。尚平债了闲无事，洛社交多誉独贤。女嫁比邻来往密，醉忘巾栉起居便。紫薇旧伴今如梦，喜插黄花寿阿连。

孝慕三霜不脱衰，月评甚美况清才。为贫遮日投竿去，得趣吟风讲学来。翁岂常人嗟宰木，我尝为子指庭槐。有皋能赋谁嘘送，莫使君王忆老枚。

种花城里谈经席，三载何曾有束修。别换头衔聊佐邑，重拈手板向邻州。松厅莫笑无公事，蕖幕时能致俊流。握手溪干留饮去，相思那肯靳书邮。

幻影匆匆托太虚，问身前后果何如。李如画马沦为马，庄亦观鱼化作鱼。房相未忘前世字，谪仙曾读几生书。古今传说多蒙昧，觌面须知我即渠。

羊肠历尽鬓今皤，官职因才自折磨。议幕重来还去也，攀辕不住奈愁何。情知直道能容少，空喜阳岩得助多。券内功名终久在，非非是是一东坡。

霜残已报春消息，未见篱边蓓蕾黄。爱菊苦迟今十日，漉巾须作后重阳。酒知圣处何妨醉，药纵仙方不用尝。拍手自歌儿和我，别无曲调只沧浪。

钓鱼矶畔赋沧浪，不是狂夫老更狂。心是罢参僧养病，身如拣退卒还乡。谈玄近喜儿差进，得酒先邀弟共尝。遮眼有书时掩卷，小窗趺坐自焚香。

紫霞焚香青霞哭，此诗此事谁堪录。二公如此讼君冤，身虽掇祸名不辱。天留老眼见时平，君既生还丁已戮。仙无点铁救君贫，佛却有篦刮君目。令君看破玉管书，养生聊借君平卜。纵谈风骨妙入神，江湖诸老争推毂。君能相人我相君，岂无武襄与英六。

壶山虽好俗难平，新下车来有异声。得乳雏均心恻怛，害群羊去听神明。永丰陂上碑遗爱，德礼堂中实称名。执别溪干情可耐，公家资相老门生。

画栋危梁喜落成，主人高致著新名。义存必葺规模远，贤要思齐慕尚清。丹笔平反真养志，绿绨催趣看登瀛。阳岩住处今君住，料得夸张遍凤城。

豚膏鼎化元非胾，切入金盘得许清。鳞雪性寒空细缕，狸霜糟重欠通明。渠嗟不遇黄山谷，我爱浑如碧水晶。醉后不妨冰著齿，最宜人是味温平。

梅经和靖诗堪画，兰识灵均赋是经。两得清名还此卷，梅花石上古兰亭。

埋头汩汩应酬中，一喜因何到此翁。恰了数家文字债，满篮人送荔枝红。

虽云莆荔胜闽中，诸品如今未改容。寄语宋香陈紫辈，还他先进是金钟。

尊知笼愚笑火驰，人间翻覆任纷披。偷桃儿羡侏儒粟，辟谷翁怀博浪椎。座下固知师也喭，门前却叹凤兮衰。世无齐物庄夫子，那得渠侬一问之。

乍可轮生角莫驰，蓑衣好在不妨披。相寻日月急如箭，休笑尘埃钝似椎。老去诗篇多感慨，古来书卷几兴衰。箪瓢乐处虽难会，却是知之亦好之。

痴人如马系犹驰，我有心经喜自披。解使伏戎仇李石，何如瞠视友桃椎。老怀只付一杯足，壮气浑如再鼓衰。得失到头堪献笑，纵令有道莫求之。

有余宁要厥闻驰，架上书多已懒披。学养丹须明鼎灶，要参禅莫怕钳椎。痴心浪说诗穷达，冷眼闲看世盛衰。千古纷纷皆梦事，道难行矣却知之。

持荷苦口辞宫锦，伐木多情忆钓蓑。童子无言堪问答，武公虽圣更嗟磨。禅宗尚别偏中正，圣处犹分清任和。吟苦正求人订正，柴门何幸许相过。

长边久息追风骑，散地闲披钓月蓑。锁谏忠劳多叔达，铜光谐谑绝新磨。笙镛尚閟须终岁，珪币将陈待始和。老太平时逢此日，负暄檐下看云过。

云树晓层层，初霞照屋棱。冰池纹以镂，霜瓦气如蒸。冻想歌樵客，闲思煨芋僧。痴翁吟太早，窗尚有残灯。

寒林叶尽见巢乌，独坐闲吟自引须。万劫总如萍聚散，一身几见树荣枯。昨日明日算不尽，先天后天易本无。事有难言长隠几，何人曾识我非吾。

坡翁好语嗟难读，介甫新经苦尚同。举世笑时韩自喜，无人爱处陆云工。能奇却怕翻空病，得妙还须苦学功。旦暮烟霞千百态，伊谁巧似老天公。

尘世情知事不然，生涯漫浪只随缘。闹蓝身入从初误，逆境魔多向老便。未肯羡人升白日，不妨存我送残年。声名官职俱何有，枉见匆匆发似绵。

千古宗传有正音，纷纷俗学误人深。痴生佛说成魔说，见彻尘心即道心。老眼惯看棋世界，浮生难恋隙光阴。凡情圣解凭谁诘，独坐蒲团只自吟。

旧留席帽知何在，秃鬓乌巾一任斜。病发相如空视草，梦迷太白谩生花。古今来往三千载，文字消磨几百家。底为藏山痴作计，衰翁笔砚是生涯。

纷纷见解何差别，豪杰还须间世生。识在雷从起处起，文如泉但行当行。均为千载无双士，莫问三苏与二程。丹井红泉南谷老，似渠宗旨更难明。

端拱雍熙诰尚存，栖鸾衣钵诧曾门。龙飞黄敕新来好，先辈名家又有孙。

文林有底迁登仕，簿领如何压理曹。官制虽殊纶笔美，黄州一字肯轻褒。

双松厅上念先差，晚节渔翁谩叹嗟。试问归摩青玉笋，何如坐对紫薇花。

千载流传感兴诗，为渠黄绶叹官卑。便令图上凌烟阁，何似青云传伯夷。

危檐飞处绿周遭，遥想凭栏似跨鳌。取义两山名甚美，凌空百尺卧尤豪。惊人姓字层层见，作圣功夫级级高。直要襟怀如范老，岳阳楼上赋云涛。

鹄袍未脱先谋隠，雅操如君世所难。甫拜衮龙怀敕牒，便寻神虎挂衣冠。定应传入逸民去，更有文留后代看。高卧东山还不稳，令人远笑谢公安。

莆在东南夸独盛，材如荆楚信多奇。为祥以德麟昭矣，增击何心凤去之。玄岂可嘲嗤范蔡，廉无敢溷慕随夷。情知结束非时样，冷看人间半额眉。

诸老赓吟如许富，一翁寒瘦岂能奇。君为严郑其清矣，仆岂羊何敢和之。投匦疏高闻殿陛，入图赋妙遍蕃夷。子云自许千年后，觌面何须彼俯眉。

碧玉峰前诏趣回，雅知金耀要清才。彯缨即盍班行去，岸帻还因便养来。丽句时应梦池草，安书日可到庭槐。府公况是深知己，引领同看禁苑梅。

为养祇凭卖卜钱，术精云有异人传。如君合把堂名月，得姓元同斫桂仙。

取放翁诗扁此楼，知君心企古名流。苏吟韦句虽欣慕，樗记曾云不是由。大被长衾佳伯仲，高门素学尚姱修。俱存无恙邹书训，此乐人间底处求。

祖学单传信有原，秤停一字自名轩。肯令公愧太丘长，要似思为孔子孙。知格格知须细认，有无无有果难言。读书记在门生老，愧有君家未报恩。

钓石摩挲久席珍，儒冠非误一朝伸。修程鹏击三千里，次榜龙飞第二人。讲紫阳书聊倚席，纵青云靶早彯缨。十传先辈家声大，又喜中朝诵句新。

三派分来久，松高不计年。扁题六大字，姓氏两魁躔。太末韩曾记，中间稚更贤。为君期望远，声节要俱传。

今宵明早为新岁，明早今宵是旧年。却羡山中无历日，循环只认月亏圆。

年来俗客似禅缁，开口人人王老师。何处得鳞皆透网，谁家有米各经簁。本无桀溺问奚自，刚道刘君胜自知。此语但能亏雅道，旁观冷眼为攒眉。

诸祠谒后乡团拜，得健多惭造物怜。老去一毫无杂念，闲来六度见新年。饭蔬老幼呼同席，记礼儿孙讲半篇。此事此朝为例卷，清贫聊且守家传。

占年五子推壬子，端月三旬看上旬。新把历书欢竟日，旧传谶度属今春。残生一饱无他念，半世多魔笑此身。清晓冠裳八十拜，老能强饭不输人。

人间好诗不易得，江湖近事诗之厄。梅花知己欠逋翁，明月论交无太白。何人识尽谷中云，将渠去作天南客。凤冈传酒赋凝香，龙岭行歌欣应拍。题书忽与燕同来，入手恍如鳞有获。彩霞封裹策二三，珠露穿排首千百。吟将麈柄击玉壶，听是冰弦调锦瑟。岂惟句字费推敲，好是典刑见风格。问之乃是吾故人，对此悠然记畴昔。杏园初会固匆匆，蓬省旧游思历历。我今娱老但醉眠，君要惊人更精索。诚哉老子共风流，龟堂主人忧火逼。料知得意风月前，独立长歌天地窄。生民清庙要新声，底处当行求巨擘。看君定作出谷云，鹤书已到罗含宅。

秋田已歉期新岁，人道占书必有年。料事每难凭者半，知几谁见吉之先。米荒邻送荷包饭，铜泄市无纸裹钱。解使乡居长得稔，不妨吟钓老溪边。

老去人间念不生，旧来诗兴亦雕零。故交可数半黄壤，邻舍相过多白丁。倚杖溪边看过鸟，焚香窗下守残经。后村已病赓吟少，纵有牙弦孰与听。

老守平生自误书，人间事事付痴愚。万缘已息心如石，一点能明腹有珠。门外设罗祇见雀，溪边买钓学为渔。生来虽欠封侯骨，未羡凌烟阁上图。

磨旋盖倚机谁悟，镜缺弦生意最深。知历知星方识性，潜天潜地要非心。山须鳌负诬仙圣，潮为鲸来误古今。我不信书祇自信，千年未必有知音。

人间分有高卑在，世界嗟如缺减何。楚客骚吟小司命，杜翁诗诮寡嫦娥。拙知尊爵非吾有，贫为鳏居失助多。独坐蒲团守书卷，长年恰似病维摩。

天旋底背东西日，月正河平昼夜潮。空里华生空里灭，静中声起静中消。移舟远浦疑山走，汲水清溪觉岸摇。人世自迷颠倒见，达观何事不逍遥。

李唐御史入闽居，衣钵才传两副车。六馆未酬先志在，儿贤正读乃翁书。

主人作意扁华轩，不厌溪寒自款门。似此相求差可喜，为渠隶古作西村。

痴人多见算穷通，我亦痴人却耐穷。幸有读书闲日子，何曾问命老星翁。岂能忘世差无欲，纵似谈禅不落空。千载英豪皆可数，未知约略与谁同。

涂抹年深满鬓星，招呼愧莫簉宾荣。龙门客趁新正宴，鹏路人看第一程。七字如珠真好语，诸贤似玉要修名。樽前况有师模在，学得阳岩是德成。

里社由来庆上元，常年鼓笛遍诸村。缁黄香供人人冗，红白灯竿处处喧。积雨连朝寒可畏，祈天一念礼犹存。夜来见说柴炉少，清磬行时半闭门。

黄檗山前古梵宫，早年屡宿此山中。猿啼十二峰前月，鹏送三千里外风。日者共游因朔老，期而不至有樗翁。骑鲸人去相如病，更欲跻攀谁与同。

送子南征爱子深，殷勤听取拙翁吟。为儒但有书堪信，试邑元无谱可寻。民病盍知渠即我，郡贫应念昔非今。圣门絜矩真良法，彼此秤停要尽心。

此邑曾为掾往还，昔云优易近雕残。士嗟前辈风流远，吏苦专人月解难。琴以道鸣宁择地，篙如手妙岂愁滩。竹湖亲授侯心印，不比他时事上官。

紫帽山前墨绶新，此行一喜异于人。公车荐口多诸老，便邑怡颜奉二亲。伯氏横经如共室，吾儿学制不为邻。书邮见说无三舍，细大相规莫厌贫。

鹤发荒三径，溪干久赋归。人皆笑金帚，子尚记蓑衣。笃学藏书富，工吟信笔挥。多情惭眷眷，入手觉辉辉。鸾棘方娱侍，鹏程待奋飞。讲经融有帐，进酒贺无帏。底是锋相拄，应怜带减围。新知虽可乐，故友渐俱非。忽忽缠悲绪，茫茫恨化机。何时吊乌石，有泪湿渔矶。此老真基杖，遗文半掖扉。苏梅今孰是，谁复识邻几。

新种梅家萼绿华，缘渠关念似痴家。不知青叶朝何似，展转残更听过鸦。

先儒只此是单传，圣处初无别入门。人与两仪三并立，天分万化一为元。知无适处乐何喻，到放参时妙不存。勿正勿忘真见解，此翁千载有名言。

守定残书雪满头，眼前散尽好交游。重拈旧话无人会，纵有新知惹我愁。是圣是凡谁与辨，非心非物果何求。梦回隠几窗才白，远听林间唤雨鸠。

掩卷闲窗独坐时，生涯自笑昔俱非。枯铛了尽残生事，暗想空山老衲衣。

能廉不患不能官，折狱偏劳是建安。一掾虽微关涉大，三司分立应酬难。平反送喜非徒养，叹息求生岂尚宽。积庆如翁须趾美，厚培福本称鹏抟。

领袖群英有钜儒，蓝袍端不负三余。开樽笑把杯相属，即席吟成锦不如。鹏化修程知翼健，凫归要地看纶除。招呼意厚惭居僻，老怕冲寒驾犊车。

作镜如何砖可磨，个中方法似无多。定而能静吾师也，不比跏趺佞佛何。

学深行粹乡评美，三舍成名号胜流。定价盍归群玉府，横经暂访百花洲。湖山称侍亲行乐，岁月追思仆旧游。台府诸贤皆具眼，相知应不待相求。

笔耕虽苦未逢年，解印归来且醉眠。谁毁谁誉平眼界，我疆我理自心田。庵无宝贝主长在，家有诗书种已传。遥想个中梨枣熟，饱餐且作地行仙。

圣绝微言大义乖，六经犹幸出残灰。知行大学工夫密，理欲先贤体贴来。岁晚筑场多识赐，早年陋巷屡空回。同门人尽师资远，退老西河只自哀。

佛学纷纷半是非，若为疑议到昌黎。柳推性善碑南岳，华指心宗传左溪。有诞有微须自别，或排或赞总非迷。痴人但道书皆好，读得明时论易齐。

瓣香知敬自童儿，梦得先生笔一枝。老愧乏才疑索去，少曾耽句岂能奇。犹传薜荔图中像，那见榴皮壁上诗。此日殷勤加额拜，人间说是降生时。

山邑煎熬百弊俱，就中二事最堪吁。小船有限家家占，役户难差处处无。惭愧痴儿差解事，编排册子见成模。从今溪运均输去，朱记还闻遍十都。

邑苦如滩险渐夷，翁犹忉怛为怜儿。人生要有余无尽，公事元非了是痴。二籍幸成吾所职，一毫自喜道之亏。药中最是醍醐毒，着眼看渠道好时。

不比深山空谷翁，人间冤债日相逢。大须勤拂当台镜，莫道南宗笑北宗。

种种心生种种危，急须毒手下钳槌。要令独坐空斋里，打出人间万弩围。

紫霄闻久真奇胜，三友同游亦不凡。满袖清风来缥缈，衔杯落日踞巉岩。客携老艾遗书至，僧诧沧浪古字镵。大小壶山俱翠碧，谷青平处见归帆。

杉松夹径去犹远，桃竹随人强自搘。水界平田疑刻画，烟笼远日状琉璃。何波为续游山记，好友先吟访古诗。清思如君真可爱，行须入赋万年枝。

诸贤盛气趋华毂，一老闲吟乐考槃。旧友醉乡祇白堕，新衔散地号黄冠。束刍已了林宗吊，孤石因陪子美看。绝顶洪崖肩可拍，乘风何许觅还丹。

中朝人物久无俦，何不容渠侍璪旒。直疏勇干丹凤阙，敕书去管鳄鱼州。名高北斗知相敌，吏问南宫莫苦留。召节鼎来宜略住，郡贫民病待公瘳。

书判可传今几录，就中亦有客先夸。强宗理化知无薤，住处名香可当花。案牍正劳诗倚阁，扁题俱妙篆名家。新来一事翁尤喜，看小孙吟寿阿爷。

君家文曜授翁诗，椿老还如窦有仪。枕膝固应传已久，趋庭岂待问方知。山中香火留吟处，殿下云屏有隔时。愧我衰残谁伴侣，但寻莲社守禅规。

寂寂长闲日，炎炎酷暑时。纳凉惟竹共，对酒得蔬宜。韭嫩须新剪，菰甜要旋丝。荷杯时一吸，聊与小孙嬉。

老去溪干作钓翁，心闲无事与僧同。梦回喜见晓窗白，旱久愁看暮岭红。案上旧书因暑废，樽中美酝为贫空。不凡不圣伊谁会，别是吾侬那一通。

闽南为雨久嗟吁，守令焦劳已月余。儿在蓝溪祈更苦，翁缘忧旱又忧渠。

黄檗山前五百仙，诸村迎祷过溪边。阴云竟日凉如水，不待仙回已沛然。

晓云如墨幕诸山，飞瀑倾河顷刻间。一喜令人无着处，长歌欹枕听潺潺。

望望蓝溪未得书，痴儿见说为斋癯。逢人多问南来者，紫帽山前雨有无。

溪邑儿因旱久劳，正愁无处问如何。童奴忽报行人说，中澣泉南得雨多。

胆瓶花在读书床，坐久看来似不香。便比古今求道者，学成却与道相忘。

闻说溪流涨，看来势渐停。云笼山际白，水没野畦青。旱久知天悔，祠多诧佛灵。老农忧雨过，四望尚冥冥。

旱余虽喜见滂沱，可奈连朝不已何。万事人间如此雨，无时太啬有伤多。

今日多愁后日悭，晚田要见是秋残。过犹不及天谁管，世事终求恰好难。

老守田畴正学耕，寻思一粒也难成。晴干久叹头未下，雨过还忧耳渐生。斗米三钱何日见，五风十雨望时平。村居饱饭犹难必，更敢痴迷望糁羹。

得雨初愁雨暂停，如今彻夜怕泠泠。此心果是谁差别，一样声成两样听。

持钱老叟送公还，诧说吾侬好长官。曰雨曰旸三载里，如冰如雪一廉难。新陂旧学镌碑去，瑞粟嘉禾入画看。截镫莫留休怅恨，此行要看触邪冠。

儿忝同升辱爱深，诗情道气两知音。衔杯欲挹浮丘袂，倚杖长听子贱琴。未别已愁残月梦，相看难忍此时心。我衰何日重携手，有雁南来字抵金。

柴门四壁愧贫居，惜别殷勤不可虚。铜雀瓦存聊赠子，金銮坡去好同渠。掉头莫惜题新句，敏手还看草赞书。若见薇花烦寄语，前朝学士已为渔。

阴云西卷去徐徐，照眼晴空意豁如。何处飞来双白鹭，浅溪逆上小红鱼。经风忍见折残柳，饱雨欣闻暴长蔬。新月宜人须痛饮，南来况已得儿书。

永邑从前盛俊英，谁家再世擅时名。乃翁障水流归巽，此士笺天拔去丁。标美于嵇如鹤在，文工似愈以虫鸣。同时六士多翔翥，事业轩轩洗耳听。

秋半山丹树树空，几回惆怅恨痴风。那知九月明朝尽，个个枝头数颗红。

止戈堂外戟森森，画鼓无声昼漏沈。好是风流贤太守，空斋一片读书心。

先生旧把钓鱼竿，弄月云涛手本闲。只为春风藏不得，却来摇笔对三山。

千载斯文关洛翁，祠堂新辟焕儒宫。司南又是杨夫子，管取闽中胜洛中。

一样新缝战士衣，指麾貔虎上旌旗。太平侍从资文武，肯向春风卧鼓鼙。

一昨潢池波浪惊，将军随手卷红旌。碧油幢下诗书帅，真个胸中万甲兵。

听得溪边击壤声，年来官府是升平。吏呼不到韩卢卧，整理犂锄待雨耕。

春雨来看一派河，却愁无地著恩波。东风剩与栽杨柳，留作甘棠去后歌。

篇篇浑不费安排，霁月光风自满怀。岭海声名谁得似，一家句法老诚斋。

元戎根柢是公平，玉肺冰肠彻底清。一点吏奸无隠处，逢人个个说神明。

一持使节两持麾，五岭依然双鹤归。见说只今杨子宅，庭容旋马地生衣。

城中醮龙龙苦蛰，城门夜开八人入。粤从东关煽喊呀，飞烟卷作半空霞。祝融熛怒咋齿牙，彤幢绛旆纷要遮。扶桑剥落喧撑叉，两岸炮焦几百家。当时诸校阵阵来，传呼数里声如雷。州官令严兵官急，斤斧镵锄勾绠集。其奈枯河无沈汁，炎曹横恣玄冥詟。天虽有泪不敢泣，千人万人瞠眼立。扑之愈张听自戢，就中那得十数椽。败壁穿穴檐瓦悬，四围灰烬渠岿然。邻人惊怪一郡传，扫街老妪今几年。只身穷独头如绵，家无一孔破絮缠。只余一棺候弃捐，以此吁天天见怜。幽明之理岂眇绵，天在屋头非虚言。陆浑山火虽富妍，无所劝戒何足编，惜渠不遇昌黎仙。

盥手捧诗神索索，高怀细把重抽绎。冥心不觉有鬼知，消息漏传到姑射。个中昨夜有使来，梦魂暗引飞双腋。楼高百尺锦户开，中有一人犹岸帻。低头未敢问起居，自言我是壶仙客。紫薇花下引笑归，世缘已谢来兹宅。虽然旧隠也未忘，离宫尚浸孤青碧。侧聆有客身姓朱，结茅准拟欺泉石。山神火急报此间，移文便已回飞驿。冯夷奏记奉指挥，严兵锁断青松壁。公为诗案有引连，归到人间凭解释。云渠姓字在天衢，捡点不上幽人籍。明年已著瑞鹤袍，浪言谁与飞凫舄。便令勋业了鼎彝，也莫迂我云山迹。宇宙如今况未清，经纶不任伊谁责。更是蓬莱有新禁，岩扃不许金袍惜。诗词固然多孟浪，此事也须先禁格。划然惊觉汗满身，捉笔书之窗已白。请君从此莫戏谈，恐有鬼神重听得。

点点琼花上旅衣，还乡心壮任寒欺。飘零为客看归客，记忆来时惜去时。家书一半凭君说，客里三千尽梦随。握手桥门重约在，芒鞋莫便厌奔驰。

离鸿影断中秋月，病鹤心愁薄暮云。为语白莲同社友，得君书后愈思君。

碧云愁望夕阳西，好景无因与啜醨。霜雨满林黄欲尽，愧君书后不多题。

出岭相逢话上京，归鞍齐卸独南征。风摇五两南州去，月傍孤灯病客惊。莫倚能诗心便纵，大须力学眼还明。无因别后知分寸，得趣深时远寄声。

羡子论文见解深，无端聚散苦难禁。虽然后会刚期我，忽漫离筵已着心。穷杀昌黎缘怪怪，谁怜子美独涔涔。寒梅鬭雪看何处，还忆花前抱病吟。

野水茫茫去，渔歌远远听。醉酣觞大白，乘兴棹孤青。明月长如此，浮云不暂停。拜经遗趾在，谁与拾残萤。

有人读史不读经，史在目前经杳冥。有人读经不读史，经有道腴史泥滓。我云经史无异同，八窗八面俱玲珑。经为律兮史为案，古来已断与未断。是贤是圣何世无，贤圣身全此身散。既息而消消又息，便是先天后天易。何祸非福吉非凶，何成非毁始非终。西麟绝笔汉纪凤，晋马食曹江化龙。千龄万载事不尽，总是禅机与道锋。乃知庞眉太史有眼目，一家自作新机轴。至今史法有凭据，残书断纪收成束。拘儒足足笑杀人，白头苦向河汾续。

三山远落穷江尾，一水横过接石头。兰棹几双船细细，芦场无数屋浮浮。断云归去商量雨，黄叶飞来问讯秋。总为登临能作兴，若为陈迹替人愁。

场屋时文百态新，六经门户冷如冰。江湖有客奔驰倦，来问诗书向上层。

论文款款细留心，一点尘埃也不禁。为语隠山同社友，读书根本是胸襟。

相逢刮眼试金篦，直下承当是嫡儿。长恨马驹天下少，汝今分骨我分皮。

好书千束且万束，前身后身读不足。刘郎好古喜收诗，一篇半篇惜如玉。知君此性人所希，旁人浪指为书痴。旁人肉眼君似月，好句何从向渠说。相逢剑客心相许，青萍莫惜当筵舞。

闻向秋山苦读书，吟中还解忆人无。强颜为客心何在，忍病哦诗骨正癯。明月青山追昨梦，去年今日下姑苏。长桥一带关心否，问讯高阳旧酒徒。

身随影立孤灯暝，杖倚人行独月明。新得病形成瘦鹤，乱添愁思惹飞萤。

伤情暗断恩和爱，抆泪空添怨与愁。霜透衣寒轻卷袖，月移窗去罢吹箫。

我问扬雄字，君评李峤文。剧谈聊诩诩，对饮尽醺醺。笔落三千首，杯浮一百分。醉吟唐学士，酒颂晋参军。良夜邀明月，他年忆暮云。独醒怜楚客，悲怨托湘君。

隠几看尧典，身惭不并生。道如知所味，食亦见于羹。饱学宁求饱，精思不厌精。垂衣虽已远，失箸恍然惊。端坐如吁咈，忘饥在服行。盐梅思致主，说不愧阿衡。

枯木奇如许，空山阅几春。千寻依鸟道，一半是龙鳞。磥砢真如石，扶持果有神。雪犹留败甲，云不露全身。藤比髯尤老，根疑爪欲伸。伫看雷雨夜，一跃到天津。

谁吊千年冢，芳魂唤不醒。雪连沙外白，春带塞南青。一酹嗟何及，重泉恨莫扃。花曾辞汉苑，草不似胡庭。妾死匈奴在，风悲壮士经。遥怜斑竹泪，鼓瑟和湘灵。

古竹疏篱畔，无人菜自长。双飞蝴蝶好，一样野花黄。簇簇青无数，翩翩意欲狂。色鲜凝晓露，翅薄弄朝阳。正拟和根拔，因怜恋叶忙。今宵须梦化，随逐过山墙。

玉笋班头客，文章绝代奇。奉璋陪内宴，刻烛赋新诗。指认红莲影，安排丽藻辞。绝嫌痕已迫，只恐句来迟。花烬将残处，宫袍欲夺时。宠荣归佩晚，金炬出天墀。

立个黄金马，君黄第几门。伊人来草莽，高议动乾坤。劲气层云上，孤忠一缕存。未通青琐籍，先献白衣言。只为豺狼怒，那知虎豹尊。客星如入兆，昨夜在天阍。

有底平沙上，辉辉不暂停。潮回阴未夕，日射灿如星。落水归何处，斜阳照远汀。浮光看闪闪，散地见荧荧。拟泛槎寻石，知非草化萤。晚来河汉白，渔火满沧溟。

只有片时留，离觞肯计筹。知渠因底别，使我浩然忧。握手看成梦，多情种得愁。征帆天共远，羁恨水俱流。明日非今日，杭州定越州。殷勤无别祝，切莫断书邮。

视夜几回兴，浓云泼未停。无端常苦雨，作好果何星。有烂参之左，于嗟月又经。何心长霡霂，拜手问苍冥。咨暑能无怨，呼天孰与听。或云旗伐动，阴曀为兵刑。

至乃阳生节，常居子月中。计年章在即，是日朔应同。一叶阶蓂长，飞灰嶰管通。元来初吉旦，恰是六阴终。料得云书际，还嗟饩礼隆。如何太初历，辛巳谩求工。

赏静偏怜竹，宜人况有林。七贤同远趣，千载有遗音。避俗来深处，披衣卧绿阴。玉人三四辈，风箨短长吟。翠入刘伶酒，声随叔夜琴。溪干唐六逸，先后许论心。

独妙如椽手，夸传品入神。千金犹莫买，一字实堪贫。玉柱多谁得，银钩少自珍。愿求三折笔，甘作屡空人。但喜萧斋玩，宁忧范甑尘。疗饥那欲煮，吟苦谩酸辛。

细大皆天性，逍遥宇宙间。山光非为鸟，鸟悦自因山。晓日浮青嶂，春云影翠鬟。物情如有识，乐意自相关。疏密阴俱好，飞鸣态自闲。夕阳归翅急，应是倦知还。

有客过茅宇，停杯待煮鱼。向儿呼不已，为我问何如。骥子抠衣至，校人授手初。叮咛凡再四，烹割勿踌躇。正起羹鲈兴，因看遗鲤书。团栾陪父执，更欲采园蔬。

燕外丝方卷，明开若个边。痴云留片片，白鸟去翩翩。雨后霜毛湿，风前雪翅鲜。双飞向何处，一半是晴天。乍息鸠鸣垤，还归鹤避烟。须臾阴霭尽，乌遶月娟娟。

野迥无人迹，长松不计年。随风飘子下，竟日落僧前。叶暗丹谁化，根枯石共坚。时敲经夹响，匹似数珠圆。味美忘斋久，声轻入定便。时看童行戏，争把柳丝穿。

明月今宵好，曾经照庾公。登楼当静夜，怀古对秋风。飞镜缘空上，危檐映水中。胡床无恙否，岸帻为谁雄。老子今何在，寒光昔亦同。清谈孤此景，白发向江东。

良夜空如洗，凭栏一望平。星垂因野阔，野净见星明。点点光疑坠，荧荧势半倾。天低连岸远，地尽看参横。水迥过时白，云收撤夜清。银河今咫尺，我欲泛槎行。

倚棹吟将息，江神听亦痴。阴犹凝未散，风欲破应迟。飒飒声虽急，冥冥雾莫披。凌波疑有物，到晓尚多时。空使蜚廉怒，翻令帝子悲。沉湘人在否，唤起赋椒蓠。

不负西窗约，相逢剪烛花。惊心如一梦，对雨话三巴。蜡烬愁频落，关云叹旧遮。昔曾留剑外，今却指天涯。江远谈何剧，风摇影屡斜。从今须惜别，邀月醉流霞。

良夜步郊坰，飞看过水星。四垂青漠漠，一点白荧荧。瑞彩浮莲渚，流光渡蓼汀。不应天共转，恍若月初经。错认珠生蚌，还疑草化萤。须臾云半黑，渔火个边青。

往事思尘迹，周郎走魏曹。长江几争战，万古一英豪。乱石吹飞雪，蒙冲破巨涛。笑谈成一快，姓字信孤高。賸拟投鞭渡，谁知卷甲逃。江山如昔日，北望首空搔。

拂拂新凉入，家家获稻同。参差多滞穗，收拾许村童。满地禾频落，怜渠筥尚空。少多从汝得，小大共年丰。挈负归茅宇，欢呼谢主翁。晚来炊饭饱，牛笛弄松风。

漫浪有诗仙，相逢药灶边。鼎存嗟石古，句巧似珠联。笔力扛何健，云根斲许圆。倡酬皆敌手，模写耸吟肩。何日丹同舐，寒更墨共研。和羹应待我，赓载入虞弦。

野外炊烟起，沙边带日明。归村人合遝，问渡晚喧争。暝色催行客，长江阻去程。帆轻斜照影，语杂远闻声。隔岸招尤急，栖鸦过亦鸣。茅檐何处是，儿女想相迎。

此夜一轮满，骚情不奈秋。月非人可扫，人与月俱愁。素魄凭谁问，寒光为底留。拟随风叶去，还似雪花浮。竹影摇仍在，波明散未收。嫦娥如戏我，移照读书楼。

皓色一轮满，吟看独倚楼。伊谁能扫月，使我不悲秋。处处寒光共，娟娟素魄浮。竹知空弄影，帚岂解驱愁。露重应徒洒，云行却暂收。谁疑门外雪，谩欲课苍头。

日夕思天际，悠悠半掩扉。扁舟缘底急，注目识君归。帆外残鸦去，云边一叶飞。立须兰棹至，细认藁砧非。偻指思江路，牵儿上钓矶。入门相劳问，赊酒趁鲈肥。

对饮敲铜斗，声声应浩歌。频斟江上酒，亟拜浪中婆。深浅倾浮蚁，低回舞短蓑。白头高似屋，素袜想凌波。江远如神在，杯长奈我何。却怜独醒客，憔悴赋湘娥。

独卷袈裟去，禅房半掩扉。僧行随鹤影，鹤引洗僧衣。振翼寻仙路，牵裳上钓矶。老缁轻濯濯，白鸟亦依依。澣涤元无垢，叮咛莫浪飞。茶烟休更避，相伴月中归。

酷爱惊人语，诗坛独苦心。吟成还自改，改罢又长吟。四炼传谁法，双声岂古音。笔涂随句定，髭撚用功深。过眼疵难掩，支颐吻欲噤。身轻少陵集，商榷到于今。

倚杖临秋水，微茫一派平。极深不知底，独照有余清。一色兼天净，千寻似鉴明。谁能冰下语，为探地中行。月动无移石，云飞落止泓。沧浪佳兴动，可以濯吾缨。

试拄看山笏，新诗得自哦。空庭人不到，日暮鸟时过。远岫呼雏急，斜阳接翅多。瞥看窗外影，争认柳边窠。散帙随吾意，喧檐奈汝何。须臾林鹊噪，衮衮见金波。

帝斡璇杓处，云高隔几重。自天携左角，出地见青龙。碧汉方回柄，苍精恰露容。举头看斗指，骧首觉云从。西揭殊春候，东骑验尾踪。韩门人所仰，直欲折充宗。

点点残鸦过，孤村带落晖。篱边闻犬吠，山下有人归。远岫连芳坞，长林遶翠微。云深认茅屋，风细飏征衣。樵唱同寻径，猿惊为扣扉。夜深灯火下，儿女共依依。

挂席几千里，飘飘向极南。昂头惊斗近，举袖与云参。海阔天光入，帆轻水影涵。前瞻依宿六，回望迫台三。恰似槎星渚，应殊钓月潭。若非吟胆壮，高处亦难堪。

江远孤舟小，悠悠避世翁。望中留夕照，立处倚秋风。一叶烟波钓，千茎雪鬓蓬。短衣难掩骭，独棹似浮空。人影樯乌并，生涯宿雁同。得鱼随贳酒，醉卧荻芦中。

一叶孤舟小，生涯在钓筒。群飞看雁阵，独立是渔翁。浪与头俱白，颜因酒暂红。片帆烟渚外，瘦影夕阳中。蓬鬓千茎雪，芦花两岸风。烹鲈吹荻火，隔岸呼儿童。

我访山家友，遥看屋上乌。不知何事好，所爱与人俱。竹外参差瓦，檐间八九雏。只应交缱绻，却喜汝喧呼。谁赋牙高啄，因吟尾毕逋。待令鸥可狎，物我两俱无。

仗节来归汉，麒麟万古图。艰难曾使虏，慷慨有臣苏。雁信传何有，旄残啮已无。拜恩趋凤阙，挥涕忆龙湖。日月依新主，风沙失故吾。一官才属国，揽卷为嗟吁。

八卦将呈露，天宁秘此图。出因龙马负，瑞与凤麟殊。八尺非常种，千年有此驹。皇穹开易象，绿字见珍符。鸟迹文非比，龟畴数亦俱。渥洼何足咏，谁复羡西都。

不寝因何事，囊封奏帝庭。铜壶犹未歇，金钥故频听。忧国长无寐，怀忠我独醒。鱼关频借问，凤阙想犹扃。珂伞依残月，觚棱带晓星。须臾看鹄立，袖惹御炉馨。

一段秋容好，丹青欲画难。塘幽尘不到，鸟度影偏寒。何处寻窠去，行人瞥眼看。云间寻旧侣，水底见飞翰。鸥讶随波没，鹏思击水抟。佳人遥望处，误指镜中鸾。

自起南阳卧，轩然志气飘。三分嗟汉业，一羽在云霄。健翮凌星汉，孤忠翼圣朝。群雄争逐鹿，百鸷不如雕。垂翅应嗤异，凌烟未许乔。出师虽未捷，万古想高标。

金石同心好，言言可起予。纫兰应足比，伐木义何如。慷慨输情久，芬芳入室初。诺能为一布，佩不必三闾。椒榝能欺我，松梅合友渠。衔杯时对饮，冷淡共园蔬。

驿骑军书到，风流相国知。淮淝千载事，宾主一枰棋。敌手无遗算，名家有此儿。我方分黑白，渠亦决雄雌。局外人人喜，边头着着奇。烂柯翁在否，还笑世人痴。

儿去出茅庐，携筇远见渠。行随溪畔鹤，看取笱中鱼。童稚喧呼至，笭箵整顿初。饵寒知不食，罾少问何如。穿柳呼爷笑，编蒲怪仆疏。荻芦吹火罢，赊酒遍邻居。

拜赐归湖曲，生涯只此湖。三韩云不远，一镜月同孤。天语书黄诰，波光照白须。柴扉当雁鹜，采地即菰蒲。殿下投笺乞，波间弄桨娱。不妨眠井底，醉入八仙图。

我问青天月，如何缺又生。冰轮看碾去，玉斧想修成。睨视柯谁执，传闻璞孰名。元功无此巧，素魄岂能盈。兔向圆时捣，蟾因琢夜惊。广寒八万户，技与女娲争。

叫尽三巴月，凄凉杜宇声。今人谁与语，故主自呼名。啼血嗟何意，前身恨未平。转喉曾有讳，弄舌似犹生。姓字诸禽识，君臣易世轻。提壶无意绪，醉魄谩飞鸣。

自得江湖趣，生涯乐在渔。孤村多晚景，落照映荒居。近水高低岸，诛茅八九庐。舟横人语近，网漏夕阳疏。倚棹看归雁，呼儿促煮鱼。脱蓑眠渐稳，寒月动江虚。

剑佩随夫子，倾心一瓣香。四科分等级，数仞叹宫墙。我正劳钻仰，人惟较短长。可窥怜子贡，欲倚愧蒙庄。步步瞠吾后，巍巍藐彼堂。传心因坐见，三圣远相望。

士有非常勇，堂堂赴敌场。听琴何比象，属意在轩昂。触手声何怒，推床兴欲狂。广陵无散卒，易水有刚肠。剑客休夸诧，桐君为发扬。闻弦心有感，解使懦夫强。

倚杖试徜徉，幽看野兴长。归鸦凌薄晚，洗马就微凉。落日明蘋渚，轻风拂柳塘。遥观千顷雪，静涤四蹄霜。喷沫随流水，摇鬃洒夕阳。尘缨应可濯，阔步逐飞黄。

埋恨非埋骨，生前怨不逢。比干犹有墓，周室合增封。一死身奚惜，孤忠愤所钟。清朝加显泽，终古志遗踪。宠辱嗟何意，兴亡记所从。谁甘游地下，攀槛敢婴龙。

雨后思花信，相过款杖藜。翠明开晓嶂，绿润遍春畦。燕外丝方卷，鸥边雾尚低。贪看蔬长甲，不觉屐粘泥。草挟余阴涨，苗分秀色齐。时逢原上客，大半话耕犂。

机事嗟何巧，空村不住舂。潺湲因借力，俯仰若为容。尽日劳双杵，疏泉隔几峰。无人长轧轧，助我为淙淙。碓下僧长喜，溪边妇亦慵。香厨炊已办，时倩野云封。

笔落冰人语，霜凝照夜姿。平心长似水，观政可于池。即彼挼蓝处，看渠据案时。清能见肝胆，烛可但须眉。泥浊廉何有，泉贪饮自知。笑他浑数尺，谁道是吾师。

野水云何涸，咨嗟为久晴。昔曾移艇去，今见有车行。石已磷磷白，流无脉脉生。不愁濡辔渡，只恐细鱼惊。宁复沧洲兴，空余野渡名。秋霖看拍岸，还听棹歌声。

买木为新居，诗翁德不孤。巧当三亩宅，带得一巢乌。羞涩无多费，槎牙已半枯。却怜栖鹊在，还识主人无。不入山家券，应添画史图。从今屋上好，来往听相呼。

苦忆君颜色，归期未有期。好风吹梦断，明月使人疑。对影三人共，怀贤万里悲。徘徊如欲舞，恍惚与论诗。蝶化凭谁诘，蟾留讶我痴。暮云樽酒在，只恐见无时。

自笑生涯拙，天公意赠君。买来千载石，饶得四时云。秃笔书新券，苍苔带旧纹。眼前长秀润，分外是氤氲。定价元非玉，宜贫可当熏。时哉为雨去，利与世均分。

长短堤边柳，波流影不流。浑如低倚岸，却不碍行舟。水漾千丝乱，风吹一叶浮。轻摇兰桨过，搅碎绿阴不。似带墙头燕，如萦镜里鸥。那堪南浦别，明暗两牵愁。

惜花愁满眼，倚杖庆新晴。绿幄连天暗，红榴照我明。蹙巾迎日吐，剪锦亚风轻。一见眵昏失，多疑醉缬生。撚须诗欲就，觌面兴偏清。却笑酡酡后，看朱碧已成。

头角惊人世，如龙乍跃渊。身随三月浪，衢在九重天。云起方成陆，雷驱正急鞭。战鳞飞百万，怒爪击三千。赤水神何照，苍精角有躔。堪嗤时俗眼，空向壁间传。

仲月鶑花半，朝家已荐冰。驰来金騕袅，开此玉棱层。冷逼茅檐透，光从凌室腾。满盘争雪莹，照眼讶霜凝。九庙亲祠举，群工禄赐膺。爱君推托讽，履薄愿兢兢。

试拄看山笏，令人兴洒然。夸名惊俗眼，知道有神仙。胜地栖丹客，苍崖比洞天。烟霞无此辈，方册不应传。柯烂今何处，箫鸣若个边。旧闻终缥缈，何似竹林贤。

麦事家家作，宸旒轸意微。无虚民所望，为实我先祈。见白欣舆诵，𤈶黄屈衮衣。要他舂日饱，莫使敛时稀。餠饵香深觊，牷牲荐必肥。礼成农共庆，加额对龙旗。

四七纷纭后，殷勤帝念功。干云台百尺，依日汉群公。栖爵侵霄汉，挥毫萃画工。位分勋次第，像列壁西东。貌写丹青里，名垂竹帛中。凌烟生面笔，人物古今同。

甃玉成阶戺，天颜去几层。弹冠酬素愿，携手尽同升。得侣欣交臂，伊谁恨折肱。龙墀看密迩，鹓武接飞腾。已庆天街肃，行须揆路登。朝回花底散，袖满御香凝。

君幸逢尧舜，孤忠岂敢忘。身虽居{亩犬}亩，志亦在岩廊。草野栖身久，钧天去梦长。烟霞虽自乐，日月愿依光。炙背当如甫，披裘莫学光。此生名未立，金马进封囊。

落日谁横笛，江村一望遥。喧喧归鸟雀，得得见渔樵。薄暮舒愁眼，斜晖带远潮。依滩纶在手，出谷斧横腰。歌罢寻归径，影行先度桥。两翁山水趣，应未羡金貂。

寺古碑犹在，尘埃半已漫。骑馿应懒下，逐字细吟看。钩画雕镌古，虫鱼辨识难。停鞭欹帽立，缓辔耸肩寒。应笑修明字，还如援据鞍。归吟风掠耳，影瘦夕阳残。

欲访春消息，寒花昨夜开。思君如在眼，使我亦疑梅。蘂冷于人意，窗开露粉腮。欲同渠索笑，还似子归来。兰室因香讶，冰肌助我猜。一枝聊寄与，何日共持杯。

壮节将全赵，威风直挫秦。若令空授玉，宁用复还身。此璧瑕何有，伊人气愈嗔。头宁同碎柱，节不可欺臣。大义千钧重，微躯一羽均。后来谁慕蔺，盛节独嶙峋。

已洗天河甲，边清国愈强。谁生今日衅，战似古沙场。不见狼烟久，俄惊雁塞荒。风悲苔染血，月射骨如霜。榆柳依然好，干戈有底忙。李华真健笔，吊古思凄凉。

稽落功成后，将军勒石还。辉华天子德，姓字汉臣班。篆刻千年绩，镌磨万里山。勋名沙幕外，岁月永元间。颂笔嗟何古，胡弓孰敢弯。龙墀归拜日，称寿动天颜。

拂面微风动，轻云过远堤。飞飞无定迹，逐逐度前溪。望断江东暮，生从舍北泥。但随蘋末起，还傍蓼花低。白映清波影，红看孤鹜齐。似迷归去路，漠漠自东西。

苍隼当秋日，风高万里飞。忽看孤影过，因护旧巢归。刷翮抟云汉，翻身度野扉。雏饥方唧唧，爪立自依依。莫笑蜂窠小，休嗤燕垒微。物情元等耳，细大各天机。

人意与秋高，临风意自豪。倚栏吟未已，拔地怒方号。露宇遥穷目，霜林见落毛。威生来虎谷，声震似鲸涛。六鹢飞应退，群狐惧莫嗥。拟骑鹏翼去，万里访卢敖。

谁买长门赋，闺愁不自禁。寸肠抒万恨，一字直千金。菲薄聊为寿，凄凉要写心。珠帘春寂寂，玉户夜沉沉。语妙钱何惜，宫闲恨转深。文君因自笑，我有白头吟。

不听车音久，逍遥独倚台。远闻疑所象，细认隠其雷。不怒声初发，遥闻妾自猜。轻移莲步出，空喜玉舆来。只谓君王顾，因知神女推。千金谁买赋，会使圣心回。

有道之君子，箕山一许由。清波聊洗耳，尘世肯回头。此趣名千古，奚心长九州。若令婴世网，何似枕江流。俗事喧谁听，寒泉响自幽。邻翁牵犊避，使我转增羞。

直道行今古，渊源妙莫穷。百川虽若曲，大海必皆通。酬酢几千变，周流共一中。问津非断港，无水不归东。洙泗源尤正，河汾派亦同。纵横嗟末学，滥说未为雄。

李下有傍观，嫌微择所安。莫将遮日手，轻整切云冠。故径累垂久，荒林礼数宽。杜陵羞任落，贡禹喜休弹。主正操筹待，吾宁岸帻看。丫童却欢笑，就地拾螬残。

莫道田间僻，持身惧指瑕。近瓜休纳履，为履似侵瓜。野径风随屧，阳陂雨落花。藤方铺满地，屦且曳归家。篱赋长庚蔓，鞋吟子美麻。及门如有客，倒屣只烹茶。

精卫谁家女，悲鸣苦自怜。石知衔不尽，海有恨难填。妾父曾为帝，禽言自诉天。磷磷空尔啄，渺渺浩无边。志有愚公似，冤同杜宇传。扬尘终可待，且伴羽衣仙。

伊昔承天庆，人间有圣君。图传何世本，今见古时云。就日曾谣咏，非烟喜郁纷。笔工疑顾陆，治盛忆华勋。简册歌虽在，丹青画罕闻。坎中元有象，心画妙羲文。

水下元无月，江澄别有天。凝眸欣浩浩，在手掬娟娟。桂魄方留影，荷衣试弄泉。正看波底样，俄入掌中圆。太白狂应揽，知章醉欲眠。我知光可汲，便拟拍洪肩。

隔岸闻风处，清晨嗅露房。花因闲弄久，衣有带来香。试摘枝头白，还拈叶底黄。恍如玉皇吏，来自锦窠郎。袖比朝方罢，心因恼欲狂。谢安休掩鼻，非佩紫罗囊。

至圣元无梦，伤麟有隠忧。道传自公旦，意切为宗周。泗水蘧方觉，东山记昔留。鸿飞归不复，蝶化恍同游。洛卜图何在，殷楹涕自收。蒲姑如可作，料想订春秋。

愁客眠难稳，危栏忽四更。乍疑山色改，已吐月华明。五夜筹将转，孤轮缺未盈。霜翻禽欲下，云破兔还生。问晓樵相语，栖寒鹊自惊。蛾眉秋一半，彻夕恼长庚。

苦热虽求息，炎凉愧易心。既云名恶木，那复有佳阴。烦溽方三叹，婆娑有百寻。匠皆行弗顾，吾肯据而吟。冷忆瓜浮玉，清思竹碎金。鸟犹知所择，人岂马牛襟。

盗有经行处，波流恶莫湔。固能浇我渴，誓不饮渠泉。奔骥如追电，长鲸拟吸川。贪夫曾就酌，馋者莫流涎。窃玉严于史，空瓢碎自贤。杜陵思贾井，病肺卧江船。

世似江河去，还闻返朴时。久藏天下富，不拾道中遗。行者歌如砥，谁与叹泣岐。锄金宁弗顾，守剑烈能知。楚国亡弓在，荆山抵玉嬉。抱茅嗟薄俗，屋破呼群儿。

祀事非常典，君王望紫蓬。仗从天阙下，山在水云中。采药何时返，鸣鞘秩礼隆。灵无先沛雨，船有引回风。夷见燔柴去，仙难架海通。札书终不验，空翠锁祠宫。

祖帐都门外，贤哉惜二疏。史留名不朽，古善画何如。张幕班离席，归装问故居。辞官两贤傅，送客几华车。帝眷殷勤在，臣惭老病余。重来甘降秩，时为子房嘘。

汔济焚舟去，秦兵意若何。深仇思必雪，信誓有如河。甲卒方停棹，将军怒指戈。连樯皆纵燎，劲气欲熬波。拜赐前言在，论功一炬多。至今临岸处，梦想发皤皤。

久要刘文叔，论交在阙庭。不为渠相汉，仅以客名星。鹤发兼霜白，羊裘近帝青。宫中聊款款，极下独荧荧。一点今霄汉，孤灯昔钓汀。灵台夸列宿，讵肯共图形。

万里君王跸，雷驱铁骑环。移来云下仗，远驻海东山。飞檄青丘外，鸣鞘怪石间。龙经占得耳，禽语喜违颜。似勒燕然去，如封岱岳还。铙歌模写遍，何不续东蛮。

铁骑围何急，登楼却自由。一轮秋夜月，百尺岳阳楼。老将凭栏怒，嫦娥为我留。功成长啸后，人在古城头。羽扇荣差可，胡床庾浪游。千年髯孰似，笛里梦并州。

瘦马如乌渴，长驱傍古城。听他随窟饮，不暇择泉清。沙外追风骥，榆边积雨坑。花鬃摇汉骑，草血染秦兵。地脉千年恨，波腥万鬣鸣。思归频蹀躞，苜蓿满宸京。

中郎沙漠外，羝乳事何如。赖有云中雁，能传足上书。衔芦来内苑，系帛自穹庐。地说荒寒极，人称老病余。史徒夸问犬，诗莫咏烹鱼。青鸟仙家使，吾今益信渠。

道外元无器，聊横膝上琴。本非弦可弄，自觉趣尤深。早向声前悟，何劳指下寻。昭文元不鼓，锺子谩知音。赜矣钟名哑，伤哉磬有心。退之如解此，十操不应吟。

卜式何为者，清班粉省郎。不骑沙苑马，只牧上林羊。谩诧窠名锦，何如𪨗曳芒。含香休向阙，挟册且随臧。列宿从嗤我，三星喜咏牂。尚怀肥报国，抗疏欲烹桑。

天仗祁连外，穷荒鸟雀呼。登台真帝子，绝幕遁单于。百级云中见，千官帐下趋。穹庐垂旷野，警跸近清都。汉地今无虏，秦城枉避胡。呼韩天日谒，却入渭桥图。

自古官刑在，如何只用蒲。贤哉知道者，陋矣执鞭乎。草草存笞责，拳拳爱体肤。教非刑可比，耻患免而无。舜扑书徒识，秦敲惨自愚。悲因挞黎庶，适意与宽俱。

怀宝伊谁识，累然被褐夫。荆山宁泣玉，沧海任遗珠。宽博形何散，龙钟智似愚。藏渊祇自媚，韫椟肯求沽。雅志褰裳蹈，旁观按剑无。我知韦布乐，应不艳金朱。

叔子今何在，风流缓带时。伤心因睹物，堕泪遂名碑。剥落银钩古，凄凉玉箸□。生前驱万马，身后立双螭。人物襄阳记，莓苔太白诗。羊公岂无德，戎衍却堪悲。

反袂伤麟后，凄凉旧日坛。尚为人爱惜，不使杏雕残。叶映缁林好，枝横泗水寒。一从梁木去，多把落花看。自昔棠思召，于今木有韩。遥知槐并并，根古似龙蟠。

龙卧何时起，生涯厌鼓鼙。舞因随独鹤，闻偶为荒鸡。楚客长更梦，秦关未晓啼。竹风吹袂举，柳月傍楼低。我醉非无度，渠寒不奈栖。谁家小垂手，百啭听黄鹂。

太傅筹边日，家庭赌墅时。淮淝千载事，秦晋一番棋。得算如翁妙，争先落子知。汝能输别业，我已笑胡儿。昙得山先喜，氐争局自痴。两军临水处，幼度著尤奇。

西狩知何获，惊嗟遍国人。自怜方叹凤，何事又逢麟。伊昔追戎地，于今较猎频。三家如此僣，一角岂为珍。笔绝真伤鲁，书成已系秦。同时多虎辈，谁信兽能仁。

老子风骚将，雄豪霸一方。五言如壁立，万里此城长。气靡曹刘垒，声喧翰墨场。但令投帻去，谁诧撚须狂。羲笔图成阵，韩文喻倚墙。骚坛唯我擅，谁敢犯锋铓。

苦惜花能好，晴窗唤起频。只忧春去早，却要早寻春。一片飞愁我，千枝艳恼人。鸣鞭思晓月，化蝶逐香尘。醉卧狂谁子，吟看睡太真。每因风雨夜，不寝为渠颦。

意爱多成癖，清秋怅望时。月能向人好，夜不恨眠迟。捣药何为者，停杯屡问之。貂裘蟾正恋，鸳枕蝶休痴。昼短何须烛，更寒且咏诗。婆娑无影处，料得梦相随。

海畔山名泰，东封自昔曾。三千余载记，七十二回登。冕辂陈金策，衣冠迫玉绳。秘书留岁月，立视俯丘陵。华盖行中阪，松官立几层。祖龙空刻石，千载笑冥升。

花院重重闭，香风拂面轻。游观多野趣，静听有棋声。松老藏孤寺，柯翁看几枰。反关从烂熳，落子自敲铿。得着僧应笑，栖枝鹊又惊。须臾闻剥啄，收局出相迎。

机上谁家女，更长睡不安。当窗祇自织，到晓不知寒。霜瓦凝威重，冰丝续断难。梭声随漏尽，妾意为衣单。锦字挑谁寄，银缸剔已残。姑留刀尺久，零落待输官。

肃肃存吾敬，冥冥若有期。人皆欣雨若，心为有天知。悃切忧民志，勤拳在庙时。片云催许急，三祝果伊谁。方寸来何易，吁嗟礼亦宜。虚中求造化，事应不须唯。

安得如椽笔，晴窗弄鼠须。知渠来某氏，为我作尖奴。熏窒搜罗尽，精粗简拔殊。香沾窗下墨，腥带瓮中腴。食肉非无相，挥毫且共娱。生因斯恨汝，莫把篆临模。

深夜沉沉寂，谁行下岭坳。寺深明月照，门闭老僧敲。剥啄林间寺，婵娟云外梢。山童破幽梦，人影并疏茅。殿冷存余篆，窗明待解包。山虚传谷应，惊鹊亦离巢。

笛里愁千绪，更长忆故山。今人吹古曲，汉月照秦关。霜竹和声切，胡床倨坐闲。一轮秋塞外，万嶂野云间。此夜听渠弄，何时照我还。回思帝城角，花影映朝班。

兴入卢仝椀，龙团旋解包。忽闻茶臼响，正隔竹窗敲。活水烹新茗，香风度绿梢。听知童落杵，惊起鹊离巢。香比云英捣，清无水厄嘲。林深留客处，未羡巳公茅。

窄窄柴门下，多应隠士居。时人皆障面，长者竞迂车。罗雀宁辞客，瓜牛旧有庐。高轩诗李贺，都骑赋相如。痛饮宜投辖，何心更曳裾。辛勤有此室，鄙矣羡金鱼。

古有征无战，堂堂整六师。直哉能用壮，敌者欲何为。道在周如矢，兵行汉有旗。天威雷在上，人喜雨如时。敷德苗归舜，干盟鲁却夷。淮淝知义胜，算入谢安棋。

法驾谁摸写，形容比太清。星陈元肃肃，天运自行行。阊阖开黄道，璇玑映玉衡。盖明瞻帝近，旗动认参横。移得魁台下，如闻警跸鸣。流光知遣使，招我立通明。

叫舜嗟何处，梧江去路长。天高心渺渺，云远地苍苍。我欲排阊阖，谁能访帝乡。泪沾潇水碧，梦入瘴烟黄。莫唤湘娥问，空怜老杜狂。重华何可就，骚笔更凄凉。

彼泽卑而汇，维山峻且巉。上应无见有，气以感而咸。石隠虚中窍，春蒸润下咸。画前分艮兑，象外识机缄。野露浮江柳，溪云到岭杉。个中皆易理，具眼要非凡。

圣世忧边切，骚骚羽檄忙。凯歌来幕府，画阵奏君王。宸陛千官庆，军书一卷长。卷舒从御榻，想像到沙场。此日丹青笔，当时赤白囊。会看麟阁上，图写更辉煌。

携砚临流洗，迎人戏小鱼。忘机知似我，吞墨喜看渠。案上研磨久，池边浣濯初。黑翻波里影，素染腹中书。水与烟俱落，香知饵不如。谁能图罩罩，点笔滴蟾蜍。

隔竹敲茶臼，禅房汲井烹。山僧吹火急，野鹤避烟行。入鼎龙团碎，当窗蚓窍鸣。紫云飞不断，白鸟去边明。云舍飘犹湿，风巢远更惊。通灵数椀后，骑汝访蓬瀛。

避喧谁氏子，远近不知名。踏雨来相问，敲云忽自惊。空蒙迷处所，剥啄访平生。不是师严钓，应须学尹耕。深山无户籍，虚谷答人声。野服徐迎客，论文到月明。

何意逃名氏，祇缘避俗纷。有人来隔岭，问我独敲云。剥啄声虽急，朦胧唤未闻。严耕应似子，说筑岂非君。瞥去鸦惊起，谁来稚答云。日高才出户，对客却殷勤。

酒醒闻敲云，呼童汲水烹。龙头琢山骨，鱼眼起滩声。活水催泉急，凝波与石争。鳞无游釜见，目有比珠明。车异羊肠绕，蝇嗤蚓窍鸣。磨刀谁氏子，对此忆鲈羹。

拾得阶前叶，提携近玉蜍。自呵冰冻笔，犹带露痕书。秋兴题红日，霜寒坠绿初。珠凝光细碎，墨淡字稀疏。滴砚研朱易，渲毫汗竹如。更干虔亦喜，勤扫入僧庐。

自外元无道，抠衣乐圣门。能因机以悟，不下带而存。身俯心何愧，腰垂手可扪。步趋如有见，左右自逢原。鞶锡殊三褫，绅书味数言。垂鱼何足羡，愈以训儿孙。

金章虽贵岂公荣，一点孤忠百世名。字字清吟如太白，篇篇奏疏似更生。士缘气类归宗主，身为朝廷作重轻。当世共传书几种，最初曾见易先成。

品题人物妙权衡，在日江湖有重名。为国得贤八君子，登门执贽几书生。少游辇路心交久，晚见南华口义成。欲序未酬诗卷在，相知可独是同庚。

勋名已盛端嘉日，身佩安危三十年。自去鸿枢开督府，迄辞鸱阁老平泉。早看养马封侯将，晚作骑鲸捉月仙。纵道进贤冠最好，不须画此上凌烟。

长淮当日事尤危，孤垒身当数月围。杨子江头如虎卧，平山堂下似羓归。二难千载为时出，一战三京与愿违。赍恨伯符投镜去，追怀到老泪沾衣。

百万频年战虎貔，神驰漠北到洮西。空余八阵江头石，未见一丸关上泥。守父训辞黄阁去，负时名与紫岩齐。河山收此英灵气，下马千年看墓题。

出语无多动造微，公于学问似生知。客游槐府珍遗帖，世诵樗翁序近诗。握手最先门下士，伤心谁勒墓前碑。匆匆四十年间梦，忆到庐江下榻时。

两朝人物号耆英，九折崎岖亦饱经。几度拂衣心似石，重来曳履发如星。争名可是因文字，转臂堪嗟失典刑。何处藏山犹有史，悲笳幽咽若为听。

奥学深功在易通，御题褒句圣恩隆。成书自讲前无例，异论难齐久始公。辞有所之端可据，文无不变论尤工。皋比定集诸仙听，独惜丁宽道不通。

定是仙从天目来，少曾吟咏到襄淮。才名词伯班常伯，学问平斋授恕斋。华盖谩云邻翰苑，衮衣不许上瑶阶。海山纵好归何处，叹惜人间事好乖。

秀骨清姿玉雪同，几多星宿入心胸。风流王谢谈谐胜，家数常杨制诏工。坐政事堂无六丈，登文章箓似三洪。年来人物萧疏甚，玉座东西欠此翁。

伊昔宸京握手初，横经公未到三衢。早班玉笋还先去，晚侍金华却共趋。思老有余知笔健，病成应是为诗癯。峰摧太华嗟何及，身远无因奠束刍。

诸贤名并端平见，一老音存正始遗。改纪重来时领袖，持荷独立右尊彝。心忘世易身难乞，家著书多人少知。省闼才辞留史馆，可怜便入八哀诗。

国重穆陵搜钜典，帝咨宿学进隆名。那知幻境空花散，不待藏山史草成。笔冢长存堪怅恨，书棺何益谩哀荣。西山门第今无几，落尽残星泪眼盈。

早岁登门叨赏异，暮年造阙喜追陪。每从省户供词去，多向都曹诵句来。逐客赠年今尚在，痴儿别饮恰方回。湖边握手如前日，身隔千山叹玉埋。

公擢端平第，祥开日下云。乾坤锺直气，星斗瑞斯文。出处关时运，更尝厌俗氛。白头需旧学，何事靳吾君。

论著千年计，崎岖二纪余。人多仇直疏，公不羡除书。曳履归何晚，仪图事竟虚。早知天许啬，恨不守茅庐。

中朝更几局，鸣世独铮铮。奏疏如山稿，哀笳何处声。虽孤岩石望，何损斛峰名。应有遗书富，何时见集行。

当年期集所，一榜上三人。晚节惟公在，交情独我亲。楚东分袂久，溪上得书频。曾共茅檐宿，因行部入闽。

三领闽麾节，名高德度宽。苦寻盐利病，痛念郡凋残。拟有回天奏，相期对日看。入朝孤此意，闻者泪阑干。

声名早日到宸几，自许凌空健翮飞。朔党家传真抱负，西州人老几招麾。长庚穷杀狂如故，韩愈疑为傲则非。岁晚虽为香案吏，白头终与壮心违。

再造功成始趣还，又从薇省去长安。登车屡作澄清使，持橐还须文字官。子美八哀俄入此，贺公二命只书棺。不知庾亮埋何处，遥想悲笳泪雨潸。

一识端平三十秋，北关重别见南州。紫薇阁下分房住，黄檗山前并辔游。碧水诗来秋后得，吴门书去病中投。交情不薄相期远，底料催归记玉楼。

先帝云公有相才，经帷曳履久徘徊。先调化瑟更弦去，却赞兵机杖节来。祀典空闻陪五使，宗臣不许位三台。白头遗老孤忠在，忽漫骑鲸亦惜哉。

当年玉座语尤亲，荐士虽多不语人。天下短长才识尽，内中方寸纸来频。仆穷分作米盐吏，公许宜为翰墨臣。回首摛文今梦断，长怀知己泪沾巾。

兰宫凡几上，直待晚成身。臣对三千字，君恩第一人。谈经居未久，岸帻请何频。风月分能几，空山骨已尘。

以赋鸣虽早，襟怀实似虚。出弹齐士铗，归读乐轩书。丹桂攀殊苦，黄粱梦不如。在时同手足，入念每沾衣。

名落江湖岁月多，白头还止梦三刀。胸藏千载心期远，识尽诸贤眼力高。慷慨当筵谈抵掌，淋漓满壁醉挥毫。空山埋去泥销骨，何日人间见此豪。

野涉来南岸帻时，我方为掾久追随。炉熏柳叶同清话，酒嚼梅花几赋诗。别后京华才一见，病余山寺谩相期。为公一恸今逾纪，当日交游在者谁。

我嗟孤日早，汝亦守偏亲。爱甚于诸季，年多似一轮。家虽老去足，身苦病来频。卜穴何时定，伤心历四春。

蹇馿骖乘骥盐车，有士如君具眼无。唾手两科名淡墨，秃头半刺□纡朱。笔无见梦花何有，玉只空埋草已枯。摇膝向人吟不住，追思如见重嗟吁。

辈行交情似此稀，旧游追记每攒眉。桐花古郡为僚日，落叶长安谒选时。君去鸣琴曾别饮，我期煨芋更论诗。谁知俯仰成今古，偻指伤心二十期。

吾舅虽潜德，人间两玉人。眼高俱迈俗，鬓秃共娱亲。场屋因缘薄，诗书趣味新。少公谈颇胜，伯氏奕尤神。门外相过少，樽中自酿醇。荆花同伴老，竹叶满怀春。寿秩皆逾七，堂封亦与邻。赠车伤作梦，华屋怅今颦。甥老头如雪，山空骨已尘。前年松下酹，语不尽酸辛。

姓名早入文章箓，姿性宜生孝友家。视世故轻如枣叶，得时名重只皇华。白杨何处伤心远，紫帽同游饮泪嗟。向老伊谁同此意，独余一友在东嘉。

精神满腹气英英，早岁宜登要路津。名是平原门下客，字同先汉蜀中人。已趋文石班犹浅，虽拥油幢志未伸。壮士不留强虏在，交游相吊泪沾巾。

江番相望两年余，度度书来有壮图。安已弹筝思海道，武空鸣剑说伊吾。公闲未久骑鲸去，我远先惭倩雁无。宿草不知秋几度，衰年何计奠生刍。

班行一见便欢然，意气相求似夙缘。得古鼎彝多鉴定，常时樽俎每招延。郊吟愈和曾成轴，晋帖唐碑不计钱。见说旧藏今散尽，传家犹幸子能贤。

胸涵万卷笔如虹，四海应无两所翁。身老肯疑询有鬼，眼高不许宪交公。祇缘命薄非才薄，信是文穷与学穷。班路重来终一簿，予麾亦不到莆中。

三文堂上墨犹鲜，别几何时哭此仙。散发弄舟思往日，撚髭觅句是前年。理明洛学知翁少，表慕泷冈有子贤。人物如斯埋玉去，病违执绋泪潸然。

涉世风波恶，收身岁月长。再三持簜节，八十侍华光。边入筹如蔡，民怀惠有棠。两朝凡几奏，书不与人亡。

已分黄冠老，犹为白发卿。登朝耆寿俊，圣学缉光明。盛德兼和介，高怀了死生。柯山仙窟宅，笙鹤定相迎。

凝香据案几何时，事事传来昔见稀。生果神如包孝肃，死尤贫似尹翁归。谁知食少为身害，可恨才多与命违。见说满城人恸哭，交游那得不沾衣。

襟义如公世所难，南来一念十年间。喜时文石为乌石，未到壶山住道山。宿草故人酬愿毕，生刍有客吊丧还。清名虽在身何在，抆泪空嗟造物悭。

天夺如公亦酷哉，遗民悲慕似婴孩。輤还夹道号啼送，寝祭诸村接续来。野录何年能入史，祠成他日转生哀。溪干旧友多弹泪，半月前书手自回。

风骨相期众，才名为底穷。策虽高似董，位却劣于洪。没世臣卿少，他年史笔公。赐诗宸训在，无愧是清忠。

二纪中年废，清时晚岁收。如斯封马鬣，谩尔跨鳌头。雅度人何忤，虚名世浪仇。论交思少日，文会饮榕楼。

白首同收召，追随仅一冬。公由卿出使，我去掖为农。上节归曾见，携琴愿莫从。伤心湖水外，石兽倚长松。

师学亲闻正始音，半生为母欲投簪。游环璧水成名去，为念珠曹得誉深。贤比邺侯家有传，达如康节病先吟。宁需郡幕辞台幕，到死知君铁石心。

大科家世衮传芳，恨不峥嵘翰墨场。空郁壮图才半刺，合司帝籍便横翔。官称仅似浔阳白，早慧疑如江夏黄。曾向掖垣开荐口，眼看埋璧倍嗟伤。

具眼翁求婿，齐眉老耐贫。年如绛甲子，贤比鲍夫人。守诫居官舍，持经识幻身。亲邻恩意厚，谁不泪沾巾。

昔侍先师席，西轩笔研同。晚为莲社客，私号橘山翁。内景经谁授，还丹诀自通。仙班催底急，吟此望方蓬。

数亩园虽小，斋居却有楼。木奴居半许，果子亦多收。闲日长趺坐，晴时间出游。自君之去矣，遥望只增愁。

几年漫仕贫如故，半世投闲乐远谗。无八九椽多借宅，得三百户谩题衔。初留兰省交吟卷，再见芝山送别帆。何月得寻埋玉处，天南凄恻梦松杉。

执经师席下，于我是庚兄。袖手尘中老，灰心世上名。杖藜行竟日，杯酒度平生。终始交情在，无人解索铭。

住处虽邻曲，多惭寂寂居。间能驰手帖，时致以肩舆。我叹年相若，君衰日渐疏。人间梦先破，周蝶果何如。

淑德生全美，深闺礼自防。训严今孟母，誓苦昔共姜。科欲传三世，儿令学四方。栖鸾吾所爱，千里索铭章。

独力持家老，真如烈丈夫。斋明供蕴藻，服饰厌金珠。甲子祗余六，鸾雌叹久孤。悲笳讲山路，寒日澹霜芜。

多门嫔贵族，何事喜摩诃。清比顾家妇，达如凌行婆。再来邻曲媪，独见女中娥。委化虽云乐，潘郎鬓柰何。

死自知归处，生能孝养亲。真堪名烈妇，岂不胜痴人。新卜金沙竁，空埋玉雪身。佳铭求篆石，掺笔为酸辛。

西轩同舍日，开爽莫如君。健笔疑淹笔，方巾似艾巾。壮年嗟斗粟，老日味羹芹。邻里交游尽，伤心宿草坟。

我有宗传未付衣，喜渠岁晚共吾伊。云胡丹旐鸣笳去，不见青衿问易时。生灵运前何太速，为文介后重堪悲。犀斜宰木今谁主，饮泪看君乳下儿。

三十年嫠未易禁，信眉才尔遽涔涔。断机有训名花帖，埋璧无惭见藁砧。剪发为珪供客馔，却蚶令侃职官箴。年兄事状夫人志，岁月追思泪满襟。

荣涂久历似羊肠，蓬省归来发欲黄。麟笔正烦朱邸客，骃丝还要锦窠郎。观鱼濠上归思切，吟雁峰前遗爱长。金凤赓酬知乐甚，玉楼谁召去何忙。

早岁声喧翰墨场，晚寻兰芷到湖湘。刘郎未得文章力，涪老空怀书传香。埋璧奈何从石衒，好竽滋甚况琴亡。山房宿处成终诀，怅忆交情四十霜。

三为一疏凤鸣阳，去国投闲两鬓霜。早有重名居豸府，晚因同姓误君王。恰还使事逢新政，已峻卿班入太常。止尼不知何物祟，清时竟失鲁灵光。

岭海清声玉雪如，门庭尤峻是闲居。吹嘘昔日班扬赋，受用余年老易书。亭列百间多筑圃，舟移数里自穿渠。春来红紫应岑寂，花外无因见小车。

别无久近不相忘，见面虽疏意味长。向摧梁初驰唁疏，已埋玉后送铭章。我惭临穴诗黄鸟，儿报移阡谶白羊。絮酒何时浇宿草，些成三赋泪沾裳。

世守祗儒术，才优奏最频。官终半刺史，孝事两家亲。长葛碑仍在，甘棠爱尚新。赵公陂上下，遥想泣遗民。

碎剧更尝久，跻攀鬓已皤。题舆嗟命啬，制锦得名多。铭好传千载，梁摧付一窠。书丹惭钝笔，回恻甚于苏。

名在江湖久，青袍鬓已霜。苕人师凿齿，莲幕客君房。甫为思芹去，还遭撼树伤。清朝公道厄，埋骨竟凄凉。

君本轻场屋，何心第太常。吟姿如岛瘦，直性似萧刚。已恨婵娟误，争知禅化忙。功名虽有命，诗在莫俱亡。

鹤发贤哉母，冰清又玉温。早同夫傃隠，晚受子貤恩。箕笔营新竁，铭文托后村。登堂曾及拜，吟望暗伤魂。

㶉𫛶同看去，闺营不少须。幼痴儿哭母，死孝妇从姑。牛卧图形好，鸾栖镜影孤。藁砧铭石语，凄寄挽郎歌。

江幕归来喜脱簪，当门小筑似山庵。名于世见林间一，爵以仁尊天下三。早失偏慈心已懒，晚虽漫仕性难堪。非无忧爱闲成僻，雷雨曾传旧奏函。

白头姓字紫蓬仙，三径还公得乐全。八九十翁健如虎，等闲一蜕妙于蝉。何年重见风前树，此夜愁看月上弦。义合吊庐寒阻我，须携斗酒到冈边。

当年握手向番湖，岁晚交情不暂疏。安乐窝中三度宿，往来溪上几回书。凤游旧客雕零尽，龙窟新阡怅望初。人物如公应不死，有铭有诔果何如。

盛德高年百福全，瑶池元是女中仙。慈民束吏如侯少，为国生材叹母贤。彩服俄更衰服去，襦歌还与薤歌传。民怀召父依依切，苦恨夫人不少延。

榕楼饮日君豪甚，岂料凄凉雪满头。横鹗几回宾上国，栖鸾一老殡南州。拜经传业源流在，作赋摩空取次休。诗卷旧人无十九，箫笳何去暮云愁。

有子能贤知孝甚，新磨铭石以贫迟。为君更作招魂些，此士无惭有道碑。身老梦思埋玉处，客游忆到共灯时。家成好入遗文去，乞与他年作瑞芝。

畴昔西山元有亮，师今名亮号西山。初修白业光时现，晚破玄关发已斑。缘熟不妨逢檗住，意阑忽漫杖藜还。雁湖未久跏趺去，汝蜕虽高我怆颜。

岸帻生同誉，翻经老耐嫠。能贤儿似侃，爱客母如珪。有弟铭崔姊，何人传鲍妻。霜风吹旐去，笳咽筿塘西。

翁昔南游日，看君玉雪如。晚凭居士几，死守乐轩书。圣处吟应到，原夫技岂疏。白头心自适，元不羡高车。

闽谱虽华远，君于派得黄。铭宜买石待，诗岂入瓢藏。忆昔题吟稿，伤今赋一章。香峦序葬处，遥想暮笳长。

诗书家世事，公独妙兵筹。异质生三乳，时名放一头。万山丛里邑，五岭水边州。谩道登朝去，功多恨未酬。

广蜀为唇齿，双江直下舟。人知传干腹，公识到源头。袖入榻前疏，筹深岭外忧。殷勤参近事，字字比龟猷。

乡闾扶杖久，早岁誉兵间。谁信白头叟，能柔赤脚蛮。人言劳不报，公有道能闲。似是英雄骨，埋名向此山。

文武忧才尽，斯人为底穷。威声传境外，袖手老闽中。来往二三客，康宁九十翁。及门曾一识，铭笔愧难工。

登名三十载，岸帻去壶山。乍入离珠府，不留鸣玉班。同升君弱冠，久别我衰颜。及此吟哀些，伤哉数太悭。

客有南来者，云君病本无。信然身是梦，俄尔我非吾。甫脱登山屐，犹倾对月壶。人生太危脆，变幻止斯须。

畴昔号宗英，嵚崎恨莫平。晚同蓍用数，早负榜中名。握手虽疏阔，惊心隔死生。白头慈母在，遥想若为情。

九十非为寿，天胡夺此翁。两朝名法从，一世大宗工。集本家家有，囊封字字忠。老龙虽异宠，堪叹梦俄空。

词源泉万斛，笔欲挽天河。诗比欧韩密，文追汉晋多。一生名皎皎，四入发皤皤。班不登书殿，伤哉可柰何。

古来皆有死，身岂解千年。纵使能仙去，何如以集传。骑鲸乌石外，下马钓矶边。忍使斯文丧，凭谁问老天。

云鬓登堂老，论文四十年。忆曾同宿处，说到未生前。精妙无双手，赓酬共几编。耽禅生笑我，去作海山仙。

筋力衰难强，伤心苦涕零。箧多留尺素，药仅致空青。传后吾何述，生前已自铭。帷堂才一恸，恨莫听讴铃。

束缚斋鱼昼掩关，长镵𣃁雪草泥间。竹炉石鼎甘香賸，分与衰翁却病颜。

不识威名擅汉廷，云仍今复见材卿。万家桃李栽培盛，千里妖氛却扫清。羽扇纶巾聊自适，风声鹤唳已魂惊。向来雪锷櫜藏地，賸筑诗坛按酒兵。

一麾局促楚江东，时喜邻藩好信通。坐厌文书朱墨里，静思谈笑圣贤中。浮瓯小试茶膏白，照眼分尝荔子红。想见高堂散凫鹜，竞追乐事赏年丰。

傍晚拏舟入，身如在画图。石平疑削玉，湍急见跳珠。仙迹回还是，峰名转侧殊。竹间人指点，俱识有仙儒。

