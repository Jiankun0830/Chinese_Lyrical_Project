平昔山林性，今来水石乡。栽花寻秀垅，泛酒掬沧浪。地暖春常早，云阴夏自凉。岁成还北去，魂梦此难忘。

我爱井泉清，来逢井上铭。佳名知故里，绝𪩘为开亭。目外仙舟远，云闲拱木青。茫然千古意，谁与问沧溟。

十亩红桃径，穿花过水西。清泉来不断，行客到应迷。露锦披芳坞，晴霞倒碧溪。年年春意在，当会自成蹊。

采药瀛洲去，扁舟竟不还。黄金成海外，故井独人间。乳滴岩花润，苔封石字斑。空令千载后，犹复望三山。

早岁逐浮名，尘埃已倦行。浩然而临绝岸，聊此振烦缨。世事随波远，吾心自水清。营营朝市露，谁识孺歌声。

昔人尝种竹，此意为山林。野翠何凌乱，羁怀得放吟。化龙知有节，待凤岂无心。怅望山阴客，飘然不可寻。

岩溜抱山急，传觞何太频。回看野客醉，还笑浊醪醇。汉曲人方远，兰亭迹已陈。劳生无足校，酣放即天真。

行行竹间径，时此一登临。为有凌霄干，长垂满座阴。海云生远目，山月照闲心。幸免材为累，无言弃掷深。

万古渊源会，凭栏誙一观。云涛谁可际，勺水自为难。日月闲中永，乾坤物外宽。幽人休怅望，平地亦波澜。

百步开新圃，弯弧注采正。樽罍供乐事，金鼓叠欢声。敏手徒为妙，中心自要平。何人能举觯，观堵定纵横。

一望家山上虎丘，凄然魄动念同游。林峦不改如平日，蒲柳先衰又几秋。敢学登临小东鲁，却因零落恨西州。鸰原寂寞归鸿断，未拂前题已泪流。

