天颁一札语叮咛，光动郎官驾使星。赖有斯文增气焰，可无吾道活生灵。驰驱漫说周原隰，登辔先须辨渭泾。珍重□章临遣意，不徒盐䇲与茶经。

一剑随孤影，风霜道路长。何人忽横笛，有客正思乡。古驿自芳草，空山又夕阳。啼猿莫添恨，今夜宿潇湘。

淳熙天子，御图三七。协气所钟，嘉禾乃出。巴夔之山，亘连阡陌。或两其歧，或六其脊。惟是西门，近郊所植。六六同颖，函三为一。兹诚创见，图写漏逸。乃知人为，不逮天力。上方寅畏，摈华务实。臣不敢献，私志于室。采诗之官，汗青之笔。编诸诗书，示此其质。

