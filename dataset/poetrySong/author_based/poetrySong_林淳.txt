万个琅玕照碧溪，翠萝苍木与云齐。山南山北皆春色，岂特风光在水西。

烟霞郁林峦，天地横机轴。天巧出经纬，织来云锦簇。木杪见浮屠，突兀隠渠屋。夕照含幽微，曛红间深绿。可望不可亲，白鸟时往复。飞阁凌秋霜，危槛倚修竹。崖阴分白昼，飒爽变幽谷。隙地清绝处，他年犹可卜。山水固依然，为我留苍木。

好山佳水照晴檐，时鼓瑶琴颂雅南。吏散庭空无个事，一轮明月印寒潭。

溪西受日云山丽，乞与溪东作锦屏。好把生绢写归去，光华清昼烂门庭。

种桃人去岁华更，依旧红霞照月明。但见浓云环百里，谁知春色满寰瀛。

昔来因梼雨，祝旱却重游。洞里龙何在，山前水自流。黄杨厄闰岁，白菊殿残秋。正好看云起，朱帘莫下钩。

湛湛长溪水，飞桥远近通。客喧墟市合，仙去钓台空。欲辨磨崖字，忽闻遵渚鸿。僧无赞公趣，谁与论崖中。

