良玉本不琢，大音无希声。观君命轩意，欲以诗自鸣。君诗志古调，考击参差韺。泠泠涧泉泣，切切谿条清。孚尹露涵采，润美月泛英。昔闻洛山中，种者须其成。非希咸阳价，匵韫那敢轻。用之荐穹昊，何但鬼神惊。凉欲觉庭叶，夜疏耿镫惊。一读一启予，古调真难评。

慨昔淳熙初，忠定守郡时。树楼城南门，众秀皆来归。插空缭千峤，注海合两溪。云眉扁古隶，蛟凤跃出飞。西瞻建标霞，东𫖯采菊篱。循环一甲子，天假兹良期。象贤宣祖烈，布政轶吏师。乘暇陟危级，更新敞前规。肆开落成宴，镫月交明辉。杰栋小芳桂，修梁薄辛夷。空阔渺纳纳，青红湿离离。太平毕文简，庆历元厚之。猗彼三硕辅，勋业畴或非。公今继其躅，岁月几推移。魏謩宝遗笏，郑武缁旧衣。过者登斯楼，咸诵金石词。却笑楚臣作，空因秋气悲。

问云从何来，明月翳光景。须臾忽破散，依旧寒炯炯。问月何能照，月亦不自领。云来非我过，云去非我幸。无心付无事，虽巧不能逞。幽人起寤叹，婆娑弄清影。世人有万端，令人发深省。

赤城谭旧令，为政且鸣琴。涧瀑知清操，山云识苦吟。自甘微贱拙，谁信勒碑深。归路春风近，烟花绕禁林。

黼坐颁泥检，黄图驾玉星。自应摅学业，端不藉门庭。冻日湖梅白，春风院柳青。从今亨路去，台岭记曾经。

掩卷听蝉韵，凭栏数雁行。井风梧叶雨，篱月菊花霜。又见秋将老，那堪夜更长。愁吟无语共，残灺落书床。

鼓吹舟归日，军门巷哭时。身抛淮郡印，事入岘山碑。敌在家何用，城危孰与持。墓门今已闭，千载使人悲。

为政鄱君日，劬然似苦吟。光前还照后，行古却居今。危世道犹直，故山春正深。露生观庶物，清坐更观心。

皂盖蚕丛去，青祗凤历颁。雪林猿叫峡，春院鸟啼山。文字传三楚，恩威化八蛮。政成明主召，九虎启天关。

宿幸依刘表，时蒙说项斯。方为感知赋，遽作送行诗。万里通吴蜀，千山隔梦思。江头野梅发，应记共吟时。

片云离海屿，吴地去随缘。托钵应行乞，升床亦坐禅。舟停上塘雪，寺隔过山烟。刺史知闻旧，无须觅镜传。

独隠重岩里，全无物役心。禅因秋月悟，诗对晚云吟。访古猿惊锡，抛生鸟上林。相知今十载，不惮远来寻。

吴国前朝寺，悬知补处难。岳云迎外度，海月定中观。子去挥犀拂，吾当卖布单。梅花知别意，无语澹相看。

池馆春方谢，连朝雨似烟。乱荷藏睡鹭，繁木集嘶蝉。地僻观书乐，心清得句玄。野僧时过我，携手弄云泉。

六代旧都遗迹在，词人怀古去登临。长干塔上青山远，玄武湖边碧草深。肯把簿书遮望眼，但图方略副焦心。平江大海虽吾愿，台阁须材必访寻。

五载禅林结浄缘，又飞一锡过甘泉。晓池洗钵云常润，夜阁翻经月自圆。碧眼谁参庭畔柏，赤身难并社中莲。饱看胜景多佳句，好为闲人寄一篇。

天台邑债今还了，未上清班意若何。行李比如初到少，鬓丝赢得近来多。民输界首攀车送，君向城隅枉骑过。恨满东风不能到，柳边鶑语即骊歌。

楼头残月映储胥，人在西窗酒醒余。梦里都忘阆风路，吟边如到玉霄居。邻墙共作无何饮，别墅期看未见书。祇恐弓旌便招去，汉家答诏待相如。

崇牙出镇古边头，名与龚黄共一流。方见勒碑歌善政，忽惊罢市哭仁侯。燕飞古巷人千里，梅落寒溪月一楼。前事已非那可问，晚云零落绿山稠。

五朝大老今谁是，晓月长庚可怆然。王某曾当挥制日，伏生将及授书年。雁峰去就朱轮养，台岭归从白布缠。秩视冢司优赠典，夜台光宠射穹躔。

不见高人祇自悲，每哦佳句望乌衣。浣花风月参谋去，采药溪山茂宰归。万里险艰头已白，半生功业梦还非。阿戎盍上青云路，奕世清门要发挥。

扣龙泉了探慈湖，倦矣归携一束书。白首功名销壮气，清溪游钓乐闲居。山人宁有趋戎幕，方伯今谁顾草庐。乡旧凋零无复见，北风吹雨更愁予。

一檐寒雨滴愁声，赢得松斋睡思清。急景不知年又谢，壮心空怅事无成。温存冻壁火初举，陵轹破窗风自鸣。多谢故交相慰藉，浪捐珠璧使人惊。

穿云时有一鸿声，唤雪风来冷更清。腊意未教梅萼老，春风先放柳条成。乱离每叹兵难戢，贫贱还忧道不鸣。节物一番空自好，暗添年纪却堪惊。

来从金地过银地，智者修禅古道场。叠嶂倚空围日月，穹耸松壑饱风霜。碑文多是唐人刻，经卷犹随炀帝藏。偶值故交初入院，一镫留宿水声房。

春风珠幰走青虬，清夜西园谁共游。十里水边浑似雪，唤船应是误王猷。

攀条折蘂属骚人，迟恐颠风扫玉尘。如付枕囊供醉寝，繁香薰骨解留春。

人间兴废手搏沙，乔木犹存少故家。不见石边题甲乙，空余姓氏落名花。

一春苦雨又忧花，烂尽秧根谷再芽。见说云头红可喜，老农犹恐是朝霞。

可是东皇雨露深，不成一字亦腰金。世间大有麒麟楦，对此谁能起愧心。

一枝美过玉柈盂，岁晚何由复遇苏。我欲命名名不得，有名无实不如无。

晴雷昼夜激奔湍，涧草岩花亦耐寒。刘阮茫茫空仰止，恐乘风月一鞭鸾。

绿章封事步虚仙，来自东皇太乙边。满袖明珠出光怪，又随溪月上归船。

桐柏山高空翠寒，夜深星斗近仙坛。下宫银瀑三千丈，付与诗人雨后看。

江湖包笠今闲却，默坐惟翻贝叶文。耳重懒闻时俗事，客来聊荐一瓯云。

送师归隠镜山中，万壑千岩指顾间。菊磵花翁如见问，为言憔悴老江关。

神剜天划成岩洞，横亘危梁接应真。垂下玉虹三百丈，雪花飞溅一山春。

一僧礼拜能行过，下面人看胆亦寒。月出幻成银色界，始知方广在林端。

随处禅房有水声，我来石上坐忘形。临行更酌潭中渌，要洗多生业障清。

雨过中宵夜满空，一山松竹韵溪风。披衣独上上清阁，身在半天云气中。

残村时有两三家，缭绕清溪路更赊。客里不知春去尽，满山风雨落桐花。

遗踪曾记晋诸贤，乘兴今无雪后船。断堑毁垣难借问，砖文犹著太康年。

一抹东风树色新，牛羊莽莽散平原。微烟细草知归路，竹坞人家半掩门。

欲劝东君尽一杯，临岐无语独迟回。晚风自有留连意，递得鶑声过柳来。

登临长是爱清晖，晚岁知心亦自稀。永昼松斋掩书坐，却看梁燕引雏归。

骏影争驰意气雄，被尘晴苑碧溶溶。谁将妙笔开生面，雾鬣风鬃惨淡容。

龙媒要是龙眠笔，意在能空冀北群。老我惟知赏神骏，何时变化上青云。

水落寒沙晚照收，沙边谁复舣孤舟。鲍昭自作芜城赋，难写江南不尽愁。

十三楼寺朝餐饭，六一泉亭晚举觞。千古湖山难模处，淡烟微雨更斜阳。

江路冥迷飞霰密，道人定起幽情逸。忽邀龙子幻新妆，粉淡香干春一笔。寒梢瘦著苔衣昏，坏色空留梦里身。几回月堕交疏晓，霜发相看不知老。

乐安山水佳，游屐独未至。复有县佐贤，欲见形梦寐。忆昨交际初，篝灯饮文字。数卷出宝储，三人若鼎峙。相忘略形骸，同道许气义。间之欻半期，仰止惟一志。咸言居官清，或说立趣异。对松悟诗玄，饮水乐书味。于此可怡悦，视彼持游戏。芸隠示倡酬，玉川辱简记。不敏既重惭，有碍亦每喟。牖月揖耿光，瓶梅想幽致。思苦夜无眠，吟成托邮骑。

