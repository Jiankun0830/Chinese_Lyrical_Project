邓子知名久，秋闱得暂依。论文虚以往，讲道实而归。得句赓酬数，忘言笑语稀。自惭初学步，鱼目混珠玑。

刻意长沙客，编书近隙光。朝方登庙器，时可咏山梁。未用嘲经笥，端宜号智囊。颇闻穷史学，犹想见三长。

官辍蓬莱直，身从帝所回。文章孔庭奥，事业傅岩隈。多士朝廷念，诸公殿阁来。英雄须入彀，应有济川才。

磊落群英集，峥嵘逸气齐。捷机闻堕灶，妙论及交梨。庭木何年植，窗尘异域题。独怜车马散，寒月满宫闺。

懒散江湖客，秋深念涤场。端宜返田里，安敢论文章。山坞橙应熟，霜篱菊正香。行归招隠客，鼓腹咏时康。

国器来金马，儒冠萃木鸡。胜心争逐北，锐气鼓争西。海峤鹏程息，春风雁塔题。应思连夜雨，车马六街泥。

虚廊空白月，灯火闭重闱。思苦诗难继，更长梦易归。徒劳争墨榜，须信有朱衣。万事前期定，升沉不尔违。

一一听宫征，铢铢较短长。品题分玉石，得失异炎凉。中的非无术，知音岂易忘。鱼龙头角老，变化更何方。

万户争看榜，三年此一开。异时千载遇，此日四方来。价重连城璧，珍逾羽化杯。山梁欣有获，置网岂须媒。

秋日同文馆，中官押入回。西风初雨后，明月为人来。藻鉴凭君许，赓歌愧我陪。相逢已忘寝，坐见斗移魁。

跫然虽复喜斯行，开豁拘怀赖俊英。上国擢材初改辙，众心督战亦乘城。何时奏籍瞻霜简，且复安眠听雨声。异日尚容休沐会，未惭相约太癯生。

高谈初喜听悬河，未厌邻房日夕过。蝴蝶乍回尘外梦，蜘蛛看结雨中罗。银袍较艺观勍敌，玉帐收功听凯歌。共是当年廷试客，锁闱今日合如何。

侵寻节物过秋风，何处钧天燕鼓钟。九日菊花聊一醉，五湖佳士偶相逢。挑灯款语时供笑，借纸联诗且漫从。待得出闱应放意，百杯追逐兴方浓。

才堪斗量君独釜，年少登瀛脱尘土。重闱几日锁清秋，酬唱新篇乱如雨。读书相逢十载前，君家酥酪和腐乳。分题吟思入风云，得意还忘呕心苦。晚将衰飒奉英游，漫记雪窗邀夜语。平生意气杯酒间，我醉狂歌君起舞。即今头白老青衫，但期教子应门户。燕颔从君骨相殊，看君鼎食罗五俎。

咸韶濩武来何方，铿锵入耳安能忘。阳春兰芷秋菊芳，金门词客青袍郎。昭回下烛光焰长，深山大泽龙蛇苍。浩歌激烈元非狂，正逢圣主开明堂。风烟关塞收旗枪，舞干两阶臣戎羌。喋血拓境谋非臧，边城夜行休赍粮。采诗不复嘲青冈，蛜蝛戢羽戍妇床。移文北斗猿鹤傍，渥洼朱龙两服骧。胥靡版筑罢浚隍，白环楛矢贡篚装。航海万里风帆扬，边圉胆落嗟唇亡。诸蕃入学愿可偿，槐花举子促书囊。成均贡士贤登乡，东门宣诏礼十行。我惭驽骀追骕骦，何敢望回不及商。毛遂未至空连房，赖有墨妙江都王。传模共分此日光，骅骝绿骠两耳黄。想见蹙踏披天香，坐觉暑退秋堂凉。拘挛龌龊漫引觞，门外乌兔双飞翔。悠悠逝川东去央，故山鱼鸟空相望。邓侯意气摩秋霜，朝吟百篇暮千章。骈罗经史贯列庄，落纸但见书吏忙。孔鸾羽仪各效祥，鄙夫不学空面墙。先馈不用惊五浆，乌号要须贲育张。

