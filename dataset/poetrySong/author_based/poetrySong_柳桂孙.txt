镂玉裁冰字字奇，少年亲结九重知。君臣际遇荣千载，父子推敲冠一时。罍进楚兰春奏雅，瓶分陶菊夜联诗。五云楼近开黄道，金紫连班进赤墀。

金鸭香烧午夜烟，空弹宝瑟怨流年。东风一架蔷薇雪，老尽春风是杜鹃。

翠色沈沈万树春，幽怀宜共竹为邻。黄山只在阑干外，谿阁云深认不真。

借得云房半榻眠，三生夙结静中缘。茶罏谩著松枝火，趺坐蒲团听夜禅。

