我爱昭州水，湘漓共一源。本无泥滓污，去有棹歌喧。沃野藤溪道，浮琛玉海门。有时新雨涨，多半是君恩。

我爱昭州士，平居富塾庠。兴贤尊汉诏，论秀美周乡。艺苑蒲开堞，书堂缥结囊。蟾宫前后进，一一手间香。

我爱昭州观，裁基压大溪。一楼云驻隐，双表鹤归迷。金剜先朝语，鸾惊旧使题。皇恩新雨露，祈福为蒸黎。

我爱昭州寺，东西占景开。门临九峰列，僧自五天来。讲次花飘席，斋余鸟下台。万民共行乐，终宴首慵回。

我爱昭州路，优游不险﨑。九疑通舜野，八桂遶秦祠。亭堠相望处，渔樵有让时。政无牙虎鬬，莫信义山诗。

我爱昭州角，呜呼右郡衙。万愁萦桂水，一曲阻梅花。调古湘云叶，声干岭月斜。今愁并古恨，吹起落谁家。

我爱昭州月，闲宵入绮楼。凉生荔浦树，冷熨桂江秋。朱户千家启，浮云万里收。谁夸魏公子，飞上邺门游。

我爱昭州乐，供官不在多。薰风齐乐圣，淑气且宣和。谒庙知神格，铺筵喜客过。声边无一事，对酒漫高歌。

我爱昭州酒，千家不禁烧。缥醪一爵举，瘴雾四时消。红叶和云踏，青帘傍水招。化浓民自醉，鼓腹日歌尧。

我爱昭州果，西东此擅珍。荔枝登宴美，桂子荐盘新。映树珠含影，承牙玉溜津。二行游宦乐，满腹岭南春。

苦无勤瘁补台纲，西院西头冷峭房。今日铃斋一敧枕，清风不敢傲羲皇。

长洲茂范足珍材，剩买前山活翠栽。客土不疏承帝力，几多臣节共安来。

长洲茂苑占幽奇，岩榭珍台入翠微。园李露浓三色秀，径桃烟暖一香飞。月临夕树乌频遶，风揭珠帘燕未归。弭盖暂欢成结恋，斜阳凭栏独依依。

白头桥奈白头何，旧德如存故老歌。不特舆梁起遗爱，大都才美服人多。

泥根捧入故吴宫，暖力迎随带渐红。栽近木兰殊有意，留连文酒系春风。

千头霜熟摘来新，包贡虔修望紫宸。他日功成许高退，社中还结素封人。

虎符新合晚芳天，良会难并乐与贤。心愧白公求治切，下车三月始开筵。

一梦浮生无梦身，先生真是古之真。蕊函裁得瑶章秘，还寄吴门吏隐人。

陶令归来为逸赋，乐天谪宦起悲歌。有弦应被无弦笑，何况临弦泣更多。

影借金田润，香随璧月流。远疑元帝植，近想志公游。

绣地萦回宝势长，遍游宁倦徙胡床。禅斋不顾幡风影，讲席乱飞花雨香。苔阵暗连僧榻古，蕉旗低映佛窗凉。我来懒上东台上，目送霜楸感北堂。

壮年薄宦守西瓯，一瞬流光三十秋。今见桄榔两嘉树，恍如重到海边游。

绝艺知君少，谁怜太古踪。佳名吾党出，逸格彼苍钟。山狖遥偷菓，田衣半剥茸。乡人当保此，此画世无重。

粉里归来十二春，怜师心依我心淳。他时行满重相见，兜率天上第几人。

方丈前诗映后诗，更无尘点碧纱围。老僧相顾应相笑，不似扬州刺史里。

二十年前扣寺阁，粉墙题记墨犹存。重来树老无花处，又见阇梨白首孙。

佛住三朝恐爱生，人归一岁岂无情。乡亲乡友销魂地，岷水分为陇水声。

烟抱千峰碧玉堆，一岩一穴汉天开。畜云泄雨通灵派，长与苍生救旱来。

一水明如罨画溪，清凉佳胜古标题。香随讲雨天花烂，声入幡风地籁齐。暂到已能知觉路，纵游何必理禅畦。谢公公退多行乐，五里鸣驺出县西。

人尽游方证佛心，师心无着外三乘。莲花结社新吟远，玉纸抄经旧价腾。药杵半和铃索响，茶烟轻共衲灵蒸。我来与话高僧事，冷笑支公学养鹰。

绮场纷纷十里赊，望中烟景半春华。人游宝历青丝骑，路隘土桥金犊车。录衬凤头垂迳草，红攒鹢首照汀花。夕阳敲镫余欢在，不惜鹴裘认酒家。

龟堞春游径路赊，青青踏去冒烟华。翠停舴艋客寻寺，红缷羃{罒离}人上车。亭落五重沽卓酒，钗行十二步潘花。乘欢醉尽高阳侣，倒载归来不认家。

东湖七月湖水平，鳞波暗织箫籁声。中有植莲一万本，红漪相照摛繁英。地灵气粹不我测，双葩倏如同一茎。黄姑织女渡银汉，蜺旗凤葆罗空青。又认英皇立湘渚，翠华不返凝怨慕。五十哀弦顿晓声，骈首低昂泣珠露。是时主人集宴喜，湖光侵筵霞脚腻。朋簪峨峨尽才子，椽笔交辉云藻丽。酒酣倚栏惜红晖，炳素徘徊萦不飞。魏宫甄后昼方寝，仿佛有人持玉衣。此邑古来无异政，室家疮痏何由庆。三年鼠窃例皆然，以薪救火火弥盛。自公柅车政克和，载途鼓腹腾讴歌。歌公用心日皎皎，不独于今古应少。因感珍芳两两开，玉贯珠联当县沼。况我与公高适道，芝歌肯迹商山皓。嘉谋嘉猷思入陈，愿将此类归华勋。

才地渊宏笔力恢，三年粉社幸游陪。八吟丽赋凭高得，三咏雕触选胜开。三苑早容收朴樕，兰池尝许试虺尵。海棠风里甘棠政，只恐星趋节召回。

风度幽闲识宇高，暂分明寄握牛刀。贾生学赡思仪汉，李白才多合继骚。步武即看峨豸角，对扬几见掷麟毫。琴斋颂罢吟魂远，时梦钧天醉碧桃。

霁雨浮空涨海流，虫沙龙蜃各优游。津涯浩荡虽难测，不见惊澜曾覆舟。

白璧紫金为世宝，贤愚知贵莫能名。庙堂祭器杯盘物，随处得之光彩生。

楚国良金百炼精，深藏求售价连城。岂徒丰狱吹毛利，兼有秦台照胆明。

祖帐飘扬堤柳边，北来飞盖称翩翩。追随不忍轻言别，回首城楼没晚烟。

空府同来贤大夫，短亭门外即长途。不辞烂醉尊前倒，明日此观重得无。

东风杨柳杏花飞，曾伴先生酒卮。前辈风流那复见，小亭烟雨漫相思。城边春草路南北，山下河梁人别离。一尺短书湘水阔，年年愁绝雁时。

酒户棋兵孰与侪，月宵曾遇六天街。南燕到后怀君远，时入楼东画舫斋。

寺僧日扣妆钟起，园客时翻辇路耕。

堂有虚白闲。

珠峰塔影孤。

