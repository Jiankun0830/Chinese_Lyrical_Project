昼永春庭邃，双飞燕隔帘。袖随帘卷翠，时见玉纤纤。

曲涧跳珠碎，丛山叠翠浓。竹新敷影薄，闲看倚枝筇。

小雨凉添夜，兰芬润袭衣。晓屏山曲曲，长若梦思归。

曲径穿丛密，香清为客来。玉梢梢外雪，苔古晕疏梅。

寒江暮泊小舟轻，白鹭栖烟丛苇鸣。宽望远空浮湛碧，老蟾惊玉弄秋清。

蜿蜿翠麓秋烟涨，滟滟金波夜月澄。樽酒具时随兴遣，景多逢处曲栏凭。

云巢望断望西湖，竹护梅藏隠士居。芬草绿深春盎盎，客来同揽一山孤。

丝丝柳翠连云幕，点点鸥轻漾晚波。时事无心随兴远，日长闲处理衣蓑。

