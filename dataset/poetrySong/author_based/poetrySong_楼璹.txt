谿头夜雨足，门外春水生。筠篮浸浅碧，嘉谷抽新萌。西畴将有事，耒耜随晨兴。只鸡祭句芒，再拜祈秋成。

东皋一犂雨，布谷初催耕。绿野暗春晓，乌犍苦肩赪。我衔劝农字，杖策东郊行。永怀历山下，法事关圣情。

雨笠冒宿雾，风蓑拥春寒。破块得甘霔，啮塍浸微澜。泥深四蹄重，日暮两股酸。谓彼牛后人，着鞭无作难。

脱绔下田中，盎浆著塍尾。巡行遍畦畛，扶耖均泥滓。迟迟春日斜，稍稍樵歌起。薄暮佩牛归，共浴前谿水。

力田巧机事，利器由心匠。翩翩转圜枢，衮衮鸣翠浪。三春欲尽头，万顷平如掌。渐暄牛已喘，长怀丙丞相。

旧谷发新颖，梅黄雨生肥。下田初播殖，却行手奋挥。明朝望平畴，绿针刺风漪。审此一寸根，行作合穗期。

杀草闻吴儿，洒灰传自祖。田田皆沃壤，泫泫流膏乳。塍头乌啄泥，谷口鸠唤雨。敢望稼如云，工夫盖如许。

新秧初出水，渺渺翠毯齐。清晨且拔擢，父子争提携。既沐青满握，再栉根无泥。及时趁芒种，散著畦东西。

晨雨麦秋润，午风槐夏凉。谿南与谿北，啸歌插新秧。抛掷不停手，左右无乱行。我将教秧马，代劳民莫忘。

时雨既已降，良苗日怀新。去草如去恶，务令尽陈根。泥蟠任犊鼻，膝行生浪纹。眷惟圣天子，傥亦思鸟耘。

解衣日炙背，戴笠汗濡首。敢辞冒炎蒸，但欲去莨莠。壶浆与箪食，亭午来饷妇。要儿知稼穑，岂曰事携幼。

农田亦甚劬，三复事耘耔。经年苦艰食，喜见苗薿薿。老农念一饱，对此出馋水。愿天均雨旸，满野如云委。

揠苗鄙宋人，抱瓮惭蒙庄。何如衔尾鸦，倒流竭池塘。{禾罢}{禾亚}舞翠浪，籧篨生昼凉。斜阳耿衰柳，笑歌闲女郎。

田家刈获时，腰镰竞仓卒。霜浓手龟坼，日永身罄折。儿童行拾穗，风色凌短褐。欢呼荷担归，望望屋山月。

禾黍已登场，稍觉农事优。黄云满高架，白水空西畴。用此可卒岁，愿言免防秋。太平本无象，村舍炊烟浮。

霜时天气佳，风劲木叶脱。持穗及此时，连枷声乱发。黄鸡啄遗粒，乌鸟喜聒聒。归家抖尘埃，夜屋烧榾柮。

临风细扬簸，糠秕零风前。倾泻雨声碎，把玩玉粒圆。短裙箕帚妇，收拾亦已专。岂图较斗升，未敢忘凶年。

推挽人摩肩，展转石砺齿。殷床作春雷，旋风落云子。有如布山川，部娄势相峙。前时斗量珠，满眼俄有此。

娟娟月过墙，簌簌风吹叶。田家当此时，村舂响相答。行闻炊玉香，会见流匙滑。更须水转轮，地碓劳蹴蹋。

茅檐闲杵臼，竹屋细籭簸。照人珠琲光，奋臂风雨过。计功初不浅，饱食良自贺。西邻华屋儿，醉饱正高卧。

天寒牛在牢，岁暮粟入庾。田父有余乐，炙背卧檐庑。却愁催赋租，胥吏来旁午。输官王事了，索饭儿叫怒。

农桑将有事，时节过禁烟。轻风归燕日，小雨浴蚕天。春衫卷缟袂，盆池弄清泉。深宫想斋戒，躬桑率民先。

谷雨无几日，谿山暖风高。华蚕初破壳，落纸细于毛。柔桑摘蝉翼，簌簌才容刀。茅檐纸窗明，未觉眼力劳。

蚕儿初饭时，桑叶如钱许。扳条摘鹅黄，藉纸观蚁聚。屋头草木长，窗下儿女语。日长人颇闲，针线随缉补。

蚕眠白日静，鸟语青春长。抱胫聊假寐，孰能事梳妆。水边多丽人，罗衣蹋春阳。春阳无限思，岂知问农桑。

吴蚕一再眠，竹屋下帘幕。拍手弄婴儿，一笑姑不恶。风来麦秀寒，雨过桑沃若。日高蚕未起，谷鸟鸣百箔。

屋里蚕三眠，门前春过半。桑麻绿阴合，风雨长檠暗。叶底虫丝繁，卧作字画短。偷闲一枕肱，梦与杨花乱。

三眠三起余，饱叶蚕局促。众多旋分箔，早晚磓满屋。郊原过新雨，桑柘添浓绿。竹闲快活吟，惭愧麦饱熟。

吴儿歌采桑，桑下青春深。邻里讲欢好，逊畔无欺侵。筠篮各自携，筠梯高倍寻。黄鹂饱紫葚，哑咤鸣绿阴。

盈箱大起时，食桑声似雨。春风老不知，蚕妇忙如许。呼儿刈青麦，朝饭已过午。妖歌得绫罗，不易青裙女。

麦黄雨初足，蚕老人愈忙。辛勤减眠食，颠倒着衣裳。丝肠映绿叶，练练金色光。松明照夜屋，杜宇啼东冈。

采采绿叶空，翦翦白茅短。撒簇轻放手，蚕老丝肠嫩。山市浮晴岚，风日作妍暖。会看茧如瓮，累累光眩眼。

峩峩𦶟薪炭，重重下帘幕。初出虫结网，遽若雪满箔。老翁不胜勤，候火珠汗落。得闲儿女子，困卧呼不觉。

晴明开雪屋，门巷排银山。一年蚕事办，下簇春向阑。邻里两相贺，翁媪一笑欢。后妃应献茧，喜色开天颜。

大茧至八蚕，小茧止独蛹。茧衣绕指柔，收拾拟何用。冬来作缥絖，与儿御寒冻。衣帛非不能，债多租税重。

盘中水晶咸，井上梧桐叶。陶器固封泥，窖茧过旬浃。门前春水生，布谷催畚锸。明朝蹋缫车，车轮缠白氎。

连村煮茧香，解事谁家娘。盈盈意媚灶，拍拍手探汤。上盆颜色好，转轴头绪长。晚来得少休，女伴语隔墙。

蛾初脱缠缚，如蝶栩栩然。得偶粉翅光，散子金粟圜。岁月判悠悠，种嗣期绵绵。送蛾临远水，早归属明年。

春前作蚕市，盛事传西蜀。此邦享先蚕，再拜丝满目。马革裹玉肌，能神不为辱。虽云事渺茫，解与民为福。

儿夫督机丝，输官趁时节。向来催租瘢，正为坐逾越。朝来掉籰勤，宁复辞腕脱。辛勤夜未眠，败屋灯明灭。

素丝头绪多，羡君好安排。青鞋不动尘，缓步交去来。眽眽意欲乱，眷眷首重回。王言正如丝，亦付经纶才。

浸纬供织作，寒女两髻丫。缱绻一缕丝，成就百种花。弄水春笋寒，卷轮蟾影斜。人闲小阿香，晴空转雷车。

青镫映帏幕，络纬鸣井栏。轧轧挥素手，风露凄已寒。辛勤度几梭，始复成一端。寄言罗绮伴，当念麻苎单。

时态尚新巧，女工慕精勤。心手暗相应，照眼花纷纭。殷勤挑锦字，曲折读回文。更将无限思，织作雁背云。

低眉事机杼，细意把刀尺。盈盈彼美人，翦翦其束帛。输官给边用，辛苦何足惜。大胜汉缭绫，粉涴不再著。

