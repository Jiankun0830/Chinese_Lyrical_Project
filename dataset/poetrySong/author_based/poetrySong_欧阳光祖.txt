黄帝史仓初作书，依类象形书亦疏。兽蹄鸟迹颇奇怪，干端坤倪微发舒。周籀大篆十五篇，体制渐与苍史殊。秦兼七国有天下，混一土宇同书车。赵高采历竞新作，胡母博学夸宏橅。是时小篆方挺出，苍籀字画勤芟除。云阳系囚变隶体，世喜简便争奔趋。人文日巧伪日胜，古意自此皆荒芜。峄山野火惟焦苏，苦县光和碑亦无。宣王石鼓后来出，真赝莫订徒嗟吁。阳冰凛凛及前辈，字骨瘦硬中敷腴。潮乎下笔亦清切，杜陵谓与李蔡俱。寂寥恍已隔千载，游心艺苑惟长驱。我朝巨笔惟章徐，武夷近数延陵吴。吴君心近觑天巧，瘦不露骨肥不粗。小字银钩铁画如，大字龙蛇相郁纡。上穷羲黄下秦汉，掎摭彝鼎并盘盂。知音惜无浣花老，侯门欲曳邹阳裾。劝君行矣勿留滞，识真四海多通儒。莫学妇人写阴符，莫作奇字索酒沽。摩崖他日颂功德，大字深刻真良图。

听取渔歌说武夷，武夷九曲水涟漪。放舟理櫂从头去，三十六峰天下奇。

一曲回看天鉴池，一边草木与云齐。金龙玉简无寻处，花自春风鸟自啼。

玉女峰临二曲流，刳心学道几春秋。东风不信心如铁，却放石楠花满头。

仙人驾船朝上真，三曲溪流日浅清。读书岩前闻鹤唳，恐是旧时弦诵声。

日日金鸡啁哳鸣，仙机岩前冬复春。系舟四曲看题石，诗与人存今几人。

五曲溪回屋数椽，上依翠壁下流泉。幽居不用立名字，大隠一峰高插天。

仙掌峰边仙浴堂，泉声戛戛漱琳琅。流从六曲滩头去，犹带落花风里香。

七曲溪边古寺基，石塘春水绿漪漪。澄波不见招提影，只有山光似旧时。

神仙蜕骨鼓楼山，一去丹霄更不还。停舟八曲访遗迹，风雨萧萧生暮寒。

游遍丹山与翠崖，新村渡口日西颓。神仙有无不可问，款乃数声归去来。

白发骎骎吾老矣，名场从此欲投簪。

