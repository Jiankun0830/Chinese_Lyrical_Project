君不见秋风未发鲈正肥，张翰思归心欲飞。又不见田文有客歌弹铗，为叹无鱼声激烈。水晶细鲙落金盘，须信江南味中绝。山谷曾名醒酒冰，一箸未尝延俗客。助盘橙橘荐甘酸，入口琼瑶碎牙颊。扶起嵇康颓玉山，涤破乐天醉吟魄。烹龙炮凤未云珍，策勲终是愧霜鳞。江湖散人兴不浅，为羡此品常埀纶。有时举竿获锦鲤，玉屑花中拼烂醉。笑他大嚼市廛流，浪说屠门能快意。灵运池中蓄颇多，扬鬐鼓鬛戏清波。知我平生嗜此癖，霜刀细缕红玉搓。典衣沽酒试轰饮，缬纹入面春风和。男儿大抵皆忼慨，功名未必常蹉跎。醉来击剑歌白雪，闲愁万斛俱消磨。杯盘虽冷落，风月输吟哦。逸气射斗牛，无人识太阿。俗态翻云仍覆雨，世情炙手扰张罗。丈夫富贵当自致，耻傍权门效女萝。雄圗自许羞俯仰，请看毫端食鲙歌。

高楼昨夜西风转，耿耿银河云叶卷。擎空皎月弄婵娟，领略溪山堪指点。秋光次第磨青铜，一味清凉袭庭院。遥知天外鹊桥成，织女牛郎会佳燕。凭高翻忆凤楼人，殷勤乞巧陈芳奠。可堪目断心旌揺，砌成幽恨无人展。促樽欣得莫逆交，脉脉闲愁凭理遣。清狂举白话平生，午夜香燃残宝篆。凄凉此际忆年时，烂漫琼楼兴不浅。

寻真曾到寥阳殿，小立廊腰花影转。飞琼仙子下瑶台，绰约云鬟眼波剪。水沈烟断一帘秋，醉睡海棠红玉软。武陵归去探年华，扬州一梦烟波远。重来风物恰依然，爱日融融烟素卷。洞门寂历锁长春，异木槎枒插天半。霞衣冉冉媚东风，绿锁窗前重识面。酒酣春笋理琵琶，曲终依约含幽怨。人间名利几时休，马行不驻空留恋。桃花流水古犹今，囘首碧云人不见。

摩云标格儒林秀，濯濯美如春月柳。毫颠文阵轰雷槌，字势龙蛇翻夭矫。才名藉甚烛景星，卓然可独尊南斗。缔交云路许攀鳞，谈我谆谆不离口。层楼长记耸诗肩，吟苦任渠嘲太瘦。惊人险语骨毛寒，元白危坛俱压倒。读之真恐化雄虹，按剑徘徊方敢造。六丁收拾富巾箱，贪夫探得人间宝。暗中轻掷道涂人，相视谁论琼玖报。强搜斐句答殷勤，当恕人才有能否。

虀盐兴浅知无策，谢绝归来事清白。乱丝心绪尚纷如，时对风檐独扪虱。会虽稽古补前愆，赤水遗珠不难索。仰公学问又日新，磨砻幸偶谪仙人。遥知议论到佳处，眉间喜气常津津。我惭踪迹浪萍梗，欲亲棐几嗟因循。飞奴寥落绝问幅，渇心依约生埃尘。以胶投漆贵耐久，囘光借烛期知贫。情均骨肉非有素，白玉琢成心始固。莫学纷纷轻薄儿，世情翻覆成云雨。登云依旧高嵯峨，指掌江山胜概多。佳眠风物未入梦，疑泛灵槎游绛河。朅来乘兴须一往，飞觞烂醉横秋波。膺门况有金闺彦，笔驱丽景森吟哦。悠悠此志遂何日，款段相期踏雪过。

鸱夷载酒神仙宅，面作缬纹拼卷白。饮余指掌话平生，冷笑濡需同豕虱。昆山片玉本无瑕，洗垢瘢痕任人索。此中空洞贮天真，何止容卿数百人。但见娄公容唾面，未应子路不知津。会逢博物为鉴拔，太阿拂拭宁因循。男儿强项不易屈，剪剪羞他拜望尘。席门车辙多长者，虽不事事非长贫。意详文赡诸儒慕，纷纷谁复师班固。膏唇泽舌猎英华，立涸宛如沟浍雨。缨冠门下谩峩峩，鲁国真儒自不多。何时解榻挥金椀，陶然烂醉奚落河。清狂浪语文字饮，不须罗袜衬凌波。芙蓉仙人酒量阔，况有诗客相吟哦。迎宾扫雪尚如何，乘兴扁舟须一过。

秋光淡薄磨青铜，舞风霜叶鱼腮红。鸡窗岑寂兴不浅，结客搘笻扣梵宫。聨翻步蹑孤烟际，陇上凄凉一笛风。穿云裂石声满谷，惊飞雁阵横晴空。高僧拥衲卧云久，诸方勘破心玲珑。我来奓户据禅榻，堂堂标格对总公。旋烹冰液破我闷，浇肠七椀追卢仝。水沈烟断香透顶，津津喜气生眉峰。傅岩真隠已先去，谁与壮浪吟争雄。朱弦纵事奏流水，俚耳知音亦罕逢。不禁风物撩诗眼，强作险语惭非工。安得汤休占此景，碧云之句当奇锋。会沽村酒行莲社，忘归一任夕阳舂。

公不见先朝谪仙李太白，晦迹嵩山号诗客。奇禽就掌食无猜，藉藉雄名振京国。四明狂客素怜才，解龟换酒称奇特。白衣从此步花砖，秀拔儒林人所则。煌煌文焰万丈长，散落人间伴明月。又不见昌黎巨儒韩退之，天才颖脱囊中锥。反刓刬伪格以正，取心注手了无疑。横经太学明师道，质疑辨惑为蓍龟。一言曲尽教育术，业精于勤荒于嬉。赫然千载誉愈尊，太山北斗谁敢欺。二公才德冠天下，青史褒名卓难亚。读之毎恨世不同，操篲无由渐德化。延陵先生当盛时，卓荦英姿独继之。万言倚马亦何待，睥睨谪仙当并驰。抵排异端志不拔，真欲砺行参昌黎。笔端绮靡追造化，胸中浩气蟠蛟螭。壮年唾手拾高第，锦绣文章喧帝里。飘飘意气凌碧云，囘视尘踪如脱屣。龙墀承命来临川，绛帐谈经历数年。微言奥义潜启发，残膏賸馥多流传。抠衣幸与诸生列，饫听绪言疑已决。自嗟管见如醯鸡，若非先生覆难彻。惜哉虚往未实归，洗心方拟叩精微。夫何瓜代忽尔至，征航欲解归王畿。秋风未晚莲吐香，莼美鲈肥正好尝。行矣景物供吟兴，剩摘佳篇投锦囊。风月翰林能继踵，此去禁庭当擢用。传闻红叶满阶前，久俟高才能吟讽。文章吏部既摩肩，声闻行当冠日边。愿为霖雨苏民望，庶使螭头压众贤。鲰生荷德诚非浅，别拜谁能无眷恋。惟蕲爵过二唐贤，乃副承恩多士愿。

寥阳洞口风烟好，枯木槎牙撑云岛。重重金锁遶婵娟，满地落花常不扫。萧郎闻说已乘鸾，空余九转烧丹灶。烟霞截断绝非尘，凡夫踪迹无由到。高阳有客携佳侣，访异寻幽豁襟抱。琼楼饮散恣欢游，误入蓬壶如梦觉。云关初叩闲无人，松梢鹤唳如惊报。须臾奓户迎者谁，吴宫女儿面凝脂。指点兰堂篆烟袅，珠箔玲珑窣地埀。高擎翠袖轻轻卷，半露妖娆素莲脸。嫣然一笑启檀唇，唤我跻堂语声软。相随环坐一轩秋，旋列杯盘供雅宴。倚风仙蘂似有情，竞吐芳苞喷香远。朝云一段下阳台，绰约标容尘世鲜。黛眉轻拂远山青，明眸斜盼秋波剪。兰柔柳弱不禁风，睡起芙蓉香体颤。樱桃缓启歌贯珠，夕阳花外流莺啭。曲终低语愈含情，自诉芳心犹未展。苞藏惟恐泄真香，寻常娇怯羞莺燕。为怜坐客俱多才，拼羞试许求相见。嫣然若有惜花情，愿丐锦章镌琬琰。温柔惠性已无双，更听斯言真绝艳。放怀卷白不暂停，酷嫌鹦鹉杯中浅。醉玉颓山卧绮窗，秋水一床凝角簟。悠飏好梦入巫峰，泄泄融融兴正浓。蘧然惊觉一何有，点缀余霞散眼封。依约余香虽满袂，行云缥缈已无踪。壶中天地古来有，默想风物遥应同。我闻刘阮曾迷路，武陵邂逅如花女。灵丹咀嚼顿轻身，脱洗红尘已仙去。又闻仙去有萧防，曾耦双成饮玉浆。一朝误入华阳洞，于飞终许学鸾凰。仙凡异境无凭据，毎笑前闻但虚语。岂意亲逢事偶符，始信人间有奇遇。归来灯火欲黄昏，隠几无聊暗追慕。濡毫试作梦仙谣，端欲梦魂重默愬。

延陵有伟人，遗我锦绣篇。粲粲荡醉眼，的的争春妍。卷阿细考核，字字皆青钱。知公太瘦生，苦吟希阆仙。丹煅复精炼，落纸人争传。亦常慕坡翁，汗漫如涌泉。有时醉风月，健笔挥云烟。冷饮味古昔，诗话珍盈编。嗤点寓深旨，读之心洒然。公才本瑰玮，那复加雕镌。耻与俗吏偶，杜门宗圣贤。岂意阘茸辈，辱公倒屣延。倾盖顿忘形，披雾呈青天。襟怀未易测，醉中颇逃禅。间亦不自揣，效颦西子前。骅骝超逸足，驽骀乌能先。但欲偷格律，引玉时抛砖。毎荷不鄙斥，珠玑贻我偏。樽酒结诗社，卓荦俱樊川。风流王世子，远拍贞曜肩。食虀肠亦苦，志操不少迁。季子金闺彦，高吟常醉眠。四明有狂客，解龟须见怜。伟我三二友，才名足聨翩。休歌出无车，休咏寒无毡。得钱即相觅，烂醉清平年。排闷强裁句，摆脱尘中缘。风云会遇自有日，骊珠不到终沈渊。公不见新丰旅人时未偶，鸢肩沽酒浇尘垢。谋猷一旦重朝廷，始信男儿暂奔走。

剑气光芒射斗牛，剑池风物占清幽。天教间出英雄士，人独推尊翰墨流。几为诗魔生太瘦，常因清圣肆狂游。高吟逸轴成何事，可惜升平漫白头。

周郎辞气带烟霞，凛凛秋霜嚼齿牙。麈尾动思谈吐屑，笔头遥想梦生花。三年幸获从游款，一别那知岁月赊。远辱飞奴传翰墨，颜筋柳骨俨秋蛇。

篱角金英喷异香，杜门岑绝独持觞。风掀脱叶横斜舞，云衬平林浅淡黄。塞管有情增哽噎，野花无绪伴凄凉。不禁景物撩秋眼，剩与新篇付锦囊。

雨收云海涌金盆，帘卷香丝破篆纹。双陆无心酬白璧，十千有约醉红裙。哦诗误许联师服，载酒真当过子云。待遣秋娘呈妙舞，春衫已把水沈薰。

酷爱倾银注瓦盆，醉眠蕲簟展波纹。寻春倦跃青骢马，访异同拖白练裙。谩记鸾笺尘几格，要看象管扫烟云。锦囊拾得诗无数，一炷沈烟透甲薰。

伊谁汲井旋埋盆，喜见荷钱点浪纹。小立不妨人解佩，闲眠应有客书裙。未饶灵运吟春草，端忆长庚醉暮云。顾我从容尚无躁，韩公何惜为三薰。

寂寂园林照日迟，花梢经雨漫胭脂。轻烟薄縠笼深坞，细草长茵蘸小池。暖力着人添醉圣，韶华入眼逼诗脾。赏心不惜千金价，冷笑闾阎数米炊。

绣出园林霁色新，长郊芳草绿无垠。日笼瑞气轻浮幌，风掠花芬暗袭人。蝶慕窃香争趁暖，莺思求友竞啼春。试将何物浇诗胆，活火调汤溅玉尘。

柳弄娇黄暖律催，临溪约略笑残梅。鸭头春水回环绿，龟甲屏山掩映开。媚日依依笼雾阁，揺风袅袅拂烟桅。柔丝恨不同攀折，独立江皋首重回。

火云亭午欲烧空，避暑聨翩过梵宫。磬韵唤回蝴蝶梦，巾纱立破芰荷风。竹林道客欲长往，河朔高人兴未穷。谁似汤休能处病，索诗吟笑慰相逢。

一笛谁横透晚空，伤怀真作鸟窥笼。解龟换酒无知已，拾穂行歌喜屡丰。沐雨秋山遮眼碧，舞风霜叶点溪红。老农植杖来相问，藉草高谈夕照中。

安贫万事只随缘，羞涩囊空乏一钱。浊酒难赊应有恨，焦琴屡典已无弦。饭盂抄雪唯求饱，茗碗翻涛喜自煎。锦里先生有诗卷，破愁时诵两三篇。

梦寐江湖仅十年，桑榆投老遁林泉。知人襟抱藏英鉴，奇我风标唤谪仙。妙论粲花今已矣，遗编戛玉尚依然。桐焦里巷知音少，几对云斋欲断弦。

招提清旷朅来游，泼墨岚光眼界幽。黄绢碑亡思子礼，碧云诗好忆汤休。风檐目送书空雁，烟坞愁闻唤雨鸠。销铄睡魔浇茗碗，矮窗拾得一檐秋。

凛凛冰霜嚼齿牙，沈沈清夜咏檐花。摩云气逸干星斗，落纸词妍带绮霞。醉扫麝煤奔渇骥，困纡象管引秋蛇。拟寻红树赓诗社，却日挥戈不许斜。

牛羊茁处绿骈罗，几载鸱夷得趣多。麈尾谈清争嚼麝，笔头草小换笼鹅。杯行自鄙红裙饮，咏罢人传白雪歌。采摘溪山凭句法，倚风拾得只长哦。

黄鹄凌云不可寻，遗音流落感人心。朱颜绿髩留难驻，明月清风古到今。韫椟有时惊卞璞，绝弦无地置牙琴。傅岩萧瑟伤心处，一局文楸锁竹林。

扁舟乘兴叩寒门，闭户先生不让孙。白雪郢人亲到耳，青天广客迥披云。吟行牛渚裁佳句，坐对鸡窗嗜古文。淡泊交情俱耐久，几多潇洒寄琴樽。

拾得佳篇李贺门，鸾笺重录教诸孙。清于月夕潇湘水，淡似清秋太华云。发药例虽霑賸馥，钩深应寡与玄文。何时红树寻诗社，琢句令倾潋灔樽。

缓著归鞭水石乡，息鞍箕踞小桥傍。烟滋竹叶双丛玉，秋著芦花一岸霜。泼眼溪山增爽气，袭人兰蕙破幽香。拟提吟笔扛洪鼎，反笑蚍蜉不自量。

旗亭解辔咏江乡，属玉双飞绿涧傍。水墨园林初过雨，青黄橙橘未经霜。鼎烹云液浇肠爽，瓮拨春醅破鼻香。囘首漫惊烟水远，向来清味怯思量。

欲逃三伏叩禅关，浄洗烦襟水石间。炽景碧云俱掩断，凉飚绿竹顿招还。龙涎一炷香清骨，琥珀盈樽笑解颜。预约高僧名遂日，结茅来此伴长闲。

欲引秋声竹旋移，吟烟时一启柴扉。了无俗物迷青眼，毎有轻风袭客衣。地僻不知炎暑老，身闲潜觉道心微。茫茫尘事俱臧谷，羞偶闾阎较是非。

投老归休六逸溪，杳无阘茸敢敲扉。红藤旧策扶危杖，白苎新裁养素衣。落纸诗才增绮丽，挥犀禅语愈玄微。无心深得烟霞趣，冷笑人间万种非。

结茅高隠倦奔驰，寂寂无人叩竹扉。快意未能荣驷马，宁亲且尔戏斑衣。蹑云腾踏终当隠，钓渭栖迟岂久微。洗垢索瘢何足恤，铄金众口任人非。

北窗高隠傲羲皇，旋种琅玕列砌旁。端许鸾凰同遁戢，不容燕雀乱翺翔。侵床绿荫宜欹枕，拂袂清风快捧觞。好是雨余良夜午，梦囘添得数分凉。

妆点千丛蘸碧流，宁甘淡𥩟对清秋。白蘋许共揺风细，黄菊欣同占景幽。羞泄异香招舞蝶，独施繁艶伴渔舟。懵腾醉眼牵情处，赢得凄凉一段愁。

芳名从古号鸡冠，赭艳天然恰一般。不语宋窗何足赏，难通西谷漫劳看。倚风纵有如丹顶，遇敌应无似锦翰。空费栽培污庭砌，到头不若植芝兰。

暂向云斋借榻眠，窗风一线晚秋天。淋浪樽酒狂摛句，点闪檠灯伴论禅。盘角竹声时淅沥，帘旌桂影弄婵娟。话穷依约方成梦，蓦听疏钟到枕前。

王猷珍重惠龙孙，策险扶危价莫论。烂醉悬钱游酒域，狂吟步月打僧门。虚心尚有凌云操，劲节元无染涙痕。寄语香山居士道，朱藤从此未为尊。

桐圭飘剪近重阳，菊绽篱边叶叶香。云破晴空书雁字，雨余沙碛列鸳行。赏心拟结东山会，卷白交飞北海觞。烂醉眼封多胜概，一时收拾入诗囊。

抛砖斐句试相招，远辱高轩过寂寥。教约荷公能发瓿，功名蕲我效题桥。谈霏玉屑惊人听，歌和阳春满坐谣。投辖苦留留不住，归时明月挂璇霄。

拨云来谒野僧家，刮眼秋光望里赊。槛菊凋零金蕊碎，庭花袅娜玉冠斜。遣怀诗笔摛春锦，破闷茶瓯捧雪花。却笑远公延靖节，何须把盏醉流霞。

芳晨秋兴浩无涯，结客凭高酒旋赊。送目喜观云缥缈，狂歌谁顾帽欹斜。笑他子美看茱实，要学樊川插菊花。竞说今年幸逢闰，再期携手蹑烟霞。

功业未能光史册，醉吟且尔会朋游。潜心深造诗书府，摘句蕲惊翰墨流。莘野耕烟须释耒，磻溪钓月暂乘舟。风云一旦逢知已，直取三公位黑头。

三尺丝桐追古意，一床文史伴闲身。宁甘岑寂配前哲，羞逐纷华溷世人。遵辖喜投延上客，莱衣时戏奉偏亲。由来善恶如冰炭，寄迹于今动择邻。

快意不忧原宪病，翛然常作子长游。胸中气焰摩星斗，笔下辞源倒峡流。闵子家风惟啜水，龟蒙活计在渔舟。杜陵太瘦多诗苦，白雪无情已满头。

摆除尘网萦纒累，占得壶天放旷身。世业文章俱拔萃，家传清白耻求人。鼓琴颜巷贫而乐，褁饭桑门淡以亲。闻说甑尘虽屡矣，不甘贷粟向诸邻。

风剪梧圭欲晚秋，溪光山色称懽游。聨翩云水宜搜异，俛首阎闾耻溷流。相视悉皆谋按剑，无心谁复似虚舟。紫芝眉宇人中瑞，一日常思一聚头。

袍襟帽角走红尘，可笑崎岖一病身。试拉竹溪山里侣，去寻庐阜社中人。鲍昭俊逸虽难敌，夷甫风流幸许亲。鸡黍尚为千里会，况兹咫尺接墙邻。

醉拨春云一瓮香，潜欣积雨破秋阳。灯龛宜入诗书府，钱杖慵吟水石乡。忘虑不斑潘岳鬓，养恬难断广平肠。赏音谁谓无萧颖，时缀雄文吊战场。

丐菊东篱带晚烟，持觞独放竹溪仙。拟携赓唱社中侣，来伴沈酣市上眠。清叔能诗曾不速，广文嗜酒恨无钱。倘蒙闭户同轰饮，一斛豪头也百篇。

功名未遂冠凌烟，琢句投囊学阆仙。韫玉要令神物护，探珠岂待老龙眠。宾王颇欠新诗债，子美囘偿旧酒钱。自古逸才多涤器，醉来宜洒夺袍篇。

遁戢云岩古景幽，烟霞常伴赤松游。陶陶经醉穷千古，落落谈玄贯九流。眷爱猥蒙迎倒屣，追寻常欲棹扁舟。丝桐古调无人识，毎辱知音为点头。

磊落胸襟造道真，江湖十载自由身。虽无伟绩留当世，恰有清名异众人。甪里先生常愿友，香山居士毎求亲。抠衣顾我虽几数，赖得诗翁诱善邻。

如簧巧语何须听，似海侯门岂足游。太华崇高无弃土，沧浪合并纳纤流。未要季子荣亲印，已买陶朱佚老舟。藏器待时须大用，耻争蜗角与蝇头。

驷马华轩终得志，箪瓢捽茹且潜身。隋珠莫弹排空雀，和璧休投按剑人。画史解衣须遇鉴，齐门鼔瑟信难亲。索瘢洗垢从教谤，澡雪襟怀与道邻。

抟鹏休笑蓬蒿适，燕雀岂知鸿鹄游。颜跖贤愚终莫域，渭泾清浊自殊流。绠长方可探深井，水浅安能泛大舟。独爱乐天吟著句，输赢待看局终头。

言行枢机宜慎发，利名缰锁苦萦身。无非入市攫金客，谁似临畦抱瓮人。鸿雁弟兄犹列序，虎狼父子尚相亲。刀锥不用争蜗角，请学当时阙党邻。

绿消暮霭满空秋，念远凭高陇上游。一片孤云生远岫，数声断雁落寒流。风前无绪愁闻笛，天际何人误识舟。步月可寻岩下叟，试将圆玉锁神头。

鸠杖吟行笑拨云，我疑贾岛是前身。名高郑谷耕烟叟，乐过严滩钓月人。俯听鸣蛩争唧唧，潜窥宿鸟各亲亲。田家有秫俱𥬠酒，乘兴何妨遍访邻。

敕书夜到释幽囚，朝野欢声例快游。蔼蔼庶官咸被泽，跄跄多士悉承流。蹑云思献安邦策，钓月慵寻泛宅舟。寄语淮阴休笑我，乘时指日跨龙头。

太平圣主就如云，广霈殊恩及此身。声类春雷潜起蛰，光同秋月溥临人。网罗遗逸考求助，旌表门闾奖事亲。猥辱锦章慰岑寂，借冠终不许乡邻。

咳唾珠玑世所优，执鞭愿我幸从游。琼枝不弃蒹葭倚，鲸海能容沟渎流。月夜狂吟挥象管，花时烂醉泛兰舟。锦囊辱掷新诗格，高压唐朝李杜头。

清名藉甚伯夷伦，抗志孤高不辱身。缩手懒陈尧殿策，拂衣归作傅岩人。荷公毎许青云器，蕲我归荣白髪亲。努力会须如所祝，庶令雪耻见南邻。

云涌中庭剪异葩，纷纷郁郁叠轻纱。观光虽屡经群目，荐瑞由来庆一家。雨洗晶荧飘玉叶，烟滋淡𥩟簇琼花。多应绰约东邻女，来伴仙翁咀绛霞。

袅娜云容献瑞葩，晓云轻罩认笼纱。喜施繁艶迎诗客，羞寄清香入酒家。妙质本能兼五德，芳名今复冠群花。可怜一种婵娟态，醉倚秋风脸有霞。

登云阁上二诗仙，不共凭栏仅一年。耳冷高谈增企仰，目惊健笔忆攀缘。挼蓝环翠应依旧，转毂流光已屡迁。只忆醉吟风月处，数竿修竹带轻烟。

耐久交情古所难，松筠高节实能攀。弗思小怨心怀恚，惟嗜狂吟笑解颜。谗口任教华似锦，忠言到底臭如兰。翻惭不识奇男子，窥管徒知见一斑。

鸠杖先生过草莱，竹林结客笑衔杯。盘堆冷炙非珍馔，樽贮香醪旋泼醅。玉屑挥犀谈绮吐，缬纹入面醉颜开。自惭阘茸亲余论，健笔时观吐凤才。

漠漠阴凝水墨天，雨丝成阵拂窗前。千层叠𪩘笼轻霭，一带澄江锁淡烟。归思似云空散乱，名踪如系尚留连。当时错笑悲风赋，今日闲愁顿黯然。

寓意标名气象雄，快哉岂为一襟风。端期骥子穷经敏，早向蟾庭射策通。奔逸伫当跻捷径，栖迟暂此寄尘踪。过门大嚼徒虚语，未若芝兰志不同。

快矣标名厥趣高，端能教子振风骚。麈挥捷辩重冯席，笔洒新诗夺宋袍。冷笑三投方鉴玉，雄圗一钓便连鳌。行行指点青云步，烜赫英声冠誉髦。

哲匠居邻剑水傍，笔端疑化剑锋铓。雕镌丽景春工巧，煅炼佳词武库张。字字泓澄清妒月，篇篇耿介烈含霜。楼成白玉归天府，掷下珠玑满锦囊。

一轩虚敞静无尘，笑揖遥岑作主人。兴似子猷来访戴，情同荀鹤误寻真。重披药箓聊忘倦，侧听蝉吟试爽神。赖得好风知我意，幽香拂掠袭衣巾。

剑戟峰攒迥绝尘，扪萝宜谒社中人。虽无樽酒邀元亮，恰有清谈敌季真。漱玉泉声清洗耳，霭云香缕静颐神。支公况是忘形侣，不讶林宗折角巾。

翚飞高阁势凌云，端拟云衢致此身。直跃鲁梯千尺峻，高攀蟾窟一枝春。廓然眼界同霞域，快矣襟袍绝点尘。髣髴麻姑亭上景，方平应约此相亲。

丹楹崛起拂云端，平步危梯入广寒。脱屣伫当腾鹤驭，飞凫终拟附鹏抟。半天风雨凭栏咏，万里江山指掌看。十二楼台多胜概，惭无诗思剪裁难。

朱甍飞峻势凌烟，卷白楼中悉谪仙。枕曲顿能逃外果，漱醪端欲继前贤。云屏环列蓬壶境，花锦均铺水墨天。涤濯吟魂强裁句，诗成冷笑满囊钱。

谢绝红尘万种非，杜门却扫下书帏。圣贤若许同仁杰，子弟从教诋窦威。反复始知经旨远，沈潜愈觉道心微。自惭闻见多迂阔，何幸慈亲屡断机。

亲灌蔬畦慕汉阴，不辞抱瓮汲泉深。拟为元亮萧条处，岂有樊迟货殖心。剔去荆榛俱绝蔓，栽培桃李已成林。兔葵燕麦元荒寂，刬地繁华直万金。

霜刀顿洗碧琅玕，半亩清阴透胆寒。为去残枝藏毒虺，端留密叶隠鸣鸾。荒榛杂揉尤宜剔，直节坚刚岂忍残。拟倩萧郎挥妙笔，一时收拾画圗看。

因传种法自东坡，潜喜春来活者多。不遣牛羊残物性，更资雨露养天和。虬枝终拟栖仙鹤，云叶行看施女萝。纵与蒿莱暂同植，大夫封宠竟输他。

振衣拂晓启松扃，月淡风轻酒顿醒。密竹含烟争滴翠，幽兰浥露远闻馨。清怜高洁蝉嘶柳，闲羡优游鹿食苹。试枕碧流端洗耳，白云深处诵黄庭。

一抹轻烟锁远山，眼封潇洒脱尘寰。投林宿鸟相呼唤，出草飞萤自往还。吟拟停杯邀月饮，醉蕲支枕伴云闲。因风拾得新诗句，独倚高梧笑解颜。

洒落风轩枕簟凉，高眠亭午梦何长。转为蝴蝶徒虚语，游遍华胥只妄狂。唤觉始惊俱幻化，劳生顿悟谩干忙。搔头斜倚屏山久，熟较无如醉玉浆。

景铺万籁绝纷华，独泛瑶觞衬脸霞。饮罢仰天歌白雪，醉来启匣拂青蛇。伴邀佳客推明月，乐奏清声有乱蛙。欲学广文事高节，恨无细雨落檐花。

薰风吹绽绛香囊，碧玉丛中巧剪装。刚对炎曦争灼烁，羞同凡卉竞芬芳。动人来把骊珠吐，照眼潜将蜀锦张。诗思为伊牵引煞，暗随蝴蝶梦池塘。

耳冷清谈倏半年，渇心如忆岭头泉。自惭托迹多南北，无复从游学圣贤。莫谓卑飞同斥鷃，已全高洁慕鸣蝉。荒凉不厌幽居趣，假道何妨试着鞭。

投闲结客叩禅扃，拾得林间一种清。倚杖细听黄鸟语，卷帘遥指碧云生。清风麈尾驱尘态，春露瓯心破宿酲。便拟躬耕傅岩下，翻惭没世未留名。

敛翅归来口欲缄，结茅遁戢寄云岩。{车勾}辀聒耳思抛弹，薜荔萦墙未肯芟。闲笑蜜蜂空采扑，静听雏燕语呢喃。翛然顿释人间累，设阱维防饿虎馋。

杜门却扫绝机缄，砥节端如万仞岩。涧底无鳌休掷钓，路傍有草倩谁芟。披襟嫩竹敲风细，支枕幽禽鬬语喃。底事晓来无挟弹，为嫌屋上集乌馋。

碧云章句慕汤休，结客来寻物外游。茗椀翠涛能破闷，棋枰飞雹共忘忧。须泉况味参师正，爱竹襟怀亚子猷。好事不须沽酒引，一溪风物自相留。

炙手权门似可羞，聨翩宜作赤松游。花逢消恨本无恨，草对忘忧自不忧。拂榻禅窗蠲俗虑，挥犀虚室论嘉猷。支郎况颇能诗话，涤濯吟魂为少留。

绿锁窗前聚首时，戏弹圆玉偶输机。侑觞既欲携红袖，送酒何妨遣白衣。酩酊预期归倒载，从容端约话玄微。挥戈直使颓阳却，不计西风隠半归。

困踣红尘未偶时，醉吟风月且忘机。囊空不羡千金璧，道在何惭百结衣。洗垢任他腾口谤，养恬尤觉道心微。孙阳一顾盐车骥，超逸方惊动中规。

雨裛轻尘步武迟，垫巾归自武陵溪。纷纷谁认神仙过，拊掌琼楼笑女儿。

襟袂龙钟破雨归，玉人惊笑若耶溪。恨无款段驰春径，故故遗鞭盼阿儿。

山童泽涸欲金流，小雨廉纤陡变秋。河朔饮徒方快意，鲈鱼归兴不如休。歌姝况有飞琼侣，结客当为掷果游。一曲阳关肠断尽，未应闻此不迟留。

肮脏无聊独倚门，谁怜跨下有王孙。扬镳特辱过黄宪，载酒端来醉子云。写景锦囊同摘句，揺风玉麈细论文。共欣贱子当生日，戏祝遐龄倒一樽。

二妙高轩肯过门，共期献策学公孙。因观佳句题红叶，陡起归心望白云。坐上挥犀惊险语，醉中染翰缀雄文。相忘岂假投遵辖，待月同倾北海樽。

为忆莲娃夜叩门，恐缘芳草怨王孙。眉弯海峤初生月，鬓軃巫峰欲坠云。金粟花残将委烬，香丝篆破不成文。朦胧月映人如玉，尔汝忘形共一樽。

高才卓荦冠儒门，知是延陵几世孙。白雪歌诗凌鲍谢，青钱事业压机云。雄图未遂羞投笔，赋分甘贫耻卖文。已结忘形韩孟友，醉吟常愿共开樽。

抠衣幸毎蹑膺门，了了惭非孔氏孙。麈尾既容闻吐屑，毫端合许见摛云。羲皇况已傲彭泽，屈宋安能过广文。白璧一双如见掷，解貂准拟换融樽。

慵于蹲踏谒权门，独洒新诗示从孙。之问已尝吟夺锦，相如宜共赋凌云。高怀素蕴知人鉴，斐句惭非吊古文。抵鹊果蒙投卞玉，珍藏何啻获牺樽。

冰轮初讶一分亏，结客传觞笑语迟。云汉无端藏兔影，金波恨不蘸蟾枝。佐樽痛忆飞琼侣，染翰栽成感鬼诗。料得中秋月应朗，习池端约捧琼卮。

菊英装点近芳辰，风掠清香已袭人。端的樊川携玉液，来同靖节赏金尘。藏阄戏赌杯中物，投辖坚留座上宾。恶客不容污我社，摛云要扫笔锋神。

鸡窗俛默谢尘嚣，炙手权门懒折腰。节操刚持忠孝砺，胸襟常以古今浇。萧条陋巷闲三径，牢落生涯寄一瓢。何日高轩能我过，竹林清集共逍遥。

凭高因赋遏云篇，曵屣狂歌放昔贤。未遂相如荣驷马，且寻师正傲清泉。悲吟玉未经三献，羞涩囊空乏一钱。典却春衣常独酌，从教邸主笑鸢肩。

白雪歌诗数百篇，赓酬乐有父兄贤。要晞靖节栽门柳，须俟参寥梦石泉。咳唾幸存三寸舌，文章可愧一囊钱。会须重咏高轩过，呕出蕲攀李贺肩。

雕镌风月摘佳篇，落笔尤宜法古贤。淬砺要如礲宝剑，清新蕲似冽寒泉。会同白句吟披锦，冷笑邕文卖得钱。诗社获公添一瑞，苦思须拍阆仙肩。

诗名浪得在卢前，器识惭非叔度贤。捉月笑他吟采石，凌云端欲赋甘泉。发硎喜淬冲牛剑，启齿羞谈使鬼钱。平世未应徒尔耳，行藏终与古人肩。

关关啼鸟树交阴，雨过西城野色侵。避暑谁能陪剧饮，清歌自可涤烦襟。稻花欲秀蝉初嘒，菱蔓初长水正深。知有江湖杳然意，扁舟应与共追寻。

溪山泼墨水云秋，似绮余霞次第收。灿灿拒霜铺蓼岸，双双属玉舞蘋洲。杳无锦字来凭雁，拟灭机心试狎鸥。望里碧云还又合，数峰江上忍抬眸。

漱醪常共醉淋浪，鱼目惭游涨海傍。琴听雅音弹碧玉，鼎分灵剂炼玄霜。纒肠锦绣篇章丽，入室芝兰燕寝香。此别未应徒尔耳，鹏程万里事难量。

锻炼新诗摘锦囊，笔驱秀丽汝川傍。气横阿剑疑干斗，韵逸丰钟必待霜。遒劲狂挥毛颕疾，淋漓醉扫麝煤香。珠玑喜就鲛人乞，收拾端期百斛量。

饫聆舌铎向鸡窗，深愧葭蒹倚玉傍。妙论乍离人吐屑，渇心欣破橘含霜。颇多好景撩人笑，独赏幽丛扑面香。数笔江山吟未得，何时对榻细商量。

高才松桂振芬芳，桃李根茎愧托傍。眩目文章舒丽锦，超群节操抗严霜。快聋未卜闻谈绮，补劓期攀霭德香。时遣长须致双鲤，新诗无惜屡思量。

阿堵物无崔烈臭，孔方兄有少陵羞。一斗酒金偿未得，速来相就典貂裘。

襟怀磊落富诗情，琢句端明法颂声。格健要除蔬笋气，语工须带雪霜清。碧云矜式存风雅，黄卷沈潜学老成。锻炼更能师岛可，禅林无患不知名。

拂掠轻风破异香，非兰非麝味何长。荻筛玉屑飞鱼舍，菊碎金尘点醉乡。露裛木犀增馥郁，烟滋菡萏益芬芳。佳人惹得盈襟袖，刬地慵拈锦绣囊。

数片悠扬出远山，拟为霖雨霈尘寰。未乘风雨吹嘘便，蓦被曦轮照烁还。心在苍生常欲起，踪归深岫暂投闲。油然一作施膏泽，始趁岚烟入帝关。

森然庭列碧琅玕，潇洒清阴透胆寒。落落已成栖凤实，团团俱是化龙竿。夜深筛月疑金碎，晓色笼烟认戟攒。劲节刚持君子操，王猷休把等闲看。

停杯邀月宴华堂，苦恨山高阻兴狂。海峤岂能藏素魄，云衢终自布寒光。须臾帘卷银蟾影，次第樽浮桂子香。正好吹箫恰无月，姮娥应见我恓惶。

碾破鳞云皓月轮，银蟾着意露精神。十分素魄高低印，一様寒光远近均。触目冰壶无点翳，照人水鉴绝纤尘。拟携玉斧乘风御，折桂归荣白髪亲。

巧剪金英似欲飞，恍疑平世凤来仪。嘉名独冠群花首，底亊君王尚未知。

层楼夜午转西风，眉际新愁刬地浓。怪得当时潘与宋，凄凉尤怯此时逢。

阴雨萧萧夜接晨，如云禾稼一番新。康衢击壤歌声沸，乐岁应无甑里尘。

涤破骄阳变早秋，烟光清照北山幽。五湖遥想增潇洒，谁棹扁舟继蠡游。

浮云谁谓出无心，甘雨祁祁润泽深。潭底老龙徒久卧，亢阳何事不为霖。

云岩萧索雨初晴，嫩玉寒泉分外清。可笑蜩螗时快意，也依浓荫吐微声。

画坼田龟久望云，霈然膏泽幸盈津。南邻来庆年丰稔，旋酌香醪共湿唇。

北窗支枕梦初囘，风掠余香特地来。颠倒衣裳望池上，荷花无语为谁开。

霜筠瑟瑟戛琳琅，冷透纱厨一味凉。破梦吟魂正潇洒，纤纤更捧雪花香。

杨柳藏鸦菡萏香，水亭风榭袭罗裳。秋光正入诗人眼，剩得余篇付锦囊。

酒酣逸气射星斗，自恨无人识马周。试拂青蛇歌易水，溪山应有鬼神愁。

菊吐金英已满篱，持杯指凖赏芳菲。有巾可漉还无酿，载酒何人是白衣。

华阳宫阙杳难寻，空有遗踪古到今。不识萧郎仙去后，床头花酝共谁斟。

梦魂千里入巫峰，况在鸳帏咫尺中。笔洒新诗宜赠我，临风幸免倩征鸿。

琪管将扬世罕知，不辞三弄试临溪。少陵若也能精鉴，休戏严公有此儿。

藏器韬光以待时，扁舟且此钓磻溪。拏云指日掀头角，惊破扶风狎侮儿。

东野临流喜赋诗，一竿揺破碧云溪。汝非羸角休吾触，不是寻常丱角儿。

功名未许书麟阁，吟醉何妨晦竹溪。舌在自知非久困，且将诗礼教龟儿。

酒圣会须中北海，机锋谁敢触曹溪。英雄自有囘天力，造化都来只小儿。

信马沿堤懒着鞭，不堪囘首望临川。满怀离恨如春梦，愁听林梢断续蝉。

欲破闲愁𣨼举觞，醉中行色转凄凉。眼封无物堪消遣，望尽江城断尽肠。

廉纤小雨破炎蒸，马上襟怀顿觉清。暂解征鞍访村叟，一瓯春露醒余酲。

一声啼鸟过残阳，髣髴流莺促晓妆。记得年时倦梳裹，𣨼人和笑道天凉。

寸碧遥岑隠半规，冰轮次第碾琉璃。因追胜集琼楼杪，笑倩纤纤捧酒卮。

挑尽寒灯夜欲分，襟怀岑寂向谁论。香残读彻闲欹枕，髣髴音容入梦魂。

啾唧蛩吟旅况凄，那堪孤枕酒醒时。梦魂栩栩知何处，依约幽轩话别离。

窗含月影梦初囘，一枕凄凉眼懒开。幽恨闲愁本无种，根苗不识是谁栽。

标格全归笑靥中，相逢无奈去匆匆。金钗若许重寻约，樽酒秦楼愿与同。

懵腾醉眼漾娇波，心印潜通一捻多。密寄断肠双丽曲，遏云须倩雪儿歌。

懵腾醉眼未全醒，厌听田鸦达旦鸣。款段踏穿杨柳月，快人拂面晓风轻。

暂停双桨傍蘋洲，矶上渔翁雪满头。钓破烟波深得趣，生来不识世间愁。

凉飚未夺火云权，烁石炎曦势欲燃。妄意拟寻河朔饮，狂歌烂醉太平年。

旗亭贳酒醉淋浪，赢得林间一味凉。倒著接{罒离}还信马，只忧蹊径似羊肠。

巴陵崒嵂试跻攀，胜概全归指顾间。笑倚松风聊洗耳，隔云好鸟语间关。

麟阁功名属少年，笑他皓首只翛然。闻名虽未披云雾，勉力期攀鲁仲连。

索寞襟怀不奈秋，雕镌佳句且忘忧。行行恰过桥南路，一片芦花映碧流。

黄粱餐罢倚危亭，茗枕琼花助解酲。旅况吟魂正潇洒，拂鞍迤逦又登程。

桐圭柳带正凋疏，匹马区区倦远途。肠断不堪囘首处，寒云影里雁声孤。

德香薰郁书银笔，句法清新夺锦袍。卓荦斗南推第一，才名藉甚继三豪。

才华拔萃东南美，气焰凌空表里清。莫逆于心蒙许友，攀麟雁塔要聨名。

未观健笔龙蛇走，拾得残篇绮思新。语带烟霞含劲气，解龟谁醉谪仙人。

鳌头帘卷溪山秀，麈尾风生议论清。解榻何时同一笑，密云旋煮破余酲。

冷暖世情谙已熟，雌黄舆议厌常闻。龟囚蚕缚末由脱，樽酒何时与重论。

仙风入骨楚臣骚，消得明皇赐绣袍。哦就新篇神物护，未饶禹锡擅诗豪。

年时煮茗共敲冰，澡雪襟怀一种清。回首旧游浑似梦，翻惭困踣未知名。

十围便腹卧边先，笑傲羲皇仿昔贤。诏下好须同奋跃，槐花香里走连钱。

学辨痴龙信博哉，风流夷甫更多才。拟聨石鼎弥明句，对耸诗肩夜拾煤。

吟须轻撚对斜阳，叶扫平林夜著霜。忽领诗词云锦段，夜光明月耀黉堂。

萤窗顾我绝韦编，砥节思齐叔度贤。谁念广文穷到骨，倾囊时与杖头钱。

阘茸闾阎数米炊，耳根舆议噪蛙卑。那知别得琴中趣，五斗犹惭为折枝。

壮浪年来笔有神，诗如开府顿清新。暗中慎莫投珠璧，道路无非按剑人。

登云胜概脱风埃，顿费诗仙赋咏才。忆得年时共轰饮，罗衣曾暗裛香煤。

文会何时聚德星，紫芝眉宇照人清。锦韀并控寻春马，持酒冯花为解酲。

时来一钓会连鳌，舌在谁羞旧缊袍。风骨自惭非太白，高吟大醉浪推豪。

江陵素乏橘千株，贫甚唯收柿叶书。拟叩富儿谋贷粟，及门无奈足趦趄。

锻炼新诗数百篇，郊寒岛瘦慕前贤。高山流水知音少，不及人间鬼使钱。

飘飘逸气薄云霓，功烈羞谈管仲卑。业就凌烟终有分，桂林谁谓便无枝。

袍襟帽角走红尘，却扫穷经务日新。将相公侯本无种，未应不及卖浆人。

功名端拟位三槐，发策惭无八斗才。寂寞云斋且稽古，披香指日扫松煤。

不作群儿浪谤伤，致身蕲处谏台霜。功成野服便萧散，会见裴公绿野堂。

浓云漠漠雨毛空，染出桃腮照眼红。遮莫异香飘几席，多情拂掠谢东风。

高情忽逐晓云空，喜见枝头一点红。只恐好花俱有主，拟为词客伴春风。

料峭余寒透袷衣，卷帘休讶燕来迟。多情苦被春催柳，带眼无端觉屡移。

一犂烟雨霭江村，肮脏衡门暗断魂。览镜自怜空跌宕，谁知跨下有王孙。

送墨层楼水墨天，柳堤花坞渐夭妍。教童为控寻春马，好事谁能乞酒钱。

东野龙钟衣绿归，食虀肠苦竟栖迟。出门顾我浑无碍，未肯徘徊只赋诗。

东野龙钟衣绿归，溧阳何足处男儿。微生纵有孤吟癖，尚拟朝端振羽仪。

东野龙钟衣绿归，平陵投老倦奔驰。黑头我欲功名立，冷笑冯唐白髪埀。

东野龙钟衣绿归，分甘假尉志何卑。诗名藉甚徒为尔，不及勲庸显盛时。

单衣初试轻寒退，袅袅软风经袖袂。层楼高卷酒旗斜，绮陌乱飘花锦碎。多情故把恼人肠，杨柳阴中弄暗香。解貂不惜换斗酒，烂醉春光能几场。

蒙蒙春锁弄晴雨，花褪残红烟淡𥩟。泼成浓黛远山青，秀色轻茸芳草布。园林依约清且新，滑唇好鸟相和鸣。轻寒不断微风作，幽花一笑游人醒。

轻烟漠漠笼芳树，上有黄鹂调巧语。分明唤友度柔情，似对东风欲掀舞。嗟哉彼鸟非英灵，犹能求友鸣嘤嘤。光初隙末轻薄子，洗耳何妨听此声。

蜜脾香满青春暮，寂寂空山闻杜宇。啼红泣绿怨东风，锦城旧恨怀千古。可堪肠断对樽前，雄圗未遂愁无边。赖有投壶劝我饮，起舞从教落醉船。

生涯随分便萧散，鬬草摴蒲心绪懒。尚余诗僻穷愈工，醉吟跌宕挥金碗。爱携佳客懒寻春，残红枝下细论文。搜罗万象攒胸臆，笔端扫出春空云。

浇愁沃恨唯凭酒，况值郊原湔锦绣。倾囊结客踏青游，竞把鸱夷载醇酎。为怜芳草衬残红，猛拼醉玉眠春昼。觉来游眼顿增明，晚烟约略横疏柳。

亭亭千尺凌云表，鐡甲苍髯材独妙。班斤郢斵犹未逢，雾惨烟凄人不要。我来感激对残霞，独倚虬枝发长啸。试凭匠石亲品题，栋梁合自登廊庙。

风烟触处欢无限，倒著接{罒离}归去晚。林梢璧月弄清辉，鬬插山花笑而莞。华堂秉烛竞飞觞，浪语清狂胜弦管。探囊争出锦段新，灿灿珠玑光溢眼。

风扫阳侯雪阵平，雨摧摩诘画图成。气吞浦溆重林尽，秋著江湖去鸟明。厚禄故人无一字，长年三老伴余生。会须满意开怀抱，到眼庐山不世情。

