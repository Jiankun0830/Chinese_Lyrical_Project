鸡鸣问路行，挟马渡溱洧。老树势突兀，指点疑山觜。茅茨渐分明，牛马犹昏翳。霜落路四平，星沉天若水。小民幸安乐，朝廷多贤士。食禄乃强颜，流连为妻子。吾闻嵇阮辈，放荡形骸弛。而我小县中，区区又何理。

阴林寂无风，鬼火自明灭。山泉怨何事，耳声入呜咽。青泥溅马腹，黄叶沾人发。半夜渡前溪，昏昏水中月。

寒风切人骨，晴日淡无色。千里今又还，何时许安宅。此身方龃龉，此地尤反侧。安得羽翼生，高飞离楚泽。

提携俯清流，自适固闲燕。深行岂不好，路远怯萦转。撑舟上孤渚，星月灿水面。目力不自收，随波起花眩。谁家种禾黍，绿色压秋甸。树密云更深，云昏山不见。杯盘任狼籍，起坐有余恋。幸偶东山儒，况逢京国彦。何人发高咏，满坐清风遍。顾我童子吟，奚能愧雕篆。

年丰闾里安，岁晚生事歇。官池公载酒，痛饮消日月。迫冬上青林，山气凋人发。坐若江海游，楼船中夜发。冷光飞太虚，照我盘中蕨。清影落潭心，逃遁蛟龙没。如穷河源邈，相见昆仑崒。怪石钩我衣，嵌空尽山骨。上宾富佳咏，音动鼋鼍窟。涌溢词有源，倒恐三江竭。公怀沧洲趣，一夕梦南越。别有谏诤姿，屹如韦补阙。

五更不成梦，起坐倚东壁。晓月下中天，照我西屋白。路行相冲冲，林宿闻哑哑。便欲就巾冠，巾冠正狼籍。

前峰竦而嵬，后峰屹且峨。冷月射溪水，紧风平野火。同游独无语，此意谁知我。虎避无情人，出门不须锁。

山大石岩岩，平川沙莽莽。深崖忽有路，一寺何高敞。彼僧胡为知，迎我共攀上。夜深眺前峰，百里如指掌。诗翁旋沽酒，欲得咏今曩。下笔皆珠玑，嗟予岂能仰。往来气益乘，欲敌不敢往。回笑尘埃人，何殊在罗网。吟哦不自制，逸韵弥清响。便可书壁东，留为异时赏。

烟花寒已凝，风色寒犹恶。路雪爱萦绵，檐澌讶垂箨。途行想前事，数岁只如昨。渐欲过阴崖，愁看冰凿凿。

三载岂不长，回念如转烛。南行在今夕，何以图款曲。朱轮走岐路，夫子驾牛犊。权门聚冠裳，夫子偃空谷。甘贫分始定，乐道心乃足。自怪离别间，凄然悲满目。欲为商声操，操变不可复。欲为秦声吟，吟短不可续。杯行竟无语，慷慨遶空屋。别后两如何，祇应保𫗴粥。

春风雪中来，吹我堂上茵。斑衣次命服，左右如卿云。芳樽洗复酌，再拜属吾亲。亲年如大家，四子十二孙。子孙亦何事，忠孝而能文。请看今世愿，不必辞贱贫。三牲苦易得，轩冕祇荣身。愿以五百岁，献母为一春。

送客客未至，自作河梁游。清澜浴晓日，烂漫黄金浮。蘋藻飘不断，怅望莲亭幽。忆君古堞诗，八月如转头。

官居背西墉，有居惟蔀室。川原在其外，指掌千里隔。李侯富天巧，凿壁盗山色。清风洒面至，竹荫横西北。坐令方丈地，万古遗胜迹。管氏南州来，谓侯有静德。朱轮走岐路，夫子驾牛轭。权门聚冠盖，夫子偃空壁。甘贫分始定，乐道心乃得。自怪尘土人，兹焉憩行役。欲为居士操，声淡不可识。欲学幽人吟，词野不可易。忘怀古今混，问道乾坤窄。此意竟如何，青灯夜方寂。

崎岖五六州，夏行今欲雪。乱山出已尽，平地心目豁。晴日午未温，霜云晚如泼。萧疏秦树远，旷荡周原阔。径竹掩招提，门庭苦凄飒。廊低不可步，壁朽何堪札。岁月惊转头，是非纷若栉。行归聊可悲，再出尤凛冽。用此免饥寒，谋生一何拙。

尘埃埋马足，人事如鼎沸。朝𫗦尚不厌，何暇论身计。北山十里近，云色带阴翳。日日在目前，无由谢城市。

清风来九皋，月出寒夜永。故人闻鹤唳，惊起同引领。山遥声有怨，树暗飞无影。不若君子言，诗书日相警。

仗钺出金门，投壶开玉帐。高秋沸箫鼓，万叠环青嶂。白云衬湖底，舟行若天上。绝胜后将军，峡中惟四望。

作官在闲地，而我不得闲。有怀南阳书，三载愿未还。驾言觐中郎，踊跃心桓桓。软言慰孤寂，芳樽洁晨餐。词妙编简动，理惬心意安。期为高人知，匪效男女欢。珍怪渐倾写，宝墨来三韩。内愧无衣裾，腼面依门阑。元匪白眉者，谬作青眼看。古书罗异代，千百犹未殚。如何二王迹，到今纸墨完。若获摩尼珠，寘在承露盘。开缄龙蛇踊，偃蹇风涛宽。熟视已收卷，爱惜还重观。笔意不可尽，始知学书难。永惭出纳卑，敢近华省观。珍重难再觌，出门犹据鞍。

昔我来颍州，系马西湖滨。颍州绝褊小，所爱民心淳。中间入南国，八载寄寿春。去颍无十舍，土风已顽群。从兹重所处，不敢择要津。迁徙虽未固，常愿为颍民。今者伯氏来，得官邑相邻。民愚少鬭讼，所讯由饥贫。吏戆不识字，况复能舞文。惟有租与贷，未免劳躬亲。而我无官事，独得颐精神。日高偃空房，睡足方欠伸。日暮近灯烛，诵书忘冠巾。懒来起复坐，自在如闲云。忆昨游京师，交友千百群。贤否未可辨，正直惟仲纯。仲纯年始壮，气概雄三军。文章不待学，下笔如千钧。饮酒或一醉，万物如埃尘。近过颍州见，颜色弥清醇。兄弟亦相遇，磊落皆奇人。邀我上书堂，为我拂素茵。呼奴正大案，食饮罗甘辛。论议不惜口，彼此从天真。夜川月色黑，笑语犹相闻。丈夫各有志，大者思经纶。其志苟未得，不如安其身。何时买锄犁，耕凿颍水垠。颍鲤如可钓，持竿就漪沦。相逢俟头白，不复思淮濒。

不能送君行，强题送君诗。诗中有鄙语，不是离别辞。君长不五尺，气若千丈蜺。谈经掩众口，论道惊群儿。况君擅才华，文若老吏为。刚肠乏软语，面折不我随。人尝论君材，照坐珊瑚枝。畴能论君心，清静如摩尼。奈何三十六，未免州县卑。君装赴国门，仆瘦病马羸。太仓幸可籴，穷达慎所之。儒冠易感慨，华屋难伸眉。纷纷儿女曹，足令壮士悲。工部贪采药，汉老甘茹芝。不逢方外人，勿吐胸中奇。

东风吹大河，北客思故乡。门前车且留，念此道路长。子服儒衣冠，其家有禁方。非徒学之精，而又心术良。闻声辨生死，易臂知阴阳。救瘵先闾里，懒上王公堂。子来视余疾，反侧方在床。头风应手愈，珍重不敢忘。遗我刀匕药，三年用康强。我家乏黄金，我才非庾郎。赠子不成礼，秃笔题药囊。

共坐既云隘，出也欲何之。晴窗日可负，此地猜瑠璃。朝衣虽已穿，襥被亦已迟。缅思庐霍胜，入手当何时。

拙学如拙商，欲益翻折阅。壮心消已尽，况复形羸苶。君年虽不少，面目犹冰雪。汉署夜如何，青灯兼白月。

吾懒不阅书，知书不我阅。双瞳瞀仍眵，四体病如苶。黑须忽已苍，但未头如雪。空食竟何裨，留连惊岁月。

墙湿生野蒿，檐低胁嘉树。凉飚屋上过，故以逃大暑。念彼远戍人，荷戈事军旅。而我幸安宁，尚愧林泉主。

我思灵泉游，不免去闾里。山寒景更清，触目皆可喜。兹泉何潺潺，宛若云雾起。酌之无浅深，那再问泥滓。盘盘山为腹，凿凿石为齿。喷薄无四时，其灵止如此。斯言闻于人，岂得尽其理。更唤山老来，烦师问初始。

佳辰溯中元，大第罗燕席。今岁共兹日，冠盖合佳客。中堂上寿迟，喜气生四壁。男女燕雁行，樽俎皆润泽。惟公台省旧，况是文章伯。明星在中天，五福阴有力。惟兹基本厚，未止家万石。共揖庙堂尊，苍生日安宅。南园椿已大，悠久与之敌。长看堂上儿，白头衣五色。

画工画青松，惨淡千年姿。辽鹤俛不啄，又有龟如綦。丈人坐中间，白发衣帔{巾儿}。云是东方宿，来为寿者师。再拜致此图，惟兄能似之。骨强老于松，心静灵于龟。形健瘦于鹤，自与长年期。从来事丹灶，得道今已迟。定应图上人，适照生之时。富贵虽常情，在兄奚足为。王侯金满堂，不义乃滓泥。岂如食旧德，朝冠与朝衣。况复源流远，后昆未可知。好看学行者，恐是麒麟儿。

县地苦迫窄，县亭乃荒凉。胡为君子来，到此成诗章。上陈图史乐，次道为政方。终焉戒易足，俾尔能自强。荒亭实何幸，得此人不忘。年深粉墨剥，辞意弥激昂。谁云官冗小，会有真龙藏。其珠在人家，门户常有光。余来诵反复，感叹鸣中肠。临风亟欲和，把笔犹徬徨。安得杜陵翁，为我题屋梁。

于𣸣诗不多，遗藁数千叶。缅观作者意，重叹今人拙。雅辞清我骨，劲气喷壁裂。感激生乱亡，辛酸更愁绝。长城句最苦，三读泪流血。莫学蒙将军，功高家国灭。

人伤春色老，我伤春色深。桃花未肯落，半月羁吾心。有酒且斟酒，无酒将奚斟。有诗谩吟诗，无诗将奚吟。诗酒两不得，坐愧桃花林。咄嗟富家儿，满堂收黄金。

阴云藏雨来，风吼如海潮。乖龙喜当路，下雨连三霄。平河忽弥漫，不见城东桥。蛰者灌其穴，飞者飘其巢。惟有鱼与鳖，得势饶腥臊。虽闻雷霆震，若有鬼神号。禾丰不得敛，穗湿依生苗。农家堵户叹，始觉虚勤劳。乖龙莫之悟，自谓膏泽饶。始知旱魃虐，未得如雨妖。

村南闻鸡在村北，土垡如堪竹臲卼。野蒿诛尽露溪漘，山树烧残空石骨。疾风吹蓬如卷裘，河水夜冻凌割舟。但愿黄堂贺新雪，单衣布袜非吾忧。

东州女儿年十七，身在风尘如在室。红腮绿领巧相宜，露浥海棠娇滴沥。态浓意远画不尽，对客无言却真实。济阴县令为留连，樽俎相逢复相失。我读古人书，又爱斯人美。既未能忘情，亦未能忘礼。以情败礼礼之贼，以礼约情情有止。上不与汝碍崆峒之山，下不与汝隔沧浪之水。无山无水有城市，咫尺青楼三万里。东家酒香喷兰芷，对客醉歌而已矣。君不见鲁国有男子，拒户不开宁老死。

都门冠盖如云多，马头匼匝金盘陀。平明三节出城去，使华已过桑干河。桑干地寒毡作屋，冰霜满野飞鸿鹄。道旁箫鼓动地迎，铁面蕃儿皆拭目。金玦装成宝刀利，银鞍半露貂裘燠。日高宾馆驻前旌，馈客往来随酪粥。河间未弛新亭障，山后犹存旧风俗。幽燕妇女白如脂，露面来觇汉冠服。边风吹雪罨毡城，毡城在处为屯营。黄沙行尽到靴淀，新年下马单于庭。庭中之人识汉事，而公赫赫传家声。君臣把酒重相劝，知有从来忠孝名。好言天子神圣武，际天接地皆王土。桑麻万里富中原，制作千年还太古。白日亲观丹凤翔，黄河近报神鱼舞。不须铁甲屯大荒，坐见长城倚天宇。况君总发怀刚肠，往年司直中书堂。单骑走马绝瀚海，而今复使天一方。平时出入虽故事，男儿举足安可量。鄙人再拜赠公语，北边射猎云雪冈。平安烽火三万日，羽林超距闲金汤。年年蕃马输汉地，后车碨礧牵玄黄。愿持成效献天子，归来跃出尚书郎。归来跃出尚书郎，锵金鸣玉趋明光。

洛阳之人秀眉宇，束发从军心自许。南彻梁江西瀚海，万里相从旧宾主。庆州之险山作城，青冈路狭如鬭鼠。我尝与君驰大漠，夜掘黄沙枕冰土。君今重行计安出，羽檄搀枪待君处。去年天狗堕地鸣，今年拟破灵盐城。男儿鞍马是常事，髀肉消尽须重生。况君到日春风发，行云夜闭沙场月。战马沾泥不用嫌，功成便浴雠人血。君不见高平范公庆历时，往筑大顺人不知。千金散士得死力，横山可取犹提携。至今塞下呼老子，关中使者公之儿。当年议奏千万语，攻守二策真可师。勿云近事不足道，狄青之辈为偏裨。

田百里，飘泊如云心似水，我每思之中夜起。忽来访我黄河涘，抵掌欣欣不能已。身形虽么么，胆大无与比。兹行若过汝水𣸣，为寄新诗与陈子。

欧阳季默年三十，处世虽艰心地吉。居于颓垣坏屋偪仄之巷，而有倜傥慷慨汪洋之美质。高才横骛若飞走，横野腾山漫罝毕。吾懒居家病益生，絮帽蒙头造君室。儿童惊窥前复后，笑我衰迟见风栗。升堂发箧数百纸，烂锦繁华照初日。怒生风云与神会，怪走龙蛇堪股栗。奇踪虽在人已亡，今也源流苦萧瑟。吾家绨囊亦三四，纵有名书未充实。妻孥饥饿谓无用，谇语如蛩常唧唧。黄签青缥才数种，若比君家百无一。后会殷勤定若何，人生聚散胡能必。

侯门公子桃花色，岐路书生情反侧。羡君脱洒心坦平，交友如林真少得。怀中有疏未肯上，乡里小儿空太息。黄粱甑冷且沽酒，为客典衣无顾惜。淳于道旧釂五斗，倒载不辞门户隔。共约他年江海游，醉斩鲸鱼寻李白。

吾闻明霞之绮良工造，若比君诗工不到。掷地方知作者神，补天非是常人巧。放怀似觉乾坤小，名节虽高心事少。君不见汉阴有丈夫，脚踏空山树芝草。

胶西丈人头皓白，避世不作诸侯客。黄帝老子是其师，短褐补肩人不识。呜呼相国起文吏，能解干戈谋社稷。诸田喋血腥未已，封裹疮痍与休息。三齐儒生多说士，强读诗书谈治国。席间众口乱如发，乡饮明堂尽陈迹。丈人西来貌甚野，杖藜柴车面黧黑。坐言治道本无事，要尔苍生自安适。尔能高卧知大体，男子耕耘女蚕织。用之天下如掌上，况尔区区城七十。相君再拜受其教，舍以高堂奉颜色。相君已死君不来，千五百年人叹息。眈眈新堂作者谁，密州太守文章伯。太守高吟醉太白，年谷常丰无盗贼。三牛倒曳九仙木，大斤截落琅琊石。修梁巨柱屹如涌，磊落巍峨称公德。太守思公公不见，辟户张筵望南北。诗成鬼神相对泣，文就龙蛇惊辟易。公今存亡讵可问，况今自有神仙骨。五嶷山高近城郭，太守有堂奚不宅。我欲写公之意于鸣琴，又欲画公之容于四壁，太守胡不置我于其侧。我欲奋飞无羽翼，注目高歌泪沾臆。

山川鸿蒙火未流，祝融羽卫行九州。南方有气缠斗牛，乃生之人宜公侯。谏书十上辞不留，绣衣夜过咸阳楼。清谈玉帐羌戎羞，羽林超距闲貔貅。单车弭节浉岸游，世间万事公无求。兹辰歌舞良燕休，满堂宾客来曹刘。再拜酌酒交献酬，文彩照耀珊瑚钩。愿公寿考逾山丘，以八千岁为春秋。

海内儒生十七万，日诵诗书头白半。中有成名当路人，却视诗书犹弊券。犹弊券，可奈何。劝君收泪莫零落，古往今来此辈多。

朝行古冢东，暮行古冢西。冢中古人骨已朽，冢外游子今何之。朝食古道南，暮食古道北。道傍古迹不可见，道上行人常役役。古人居今人必爱，今有古人人不识。面前和好儿女颜，背后往往张弓射。拂衣归去非不会，无宅无田归未得。长靴短笏随众人，敛首低颜为俗客。深居晏坐尚恐喧，平路缓行犹恐蹶。口中有声未尝吐，咽入喉咙化为血。君不见谷口郑子真，又不见蜀中扬子云。子真老死耕岩石，子云嗜酒惟醺醺。丈夫穷达皆有命，万事得失非由人。街头沽贩味虽薄，犹可赊来倾入唇。

提葫芦，竹丛里鸣。昔尝见人学，今乃闻尔声。草深山远径路狭，春尽日长花竹明。往来行人竟何事，足茧縢穿千里行。离家去国已牢落，况复饥渴贪前程。是时闻尔劝沽酒，下马解带留长亭。

君不见吾植四松树，多植六松非溢数。高织筠笼避猛风，频挑壤穴防根蠹。直干清音已可怜，短长尺寸诗可传。草堂旧客今安在，锦里花溪四百年。

韦偃树石名天下，后日良工无及者。任侯借我枯木图，石气苍茫若唐画。画时只用床头笔，与可亲题是真迹。霜皮合抱隠不彰，老盖支离存半壁。梢摧骨朽心已穿，干烂龙鳞体犹瘠。生意虽休根柢在，崛强杈牙倚天黑。胶流断节文理深，笋枝剥落如针直。坐久疑行古塞外，凌空惨淡千年色。起身就视觉有神，不见笔痕惟淡墨。岂徒挥洒无人似，苦节清风贫到死。任侯珍重竟何如，不独画好心君子。若使与可为俗流，枯木虽佳侯不收。

画师不肯传风蝶，故作枯干逞奇绝。清秋未合结繁阴，深户何曾洒飞雪。雪里鸭儿苦耐寒，眠沙枕浦白云团。黄芦槭槭枝叶干，江头鸣鸭恰飞起，恍如身到潇湘间。潇湘洞庭云水隔，山路坡阤断行客。从来冬景画已难，况有翎毛似鹤白。已觉冰漫稻粱少，更疑水宿溪垠窄。生平有道付沧洲，今日床头行动色。屏风主人家近便，我昔曾过浔阳县，田芦野雁尝亲见。出门解榻定相逢，借我江乡今对面。

出郊虽未远，已似恶尘埃。径稳车先到，门闲客自开。花从今日见，会是隔年来。载酒无知数，挥金可快哉。

索马周冈寺，鸟鸣问去程。顽风入衣冷，寒日带霜清。朝市心虽懒，江湖计未成。因循已三十，真恐悮生平。

下马汤家市，前村数里赊。败篱瓜少蔓，簇舍豆先花。放袖从风入，停鞍待日斜。欲知为客恨，更久不成家。

秋雨连三昼，羸骖驱不前。气昏吁可怕，云断复相连。风急时翻盖，泥暄懒着鞭。穷途不须问，吾道付高天。

索索风回阵，晖晖日弄晴。扫门收石润，走马觉身轻。路阔车添辙，泥干仆问程。暮川行客远，云气自昏明。

本作看书室，翻成捣药堂。心违经岁月，病久怯风霜。未数囊中帙，先论肘后方。喜闻临贺守，鼓枻过湘江。

感激愚公事，传从太古时。伏中犹积雪，雨上见朝曦。气与扶桑接，心疑峻极卑。天坛如可至，吾欲摘参旗。

气象皇州近，川原暮霭中。沙平千里白，日入半城红。出处形容改，驱驰岁月同。身名行可料，天地一衰翁。

渐入深山处，都无客到来。轻裘胜挟纩，渴饮当衔杯。得失情何预，闲忙老共催。清风一披拂，安坐兴悠哉。

腊尽风霜急，东城始定居。豫抄新岁酒，却读少年书。好事心浑懒，谈空病未除。转头成四十，吾道竟何如。

巾钵来何所，茅斋近竹林。能谈高士传，会得祖师心。我识诗情苦，公求理性深。三年居颍水，谁复是知音。

去去南州远，无人可问禅。牵怀从此日，聚首在何年。水落城东路，风清淮上船。我心须自写，弹断古琴弦。

飘泊成留滞，河阳见五春。坏池无过路，委巷作比邻。粝食稀留客，肩舆懒倩人。临流休照面，自合鬓如银。

佳辰虽可重，无客共登高。蒸粉随粗饭，挼花对浊醪。放歌元不解，拟赋亦徒劳。坐听儿童语，悠悠愧尔曹。

庆日三阳近，高门附帝居。迎祥春入暮，献寿晚连裾。中子今持节，诸孙日诵书。始知题万石，未足大吾闾。

家近黄金阙，筵供白玉船。两孙今应诏，一子日朝天。寿酒如鳞次，斑衣作阵圆。梦龄人试数，从此更千年。

傍腊春犹远，佳辰气自和。慈颜亲事少，寿相比人多。姊妹新为会，儿童预作歌。莱衣容醉倒，始奈锦茵何。

户内三千口，谁为第一樽。清风传旧族，阴德助吾门。阿母神仙降，班姑法度存。他年堂上燕，侍立见玄孙。

去岁当今日，儿生在北堂。眉疏才必秀，耳大寿应长。乳骥蹄犹小，冥鸿翼未张。吾门如可大，藉汝志强梁。

上马鸡鸣后，都门四望中。晓光欺月色，和气挟春风。计拙功名远，官闲况味同。醉乡如可入，相率慰飘蓬。

懒作青门客，来寻隠吏居。上堂谁解榻，窥户却还车。似怕临池驿，空翻插架书。生涯知有地，共学灌园蔬。

上楼初照席，条华渐分明。佳节三秋半，前期一雨晴。冷光天外散，高会世间清。坐久疑轻举，微风习习生。

秋深仍雨过，望月宴高城。列岫呈中夜，微云避太清。星沉天若扫，林迥野无声。故友知强健，应同醉五更。

亭幽宜更酌，树近合频行。蒲剑椮椮长，荷钱叠叠生。隔林千岫踊，带郭一川横。共选寻山屐，无心更濯缨。

佳节无佳句，留连小县城。客来炉火著，人静佛灯明。把酒随时俗，高吟属弟兄。令人惊岁月，屈指是新正。

雅宴属才华，清诗自一家。高谈落风雨，醉目傲烟霞。席地疏林隔，传杯小径斜。再来春已老，犹得醉残花。

无寥情易感，多病酒先除。城影落平地，月光飞太虚。高吟空有调，倦思本无余。读罢传三鼓，披衣归我庐。

月老庭除白，火明山顶高。酒容无俗客，诗兴任吾曹。促席暂讙谑，思家还郁陶。坐闻钟磬响，那免话离骚。

地狭开炉小，门深掩径斜。雨寒冰裹木，风怒雪翻车。北第频留客，南园欲探花。我身无定所，酒到是吾家。

白酒旋开封，身如鸟出笼。愁肠先抹倒，醉眼任蒙松。瓮近那妨就，杯寒且更烘。翁居镇如此，我马又西东。

为尔题诗句，诗成莫浪传。避人那是怯，劝酒自知妍。翠袖身如削，清歌喉未圆。良宵谁与并，明月共婵娟。

幽居山雾合，日色晓相交。冻马空嘶枥，痴鸦不离巢。旧醅澄绿沫，新橘破朱苞。我岂扬雄比，无须苦客嘲。

子思诗二百，开卷泪沾衣。今世识者少，古人能亦稀。当年出咳唾，此日成珠玑。谁怜盛名后，妻子贫无衣。

子思诗句好，当日少知音。不作苏梅体，犹胜庾鲍吟。郏城山不改，清颍水犹深。试问安良事，流传直至今。

有客昔遭遇，郎官帅秦川。得闲欣燕处，佳句出天然。羽翼九万里，功名三十年。诗成传万口，世俗累都捐。

启函如会面，怀抱为君开。昔有风骚主，今为伯仲才。士风门外辙，生计掌中杯。早晚依闾巷，乌巾恣往来。

鸡鸣虽不改，人病自添慵。地滑泥无迹，檐疏瓦有松。天低浑似幕，云怒不成峰。欲决繁阴破，惭无利剑锋。

去国悲新垄，还乡曳故裾。涧寒迷路晚，花落度关初。计拙家无补，官闲睡有余。生儿如可教，早晚大吾闾。

定州诗刻好，模寄比南金。道尽行人意，堪论作者心。边城归盛事，雅道付知音。珍重吾将叔，当时亦苦吟。

度日门长掩，寻春事已非。鹊惊随吏散，燕熟傍人飞。手拙裁书懒，头昏漉酒稀。坐来空咄咄，不是悟禅机。

子学有余力，我生无定居。与人常不合，谋己一何疏。酒熟同谁酌，诗成懒自书。会须还颍水，高枕闭吾庐。

独坐长如醉，书来意暂醒。未能论会合，犹且慰零丁。客少庭稀扫，人回户又扃。归期试闲卜，见说紫姑灵。

寄语生平友，暌违情若何。每斟樽内酒，常忆醉时歌。大赋相如巧，新诗子建多。幸烦传数纸，且欲恣吟哦。

郑子安强否，梅花万里春。如何投虎穴，直欲犯龙鳞。北阙今无数，南方信有人。可怜妻子在，年少不谋身。

世事元无定，吾今得已多。转头新岁月，开眼旧山河。蹭蹬如君少，因循奈我何。此生深会得，不用接舆歌。

会面虽难得，亲情岂易忘。定须留客醉，应话老夫忙。地去朝门远，身依古寺凉。相逢拼一醉，千日未为长。

一别书浑废，相逢老可嗟。免为边地鬼，还宿故人家。塞路风霜恶，京尘岁月赊。衰颜不重少，儿戏炼丹砂。

防敌无时节，论兵有是非。屯营蕃马健，部落汉人稀。土屋穿寒月，毡裘护铁衣。相逢一樽酒，分首雪中归。

随分之官好，舟行不计程。江山新入梦，风物旧知名。客馆离人醉，宾筵楚士清。须知今夜月，近海更分明。

任拙因成懒，求闲偶得归。前途纯可料，往事尽成非。汝岸瓜田薄，风川藋迳微。终须一迁徙，知有泺鱼肥。

夫子尝招隠，鸡鸣汝上川。饮徒随手散，诗草任人传。甥舅元相好，妻儿也可怜。有魂招不得，呜咽问灵泉。

忤俗真堪笑，谋生又不能。放怀衣落拓，高卧发鬅鬙。面垢常挥汗，牙衰怕嚼冰。床头鬃拂弊，不会逐青蝇。

高城垒修竹，小舍似山居。痛饮谋身懒，高歌与世疏。拂衣惭国士，买钓梦江鱼。可笑虞卿老，穷愁强著书。

永日梅空发，夜眠分作题。不因怀北客，未折向南枝。渡岭朝云断，缘江春路迟。如何梦中作，常胜觉来诗。

天地东南远，秋风万里来。青云如漫语，白日会相催。头带千茎雪，心阑一寸灰。说归归未得，江海路悠哉。

夜雨洗残暑，秋风应候来。庭柯色未减，黄菊意将开。布被已思夹，霜钟渐欲催。岁华空向晚，心事日成灰。

破屋风千穴，棂疏日一竿。长巾笼短发，旧褐怯新寒。道路形容改，悲啼骨髓干。乾坤非不大，无地得闲官。

疏檐团鸟雀，画壁饱风霜。汲水三村远，诛茅半亩强。斋钱随客意，佛事寄僧堂。月落人相对，阴阴塔影长。

起作南楼望，山河在我傍。春风入河济，晓雾合嵩行。带郭名园少，穿云古岸长。留连成皓首，何处是吾乡。

策杖西原上，东风意浩然。山河思旧隠，日月换新年。径曲穿林巧，樽移席地偏。野花谁饤饾，故故簇平川。

乱水号新港，颓云蘸古城。山楼遥出没，野日自昏明。树冷禽声灭，霜高鹘翅轻。梦归今未得，寂寞寸心惊。

水落芙蕖老，山高薜荔长。野云吹不断，晚雨气先凉。信笔题诗逸，停杯漉酒忙。酣歌露双足，有意濯沧浪。

御极三宸正，调元一气淳。铜台漳水夜，玉匣汉陵春。地拓山河旧，天升日月新。自今遗老内，有是四朝人。

北极回天象，西陵法帝居。松门黄道直，帐殿紫宸虚。宴罢千秋节，哀缠六尺舆。御诗兼手诏，新见睿思书。

遍覆仁无外，尊居道可名。就尧方日出，过杞忽天倾。海阔金凫下，宫开玉鏁鸣。早知龙竟去，铸鼎不须成。

容卫千官出，攀号万国同。新名西下垒，空定北郊宫。天泣时零雨，神游恐御风。孤臣如在列，应许抱遗弓。

受遗开嗣圣，约礼避前人。听览从公议，艰难付老臣。宫车闾阖晚，帐殿巩原春。似待吾君长，云轩即上宾。

听朝惊屡辍，端拱异平居。垂殿帘初彻，因山道已除。书遗长乐记，音断濯龙车。诰下犹加惠，华夷定宴如。

因革功兼至，权宜道可称。力扶天步稳，端拱太阳升。椒寝移彤管，泉关付漆灯。须知天子孝，不独改园陵。

勋业三朝盛，哀荣万国同。人疑无外戚，家不选中宫。天泣时零雨，神游恐御风。忧劳如治水，九载亦成功。

维昔艰难际，安危属母慈。元龟犹不豫，大策更谁咨。搴雾云方合，当空月遽迷。圣君常泣慕，常以舜为师。

嗣圣当天日，权宜道不居。力明当辟事，豫下撤帘书。备物端门远，神游武帐虚。不知任与姒，较德定何如。

神考当天日，宫闱祝燕禖。日符元有感，坤轴欻先摧。追册音容閟，攀号吉葬哀。行知九虞祭，钦圣仗同回。

缅怀章懿事，圣孝代相传。比上钦慈册，还同明道年。玉衣晨不整，帐殿日相连。闻说词多感，哀容可动天。

黄发来虽暮，丹心病未休。艰难天下事，际会老臣谋。似觉浮风返，空嗟白日留。定知名汹汹，万岁与千秋。

礼绝非因贵，哀深却有荣。世间都画像，海外亦闻声。后事虽从老，前贤是友生。故应房魏辈，泉下定交情。

曳杖三朝老，持衡一品尊。忽同秦逐客，几见楚冤魂。公衮方还第，輀车已及门。遗言不须记，一一表中存。

出处从来定，荣华取次休。尝看居相府，只似在安州。不事千金产，能捐万户侯。哀哉天报施，仅免葬江流。

伏枕言虽少，遗书志可哀。尚谋裨国事，犹欲尽人材。白日空垂照，悲风亦自来。更惊诸老尽，吾道信悠哉。

大节谁堪拟，危言每可惊。不牵身外物，宁向泽边行。近阙官皆复，还家没亦荣。升堂谁恸哭，知是老门生。

忠义传三世，衣冠盛百年。功名富贵地，父子弟兄贤。被放长如往，生归岂偶然。至家还不起，无处问苍天。

挥泪西原上，晴云为我阴。谁知如望岁，竟不复为霖。主圣空㧑己，民思未绝吟。已休还一恸，非但哭知音。

浩荡风云地，哀荣属老臣。两朝尊柱石，三世擅经纶。际会看前辈，安宁付后人。不须论制作，风俗近还淳。

骑吹西城晓，衣冠一望中。尚疑归郑国，还似葬温公。道在民先定，兵销岁自丰。故知伊吕事，千载有遗风。

试论司空事，还如庆历年。盐梅虽国论，衣绣是家傅。二圣知人望，三公托世贤。奚须论燕处，无事不超然。

岁月还箕尾，风云暗上台。定超三界外，元自九天来。冰木逡巡合，泉门飒沓开。太平虽已见，吾道亦悠哉。

位与诸公绝，恩逾上相尊。朝廷惟再拜，论道掩诸昆。体貌传三世，光华聚一门。苍天苦难料，端坐读招魂。

道继三贤后，名成六相齐。气摩南斗直，功盖北山低。背日衣冠祖，穿云卤簿迷。道旁谁白首，坚卧作儿啼。

门风清可尚，有道付陶甄。旧载传家榜，新承顾命篇。遗文星转斗，定策日升天。东府功名地，安居十五年。

道与风云会，思留雨露滋。小心黄阁老，大手白麻词。家有衣冠盛，朝无故旧私。不须三寸舌，终号帝王师。

不起斯人疾，哀歌未是哀。泪流千点血，心死一团灰。白日空垂照，悲风亦自来。半涂成永诀，天道信悠哉。

恸哭西原迥，晴云为我阴。山河一长剑，生死两知心。世谱传来久，天文验自今。此名埋不得，未信九原深。

纯孝慈颜感，悲啼令季伤。凫飞元傍母，雁少不成双。寿夭从开辟，贤愚竟渺茫。不须论甲子，未省鬓毛苍。

孝悌由家法，词章亦世传。婚姻甥舅好，门户弟兄贤。问疾犹樽俎，遗文谩简篇。平生惟一辙，何事不长年。

漫向蓬丘老，都无一遣车。家人新买道，吊客旧通书。乐事生来少，兼官病后除。苍苍吾欲问，生理竟何如。

好学五车富，轻财四壁贫。风流汉家令，文物晋诗人。门户青毡旧，穷途白发新。招魂谁解意，惭愧屈灵均。

试问生何事，清诗七百余。父兄无旧产，妻子有遗书。散诞谋生懒，高情与世疏。苍天高莫问，长短竟何如。

高论嵇中散，行吟楚大夫。笑谈虽自若，放逐竟何辜。浮世终难料，苍天不可呼。莫论身后事，忠义付诸孤。

西帅旌幢旧，东州几杖新。偏裨尝破胆，徒弟盍书绅。雄略浑无敌，沈机妙若神。不须锄盗贼，公在本良民。

道孤存白眼，骨朽任黄泉。不与今人合，空为后世怜。文章还误己，穷达竟归天。遗藁知犹在，应容手自传。

耆宿今多少，惟公景德人。家邻吴市卒，名重汉庭臣。路在犹耕月，门闲似送春。才知图画好，时见旧精神。

教子生前贵，休官物外荣。居家金节重，开户玉棺轻。江水元如旧，松林长未成。祗应山鸟憾，长向垅头鸣。

谁记先生事，声名五十年。素风人不及，阴德世相传。气与名流合，官随子舍迁。阖门宾客散，怅望白云天。

平日书生贵，中年使者尊。绣衣虽去国，珠履会填门。奏疏皆民事，遗言为国恩。哭君无好句，端坐独招魂。

宿昔函关路，游人作上官。鸡鸣轩盖入，马到吏民安。苦节摧头白，清名过齿寒。生平弹与挂，只是一朝冠。

解组将安适，无何乃故乡。门庭虽取次，诗酒是寻常。车过音犹在，琴闲调已亡。因居悟生理，天地只茫茫。

倥偬军中事，飞腾使者尊。龙冈虽有地，马革返无门。未见朝廷诔，空遗子弟恩。不如行楚泽，先自作招魂。

万里魂应返，沙场血未干。幽明新雨露，恩怨旧衣冠。声作虞歌易，词赓楚些难。莫怜归骨晚，吊奠只空棺。

吾道何伸屈，斯人忽已亡。梦妖非二竖，风变哭三良。室有千言记，尘无一窖藏。举头天色在，今古自苍苍。

遗札何堪问，知无封禅书。杀身今已矣，报国事何如。人去衣冠在，魂来户牖虚。应同广川记，惟见玉蟾蜍。

事业观前辈，河汾出异人。擎天为柱石，盖代服经纶。早岁登黄阁，群公会紫宸。指挥平大盗，咳唾福生民。契合由天意，威行静塞尘。饱闻鸣鸑鷟，久已画麒麟。阴德归宗社，昌言启圣神。功成绝能口，道在不谋身。自昔规模定，于今风俗淳。立廷山不动，容物海无津。文力挥南斗，台光拱北宸。英姿元岌嶪，雄略只逡巡。慷慨遗轩冕，光华被缙绅。十年三册命，四海一师臣。贵极多齐物，名高却任真。气完神洒落，骨老石嶙峋。正殿需云合，初筵醴酒淳。异恩非故事，全美劝朝伦。高卧鹓鸿集，忘怀鸟雀驯。鬻熊心益壮，尚父德逾新。行色严舟御，荣光照席珍。二疏翻小节，九老尽佳宾。坐上文章士，田间道义邻。曹刘不难致，园绮会相亲。颖脱居尘外，逍遥占水滨。孔光灵寿杖，山简接{罒离}巾。贱子登门晚，微官侍坐频。倦游心落拓，多难骨酸辛。怀古悲寥廓，低颜任屈伸。邹裾羞扫地，墨突自营薪。饿死犹思洛，当年偶过秦。填沟知幸免，弹铗更何因。宦况淳于贱，交情鲍叔贫。废书顽度日，逃饮病酬春。请谒衣冠弊，留连体貌均。不堪名碌碌，尚辱诲谆谆。器小甘无用，词繁耻重陈。彩衣围鹤氅，寿酒吹鱼鳞。江海新归计，乾坤旧化均。终篇怀感激，肝胆觉轮囷。

借问杨夫子，还家洛浦春。两为黄绶吏，双健白头亲。乌帽斜欹面，斑衣稳称身。鹊灵方报喜，龟梦久方神。高卧今贤相，居闲旧老臣。上堂从隠几，侍坐好书绅。存没空怀感，交游素耐贫。先生坟上泪，御史甑中尘。嵩顶饶穿屐，伊流惯幅巾。直弦歌太尉，曲学笑平津。自滞心元懒，偷闲味却真。折腰陶靖节，散发屈灵均。王屋风鸣籁，龙门月漾银。白芽烹涧水，绿笋当江莼。折鹿诸儒喜，骑馿大尹嗔。赠人袍已弊，赊酒券常新。小子元疏放，忘归任屈伸。马肝嗟屡食，犬吠脱无因。文史惭方朔，形骸谢伯伦。耻同珠履客，宁作醉乡人。瓜熟叨为代，情亲愿卜邻。乞笺金踯躅，试研玉麒麟。祖道无供帐，停车有吐茵。心胸两倾倒，𫐖轕动星辰。

好去嵩阳客，清河稳放船。东州新学校，南郭富林泉。悟道先生敏，为文子弟传。乌皮常隠几，黄绢动成篇。太尉风流在，裴休理性玄。老松生干直，大海得珠圆。肆笔君房好，论才贾傅传。尚书行给札，博士久虚员。献策诸公喜，谈经众手编。长鲸鳞鬣就，仪凤羽毛鲜。小子甘环堵，穷途懒着鞭。家贫门外辙，酒价杖头钱。官冷虽知命，身闲学问禅。功名看异日，交契懒同年。明月行梁苑，凉风度颍川。叫阍宜上疏，负郭莫归田。散饮杯投地，更阑斗挂天。离怀吟不足，弹断古琴弦。

十月清宵永，空斋已怯寒。霜篱飞叶密，风案拂沙干。晏叔狐裘稳，公孙布被完。檐澌方缀瓦，井冻渐封干。饱食留鹰距，虚惊落雁翰。谁来沽酒饮，自笑典衣难。想望存心曲，嘻吟恣笔端。河冰思泽国，路雪寄长安。邑邑炉灰冷，荧荧烛烬阑。门前生计在，苇席称车单。

簪笏千官拱帝宸，四方同日燕君恩。五弦度曲南风应，万寿称觞北极尊。金奏无哗覃雨露，瑶图有算比乾坤。愿为善颂赓天保，如日如山万子孙。

吏情临老盍偷闲，异县人风倦往还。古屋半摧元是冢，重冈相带不成山。升平是处容糊口，应接非心祗强颜。早晚骑鲸跨沧海，欲抛簪笏寄人间。

谈笑西州塞上春，归来不薄两朱轮。功名致主期三代，忠孝传家第一人。御史平生能许国，将军未老肯谋身。义阳今与淮阳比，汲孺当年亦谏臣。

曾将行事著成书，前世尝闻近世无。帝阙天门辞禁近，蜀山秦塞任崎岖。殿帷昔用书囊染，皮几今随道帽乌。忠孝成名生计懒，义田十顷近苏湖。

百里传书浪有期，到头樽俎恰相违。春回通沇花争发，冰泮明河客未归。年老无成今世有，身闲不饮古人稀。诸公怜我如相问，为道因循未拂衣。

北风吹雪舞长廊，束带三千笔阵忙。地色不通金琐涩，天香未散玉炉光。龙墀暴涨词源涌，鹤驾迷空羽卫翔。三月汉庭重射策，几人弹帻待王阳。

早岁成名地已尊，徘徊五十始乘轩。官同长孺宁居后，疏似王阳独上言。道气郁纡灊岭秀，词源浩瀚峡江浑。研朱共较公孙策，坐觉文风似建元。

未得还家意不忙，日斜人散傍修廊。白头已向新吟懒，青眼相逢旧话长。高阁无声沉昼漏，侧门有路想天章。闻公自谓忘怀者，今日情怀岂易忘。

明光寓直偶然同，八百儒衣度汉宫。下笔春雷从地起，举头帝座在天中。条陈不啻三千牍，品藻今惟六七公。况是篇章容易得，好令编集附唐风。

穿池引水事清幽，水有寒鱼钓艇浮。惯识蓬莱好风月，装成沧海旧汀洲。波涵弱柳双行影，露裛衰荷半顷秋。从此东州富宾客，非才先得从公游。

出处平生大致同，中间得失等鸡虫。髠髦昔似晋群谢，华发今成楚两龙。握有兰香为子祟，御无铜臭坐余穷。善和旧宅残书卷，只合连床听晓钟。

病鸿垂翅噤无声，惯见虚弦莫浪惊。二仲卜邻元不恶，两生坚壁未尝行。出关谁识为周史，入社犹堪伴洛英。都把首阳山占断，采薇到老没人争。

单车五月使西州，行入秦关鸟鼠秋。苏季金多才过洛，子房功大愿封留。新诗欲报难开口，旧物闲思若转头。边戍移书谢妻子，捣衣相寄不须愁。

从事归来半白头，吾今便欲别南州。穿花载酒知难得，散发行歌且自由。官小恰为黄绶吏，兴浓思共赤松游。莫嫌颍上生涯少，会向焦陂买钓舟。

异乡闻说颍人贤，我到常疑地使然。江泛五程无险岸，马行千里尽平川。新禾狼籍团团穟，远树婆娑簇簇烟。寄语汝阴官长道，会须日上泛湖船。

野气寒云漫不收，飘风送雨冷飕飕。路长马怯惊蹄滑，巢湿鸦飞打树稠。计拙甘为黄绶吏，途穷空敝黑貂裘。闭门坐卧真安稳，吾道东西不自由。

葛巾欹侧鬓毛疏，安稳扬雄宅一区。纵酒偶然因客至，行歌浑不用人扶。秾花嫩蕊何曾歇，小榭幽亭亦胜无。春日出郊惟跨马，牡丹才发到西都。

书囊药笈付妻孥，解语娇儿戏坐隅。几浄饱看新印史，壁高亲挂旧山图。待凭风月招佳客，岂有功名属腐儒。小睡接{罒离}巾自落，未甘散发号狂夫。

宋公池馆旧相招，人比青松更后凋。但怪麒麟犹素壁，不知祥凤已丹霄。宾筵揖让虽分散，儒馆风流未寂寥。不比填门并拥篲，百年才过即声销。

闲游偶此共攀缘，胜事谁能为我传。山鸟无巢任来往，溪流有石更潺湲。路迷空谷寒生雾，目极平林远自烟。便是瀛洲与方丈，不知何处有飞仙。

收拾闲官作伴来，百年怀抱为君开。高标不数慈恩塔，迥眺如登单父台。料有神明扶岌嶪，恍疑星斗接崔嵬。不妨痛饮相牵率，待把生涯付酒杯。

真珠花小帖腮垂，不分苏州说杜韦。汉殿香新初着体，楚宫腰怯未胜衣。风林巢稳鶑雏嫩，水阁梁高燕子飞。欲作清诗答清唱，恨无清思敌玄晖。

金殿移班再拜归，门庭未冷又光辉。百年相府风流在，三世词臣际会稀。应复异时当化笔，莫留同甲弊朝衣。似观天上三阶正，又有文星入紫微。

闻说幽居傍北溪，莫将归思作新诗。未为野客随翁去，应被山僧笑我痴。近日病中为酒敌，他年物外得禅师。林泉漫有花开约，借马相从能几时。

晓过东堂探早梅，山翁指处一枝开。只怜旧路无人到，谁为新诗有意裁。晚雪欺凌空自怨，春风吹拂似相猜。更须催问今朝客，有酒有花宜早来。

兼金作带玉为郎，夜步花砖拜赐忙。绛蜡持来元未点，黄封才破已闻香。星随烬落花犹在，霜送杯深味更长。乞晓却穿丹凤入，白麻宣对殿中央。

不带书来倦日长，诗传新语似襄阳。工夫不比唐风集，气味如闻汉著香。醉酒典衣吾已老，赐袍夺锦子行将。凭诗更作骚人体，为说幽兰静处芳。

留连夜色城中月，造作秋声雨后桐。残烛有花非目眩，宿酲无病似头风。未从丹灶游方外，且对黄粱说梦中。三十万家天欲晓，非烟非雾气葱葱。

青衫补绽发鬅松，未信无文可送穷。醉入南山题石虎，梦回西洛赋惊鸿。君才特起如秋鹗，我病微吟若夏虫。场屋旧游都老大，可怜乐事转头空。

雪压胡沙老上庭，春华虽减使华增。且看意气并人物，未说文章与吏能。靴淀早行围晓月，滹沱还渡坼春冰。红牙新下都司诰，异日应须五色绫。

酒面吹花点客衣，茱萸采尽叶离离。苍苔不扫迷三径，绿竹长生任四时。文会难逢嗟已散，清欢易失却成悲。北垣龛石皆陈迹，赖有曹南慰我思。

簪笏三人共一班，仙凡回首不相关。连名花判围宫砚，隔坐香焚暗博山。红药对开阶两畔，紫宸入侍殿中间。更知外省文书少，草罢词头阁老闲。

胡髯洛面少知音，会爱清闲忙至今。负郭买田元有意，上书论事已无心。参军近日诗情老，居士从来理性深。若见须城王令尹，为言憔悴白头吟。

人静身闲日月迟，酒来谁共倒玻璃。吟如岘首山前过，醉似武陵溪畔迷。新梦未曾离颍上，旧交长是忆淮西。郡城到处频行乐，驷马馿车理却齐。

流水无声冻未销，故人何日许相招。霜花开遍城头树，月色应添淮上桥。十载尘埃身碌碌，百年杯酒意飘飘。弟兄已有东归意，早晚同来采药苗。

旌旄十里驻邙山，夜醮琳宫太古坛。宝殿降真方隠隠，大田弥望已漫漫。抚封和气通为润，载路欢谣不避寒。琼苑玉楼扃大内，惟瞻银阙在云端。

官居破屋两三间，佳客留连我厚颜。一月俸余才有酒，十分地僻却无山。折腰州县慵来久，散发江湖愿未还。不是清朝甘吏隠，偶因多病伏安闲。

翠柏相交夹路深，闭门憔悴白头吟。晓风驾月粘天去，宿雨堆云接地阴。酒伴留连非北道，交情珍重比南金。近来发落牙仍缺，惟有如丹一寸心。

带郭湖山归故丘，使君把作醉乡游。僧轩爱客长开户，沙鸟迎人不避舟。一塔清风来处远，三楼寒月影相留。酣歌想见江南路，野客溪禽好在不。

吏散公堂讼已平，东轩一局晚窗明。风云不动星辰灿，樽俎无声玉石争。意外死生由巧拙，手中舒卷乍阴晴。自怜小数非秋格，坐久惟闻鸿鹄声。

小床高枕卧书空，节物凄凉岁岁同。钱在杖头尝自醉，花开门外为谁红。君闲好事棋成癖，我病裁诗句不工。故国欲归归未得，东风随梦去匆匆。

前年离陕宴溪傍，白发苍颜各老郎。亲意百年杨仲武，友情千里晋真长。论诗手出都官藁，好事家传侍读香。书到并州何处觅，柳溪高会正传觞。

自笑无能与世疏，此身疑作野人居。穿花载酒虽难得，散发行歌许自如。赖有儿童守门户，不妨宾客到阶除。会须拂拭乌皮几，准拟虞卿共著书。

病懒逢春不似春，已衰心力未闲身。入关胜迹都题汉，度陇方言漫计秦。人会一时亲贾马，交情千里属雷陈。渐知归计无多事，只待男婚女嫁人。

行见东州山外山，却回河上醉春寒。新诗点检留心苦，旧事寻思觉鼻酸。上疏未能同主父，带经犹得学倪宽。只今欲作归休计，淮上田园累岁干。

两君相得富家声，书字题诗别有名。健笔九分张长史，苦吟再产谢宣城。门闲掩月居人少，木老凌风直舍清。顾我菲才空有愿，愿同吏隠过升平。

大栋修梁城北楼，使君冠盖簇楼头。左山右水足清会，吊古怀贤非俗流。月出长天犹未夕，风来大暑顿成秋。登高能赋真吾事，未及相如死不休。

人去人来半日间，徘徊绝顶觉身闲。风云不动心犹恐，星斗相辉手可攀。皂盖远如天上至，篮舆曾记月中还。防身一剑今谁倚，何必崆峒始是山。

昨朝分路指溪泉，今日怜师寄一篇。归去且看松径绿，重来应见杏花妍。风吹林杪声初闹，日晒墙阴影渐延。待得青春夜如昼，却烦相唤咏婵娟。

相迎终日踏泥沙，行过山南路更赊。虽有风光堪共赏，自怜诗酒属吾家。野僧好事招题壁，稚子无端爱折花。官冷囊空不须问，此身强健自生涯。

别后悲伤今已休，相逢泪散不能收。遗书欲问难开口，往事寻思若转头。李白才华都是梦，渊明牢落几经秋。草堂故地今存否，留作生祠记旧游。

夜梦钧天去不还，送车千乘出长安。醉翁亭远名空在，会老堂深壁未干。墓草荒凉秋日暗，松林萧索晚风寒。北山有石谁能取，四十年名不易刊。

少师盛德书生服，居士高名数岁余。清颍归来人事近，白云乘去夜堂虚。累朝旧籍刊成史，集古新编满载车。闻说使星来已晚，茂陵应复进遗书。

冠冕魁梧二府尊，义缘宗社不谋身。生前事业成三主，天下文章无两人。志与经纶埋厚地，道怀正直作明神。未年七十身先退，再使人间风俗淳。

婆娑盘石大，狼籍野云多。借问山中客，桃源路几何。

石窟昔藏金，蟾光射百寻。今朝在何处，山景正阴阴。

幽禅吾不学，静处岂无心。日转眠双树，风和散两襟。

月没云生障，风和雪压沙。居家尝似客，行路却如家。

往来不绝千竿伞，头尾相衔两岸船。安得楼高三万丈，与君直上看云烟。

苏岚背日千盘曲，淝渚迎风四面吹。此水此山吾有恨，杜陵才子不同时。

野塘无渡水潺潺，五月凉于八月间。传语弟兄今好在，有声相唤即西还。

渡河五里列南山，僧阁连延半岭间。岁暮相招春晚去，出城风雨又空还。

入山先到杜家溪，溪水长流不住泥。好作清新纪秋色，竹林深处为君题。

长航驾浪入烟空，大醉高吟天地中。快事平生未曾有，渡江才得一帆风。

茂苑春归花信空，黄梅渐熟麦摇风。今朝门外分携处，还是枫桥烟雨中。

入城那复得逍遥，酒熟花开却见招。从此相思不须说，只将诗句写无聊。

诗老才多又好奇，吟来直欲压玄晖。帷子不奈思家意，梦逐山云一夜归。

两山夹路郁崔嵬，云缕飞空似剪裁。此日定须相别去，瓮中残酒待谁开。

几时曾买建溪芽，小箧深藏品必嘉。豫约今朝狂醉后，须烦同泛一瓯花。

早携数幅过山隅，明日诗情各有余。案上罗文如已少，金花银叶也堪书。

每到题诗偏得趣，自怜把酒不能歌。他时若有相思意，寄我千篇不是多。

临行又探北园芳，且欲相延伴酒觞。不似春花少颜色，只看蜂蝶逐风狂。

上马同寻旧路行，风林日暖自无声。此时话别难为语，山水淙淙聒耳鸣。

莫说他时招我易，须知此日别翁难。还家何似偏相忆，却检残书独自看。

窗间咫尺似天边，不识应言小辋川。闻说平居心目倦，暂开黄卷即醒然。

木落山空九月秋，画时应欲遣人愁。因思梦泽经由处，二十年间若转头。

衣冠相见虽甥舅，场屋同游若弟兄。今日青云皆有意，他时白首见功名。

苍陵每过怯舟还，闻说蛟龙在水间。今我到来都不问，一声鸣橹见青山。

从吾坦率任吾真，每到花时得意新。但恐诗人足离别，此生何处不逢春。

花开次第剪繁枝，先后争妍各是时。谩和新篇随尺素，何须亲见始题诗。

看花不觉过花时，香草才余十数枝。闻说残樽犹可倒，晓风吹袖已披披。

市朝虽近是闲官，诗句清新酒量宽。料得还家霜满地，赠袍应有故人寒。

早来檐雨泻空阶，投晚阴云四向开。最好西湖今夜月，不知谁在女郎台。

东西相去若比邻，肥马轻裘有故人。美酒如霞花似锦，莫令辜负汝阳春。

春深相别已秋深，日戴乌巾遶竹林。斫得鱼竿长十丈，无由同钓锦江心。

门外曾留长者车，醉如白也骑鲸鱼。恨无车骑堪生计，不得长安买酒垆。

散发行歌意自如，不须身作蠹书鱼。相逢酌酒弹棋外，共杵丹砂试药垆。

饮酒不论彭泽令，草书浑学右将军。更知近日诗为苦，未及襄阳有几分。

山峰望处人难到，草径行来马自知。多谢山僧扫尘壁，我今有意不能题。

城头云景晓漫漫，未雪先惊特地寒。明夜若能沽美酒，诗僧应不问归鞍。

无烟远数三千嶂，有马同驱十二蹄。却喜山前堪洗耳，水声激激听寒溪。

飞泉喷薄万珠圆，宛似骊山十月间。好作汤池浴寒月，醒人心处是潺潺。

神泉题字若鱼鳞，短句长篇数十人。试向壁间寻作者，李师中后有黄莘。

书轩东向木栏干，寒食相招对酒盘。日色带阴春竟晚，幽花未落蝶成团。

屋破风斜漏不休，布衾无里卧穷秋。贫家未说田家苦，狼籍残书湿自收。

溪回带树弯弯绿，山远迎人步步高。春水满塘颓岸去，也如江上见风涛。

拄杖行行去路遥，城荒树老色萧条。颍州寺里僧知否，夜梦常游飞盖桥。

箸下尝来新蟹美，瓮中𥬠得旧醅浑。只今醉倒君休笑，便是当时吏部孙。

自怜贫病也为儒，灯火相亲十岁余。昔作儿童今已老，案头犹有未看书。

闲后题诗醉后歌，身名官业任蹉跎。不知老境何形状，但觉新来病痛多。

杯酒虽同兴自殊，夜来不寤自嘻吁。五更月落窗还暗，愁听山禽叫勃姑。

续缦沉钩钓水滨，众鱼拨拨锦为鳞。却将鲜鲤池中放，待倩传书付远人。

社鼓冬冬南北村，老人相倚话柴门。自从嘉祐初年后，直至元丰有稻孙。

玉京传诏下南山，镌凿高崖使转旋。大匠不知人世用，未施轮轴便升天。

倾囊倒箧皆珍怪，中有如刀两大钱。不是美新能制作，为怜今近一千年。

镜台杵臼昔尝有，何人更以玉为刀。已觉空堂走魑魅，却缄虹气授儿曹。

经岁思归偶得归，清歌未彻醉如泥。篮舆径遂西城过，鹳鹊楼高不及题。

水痕天影淡相宜，露坐秋凉乍快时。桐叶芭蕉最多事，晓昏风雨报人知。

都无俗到来。

