羽客何年此炼丹，尚留空灶镇孱颜。云中鸡犬仙应远，山下鹅羊石转顽。湘渚几因沧海变，辽城无复令威还。何年仙驭还来此，尽遣飞腾上九关。

三宿酣神酎，乡名因此呼。山中千日者，自合是仙都。

洞门千尺挂飞流，玉碎珠联冷喷秋。今古不知谁卷得，绿萝为带月为钩。

四面山屏叠万重，古岚浓翠锁寒空。清秋独倚危阑立，身在琉璃世界中。

应将钵渡鬬神通，掷去乘将赴帝宫。争似岭头提不起，于今相续阐真风。

石上泉华喷猛霜，境奇因此辟禅坊。使君环笏留何用，枯木千余满一堂。

玉辇南巡去不还，翠娥望断楚云间。波寒剩写哀弦怨，露冷偏滋泪筿斑。一水盈盈伤远目，九峰{山双}{山双}惨愁颜。荒洲千古凄凉地，半掩空祠向暮山。

玉趾分明印绝巓，药成仙去几千年。深藏宝鼎今方出，合得丹经与世传。

坎上浮图已拂天，椒兰遗馥尚依然。九重无复修常贡，空有香名与邑传。

五百酰栖绝洞深，空留辙迹杳难寻。绿丝绦带何人施，长到春来挂满林。

