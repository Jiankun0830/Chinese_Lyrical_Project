齐王未知瑟，吴犬终怪雪。越游售章甫，念子当折阅。一鸣岂无年，百计但有舌。西风吹晓波，晨景散文缬。嘈嘈双橹鸣，万里欲俄瞥。江山真可人，得酒慰愁绝。咄咄无足云，与子男儿别。

民生委所穷，出仕增𫐘轲。家山有蕨薇，归足瘳饥饿。功名我岂敢，动若手足缚。太官五斗粟，饱食惭且颇。老胥抱文书，俾我供吏课。厌此将毋观，法在恐深坐。旧书不得读，掩帙充枕卧。朋游久益落，蹭蹬自老大。近乃得吾子，听语百忧破。颜郎见清赏，今子倾一座。新诗已出人，珠玉落欬唾。诸生正业儒，风雅久不作。子意有是哉，吾道便可贺。

夜光昭清泠，璇源载圆折。朝阳未羽仪，五色先丹穴。松柏出涧壑，众木皆秃屑。方其一寸青，意已傲冰雪。东家嬉戏时，俎豆辄罗列。未应须儿啼，英标固惊绝。公为三朝老，气压万人杰。经纶本帝赉，遇合非力结。舟成无长川，云族有旱霓。东风吹扶桑，晓色开寥泬。平生回天手，独伫昆吾辙。停鞭急节缓，挥臂层阴决。图回掌中春，摩拂厚土热。一身等大地，万物小靖蛚。华岳载不重，河海振不泄。黔黎托回命，草木恃以茁。造物相始终，流年难老耋。侧闻宋鼎就，未可羽力挈。是乃为公象，何但纪相烈。坐观满不溢，玉铉无变灭。

使君未知我，得自吞毡翁。我未识使君，已闻伯夷风。十年诗卷里，未面先从容。顷我客东都，寄声谢老农。绣衣南州来，是尔使君公。为尔扫菜色，无襦当夜缝。东都逆旅人，零落如霜蓬。一廛愿为氓，归势鸟脱笼。既登君子堂，倒戈避诗锋。紫芝秀眉宇，东野凛长松。怜我骨硉兀，槽枥骈儿童。秣以玉山禾，不置凡马中。去年溪城月，使君马如龙。呼我载后车，诗月相朣胧。朅来桑麻间，午梦回村舂。使君亦留犊，往听长安钟。相望渺云海，烟雪迷西东。遥传摛彩笔，秀句争考功。那知古槐畔，苦语如秋蛩。一笑答云山，万事付喑聋。吞舟亦失水，蚍蜉登背胸。拂钟虽不铮，缀履岂所工。天高白虎殿，日永明光宫。去参鹓鹭群，勿羡高飞鸿。

居士称陆莲，香山本流亚。舌端元和风，吹倒两鲍谢。游戏笔砚间，盘礴湖山下。过眼尽诗材，有欲天必借。句源发肝膈，输泻每不暇。欬唾生江河，奔放那可坝。我诗沮洳尔，欲过不足跨。数烦见波澜，意作蹄涔吓。平生望洋眼，痴胆不知怕。亦识明月珠，相投况非夜。

风吹飞雨干，散作柳花球。危檐下舞鹄，老树腾蟠虬。烟空夜色垂，肤寸凝酥柔。晓屦踏晶莹，与君散清愁。湖东十顷玉，月落漫不收。照我肝肺皎，出语和鸣璆。将我平生客，步入青松幽。此客气如霜，逼人作飕飗。嚼冰论世事，怒颊赤已浮。盘中水晶盐，碧酒葡萄秋。饮酒岂忧寒，饮水犹不忧。手冷慎勿炙，置之鹔鹴裘。

寒溪数寸尔，下有万里天。烟云自变怪，寸碧殊湛然。蘋风亦可人，宁妨暂漪涟。终观镜面平，与君受媸妍。有苔绿蒙茸，孺子俯可搴。前窥渐难量，忽此清泠渊。鱼𫚥亦无踪，但见空月圆。陶翁步屧处，独俾支郎肩。倚策心自知，鸥鹭纷联翩。

二年锦衣城，坐怅朋游落。双瞳不敢白，但向湖山著。顷当舍之去，眼界垂落寞。忽逢昔所倾，人事岂容约。西行追画鹢，北首望金雀。斯人玉树明，映我蒹葭恶。平生函牛鼎，顾可作鸡臛。干将久在冶，宜有当槖籥。大器不匆匆，一飞要寥廓。佳哉妙五言，珠琲相磊硌。长城矗金墉，铦锋露霜锷。向我宁可当，倒戈为之却。我生已数奇，世味寒冰薄。兹行聊尔耳，外物矧可略。所喜得公游，昏愚烦发药。不重千金裘，为公了杯酌。

老火尚偃蹇，稚金殊踧踖。雨如甑笠汗，但作气蒸赫。思君屡欲往，露顶不可帻。坐怀屋漏下，蜗牛颇争席。屋漏人自佳，泥沙卧圭璧。我衰了无营，饱睡梦书策。家贫苦无书，岂复有漂麦。不了汤饼事，可致万钱客。正须裹饭来，濯足水三尺。

南风吹露畦，苦菜日夜花。同荣有蔓草，托质多长蛇。迩来合萧条，凄风寄蒹葭。禅房向幽寂，云日暧庭沙。竹根逢小春，紫兰茁其芽。造物惜鲜荣，宁肯及幽葩。偶出白帝恩，未必黄锺家。芳馨半孤冷，萧艾终横斜。譬如隐君子，悃愊初无华。深藏不自献，清芬亦难遮。陶翁抱疏韵，对此心忻嘉。离骚久相从，浊酒不待赊。纫衣濯沧浪，援琴卧烟霞。

娟娟东堂月，瑟瑟北窗风。半夜渡龙尾，随我藕花中。径邀此花香，追路溪城东。溪山久俯仰，临别亦匆匆。三年虎落槛，一日鸹开笼。何须见似人，聊作逃虚空。今宵花亦远，余香归故丛。殷勤此风月，随我登长虹。

东风果来否，雪意不肯消。初疑寒作威，势猛意反韶。玲珑开琼花，瑶草亦有苖。细观如可人，玉立耿高标。华屋本无寒，锦帐裘狐貂。所怜小桃杏，冻蕾抱寒条。却看雨成花，祇忧身当樵。语花慎勿忧，春久属云翘。徐行意不浅，晚发必后凋。年年绿暗时，逮此红芳夭。左提白玉壶，右把黄金蕉。往逐春未央，不但永今朝。晓来红日暾，花信到柳桥。

秋日吐微明，寒叶堕半碧。娟娟竹弄影，冉冉香引脉。窗明棐几净，水石涵虚白。茶开睡足眼，苔上懒行屐。屋寒无燕雀，岂独少宾客。顾我警露鹤，伫此辽天翮。相对虽不言，孤高比三益。迩来世外心，渐觉眼界窄。儿时喜功名，今念真戏剧。平生翻羮手，欲烂谁能炙。岂待二顷田，初无一廛宅。第当营糟丘，努力期百尺。颓然寄疏慵，坐看驹过隙。韩郎食不足，苦心定谁惜。那知落英繁，吾食岂无夕。举手谢飞鸢，一鼠何劳吓。

使君园中花，造物勤管领。佳人含朝酒，风软吹莫省。正应武陵裔，或写瑶池影。谁云六果下，实抱千岁永。得地倍秾华，无人亦妍整。舞困霞衣翩，妆早燕脂冷。玉堂摛藻笔，一顾长光景。谁识劝农心，殷勤待遗秉。

落落湖边松，浏浏松下风。泠然入君怀，萧飒诗脾中。清露泻笔端，一扫浮埃空。以遗愚参军，仅免按剑凶。三年耳目昏，此语岂易逢。亦岂务炳烺，邂逅乃自工。归囊一钱尽，足用仍三冬。他年太羮熟，宁俟盐酪供。

上士垂暮年，不受烦恼攻。欲修沙门果，坐怪须髪空。言有摩尼珠，自照迷妄踪。当来滞碍心，如以巨物摏。妻子昔所爱，今断如溃痈。欲作大医王，遍救喑与聋。长安坐寂寞，饥腹听午钟。行归洗黄尘，誓将扫青松。一蠡渡长淮，东望迦叶峰。我走名利场，未可谈从容。软语感屡发，为我清心胸。上士无住着，此别何由逢。

道人永嘉老，口作智者语。坐挥铁如意，宝藏发深贮。行住自如如，当亦无住所。踏雪来东山，了不惮修阻。孤云亦何心，东风复吹去。索诗赞行色，我敢靳不与。道人已得道，逢魔犹龃龉。古气生面目，清流见幽屿。泠泠微妙音，松风杂寒雨。九旬谈妙用，况乃超佛祖。东归花木繁，啾唧鸟雀聚。道人具眼目，要当反聋瞽。万事付一笑，钵饭饱亭午。聊以答道人，缾巾过水浒。

公言雅知我，良胜我自知。往年得为僚，税驾清江湄。觉君有胜致，真率仍天资。定交倾盖间，快语明肝脾。我生七不堪，百谪将安之。官长笑不骂，儿童容遨嬉。掾舍等禅房，竹树含幽姿。其间有闲味，共此非君谁。驾言写予忧，欲致车已脂。往披五老云，下采苍山芝。翛然送日月，万虑忽若遗。朅来两溪上，邂逅寛所思。微风送白蘋，藻荇摇寒漪。水清不受钓，鱼细安可骑。亦复可怜人，鸥鹭相委蛇。君岂鸥鹭群，鹓鸾往追随。所遭即定分，固有何庸麾。我生傥可用，岂惜山英移。荣华如食荠，贫贱亦尝饴。顾今适当还，捃拾聊充饥。从君借蓑笠，破雨收江蓠。

此寺昔荒寒，蠧黑相撑支。世尊窘风雨，钟磬出茅茨。吾祖过而慨，开槖为营之。一旦黄金宫，突兀清江湄。其徒则以安，其道犹远而。吾游童且白，仅乃见此禧。譬如蒿艾中，蔚然得江蓠。昻藏老鹤骨，劲瘦寒松枝。宴坐了无营，孤香对逶迤。海涛走窗槛，江云翔屋楣。全收眼界胜，阒与人境辞。吾方迫远游，未可分清怡。

灵芝有良田，岁比万户侯。平生不力耕，以德作锄耰。不许仓箱丰，但知钵盂秋。木鱼一呼饭，千屐如水流。灵芝道亦然，饱汝即罢休。但忧汝易饱，未饱非所忧。后生真可畏，见此观比邱。昔常为我民，今乃从我游。得道于灵芝，胸中罗珍羞。岂特求自饱，将副馁者求。裹钵忽何之，西风送轻舟。处处灵芝田，多稼如云浮。初以非种种，今当不收收。谁施复谁乞，大块同一沤。姑且置是事，吾言亦谬悠。羡观一身轻，翛然逐飞鸥。

伏金避老火，遁日干商霖。天地岂不寛，八荒一釡鬵。此身沍寒乡，骨冷势陆沉。忽疑同然灰，终得空汗襟。闻有不热符，莫致癸与壬。平生习云水，两足便幽寻。佩绅接轸处，念往汗益浸。乃独款公关，热行犯诃吟。忘公鼎轴家，谓是缁帷林。有风静险躁，无愠烦鸣琴。置我弟子间，岂不容鲁参。公如天下雨，焦卷听雷音。謦欬走旱魃，噫欠停流金。胸中三绝编，宁独自洗心。坐使人意消，烦促变清深。南山当朝隮，暂卷乃至今。万物抱暍意，油然徯层阴。

孙公金作骨，何独无燥湿。雄姿逼龙虎，风雨坐嶪岌。黄堂烂绣筵，春瓮融玉汁。银台三见跋，醉眼梦欲入。公张两瞳电，照我毛髪立。平明郭西门，钟鼓仍盛集。我方拥黄䌷，势作蚯蚓蛰。乃知千里姿，追趁何翅十。春溪葡萄碧，饮渴谁当吸。愿君苦留客，堕翠应可拾。未用奏伊凉，舞红催玉粒。

春风吹琅玕，夏长苍龙孙。未见拂云梢，已引鞭骥根。包藏霜雪姿，隐忍苔藓痕。其傍茁小草，同出东帝恩。恩深草先高，抱箨殊末掀。岁寒两何如，一笑凝诗魂。

猗猗亭下竹，娥娥竹上月。微风静兰路，水石相映发。盈前婵娟子，秀色粲玉骨。褰衣往从之，露泣苔侵袜。

溪光照秋房，娟然卧流萍。水仙弄幽姿，寄余汀洲情。眷怀玉色子，弄波濯尘缨。夜寒有佳意，属此泠然清。

蔡子下笔生涛澜，少时往往思涌泉。便当自作五鳯楼，画楹刻桷皆蛮笺。昨日千秋桥畔雪，杨花蝴蝶相联翩。径唤红妆弄春色，千壶快倒万锦纒。那知蔡子足践地，柳车送客已复延。摇竿孤唱颇自得，闭门高卧初谁贤。幸来饷子小楼日，共看檐影移残年。东堂夜寒剑有气，北窗昼静琴无弦。高门悬薄固疏矣，所忧饿虎犹须鞭。齿摇目眵懒自荐，岂复珠贝如悬编。仙人玉树傥相待，只拟醉拍洪崖肩。尧舜之事不足惊，肯为儿女痴自怜。故山鹤帐久不往，白云封户端应全。吏卒无令守叔夜，弟子何妨嘲孝先。伯伦天地席幕尔，何处六翮犹争前。平生小吏轻子美，未害故人疏浩然。子今风霰动短褐，岂乏锦绣裁长篇。东堂那记城旦语，唯有诗律曾家传。墨香纸滑霜兔劲，明窗妙意常空圆。客来指似宁信此，自知食蜜甜中边。

弃我去者昨日之日不可留，醉我心者今日之日多烦忧。秋风吹雁渡汾水，斜阳随客下西楼。苑边麒麟守白骨，半夜安能保明发。小蛮为酌流霞春，醉倚梅花满怀月。暗香吹远月欲流，松声百尺唤清愁。早挂铜章老槐下，短蓑独速上渔舟。

城南病客食不足，日与天随争把菊。饥肠昨作细泉响，岂识韭虀并豆粥。五州自有定远侯，虎头燕颔飞食肉。门前麹封何足道，酒出兵厨泻春瀑。康成温伟秀两眉，何啻五斛当一斛。席中珍句出半酣，但惊墨迳通群玉。不知清风静扫脾，徒见秋电寒摇目。相君脱粟好名尔，何用留侯归辟谷。我今枯槁固其分，尚有闲气蟠空腹。侯当下士屈体貎，屡唤不来仍不逐。羊臑鱼尾痴不食，却觅山僧煮寒蔌。敢烦庞生要栗里，欲谢杨公向疏属。午庵聊拂偃月床，卧听春飇过修竹。

子桑闭门十日雨，何人裹饭相劳苦。忽窥晴色入疏帘，径向孤村寻老圃。不知双凫念云水，欲下雀罗风送起。未容倒屣见王孙，岂是扬锤嫚公子。长安秋雨乃复来，山阴夜雪仍空回。他时乘兴幸告我，请扫门前红叶堆。

水沙卧瓮青𦈌羃，浮蛆欲上真珠泣。蒙漫昆山清露零，洗下云腴和玉汁。小槽决决秋泉语，老盆艶艶春光湿。不妨力饮荐寒英，只忧秋老金肤涩。先生何翅七不堪，袍𫖇裹缚肩骭急。醉乡礼法稍寛闲，倒著接{罒离}犹许入。南楼老子冰雪肠，咳唾珠玑纷可拾。未许王郎见短歌，已容赵壹唯长揖。迩来铃斋作禅观，锦瑟间多山玉立。欲留一斗向吴兴，何日南楼和月吸。

西风初起无人乡，云深万籁含清商。山容便与新秋净，稻花已作丰年香。断蝉抱柳咽残月，卧霞排雾通朝阳。过桥寺影出疏木，入户竹色来低墙。蒲团纸帐两寂寞，独有老桧磨风霜。东堂老子喜睡人，来借一榻乐未央。含风涟漪开玉脊，小屏晚绿横潇湘。梦寒支枕风入髪，过眼冉冉茶烟苍。红薇花阴煮玉醴，满瓯飞雪置我旁。平生世味总如水，老大纵健肝膈凉。翛然此意不可道，卧看石竹凝孤芳。

近年好语开蹙额，廊庙主人还稷契。诸公汇进民所怀，左必提之右乃挈。善随类举皆可观，野无遗贤静岩穴。石梁有客少读书，神接前人望风烈。志与时违可奈何，居贱好高谋已拙。此身悠悠日江海，吊影行吟事酸噎。揣摩胸臆作西游，不成兴起惭豪杰。贾生恸哭初亦疑，十年自觉流清血。三书不用即山林，将前复却何从决。无因名姓累吴公，咫尺天光阻罗列。志士惜日诚可怜，每恨平津当老节。子云年少行所为，今出秦关独疲苶。郭门啮臂良感人，仲卿蓄缩翻伤别。叩关自鬻虽矜张，扫门愿见犹摧折。炙手门前车马多，排肩屡进不得彻。近来索米却求田，结绶弹冠非所觖。更令胸臆从谁开，一刺怀归定漫灭。槛虎饥馋尾漫摇，水尽海鲸当蚁垤。谁能忍耻寄我颜，妻笑嫂欺安用舌。北山记忆破腊来，远水扁舟两愁绝。云重山寒暝不开，孤帆夜落严陵雪。雷山老桐冻弦断，不作南风相煖热。一剑星昏共形影，每恐龙寒呵古铁。孟尝无炭暖置身，杜虽有指不得结。可怜危肩耸及耳，浩歌能复弥清冽。吴山忽见梅花谢，天助阳春生笔下。近檐呵欠面发红，故絮卖钱不须借。卖钱买船更欲西，墙头立燕留新泥。新开湖南接淮水，楚山翠入天低迷。细风平日两媚好，嫩黄梢转隋杨堤。河名已清色未改，减尽狂湍浊犹在。东风正和水面穗，恃赖夷犹百无殆。欎欎葱葱见帝台，祥烟瑞雾真佳哉。元都道士种桃手，露浥风吹今总开。山翠柔红亦得色，鬬妍意不相低徊。游蜂上下逐蝴蝶，蜜脾未饱争喧豗。幽谷黄鹂出晴昊，乔木几迁枝叶老。避寒何处过雪霜，依旧飞来语音好。少年走马红尘道，绣勒锦缘金络脑。窈窕花随宝碗飞，暝旋风吹玉山倒。可怜穷巷无芳菲，良辰不得开怀抱。闭门曝背借余暄，犹得爬搔驱虱蚤。逡巡迷目风沙颠，已报新花去如扫。乘离执衡又一时，万物从新炎帝造。柳线渐长成畏日，苦菜秀时蚯蚓出。烟绡雾縠自直钱，故葛绽联遮肘膝。凌人颁冰下霄汉，谁信朱门自无汗。蔗浆酪粉玛瑙盘，牙床角簟光凌乱。石梁孤客赁屋居，坐恐炊中忽麋烂。蚊虻噆肤俛听尔，何苦群鸣恣喧玩。生嫌蒿艾昏泪眦，宁强掴撘酸吟腕。墙阴壁隙又出蝎，潜致小毒犹锥钻。巫师祝痛已复遭，术非驱除真亦漫。听鸡起坐难饱眠，庶寛烦促须清旦。进不知名仍退却，既来亦好归不恶。羲和鞭御向西行，出门感此梧桐落。淡月孤烟侵晓昏，小雨凄风动冥寞。且欣编简堪卷舒，那知羞涩忧垂槖。钟鼓声沉北斗高，白日渐远倾葵藿。楚歌忽断隔黄芦，已见金山高磊落。须臾崩车天上行，长幡乱舞喧檐铎。苍穹白浪两低昻，黑蛟黄虬森喷薄。开帆插橹六鳌惊，男儿信命方自若。吴音嘲哳来船近，共怜远客逃沟壑。鸟倦知还羽翮垂，修竹茂林欣有托。故山茅屋良幽深，清泉浏浏石凿凿。蕨薇虽老芋栗甜，拾穗行歌亦云乐。买竿钓鱼谁更哀，贳酒涤器人应谑。士通五经取青紫，请谢夏侯乌有此。捷径须知自有涂，枉诵陈编腐牙齿。潼关坐息感二鸟，耿耿此心聊复尔。敢嗟与兄共槽枥，但苦酸醎异便美。拟希锯利效细黠，天与钝顽难力砥。五斗充饥未有时，却藏手板投耘耔。曩闻下惠恬小官，颇怪少游甘掾史。曼倩俄惊备大臣，李渤諌官呼不起。古人去就良不同，刚成亦足称男子。呜呼乘时正厄穷，怅望临食空投匕。丰山蒲牢铿有声，霜气感发非击棰。昌黎诱励方循循，广文薫炙皆名士。宋之善鸣挺有公，愿助下风唇口哆。当时一到匠石前，至今人或疑杞梓。大厦未完公勿忘，可惜空山终朽死。烧桐愿献太古音，处囊请试从今始。烛光有余真可待，无损公明公勿爱。

鄙夫十年江海客，岸草汀鸥随步屧。稍收晚景付长竿，河伯供鱼慰弹铗。烟云不锁北阙心，飞出乱山青万叠。束书却入国东门，觚棱瑞日明书笈。蹇驴破晓踏春泥，谁家暖气生牙颊。门前宾客鄙可怜，纷如寒蚕饥望叶。主人看屋客看地，士气萧条无一捻。迩年恰得玉堂家，名在执鞭犹炜烨。玉堂丈人廊庙资，宝帯垂鱼光遶胁。棣萼青春自一门，璇题白日常三接。侧闻好士礼作罗，纤鳞弱翮归渔猎。蹉跎岁晚曳裾人，半雕鬓绿仍随牒。涧溪幽菜傥可羞，试杂万钱聊一䇲。

千秋桥畔桑麻村，槐阴覆砌绿映门。关门谁觅病居士，掩书不读愔不言。明窗养石作幽伴，苍骨孤痩栖秋痕。潇湘洞庭入眼界，念随鱼鸟芦花根。端知此想无是处，聊遣幻变驱昏烦。请言居士往少壮，烹羊炰羔酒拍盆。离骚百过亦径醉，万事形影如空尊。襄阳老孟识此意，数凭楚些招其魂。只今流落口吻燥，病乃乘间排吾阍。病多诸念反衰冷，念冷却觉丹田温。此田不应供喜怒，外物稂莠那可存。诛稂去莠要及早，俗虑可吐不可吞。鸡犬相闻太古末，居士中有五亩园。舒迟不称子男服，要须结佩纫芳荪。

樵青煎茶青竹里，汝欲过门鹊先喜。我家千里凌风驹，岂比虺隤鞭不起。我亦西游倦始归，久阔相望老白眉。归家且与阿戎语，长吟未觉长康痴。雨急烟寒波渺茫，念汝束书辞故乡。归时先驱烦蜀令，却过竹间寻漫郎。

九重赤涂高如天，四海黔首纷于蝝。众蝝望天若无路，区区有意常能宣。乃知听卑四聪达，万里呻笑如邮传。朝阳门外登闻鼓，鼓下章飞如急雨。一声直堕勾陈中，谁言天门严九虎。江南小吏无技能，鼓间糊口何云补。仆饥马瘦晓徐行，官曹下马初无营。解衣小睡须臾散，鼓亦十日无一声。疑非官家设鼓意，细问乃复知人情。文昌相公眼如月，坐见万里分毫髪。苍生痛痒吾一身，与汝一家无楚越。有求径投家丈人，鼓面蛛尘寄萧兀。亦何道业冠皋夔，民得由之初不知。平生胸中医国法，尽变黄馘为秀眉。力进唐虞作元气，酲醲病酒何劳治。端知听讼破症尔，洞见五藏聊决之。造化升平唯一笔，弼成尧舜垂衣日。墨客诗人慕响来，朱草嘉禾时一出。登闻终日何所闻，但听清风颂声溢。江南小吏未归山，乞与居山相似闲。半饥终未免索米，饱饭亦复胜抱关。鼓稀有声吏窃食，愧此无用毛髪斑。

前年买符入函谷，归来柴车仍露宿。似闻石室陈圗书，敢累山公为题目。苍梧祗觉波浪高，尺泽那知鳞尾秃。已将倦翮谢风云，便拟闲身寄松竹。何庸复来良自嗤，聊当尔耳谁能卜。生长寒乡非挟炭，老去刚肠徒仰屋。此日可惜那敢轻，流年已徂无计逐。淮山可人长好色，随潮入落裁瞬息。隋堤官柳今许长，前年雪里曾相识。尚有寒蜩抱残叶，晚风凄瑟真相逼。斜阳更在柁楼明，孤烟已转榆湾黑。浊流奔猛似欺人，前去高桅万牛力。但令寸进殊不恶，行或止之那可测。朝廷无阶亦何往，想见夔龙在君侧。取士端须拔十五，除吏何妨论八百。为郎二世疑有命，自著一生能几屐。定知此意不在多，久从笔研安能掷。太常掌故本下才，未怪间关难射策。仲翁陆陆元先售，却令小苑东门后。人生有志将毋同，异时善舞输长袖。此去谁家借蹇驴，偪仄终看饭山瘦。平生读书过百纸，本是烟波钓徒尔。笔床茶灶轻鼎钟，雨笠烟蓑傲朱紫。如今却著从事衫，犹喜无材堪鼓吏。自从束帯对小儿，久妨痛饮追名士。会须出处今勇决，进仍不合当休矣。试来乞公五十犗，投竿往觅任公子。岂特区区守鲋鲵，更与侯生向温水。

春山得狸躯胁细，苍头抱携香着袂。丛兰密处曲庇身，狐鼠何疑相睥睨。定非青丘阿紫家，恐是中台餐柏裔。太真妃子紫绣囊，一生长伴瑞龙香。石竹花开浴殿暖，何时馨郁栖珠珰。只今弭耳空山内，时下山腰出云背。弄香浅草已袭人，试杂江蓠为君佩。儿童手摩初不恶，狐狸貎似安能辈。糟中玉面甘人颐，何食而肥蒸不悔。东堂老子有香缘，百和烟间回盻睐。相从真亦得所哉，便呼铜鸭为尔配。

折节何须万夫后，蟹螯居左杯居右。先生老丑谁使然，天孙安能司唾呕。尚无一字得三缣，何如卖之不龟手。与公正自一家人，公家日月余扃牖。每得新诗如见公，风流好在灵和柳。题舆那听仲举辞，宣室应怀贾生久。当年竹马定不乏，旧雨垫巾无恙否。我今信手任翻羮，谁解苦心杯置肘。看公隽翮当在前，笑我劳驱空晚朽。东山掩鼻直可人，庸肯嗫嚅论不偶。槛中摇尾未必然，试看于莵薄栏吼。

蔡子诗锋新发硎，晓压吾境横长城。玉关食肉何足计，饭山日午吟肤清。叩门念子忧吻燥，银瓶急燎苍蝇声。云龙为子起风腋，要使飞将身趫轻。

东风欲辞阊阖殿，未向百花枝上见。先拂瑶台玉蘂丛，联翩时落玲珑片。水晶宫中清晓寒，蝴蝶窥帘轻暝旋。素光冷逼翠云裘，玄冰暗结青光研。诗成玉屑帯冰书，兴随月绕清溪遍。兔园老笔生阳春，墨葩不待微和扇。明朝当见郢中吟，雕樽快覆鹅黄面。

君不见广文博士老郑虔，才名四十寒无毡。又不见汉阳计吏赵明叔，文章不如一囊钱。胸中道腴五味足，外虽枯槁中芳鲜。不妨止有书一束，索米未肯侏儒贤。平生固用笔耕尔，行发墨颕收丰年。会当少见会稽绶，勿嗟已卖琅琊田。

柳外东风旗影转，身远鸣珂心想见。碧瓦朱楼不夜城，走马插花春一片。锦靴玉帯簇金鞍，回雪惊鸿都转旋。我书细字对短檠，油尽灯昏月窥研。那知研节有七盘，但课旧书须百遍。病骨烦招愧后车，新诗乞与书团扇。明年相望隐侯乡，犹共碧霄端正面。

玉阶桂影秋绰约，天风为卷浮云幕。婵娟醉眠水晶殿，老蟾不守余花落。苍岩忽生云月裔，仙芬凄冷真珠萼。娟娟石畔为谁妍，香露着人清入膜。夜深碎月寒相就，酴醾却作伤春瘦。弄雪仙人淡纻衣，烟裙不着鸳鸯绣。眼中寒香同谁惜，冷吟径召梅花魄。小蛮为洗玻瓈船，晚来秋瓮葡萄碧。

平生故人同偪仄，近者不见云泥隔。男儿命好百不忧，封侯起第如戏剧。我痴正亦坐命穷，眼暗头童守书策。风吹破屋雪入怀，独与蜗牛夜争席。旧雨人来今不来，唯有五穷充上客。人生羁旅谁过我，欲归岂惜还乡帻。腹中郁勃不耐事，何用使人轻跛瘠。登山未厌日月流，掩关但恐功名迫。读书岂从升斗计，劳生却为精神惜。不能与君争上车，主人未必如车泽。但烦东风送帆脚，摇竿鼓枻三江碧。

先生晓开城旦书，坐与老农相嗫嚅。槐阴翠圆吏已散，归来下帘手撚须。胸中百纸无处使，静看穷达如呼卢。身闲睡饱亦不恶，何用一跃惊骀驽。去年凿池筑潜玉，清夜明月挂碧芦。先生独吟亦径醉，谁见露鹤寒相呼。径山老人笑疏懒，云当运动如户枢。朝来此老意不已，溪寺破雨遗天苏。紫房雁觜擢烟缕，细根蚯蚓蟠苔肤。茯苓虽老避芳液，团参已贵惭云珠。先生领意手自植，衣袂馥馥侵蘼芜。从今抱瓮十日往，欲将后健酬前劬。何时一饱翳鳯凰，缑山月夜听笙竽。长吟往觅五色麟，翩然那复烦双凫。坐看白驹变古今，浮沤流电皆须臾。此语险怪傥未然，引年聊与昌阳俱。不须仙人九节杖，他年要与猱争途。凌霄峰头觅此老，登山过水安用扶。

金波灔灔梨花玉，春色两枝娇映肉。夜堂莺燕落梁尘，秋帘风露昏银烛。倦客归来半白头，旧约参差两黄菊。新年斗酒亦径醉，道旧驩然能五六。御史家儿反温克，风前玉树何由俗。上客凛凛八尺身，秀在两眉诗在腹。醒狂司隶醉奈何，猛雨澜翻无软热。不嫌呼酒反劝君，要看春空云郁郁。明朝宁辞一日病，清时未可三闾独。倒冠落佩郭南门，长庚晱晱山簇簇。回头一笑堕渺茫，卧听桐鱼唤僧粥。

玻璃瓶中新压玉，趋脍腥唇脯麟肉。紫丝步障破烟霏，饴鼎灼炊千蜡烛。山英饩公却薄相，木兰坠露和秋菊。此公骨秀气欲仙，石室名深三十六。端知仁祖有胜致，岂比彦伦徙隽俗。速收熊轼屏旌牙，细步云梯上岩腹。局畔虽无斧柯烂，林间恐有蟠桃熟。素书自愧无因缘，蕙路难陪踏芬郁。南山食蕨得我専，东山携妓唯公独。他年丘壑定参差，小留莫遣归心簇。相对行厨洗玉盘，松花自煮颜家粥。

密云不雨西郊黑，小龙蜿蜒出朝夕。中有濯枝三日霖，可洗流金千里赤。大龙雨足意貎闲，万里泽流才一息。无心自为百谷仰，变化风云聊戏剧。一杯洗心未足言，看瀁沧溟太空湿。大月已圆当久照，小月未满哉生魄。雨龙出此云月间，背负青天拥霄碧。岂惟大旱有云霓，解作丰年雪花白。黄绫袋子天上来，本是闽山早春色。金盘珠露犹浥封，琼房玉芝记相识。朱门日上三槐梢，大官初颁万钱食。松风忽响第一泉，乳花徐开练波立。我公胸中冰雪明，不受一尘乘间入。宁烦多饮气自清，乞余贱客犹能及。此客羁贱亦喜茶，老叶唯知煎若涩。藜羮粟饭每称是，九天云腴讵应得。旧闻作匙用黄金，击拂要须金有力。家贫点茶秪匕箸，可是鬬茶还鬬墨。东归得此希世珍，真同被褐而怀璧。笔床茶灶下三江，欲寄残年向泉石。砂缾煮汤青竹林，会有玉川来作客。

冻云不凝层冰活，阿香推车上空阔。龙蛇梦惊鳞甲暖，霰雪影断清光夺。玉帝手持发生机，驰召东风俾回斡。东风驾言正月头，先驱持律吹九州。劳苦万物抱憔悴，嘘呵太和如汗流。草根暖回土膏动，僵冷尽起寒威收。习习熙熙远相属，原隰龙鳞吹小绿。韶光渐深人不知，但见新新自相续。珠玑零露日缤纷，要助东风力作春。向使不来慰枯槁，正应合抱皆樵薪。眼明初破玄冥黑，咄嗟万物回颜色。何但桃李著荣华，未遗兔葵并燕麦。万物之命悬东风，谁云兰台敢争雄。披襟受之不容易，群公不有归我公。我公人英国尚父，代天与天通肺腑。夔龙土苴直唾弃，有作自令物鼓舞。为时生公岂非天，身任重大宁偶然。气压千官山不动，德行四海春无边。东风功成看万汇，雨露涵濡宁惜费。我公经纶亦如春，惠养元元作元气。万口祝公如一辞，愿公颜朱髪常黟。那知东风共无边，年年会与青春期。

燕齐日暮客不归，新丰主人岂相知。不须买丝绣平原，不用黄金铸子期。会当酸咸有同好，主簿且须归祭灶。请见临川太尉公，此语难为俗人道。我公悦士甘如肉，万钱供客饭脱粟。读书始堪属大事，谁论少文织薄曲。眼看齐相不六尺，太史犹忻事鞭策。胸中端正在眸子，岩电两瞳秋汉碧。致君尧舜不足惊，升平本付公辈人。西郊浓云含雨色，可胜枯槁怀阳春。门前宾客马如蚁，谁是我公天下士。趦趄欲进仍厚颜，纷纷无乃辽东豕。蹇驴破帽栖尘坌，曳裾最晚空余恨。草奏犹堪试傔人，无令归作潜夫论。

临安有山插圆紫，公家松楸当峻峙。子胥涛江相向流，秦望横前为案几。众言北山绝雄胜，世当公相贵莫比。那知上帝赉良弼，岳灵孕秀初萌此。有山如是固有人，兹虽人为亦天理。公生尚少抱经纶，前无夔龙何独似。胸中五经通圣人，笔端三代尊天子。富贵相寻蚤厌余，功名自会非所喜。惟天五福不可求，与公俱生亦久矣。生日寿公宁免俗，强复嗫嚅空可鄙。矧我何物可厚公，世味都如一杯水。古人白髪痛扫除，强饭黄精力能尔。公餐道腴睟在面，何待草木坚髪齿。愿公廊庙等山林，安乐百年无此彼。非公自寿盖寿人，坐看同老陶唐氏。端如八柱屹青苍，共承峻极何时已。

老夫少时性豪侈，颇复慨想诸公子。家徒四壁不自怜，客来笑呼客且止。牧羊幸得时击鲜，种秫足救缾罍耻。萍虀豆粥何足数，红粱雀黍屡登匕。老来百呼无一诺，空瓢但酌三江水。侍祠何功费太仓，月赐万钱良过矣。秋采菊英春采荠，岁月无忧三百指。西湖两年相慰藉，东风为长莼丝紫。年来吏满官有程，退无可耕那得已。晓猿夜鹤谢游从，笔床茶灶供行李。异时浮家淮海上，鱼𫚥舟量贱无比。白鱼截玉数尺长，本不论钱数鲂鲤。祇今寸鳞乃许价，无鱼自应相贵尔。谓当此行且空饭，弹铗而歌遶淮市。谁知一饱不足虑，造物尚得相料理。榆堤雨润风力和，老杨出菌鶵骈觜。轮囷长芽长云叶，磊落小丛攅玉蘂。呼儿采掇归自烹，不遣辛酸乱清美。五芝风味均茵凭，八珍品目当奴婢。不贪俎豆逐驽马，肯同腥膻怒蝼蚁。君看五鼎或杀身，未如老杨饥足恃。后逢枯朽慎勿薪，太和蒸之有如此。

女夷争名亦早计，凌寒破腊回春意。不待梅花送消息，细风平日先妍媚。野塘冰鱼翻暖绿，官桥烟柳摇寒翠。佳人青鬓耐时节，彩幡初贴宜春字。唯有朱颜不我留，岁月翩翩定容易。柳车载穷安肯行，若华翳日何当试。忆昨狂心逐蝴蝶，踏月追春藉花睡。如今佩犊老东冈，杏花菖叶催田事。眼看风光搔白头，斜阳抱来空多思。

广文无毡风撼颊，冻坐慈恩书柿叶。乞米珍题矫龙鳯，望粥娇儿闹鹅鸭。不须欧家管城子，镂象雕犀作袍帢。娥眉曼睩初丰容，一笑自粲非宝靥。当时临池亦苦矣，烟苍雨暗漫襟袷。几何白骨变黄泥，安用玉轴留华箧。要当约略记姓名，作底碑傍坐疲苶。我今姓名亦懒记，几砚尘埃卧羊鬛。君诗求字得我惊，索金悬磬真所乏。归田当赋觅桃诗，岂有来禽青李帖。

先生吟文烦颊舌，未免诸生笑于列。跋前疐后谁使然，只有名多磨不灭。燕公策高思精壮，笔下辞华烂文缬。岳阳少屈何足云，自喜江山助清绝。墨畦笔迳久榛芜，道山初识今文伯。鳯凰池畔未归身，水晶宫里重游客。读书不知已几世，汲古长余绠千尺。莫贪云水供醉吟，尚有典章须粉泽。防风山前痴病吏，自笑著书玄尚白。蓬头承罂十年事，过眼法书今雾隔。那知流落得依凭，天与虺隤寛辔策。汀洲白蘋春几许，江南日落汀洲古。风光无恙似当时，犹与溪山相媚妩。昔人苦吟终不尽，秪今余秀当勤取。阿房赋客旧主人，试数文章犹第五。

钱塘门外西湖西，万松深处古招提。孤塔昻昻据要会，湖光灔灔明岩扉。道人安禅日卓午，寺外湖船沸箫鼓。静者习静厌纷喧，游者趋欢穷旦暮。非喧非寂彼何人，孤山诗朋良独清。世间名利不到耳，长与梅花作主盟。嗟我于此无一得，曾向峰前留行迹。天涯暮景盍归来，坐对此图三太息。

风流三老今无有，明珠双璧公其后。长安初见紫微人，山阳途识生风手。同时蜀秀共差迟，今日吴饿付忠厚。吴饿欲饱谈笑了，要使嘉禾出稂莠。紫薇宾客多云霄，谁数诸侯牛马走。黄金单尽会屠龙，白髪鬅鬙成画狗。绛衣玉具无处觅，将军纵在大夫取。公归愿作水衡丞，敢厌督邮辞五斗。

幕中墨客随车后，架上牙签遮坐右。唯留笔研乃自𫔎，岂惜车茵容吏呕。青霞老去云海深，旧游尚见翻涛手。寄声秀句风入怀，坐念清标月当牖。天公厚我过穆生，何止餍韩仍饫柳。请同韶濩公勿疑，老马由来识途久。近缘嗜酒识圣贤，已付长酣无可否。公当紫绶日垂腰，我已秃襟时见肘。慕公澄挠等清浊，叹我雕污终粪朽。诗从子建岂易亲，句语怀英那肯偶。清风自已入公脾，我如恶木何劳吼。

赐禊追三日，闻莺啭万年。恩深重湛露，气暖入非烟。睿作端知圣，清尊不翅贤。眼明惊既醉，奎彩下云天。

曲水传觞盛，皇祇布德初。海波翻雅奏，云露湿华裾。晴送君恩暖，寒收物意舒。春耕无叹息，庶不负于胥。

北风吹劲翮，凌厉欲云奔。门棒敛行色，县花消别魂。进舟寒濑涩，回首乱山昏。珍重操刀事，余言淡可吞。

仁飇扇佳气，暐暐自门庐。闲日风波外，长年霜雪余。冻醪含凿落，春意动篨{胥}。定有升仙骨，黄精易扫除。

外台纲纪掾，先辟汉名人。霜隼九秋气，风驹千里尘。乡评元自好，府望复名新。竹箭黄金镞，送君江水滨。

小槛闲风物，高僧秀肺肠。隔溪通竹色，开户纳山光。拨雪晨蔬瘦，烧松午茗香。渊明归赋急，聊复此徜徉。

此老诸缘薄，诗情忽漫深。敲门移稳字，弹指得真心。松竹藏幽讨，溪山助苦吟。解鞍聊为赋，去不负登临。

秋色向幽处，浮家聊远寻。醉来蓬鬓乱，卧入蓼花深。云壑封诗物，烟波留客心。未应儿辈觉，余醁且勤斟。

秋风有好色，寄在菊花团。弛担知新主，临池得细看。金房迎日秀，玉露作香寒。独负东篱意，年来漉酒干。

未见花盈把，先教蜂作团。孤根聊得售，秀色后当看。莫讶全开晚，须知独耐寒。云含堕檐日，天恐露香干。

世外忘家子，归来谁与游。烧香如意夜，茹菊钵盂秋。独节已萧冷，诸缘应罢休。渡江闻道日，少为故山留。

去国黄流急，搔头白发新。牛衣还卒岁，狗监定何人。奏傔宁妨跛，为郎正碍贫。鄙文无恙否，醤瓿盍相亲。

烟岫供寒翠，风帘舞小晴。短墙分竹色，虚户纳松声。弄笔云窗暖，煎茶玉醴轻。端知孤桧月，独伴夜禅清。

故人老萧散，久客寡谐同。病骨侵山雨，孤帆落渚风。水清应吊影，坐阒想书空。我亦青州阔，经年不一中。

陈子赋可喜，十诗仍好辞。亦云余事尔，何累壮夫为。语浸初已漫，笔峰时出奇。息肩当益学，葵圃未应窥。

耆旧雕零尽，归来悲故乡。云山横爽气，杖履属空床。蚤发名难没，终荣德未央。芝兰日夜长，遗范在诸郎。

贫贱通姻好，凄凉累赏音。空知典刑在，谁听短长吟。飞鹤窥塘水，眠牛傍柏林。龟鱼迎拄杖，犹出画桥阴。

徐卿二子后，吉梦亦罴熊。骨气本英物，文华今钜翁。聊因颔燕出，已觉额犀丰。谁伴岁寒色，冰霜十八公。

一径通松竹，入门闻夜香。青灯孤照佛，斜月静归廊。未厌逢僧拙，终惭涉世忙。十年犹仿佛，一梦自凄凉。

马剑何妨壮，琴书半不轻。心通平野阔，眼接众山明。老大空行李，疏慵岂利名。夏侯知苦学，殊未劝归耕。

夫子胡为者，行吟颇自奇。少年应苦学，今日定何之。天地空羸马，肝肠饱旧诗。江边糊口掾，风雨共凄凄。

束装亲匣剑，拨火唤劳饙。鸦散鸡声断，烟低野色分。徘徊半树月，拍塞一山云。叫助日车上，扶桑犹未闻。

落日仍江县，相逢下马鞍。频忧从者病，可奈故人寒。老大囊书脱，平生匣剑干。长年祇少睡，忽漫语盘桓。

谁作东州客，支公合往还。想无诗外事，聊辍定中闲。拂石须相憩，留云欲共攀。为寻梅发处，先过向南山。

飞盖西园夜，抽毫失谢君。徘徊下修竹，暗澹入浮云。素彩漫仍见，微芒细可分。徒知此纨扇，离毕未前闻。

道人泉石畔，饷我欲盘桓。见爪苍龙古，颦眉古佛寒。家风真草草，诗句自珊珊。今夜东堂梦，云披月万竿。

未障侵檐日，先留出殿烟。雨根蚯蚓活，风叶凤凰翩。直节从孤瘦，寒姿定老坚。君王千万寿，合作酒如泉。

渴令平生病，年来病更多。腰仍难老折，肠亦旧无他。知子眠三迳，逢秋欲七歌。勋名邮传尔，唯日饮无何。

河阳春在否，柳外小朱扉。曲径虵应鬬，危檐鸟欲飞。主人同燕幕，归意属渔矶。莫待群花笑，秋风鬓绿稀。

蚤见声华就，终违勋业寻。余忠朝露泣，遗直夜台深。威落诸蛮胆，恩留五岭心。从今舍人様，万柏覆萧森。

此楼托萧冷，莫会子登临。吊影漫愁独，书空谁语深。帘开不尽眼，云起未休心。咫尺颜渊坐，高风无古今。

佳哉五英隽，并驾玉为林。倾盖分不浅，好山情已深。春光不约略，晴意恰沉吟。老病未堪出，诗锋遥见侵。

秋容正摇落，山意恰凄清。冰彻万缘冷，云随两屐轻。冥鸿那复下，膏火莫重明。天地邮亭尔，百年真倦生。

杖策辞江寺，秋途谁与偕。霜风侵布衲，草露湿芒鞋。收钵无余事，还乡非俗怀。金刚真有力，魔避不须排。

松石真佳伴，云山得破颜。高人本无住，倦翮自知还。诗外尘缘尽，斋余齿颊闲。何消一句子，截断碧溪湾。

晓色开霜坂，饥乌啄麦畦。山腰余雪瘦，天面冷云低。寒意梅花北，禅心柏子西。窗前借残月，照我度前溪。

春渚连天阔，春风夹岸香。飞花渡水急，垂柳向人长。远岫分苍紫，澄波映渺茫。此身萍梗尔，泊处即吾乡。

故第园林改，遗亭壁户新。垂虹一桥月，夹绣两堤春。花落俯流水，鸟啼怀故人。凭栏看翠竹，无意数游鳞。

内廷吴陆善文书，绝代如公可数渠。科斗他年载深厚，楞伽终日伴清虚。济时即展经纶业，华国聊施采色余。想为君王话尧舜，玉堂对罢夜何如。

短褐风霜可奈何，懒求长袖舞阳阿。九迁行辈青云满，百谪形骸白发多。束带壮怀浑龃龉，角巾闲约亦蹉跎。山公有意相题目，季绪无容独诋诃。

盾威正赫忽衰残，人意浑如水面寛。触石端来慰枯槁，随车定见湿朱丹。初忧连畛秋无种，岂望如云晚可观。天遣商羊为公舞，绝胜九仞见回鸾。

陆陆微生不可论，半饥半饱过朝昏。春来但见瞳花乱，寒退长余鬓雪繁。老愧门墙忝宾客，归来耒耜教儿孙。会应飞堕江湖去，定向离骚寄客魂。

小桃繁杏何须论，只要池边竹半林。不养凫鹥怜渌浄，苦留风月伴清深。后人来荫十围木，故老看移一亩阴。分付庭梅管春色，长官情味此花心。

归来久客鬓俱苍，渐喜无人馈五浆。未免高僧问劳苦，故应乔木慰凄凉。山中猿鹤人谁健，门外蒿莱想自长。为谢邦人岂吾薄，要当六印遶腰黄。

曛黄飞雪已填门，独夜人依老柳根。故遣卷帘从骨冷，不妨开卷自灯昏。余英煮茗春云动，润气留香宿雾繁。但觉诗脾两清绝，可劳骚客赋招魂。

宦情光景半樵渔，病惰仍忘百纸书。赋就祇堪供醤瓿，齿残未可释盐车。朱蓝要使辞秋断，芝菌犹当出腐余。惭愧少翁能下士，马曹知马自应疏。

骑驴何似贾司仓，行李唯余古锦囊。秋后恰容鹰脱架，春来会有燕投梁。清时无用材虽拙，白日能闲策亦长。惭愧平生负三尺，一成泉石欲膏盲。

一派飞泉湿岭云，岩花娟好尚余春。黄䌷病惰谁如我，碧玉寒清自照人。山水窟中为俗吏，簿书丛里得诗邻。一篇宠寄高难和，万卷端知笔有神。

此生文字送分阴，羁旅无材发噤吟。鬓底星星侵晚色，胸中落落负初心。端知坐索长安米，那复能弹单父琴。投老襄阳真自弃，蹇驴东去乱云深。

坐令荆国得髦英，清献先生语不轻。汉使曾观楚风俗，蜀翁未识鲁书生。杨林坠露随沉魄，丛玉留诗负夙情。欲问典刑波浪阔，遥知兰砌五经横。

秋壑相迎故出奇，便应到处小迟迟。不妨簿领纷遮眼，未碍岚光秀入脾。小睡宁寻儿女梦，新诗定写水云姿。旧巾垫角风流在，何许杉篁暮雨时。

方寸陶陶事不根，但知力饮送朝昏。无田种秫空为吏，有麹成封即闭门。避暑此间真有意，悲秋今日得无言。孔公坐上多余沥，昜满农家老瓦盆。

出门聊作书生咏，倚马犹能梁父吟。汾水宁无注书地，秦关已老弃𦈡心。重来樵钓深相识，未遍湖山拟细寻。白眼何劳预人事，但知要得酒船深。

图书多似道家山，池槛清虚不绮纨。万壑春藏三石秀，五湖秋入两芦寒。冰泉喷激珠成贯，绣羽沉浮花作团。谁伴玉皇香案吏，光风霁月在阑干。

禅房何许最清深，庾岭梅边晋竹林。饷客好山胜挈榼，遗予病骨任支琴。应餐秀色咽溪茗，想待暗香来水沉。何似拍浮从我醉，夜船藉月碧千寻。

天公怜我欲无邻，得近芝兰久益芬。定免幼安还割席，拟从东野若为云。归鞭那有蓝关雪，别梦应通鲁水芹。强饭勉之书满载，与君千里共斯文。

玉斧修轮灭玷痕，金精铸魄凝寒清。缀云都去秋心浄，囊露新添夜眼明。气接瑶台端可御，地漫银汉定谁倾。何时天竺山前路，细听烟崖坠子声。

长怅浮云点太清，祇今何许问天晴。浑怜短夜相催下，不放孤光自在明。幸与高楼通远览，未劳残烛更前行。此心对酒萧条在，咄咄置之聊自倾。

廊庙无尘鉴色寒，私门谁启手亲关。万邦和气君臣里，一代文章伯仲间。多士扬眉诣东合，真人拱手倚南山。青天白日才亭午，不遣云随霰雪还。

参军肯自笑苍颜，花趁篮舆簇玉盘。賸取必知丛蝶恨，款行聊许路人看。娟娟静静春情好，淡淡浓浓妆色残。已遣小蛮歌送酒，故教乱插竹皮冠。

闻道年来多掩关，高情定满渺弥间。秋风不怕清难忍，晓日应分暖伴闲。欲唤扁舟弄云水，已疑小阁厌溪山。东堂枉把归来赋，惭愧寒空倦翮还。

柏炉烟冷尚余薫，老去孤城愈不群。沙上晚晴知独往，堂中秋思与谁分。隔溪有伴萧萧竹，对户无情冉冉云。南北东西均是寄，定回归雁不应闻。

寒溪破晓喜相过，不怪蓬头尚养疴。跃马怀金君蚤晚，历阶歃血我蹉跎。诗人自与尘埃远，病骨终惭粉泽多。别寄钓鱼船上曲，要留风月伴烟蓑。

穆穆真人第几天，九龙扶辇下非烟。定知蟾彩腾光夜，聊待蟠桃得熟年。国步无疆金柱健，官声有道兔罝贤。大邦欲效封人请，珍重祇园妙相仙。

柳梢地面绝微风，一片寒光万里同。冰骨直疑潜里换，尘心都觉坐来空。蚌胎有露珠成颗，蟾窟无云玉作宫。莫怪幽人吟到晓，不知清兴自无穷。

屹屹高山自两边，纷纷鸡鸭苦当前。败垣过竹还当道，脱叶凭风欲半天。定恐黄茅藏伏兔，更呼青汉落飞鹯。一寒如此空形影，独赖狐裘三十年。

及榻青苔叠乱钱，端知肮脏倚门边。蒿莱岁晚荒三径，殽酒人疏问一廛。懒慢容教著帽进，传呼惊起藉糟眠。分庭未觉题舆宠，下士徒知公子贤。

老去追游骨亦疲，黑甜唯觉睡如饴。渐差素彩弄华发，犹梦清妍侍曲眉。愧甚雕樽负珠履，独余残雪照书帷。未妨管领东风在，官柳溪梅不用疑。

信来频慰别离魂，苦问官情却懒言。多睡正随蝴蝶梦，相怜空愧鹡鸰原。幸无俗客于书户，遥想青山对县门。定是放衙能少事，悠哉岸帻步槐根。

年来去国故迟迟，坂上长鸣老益悲。不作居山惭捷迳，彊须了事学痴儿。风霜冷面何能笑，藜藿空肠未厌饥。里巷定无杨得意，朝廷合有郑当时。

何处曾临阿母池，浑将绛雪点寒枝。东墙羞颊逢谁笑，南国酡颜强自持。几过风霜仍好色，半呼桃杏听群儿。青春独养和羮味，不为黄蜂饱蜜脾。

伐蒿种竹作清深，洗石锄垣出翠纹。玉节露匀新带月，苔肤雨涩细留云。四檐妍色开晴晓，一亩浓阴寄夕醺。陶令醉时烦客去，梦魂潇洒与谁云。

寒郊独往兴悠哉，问讯山翁破腊回。犀轴冰寒苕水句，衲衣雪暗锦营埃。归时烟树鸦声集，望处溪窗山色来。此意儿童终不觉，闭门脱𪨗拂莓苔。

法书乱眼极牛毛，卒业何时愧李翺。好在先生无燥湿，老来秀句绝孤高。不知蹭蹬沉鸾枳，却念疏慵似马曹。谁荐薛公经行着，折腰江县岂殊褒。

西曹满百第相闻，东阁招延气自春。鸡肋天教辞怒臂，牛心公与慰馋唇。酒红欲去风吹颊，山碧来迎月满身。步入柏阴清夜急，敲门惟有鹤譍人。

玉京咫尺不应疑，龙凤交横舞屡僛。素色可能妆粉并，真香直到齿牙知。珠楼先晓月未落，瑶草自春天亦私。千里一裘谁有様，邹郎吹律为薰之。

空庭白凤舞毰毸，扑帟窥帘去却回。柳絮似将春色到，梅梢不认月华来。轻盈舞殿三千女，缥缈飞天十二台。定有仙人来种玉，蓝田归计少徘徊。

塔庙新严迹半空，山前山后但孙桐。楼台影压浮天浪，钟鼓声随过岸风。定有龙宫在深碧，初疑海市变青红。众医不识人间病，遗箓谁知药石功。

东野多穷辄自鸣，半生云水共将迎。朝廷纤悉收遗老，笔势巉岩压后生。天上恩袍新草色，道傍诗句古钟声。出秦壮思磨锋锷，欲破刘郎五字城。

要作人间浩荡春，便应三日对东君。万牛早汗十围木，百谷终甘一寸云。天下公侯端有种，日边鸿雁不离群。宝炉善颂区区尔，何似君陈德似薰。

太平乐事及黎元，桂月兰灯照有年。景焰煌煌浮魏阙，清光穆穆抱尧天。皇明𪹳远辉星斗，睿唱宣和胜管弦。十二明珠供照乘，夜光飞出九重渊。

爱君如竹可无君，君去吾归麋鹿群。他日漫同千里月，明朝相望一江云。余尊尚得须臾语，新句那能款曲闻。人到寄书应不识，花间但觅醉参军。

吏最年来三再书，野梅官柳映归途。不容车下牛将犊，犹说桑间雉领雏。万里摩霄看鹄举，一城卧辙作儿呱。东邻病骨谁料理，十驾相追肯少须。

绣段遮檐玉刻樽，扬州春色最先醺。落花风起舞茵卷，秀岭烟生媚黛分。酥面锦靴轻转雪，粉吭牙板细留云。要他桃李长依旧，不借东君借冦君。

翩翩公子蚤知名，诗句年来特地清。客馆可应堪倒屣，芜编曾不累悬衡。南飞倦翮都无兴，北道主人终有情。想见绿疏前夜雨，跳珠甃玉伴吟声。

自酌椒浆酹紫渊，步虚声彻羽衣翩。坛心月冷刑鹅俎，雨脚风摇浴狶天。百里饱看红{禾罢}䅉，一杯轻愧黑蜿蜒。韦编漫记经纶事，老对云雷却惘然。

崖云送雨一村凉，千顷扶疏绿颖香。白马谁将河伯命，缁车先趣大夫装。老来未觉巢莲近，远去惟知曳尾忙。趁我还山先辟谷，林间日月伴君长。

罗绮山前卷旆风，夜游车马画图中。落梅已恨青春减，投辖那忧碧酒空。座上精明唯定国，眼中耐久祇元同。勤呼为惜莲灯烂，多病犹贪芋火红。

廉纤飞雨为谁休，烂漫悬灯总未收。自是一年无叹息，不妨五夕得嬉游。后车莺燕春声软，前骑熊罴夜气遒。两行红纱三百炬，插花携酒趁遨头。

七里梅花自一村，县楼目断暮云深。玉人为弄昆溪笛，尘榻空横单父琴。知有春心传庾岭，可无雪兴在山阴。金鞍簇马何时到，试听东堂偪仄吟。

荐岁熙和属卧龙，得分闲暇与君同。春筐缕雪衾裯足，午甑吹珠颊辅丰。蜥蜴兴云谁汝信，商羊舞雨自言功。州人欲识余霙雪，寄与飞廉百里风。

电转双旌雨结愁，水流行色过芳洲。賸风残月谁交取，别酒离歌且驻留。千里溪山记诗伯，一年莺燕识遨头。朝天不作含香伴，为想林间春意幽。

去年出郭麦风秋，忆共儿童迓细侯。烟雨一溪行色动，管弦千里颂声留。断魂南浦横离恨，注目东山想旧游。西槛露团春不管，抱丛寒蝶伴清愁。

宇宙中间道最大，禅仙并立儒为尊。谁将幻怪惊愚俗，总向虚空认法门。此土犹知名教重，昔人尚有典刑存。愧予晚陋羞前哲，愿以乡盟齿弟昆。

俗状尘容欲养成，犹惭岫幌不吾扃。任慵读律知难入，忍睡看山辄暂醒。兰茁有时应吐秀，茗根无味强通灵。朝霞夕菊全堪饱，肯绐侏儒学岁星。

云水肝肠要扫除，笔头费尽淡工夫。居山应免逢京兆，过我聊当见子虚。夜卧春蒲诸念冷，晚吟秋汉一峰孤。打包来作临卭客，车骑虽无亦甚都。

一生凛凛伴龙湫，末后飘飘逐置邮。老屋相安真喣沫，扁舟独往亦浮沤。晴沙照影支离晚，寒研磨烟骨董秋。八月惊潮翻口角，铃斋说似古裴休。

青鞋布袜脚腾腾，行住湖山自满膺。朝日已升天晧旰，秋风犹弄鬓鬅鬙。道逢京尹聊须避，坐列诸王傥可登。认取参寥泉上月，绿烟开处在觚棱。

梦魂夜夜钓鱼台，怀抱何当亦好开。竹日一窗窥我病，溪风三里送诗来。天花散灭双瞳冷，香烬萧寒万相灰。欲与道人游物外，故山情在首重回。

海上仙人为守关，杖头风月冷金镮。只缘长者曾倾盖，不为诸侯故出山。瘗鹤字勤衫袖黑，敲门诗苦鬓毛斑。归来一钵东堂饭，自有溪云作伴闲。

道人送客过林扃，先识穿云拄杖声。内苑深居无一念，东堂久阔尚余情。且欣能善将军饭，未怪频翻吏部羮。小住家风殊不恶，一江明月看潮生。

花开花落古东溪，賸馥残膏今在谁。后世那能接光焰，上人聊复问藩篱。散花高座真无事，乞食空肠仅不饥。急唤清风下佳树，尽吹尘土出诗脾。

翠辇遥窥日角丰，阳光浮喜散云同。海山不动双龙矫，天信频颁一鹤通。胡越照临清景内，唐虞消息笑声中。六街鼓舞谁能强，三尺儿童识帝功。

空庭不见人，乌啄僧台食。林深露未晞，微风漏花沥。

且来东堂日，相值柳桥西。痴莺吊落花，全学娇儿啼。

橙花亦娟娟，照水弄清白。孤香少人知，黄蜂自为客。

寒溪祇数尺，炯炯涵晴空。寄目谁与论，翠荇牵春风。

日催红{革甲}鞢，雪放绿蒙茸。莫向东郊去，王春在九重。

云母春冰薄，氍毺晓气暾。尚垂宵旰意，加惠及元元。

雪尽牙签暖，芸生竹简香。夜分犹乐此，定喜日舒长。

精华初结纽，璧水再逢春。杞梓扶疏见，君王自作新。

云避南山晓，天回北斗春。荣光生八彩，寿色两嶙峋。

君恩破寒色，天笑觉春回。先暖延和柳，曾无羯鼓催。

瑞日晖晖上，非烟冉冉收。晴川蚕可浴，翠潋荇初流。

柏酒勤称寿，椒涂蚤却寒。静无游乐事，殊阔濯龙欢。

晓光开绣幄，晴色上金除。初进春衣窄，犹应澣濯余。

庶草将蕃庑，群阴自退消。迟迟杏梁日，长照紫宸朝。

八风调养力，九地发生深。共被年丰赐，谁知日昃心。

𪾢睆黄鹂出，参差紫燕飞。君仁罿罻阔，惠及羽毛微。

粉壁椒花馥，瑶钗彩燕翩。东风呼唤得，随意作春妍。

日养千花气，风和百和香。君王自仁寿，柏叶更称觞。

宝历垂无极，璿玑转未央。绣楹膏露润，玉殿紫芝香。

穆穆清光外，葱葱佳气中。云天看斗柄，寰海受和风。

玉甃兰封麝，瑶池柳养金。宸章先造化，摛藻自春林。

毒暑弥三伏，微凉起二更。月窗风竹乱，烟渚露荷倾。

乱峰攒剑护清幽，万壑云烟暮不收。欲就诗坛借旗鼓，为君争取一桥秋。

随风出岫不知归，身落黄尘梦翠微。本亦无心肤寸事，故山却合自由飞。

此生弱草寄轻尘，辜负南山笋蕨春。好去桃花破浪暖，清风明月不辜人。

璀璨谁将玉作春，天魔故恼老诗人。金炉送在东堂手，便有清香通四邻。

玉角苍坚已照人，冰肝寒洁更无尘。凤凰雨露生珍草，不比榛芜亦漫春。

道人诗思前溪水，流出山来亦自清。谩寄凤凰台畔雪，不妨竹里润琴声。

风旆悠悠水薄船，浪花翻覆自摇天。汨罗谁复追忠义，争快儿郎一棹先。

按书使者过萧闲，但恐韦编有蠧干。岂识郝公藏万卷，平生检校费心官。

皂盖铜章久污人，青鞋布袜亦生尘。今朝独向秋云里，幻出林泉自在身。

溅溅小水碧逶迤，丛菊寒深蔓翠垂。采得菖蒲未归去，满身烟雨立多时。

秋云作伴更谁俱，颇惯登山不用扶。笑怪河阳种花手，杖藜破雨觅菖蒲。

碧涧潺潺珮玦锵，锦苔织翠护昌阳。玉真新洗罗裙带，流出仙云水亦香。

小雨蒙茸湿槿花，卧云鸡犬是谁家。老人为指青崖路，童子能寻碧玉芽。

野僧报我泉新白，此老居庵山更清。雨涩故应须小住，云寒端未出相迎。

寒声著叶冥冥雨，晚色遮山冉冉云。且喜翠颜长好在，水边小住可无君。

船中自带红泥灶，亭上亲煎白乳泉。唯有溪山知此意，水风吹面晚萧然。

十年贫贱欲如饧，愧客殷勤话此生。试与宋君寻卜肆，长安东市雨新晴。

苦吟正在郊寒处，露草秋虫亦共悲。过我聊当煮彭越，不须苦觅外孙词。

笔头风月无多子，尽是前人追琢余。岂有声名到温李，仅能楚些属三闾。

水畔山前蹭蹬身，三年鱼鸟许为邻。临当解组槐阴下，更看酴醾一夜春。

故岁婵娟独自来，今年更唤玉妃陪。要知霁色本无际，端放眼中云雾开。

渭川春色到龙孙，渐养侵云百尺根。可惜𣃁来陪脱粟，葛陂留得看腾骞。

许近清池养羽仪，恩波稳暖自忘归。长依竹石供潇洒，不学苍鹰饱便飞。

几年不解向沧洲，矰缴曾伤质转幽。端倚主人怜采色，要随鹓鹭濯清流。

自洗苔肤一尺寒，乌菟那复此蹒跚。不妨为我照毛发，正可与人鉴肺肝。

刘郎曾寄洞庭春，小暖西湖十日贫。老去𫗦糟无拣择，高风空愧汨罗人。

南岳夫人绿酒春，近来未及玉膏醇。穆生不许聊须强，他日瀛洲是故人。

春逐东风行地上，德随和气散寰区。圣人中正观天下，道本无言教已孚。

冰销玉液凫鹥喜，日暖宜春草木长。忠厚家风传八叶，太平光景接三王。

好生恰对发生时，寛大恩流涣汗飞。雷雨解成僵枿动，蓼萧诗就远人归。

天光地气与年新，不觉人间一物陈。初令雷霆端有信，旧余霰雪敢无垠。

仙桃欲拂朝真脸，禁柳忙催望幸眉。不会君王春思别，杏花菖叶在农时。

冰开御水龙鳞细，日照宫梅麝炷烘。欲看人间花灼灼，不妨葛藟共春风。

诞敷文德金铃振，尽纳熙河玉律谐。御柳宫梅动春意，朝来黄鸟亦喈喈。

玉殿重帘卷水晶，椒花柏叶圣人清。千春万岁承明主，长听云韶歌管声。

雪才盈尺云阴解，风不鸣条雨块完。春力急催冬事退，君王寛政不恒寒。

君心与物为春久，唤得春风破腊回。天近自应通信息，梅花不用犯寒来。

春色年年染御沟，鸭头轻绿弄花柔。今年春到昆仑上，九折委蛇舞翠蚪。

截肪初见昭华玉，刀出昆吾宝籀开。天助君王敷大喜，安排春色探先来。

御沟梅柳寒犹噤，芳草池塘暖尚微。玉色怡融何事喜，一年苔绿遍圜扉。

宫漏迟迟不受催，出花光景渐徘徊。万方日日春台上，不道东风恰始来。

雕云燎馥沉香暖，彩胜风翩玉燕寒。天上春光来咫尺，琼花瑶草遍阑干。

琐窗朱户无寒到，长似春光日日来。自是螽斯载风什，可烦箫磬祀高禖。

𫖃面桃花有意开，光风转蕙日徘徊。昭阳天近知春早，玉琯东风破雪来。

日射觚棱气郁葱，露华犹冷玉芙蓉。琐窗朱户春光暖，珠蘂琼花无数重。

腊寒辟昜沉香火，春意侵寻玉琯灰。阴德承天专静厚，发生有助到根荄。

风来太液冰先泮，日照延和柳未知。翠辇不缘花事出，行看荇带绿参差。

栏干倚尽赤旃檀，卢橘花开秀𪩘寒。会取虚庵留客意，小窗疏日上蒲团。

应念萧寒槁木身，殷勤分寄岭头春。冰肌玉骨终安在，赖有清诗为写真。

闲身已置参军帻，归路仍推处士车。石室散仙当醉起，试传消息过烟霞。

喜得青州好从事，共登毕卓拍浮船。云烟已借一千日，山鸟不须惊醉眠。

薄命何须问大来，时时废卷只孤咍。故园松竹空荒径，可胜渊明一赋催。

三年不到上人家，目断晨烟与暮霞。急遣寄声堂下水，便来洗眼看天花。

何人弹铗苦思鱼，食肉而飞亦任渠。谁见东堂病居士，山僧乞食亦分余。

云脚涛头气自寒，了无闲梦到蒲团。翠庵只在东堂里，底下扬眉直下看。

道人三昧一壶中，笔下惊蛇怖小童。日日松间好消息，酒香先过野桥风。

宾头应供未还家，聊借僧窗自点茶。此意不须相见说，已知秋色付蘋花。

何年败衲裹虚空，雪雁烟凫不受笼。未信归云便端的，一船明月四边风。

云烟七级赤旃檀，龙护金函佛骨寒。问讯道人春到否，瑞香花谢倚栏干。

破烟涵雨得春丛，想见当年老范公。多病未须求茗草，此诗浑欲愈头风。

尽锄芳草春应怪，初种黄花秋未知。花外种松松外竹，渐无蝴蝶到东篱。

更作天随求枸杞，试从子美觅黄精。但知一饱轻方文，不为秋毫要眼明。

东皋纷绮水潺潺，翠拂官桥柳欲眠。出谷黄莺终好在，辞风红树稍萧然。

酴醾春晓与谁芳，自是新来雨露香。燕子觅巢终软媚，杨花满路尚颠忙。

炉香烬冷夹衣寒，雨过园林翠作团。剩得风光何处著，红蔷薇搭小栏干。

池塘绿浄了无尘，造化裁余十日春。月树清深语𫛸鴂，几时归去亦谩人。

折腰五斗自难堪，每为斯人食不甘。赤地黄埃迷泽国，老龙饮血亦分甘。

篮舆度水犯云巢，拂面垂杨翠欲交。春睡稳人殊未觉，半分晓色到花梢。

参军身外只图书，独与吴江分不疏。归去他年当辟谷，懒随波浪觅鲈鱼。

道人此书欲在眼，扁舟一宿亦随身。霁月光风开玉轴，千年仿佛见斯人。

回首长城卧落霞，云开桂影过昏鸦。不须更要千红翠，醉眼灯前已乱花。

谁为苍生起病癯，参军药裹欲何如。湖东道义为针石，不用先生肘后书。

空琴谁为奏南风，坐看幽香走篆红。定卜糟丘度余日，此生那复问蓍丛。

凄风落日酒家天，何事囊中长一钱。快见渴虹横酒户，归须残月上吟鞯。

崔郎傲兀见孤罴，笔势纵横欲发奇。赋就何人知犬子，杯深自喜对鹅儿。

肯为张卿贵作奴，不嫌唤客手携壶。全胜一叶唯茶灶，未负黄公卖酒垆。

阶前紫玉似人长，可怪龙孙久未骧。第放烟梢出檐去，此君初不畏风霜。

扶病寻君君未归，添香应惹踏门衣。东风未破桃花萼，雪压余英蝶乱飞。

醉乡冉冉梦游闲，一夜凉风唤未还。可是应门无稚子，双凫仙去定谁攀。

门外初为罗雀地，壁间偶见换鹅书。忽然兴尽何由揖，拟遣长须致鲤鱼。

夹道老槐分晓色，出楼寒鼓报衙声。解牛敏手仍投暇，梦蝶闲身尚未惊。

凤凰山畔雨前春，玉骨云腴绝可人。寄与青云欲仙客，一瓯相映两无尘。

玉兔瓯中霜月色，照公问路广寒宫。绝胜自酌寒窗下，睡减悲添愁事丛。

水面平铺映碧空，夜深明月照龙宫。猿啼未响潭先响，一树花开两树红。

隔墙杨柳舞腰斜，傍砌鹅梨玉作花。此地风光谁管领，小诗收入长官家。

何人支枕古邯郸，孤卧僧房四面山。故遣白云遮谷口，不教幽梦落人间。

淡中着色似狂颠，心与梅同迹不然。夺我焉支宁免俗，岂无膏沐独争先。辨桃认杏何人拙，压雪欺霜政自妍。只恐东君招不得，好修犹在竹篱边。

雪月个高寒，求多意未阑。林逋五品服，宋璟九还丹。老友松筠健，贤宗鼎鼐酸。任渠蜂蝶闹，难作武陵看。

江南卑湿地，往往如长沙。薄寒能中人，毛立噤齿牙。初犹遭蒸炊，又似缚且檛。淫祠乱昏俗，祸福专群鸦。参军支病骨，抱案随吏衙。鬼盖乘其穷，屡以寒热加。定知鬼非人，吾谁彼疵瑕。乌饥集屋梁，聊试弹以笯。手摩田中丹，三关气成霞。房图引芸蒿，相与排阴邪。此鬼不足施，霍然促脂车。

雪意不肯休，垂垂阁云端。余煖蒸衣裘，势作堕指寒。曛黄阴雨来，俄忽急雨{雨/漫}。空阶答檐语，跳珠上阑干。世尊俨无说，冻坐谁为欢。萧条僧舍影，痴兀依蒲团。相照怜短檠，坐恐膏油干。劳生竟何如，岁月如走丸。七星在长剑，细事何足弹。尚想丘园人，惭颊时一丹。徘徊经屠门，饱意只自谩。顾惟淬牛刀，庶足厌一餐。不然学农圃，趁此筋力完。年丰得饱饭，日晏眠茅莞。咄嗟万里空，俯仰百岁殚。行止信流坎，所遇随足安。勋名片纸薄，天地如瓢箪。离骚幸相逢，浊酒聊自宽。谁与谈此心，夜气方漫漫。绝墙过饥鼠，翻倒争余残。

湿云堆雨未全轻，啅鹊翻枝已唤晴。含雨落花空泪眼，袭衣香草欲知名。细泉入竹通幽意，孤策侵苔记独行。不醉河阳芳树底，乱山携酒过清明。

拟共孤云结往还，更名居士小香山。他年谁复寻遗赏，为到云山杳霭间。

碧瓦朱甍紫岭东，昂云松桂响寒风。灵泉清映银床在，无复当年大小空。

潇洒仙居院，楼台烟霭中。夜泉清浸月，午铎冷摇风。转目已成昨，累名俱是空。一尊林下醉，此兴谁与同。

织水联珠未是奇，舒王留咏夺天机。神光已比箕星立，文焰长依舜日晖。一沼蛟龙涎半积，两檐鸾鹤势双飞。名山从此流传永，自昔因人重发挥。

去年倚策忆春残，芳草重寻翠屈盘。苔磴渐高天咫尺，岩花未老露蒙蒙。鸣禽时托朝霞暖，烟涧犹分夜雨寒。俯看众山皆迤逦，此心不尽四围宽。

踏遍武康境，铜山分外幽。师今提奥恉，谁不仰风流。松老巢玄鹤，车闲卧白牛。一时冠盖拥，欲去更迟留。

苕水相逢眼便青。

贪恋恩波未肯飞。

诗题：对月忆满子权首句：长风掠海来。

