檀板歌残陌上花，过墙荆棘刺檐牙。指挥已失铁如意，赐予宁存玉辟邪。败屋春归无主燕，废池雨产在官蛙。木棉庵外尤愁绝，月黑夜深闻鬼车。

虎是何年踞，名存迹已亡。塔从林外出，山向寺中藏。池暗生寒气，台空旁夕阳。更无人吊古，来祇为春茫。

寒色满空山，翛然一径闲。鸟啼黄叶外，人度翠峰间。古殿藏云气，唐碑带藓斑。未穷幽绝处，兴尽忽思还。

出城才七里，地僻罕曾过。孤塔临官路，三门背运河。钟鸣惊宿鸟，墙矮入渔歌。醉里看题壁，如今张继多。

梁溪停短棹，带月步西关。路尽忽逢寺，松多不见山。岩腰云殿古，洞口石泉闲。到此正吟苦，秋声满树间。

山色波光步步随，古今难画亦难诗。水浮亭馆花间出，船载笙歌柳外移。过眼年华如去鸟，恼人春色似游丝。六桥几见轮蹄换，取乐莫辞金屈卮。

