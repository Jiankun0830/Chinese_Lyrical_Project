投分虽深迹却疏，君居东婺我西湖。儿曹方喜承毛檄，父执应容效鲤趋。慨念旧游多宿草，仅余二老见霜须。诗来唤起相思梦，又向梅山得楷模。

碧涧环山麓，高低满百家。途穷疏骑气，县古听蜂衙。书倩云中雁，歌烦水底蛙。阳和不择地，随分得春花。

居士当年谪九江，高怀往往寓篇章。多言世上风波恶，不似闲中气味长。千载声名虽莫及，一时踪迹偶相望。若容俗驾追遗矩，待看南山结草堂。

自入中书不计年，只将方寸作良田。桑榆物外都无累，桃李人家賸有缘。放意不妨娱绿野，勒功何必向燕然。姓名元在丹台上，千岁徜徉小洞天。

衰年已过纵心期，安得聪明及往时。既老固应全晚节，虽贫岂暇计留资。元非矫饰求为异，自是行藏要合宜。曾记诗僧林下约，为将踪迹报渠知。

金玉相辉满画扉，高风未许一行题。五朝冠盖联朱紫，八代文章焕壁奎。四老德推商皓并，群英名许鲁贤齐。凭将世谱从头看，道此真源出道溪。

