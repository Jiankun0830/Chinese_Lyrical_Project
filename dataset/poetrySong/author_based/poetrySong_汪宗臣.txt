黑云压垒骓嘶风，荆轲聂政粗豪同。舞筵闪动青蛇影，焉知火帝生真龙。一剑剡剡匹夫勇，一剑翼翼随西东。壮士长戈气罥虹，扫开霾曀曦光融。尊前张胆不为屈，生彘脔割吞群凶。子房笑语指顾顷，奚啻脱车深淖中。平阳帝谱炎精动，玉蜿蜒夜当其锋。秦关恍服汤武出，赤帜弥张天下雄。金刀赫灵汉剑奋，乌江落日楚剑空。美人没草骓没水，项庄何处鸣秋蛩。

贾秋壑，魏公爵，台州鬼，扬州鹤。气盈色骄逞才略，欺天罔人无愧怍。帷幄不能筹，金汤弗能作。费尽世间铁，铸此一大错。关子形模贾字同，生儿德祐纪元中。甚惭婴杵心莽卓，十可斩书真谔谔。锣声三下东江头，铁鞭一挥南海角。假贾伪魏至于斯，呜呼似道道奚若。宋亡感激忠义多，遗臭如君枭獍恶。

龙虎势称雄，凤凰台望浓。潮翻江汉转，地扼楚淮冲。平野频烽火，孤城半稑穜。丹楹傍萧寺，尘扆识高宗。

稼穑病多雨，芜菁种待晴。垒空惊燕去，池净衬鸥明。野碓鸣秋杵，风檐响夜筝。山中凉意早，蚊蚋已无声。

仙槎移到此，杳杳白云根。石乳漏崖响，山腰界雨昏。径幽盘过险，桥断涉惊浑。百匝回峰曲，数家临水村。芋瓜青绕屋，桑柘绿当门。鹘突儿迎客，龙钟叟抱孙。涧舂分注沼，田获半樊园。地僻衣巾古，人稀耕凿温。尚怀文杏馆，且拟小桃源。岭外风波别，摇头勿复言。

往事空求佛，当年误买邻。悠悠思舐犊，烟雨暗松筠。

侵床绿意多，过牖松花落。草堂一编诗，送客不下阁。

净植香来水北，残蝉声度桥东。清沚金鳞漾绿，夕阳白鹭翻红。

蜂迷蜜瓮术丝香，蚁泛花甆碧玉浆。县僻人稀寒日晚，古松樛翠出危墙。

秋来春去雁宾熟，秋去春来燕子忙。寒暑自分人事信，不须禽类互炎凉。

野岸松杉暝色沉，渔翁收钓碧潭深。冲云点点鹭飞疾，何处呼牛尚远林。

此生未展云蓝墓，郁郁甘棠孙子情。今度忽为寒食客，欣欣乔木岁时荣。尧天日月重光显，越国江山几变更。回首千年有归鹤，练溪新涨匝春城。

有鹤在林，翙翙其鸣。风雨所漂摇，求其友生。不狩不猎，麾之以肱。宛其死矣，宁莫之惩。英英白云，毋金玉尔音。如可赎兮，实劳我心。

