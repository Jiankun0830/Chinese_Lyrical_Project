梅熟雨初过，虚堂枕簟凉。心闲世自古，事简日偏长。藕叶度清气，兰花留晚芳。正巾堪一笑，发短自僧光。

出郭知春晚，阴阴绿满川。小桥横{木圼}杌，斜柳拂沦涟。风急低双燕，林幽聒一鹃。酴醿破香蕊，孤艳殿群妍。

忽颁新历日，春事到茅檐。心自丹如故，须应白又添。微风和拂面，小雨冷侵帘。酒竭妨春饮，新将齑瓮腌。

黯淡云初敛，霏微雨复晴。烧痕回野色，禽语尽春声。𫘝𫘝山泉溜，欣欣木叶荣。杖藜村店酒，清似好官清。

新绿满高树，残红辞旧枝。马嵬留袜处，金谷坠楼时。巢燕衔香急，川鱼弄缬迟。诗人无可恨，青子又垂垂。

重来春又半，梦寐念归期。山近衾裯薄，春寒鼓角悲。晓钟风送远，宿霭日开迟。客里真寥落，愁添两鬓丝。

秋月清如水，凉生善养堂。鹊惊梧叶坠，露压稻花香。煨芋荐蛆白，开橙擘蟹黄。客来随所有，此兴不能忘。

无秽水常浄，忘机鸟自驯。重来圆宿梦，因省是前身。尤物遗灵在，珍毛荐瑞频。何当还抱子，池上啄游鳞。

诗坛一何峻，寻盟休论且。弟子性嗜酒，白莲许入社。寒水巫阳峡，暮日苍梧野。大雅久不闻，今侯真作者。

宴坐读侯诗，凛凛竖发毛。平实未是卑，秀爽非为高。清如幽谷花，羞杀李与桃。无怨而有哀，请歌楚离骚。

高士亦主簿，漫士可一笑。轻云出岩阿，皎月生海峤。官曹无公事，老木有鹤叫。侯已诗道尊，时亦参众妙。

侯家好兄弟，森森如立竹。侯今白首去，乃复坐矮屋。要当振龙鬣，宁更淹骥足。吉人天相之，富贵在晚福。

祥凤鸣高梧，{斤鸟}鷃伏短篱。人行谨所趋，畏途或平逵。如饮钵中水，冷暖能自知。我愿歌考槃，侯遇亦未迟。

青山一登啸，陡觉心胸别。飘飘襟袖寒，恍若御风列。汩没尘埃中，纷纷乱如蠛。不期会佳人，成此两奇绝。美哉周氏子，炯炯冰壶月。倾盖便如故，何必素所惬。磊落史少府，丰姿莹霜雪。真如汗血驹，才名籍天阅。抵掌同一笑，心悟口难说。向晚雨初霁，高柳新蝉咽。倚槛云去来，不悮巾角折。挥翰有佳句，明珠眩双睫。蹇予非少年，所作尽短拙。万事等白鸥，波间自没灭。

黛拂蛾眉两月弯，虚亭著与小三间。吾翁先见如樗里，此老遗思比岘山。千仞远峰和我瘦，一庭芳草伴春闲。登临涕落当年事，不见仙人玉雪颜。

春事年年兴不穷，野塘冰泮雪初融。烧痕仿佛草萌绿，树影扶疏梅萼红。莫恨一生今老大，还知万事本虚空。饥餐渴饮存吾道，尺雪今年贺岁丰。

老去而今技已穷，在人胸次要陶融。三杯村酒兄和弟，一岁春光绿换红。兀坐悠悠闲度日，闭门咄咄静书空。青山顾我多容态，影照清溪秀且丰。

自是胸中三斗尘，诗兵敢敌亚夫营。愁关老子两肩瘦，春点榴花一树明。雨向梅边来处细，句从夜半得时清。方床竹枕思君切，幸有吟筒话旧情。

西风落叶满空山，怀古情悰每怆然。诗句尚传人化鹤，危亭何在草生烟。披寻旧址营华构，追继当时醉玉船。要为故家复遗业，当知此举合为先。

秋山排闼翠盈轩，似向高人伴酒尊。桑叶一庭深不扫，菊花满院静无言。谷中景物随时变，案上文书信手翻。恰得君诗吟未了，梧桐疏雨滴黄昏。

芙蓉红晚对高轩，何日论文共一尊。祇作古诗十九首，不消柱史五千言。一声南雁霜华重，连夜西风木叶翻。自叹须眉今白尽，复愁友道更昏昏。

亭前诗板有人临，公去知谁续好吟。忽有名人留七字，竞传高价值千金。曾扶诸老开皇极，终使微身坠众阴。两岫至今愁不展，此言应当老师心。

缓引前诃度岭巅，真祠犹镇旧山川。悬知幽德如存日，更有孤忠合老天。双炷炉香祈一稔，两诗题咏播千年。民安善政神应喜，桑荫儿童犊背眠。

管领宾僚破费春，座中着白是山人。鱼游浅绿心机熟，鶑䜣残红句语新。老屋不嫌规制朴，长官最喜土风淳。满园桃李成阴密，留取甘棠浣水滨。

农夫只合老山林，辜负时卿一寸心。老矣不堪持手板，死时何用覆斜衾。有人称善名非细，对客无惭乐最深。回首暮云天黯淡，谁能更听伯牙琴。

池上先生诗句香，得公诗句更揄扬。精神相对陈圭瓒，意气潜交冶镆将。贤令旧容老文学，山农今见谪仙郎。百年剩喜风流续，未有名禽首屡昂。

风林弄影舞婆娑，水漫池塘绿皱波。天上谁人待金马，人间何路出铜驼。千年史册乱居半，百日春光晴不多。飞絮落花还病酒，门前佳客倦相过。

文皇当日伐辽东，授钥忠勋留禁中。违命加诬非信史，新诗昭雪有奇功。阴兵犹可歼凶悖，甘泽还能作岁丰。他日或提迁固笔，删修订实望研穷。

本是偷闲择一枝，静中此乐有谁知。山光照座年年在，世事于人日日非。春研有诗吟即事，夜灯无梦到相思。汉阴老子机何有，禅病今来减带围。

携家松底酹虾蟆，椒荔豚肩荐菊芽。吾父洲中无橘树，与兄庭下有荆花。和羹莫遂笺边让，破帽无能落孟嘉。衰老伤怀泪痕冷，年来须鬓白多些。

行过晴溪乌桕弯，清漪犹自照苍颜。□□□□□□□，举酒欣然得绿鬟。鱼为知机潜别浦，兰因避俗住空山。老夫自觉无多事，且喜宾朋时往还。

静观打透两重关，无静无观总一般。须信静时非境静，从知观处是心观。

一间虚室自安然，何必求仙更问禅。尽日焚香闭门坐，饥来吃饭困来眠。

万缘一息丝不挂，一个闲身煞潇洒。静中有味淡如如，哑子得梦难为话。

我无官守无言责，自倚栏干时一拍。只因冷眼看破来，笑杀时人空擘画。

东风万物皆舒畅，野色溪光无尽藏。谁唤春来春不知，草自青青花自放。

春去人间日正长，天工催促绿阴忙。古槐高柳争新意，自是无人知底凉。

长空一望如水碧，泉涧幽幽风淅淅。惊人暑退寒渐生，蓼染春红映素壁。

香到梅梢岁又还，老天春事不曾闲。酸风冻雪侵重户，僵卧长松独恃顽。

有时检点旧闲游，出岫行云野渡舟。蓦地静中消息好，夕阳西下水东流。

衲被蒙头付自然，何须八棒十三禅。数声啼鸟青山外，惊起幽窗一觉眠。

淡黄初弄正纤柔，便向东风舞不休。犹记西湖相识旧，只今缕缕是春愁。

云锁浮丘六六山，东风又作夜来寒。枝间杏蕊开还禁，陌上春泥滑未干。

荷钱新绿点池塘，竹枕方床午梦长。山鸟数声帘影寂，松窗风递煮茶香。

须眉数得茎茎古，果是环谷山中人。道眼静观付一笑，借问两个若个真。

先生德政殊清明，斯堂故以景苏名。可怜向苦糟曲厄，东撑西柱悬河倾。一从公来忽嗟叹，不日云斤还旧观。败栋宅鼠壁篆蜗，涌翠流光复辉焕。坐想岷峨远山碧，先生已矣遗陈迹。华阳三十六篇诗，今日拂尘炯全璧。自来苏李两名家，斯堂二贤愈光华。看公了却此县债，步武先生云路快。

白发衰翁岁已老，惜花有心犹起早。无事晓窗但高眠，闭关苔青门不扫。和靖风流屋后梅，濂溪气味窗前草。近与邹轲同窠臼，亦欲集义以养浩。不解吟诗著书册，自爱严君平一个。无复求仙事老聃，宁更寻禅参达磨。皇天见怜尚不死，牵率时贤持酒贺。不才自当明主弃，非敢椟玉为怀宝。致君尧舜须公等，山中槁夫勿多道。

暑往寒来如电泡，年年门外闲花草，世事纷纷自颠倒。青山眼底最多情，日日向人浑不老。

胶扰浮生事若麻，世路崎岖易覆车，争如清浄山人家。静观抚掌付一笑，出户{艹敕}{艹敕}飞松花。

一树雪花白如玉，辛夷为车荷为屋，闲中享此亦清福。一双沙禽竹上啼，对客取琴弹一曲。

坐读南华一卷经，富贵百年如邮亭，人生怒瘿空成瓶。香炉缕烟风浩荡，白鸟点破前山青。

山寒杏未花。

灭烛闵蛾伤。

梨花院落春宵短。

片片飞红已谢春，红移榴蕊更精神。

