天气才晴便不同，轻轻拂面有和风。溪边春事关心处，杨柳深青杏浅红。

石台突兀倚晴空，一带春江泻玉虹。千古佳名唤行客，骑鱼何处访琴公。

鹊信占新霁，朝暾起树东。春衫欺客冷，社瓮忆乡红。溪长杏花水，路蒸兰草风。午餐羹枸杞，扶弱有神功。

力成和议得休兵，痛骂犹烦诸老生。拘执行人招覆灭，幸逃诛死罚殊轻。

英荡观风下帝旁，六条察吏立台霜。中原自古闻王猛，一道而今有范滂。园馆日和归燕乐，江城春透露桃香。公余无限离骚兴，故许吟人拜下床。

皇华曾为歙山留，笑杀扬人泛泛舟。偶话后天非定位，悬知此辈固清流。一灯雪屋虫声细，疋马晴川草色秋。倚杖儒宫桥下水，梦魂须忆旧来游。

风冷知日落，水宽得天多。金陵怀古句，绝唱是西河。

寒波白似面，远岫劣于眉。江上无多作，淮南正要诗。

事以诗书立，国惟仁义昌。当年衣带水，元不管兴亡。

舟人忽惊问，春事已平分。江水浸钩月，晴空横疋云。

风顺帆心饱，潮平棹尾收。拥书人自卧，一息到真州。

天围春涨阔，水展夕阳红。已是淮南客，常吟江左风。

他乡逢冷食，故国隔长江。薄雨膏犹腻，落红香满腔。客游如梦醒，愁事被春降。正说扬州鹤，俄来雪一双。

偶涉长江向北来，时寒江北较花迟。一春十日九风雨，百岁半生多别离。佛刹疏钟催客睡，酒楼戏鼓挠人诗。幽燕尚在黄云外，偻指何时是到期。

词章记览固虚文，兀坐枯禅亦异闻。万事当如炉上雪，一心莫起镜中云。知行互进方为学，理欲相参及早分。吾道但从平实看，求之空寂便纷纭。

夹道繁阴千步强，支筇聊当踏春阳。野花不识兴亡事，故故撩人为送香。

匆匆分手向天涯，便忆高斋聚首时。绕榻图书春睡醒，一灯风雨夜谈迟。幽州此去三千里，行客当归六月期。窗枕那堪秋思澹，瀹茶细与说相思。

风饱晴川十幅蒲，月明乘兴泛玻璃。舟人生路须加谨，却道今非比旧时。

当年图上看中原，欲渡长淮梦断魂。今日绝淮载诗去，轻舟已自入桃源。

草舍三家市，芦林半里城。滩干去船涩，溪浄露沙明。鸟迹不见过，蚌胎随处生。水心石人立，遥望似相迎。

日长消困共枰棋，适兴何须苦用机。舟窄不妨眠对局，暑轻已觉汗沾衣。身如禅定一榻上，心似游丝千里飞。何似清吟发天籁，精神疏畅肉生肥。

旧国当年阔，暑风今日生。舟回溪几曲，人卧月三更。

博浪沙中击副车，却来跪履受编书。欲从圯上寻黄石，今有何人孺子如。

水落石多舟去迟，乱河西渡读残碑。三亭二闸依然在，那得安流似旧时。

河边不见旧黄楼，绿暗荒城四月秋。风卷黄沙尘拂面，有人尚忆老坡不。

生平不肯见王公，蒙被清吟道自尊。寂寞彭城非昔比，风流何处觅曾孙。

轻舟自挽上危滩，不见黄河古水津。天上三更下弦月，梦中万里异乡魂。苦无浊酒浇劳役，喜有清飙濯暑袢。晓起掀篷明望眼，蹇馿载鹊过前村。

谩著青鞋过小湾，偶然清暑变轻寒。山行却似江南景，更有群鹅浴碧澜。

击筑长歌意始真，斩蛇元是感乡人。大风不起人非昔，台下滔滔泗水春。

吴若未亡齐未寒，辞人微意寓毫端。当时借为胥祠发，似诮诸人讣契丹。

新绿阴阴夏气清，犊车穿入别村行。家山今隔几千里，始听春鶑第一声。

石台突兀镇荒云，废寺凄凉石有文。鲁国遗风无仿佛，矢鱼以后几纷纷。

箕斗澄晖缺月升，茅花夹毂雪中行。晓风凛凛寒城冷，濠里荷钱无数生。

客里休歌行路难，未容归梦绕江南。荆筐蔽弩人媒雉，桃叶悬门女饭蚕。故国山河今尚在，残春道路暑先酣。新诗收拾中州事，归与乡人细细谈。

铁枪战死后梁时，消得金人为葺祠。近岁江头几符节，过来须也读残碑。

过楼懒上最高梯，为爱茶香试上嬉。檐外众山供远碧，却思乡景下楼迟。

卧驾馿车入博州，青山淡淡夕阳愁。翻思故国今何在，枉抱忠肝似马周。

错赋巫山十二峰，西南与北偶名同。便饶真是阳台路，行雨才收梦亦空。

有山无水山枯槁，有水无山水汗漫。此处无山亦无水，风砂卷地鼻生酸。

转漕东南由汴力，此河今日力犹多。隋疲民力亡天下，却为他人浚两河。

驿路车声软，斜晖雨脚收。柳阴家晓鹊，桑椹醉春鸠。

手斧当年自画河，圣人微意不求多。如何王蔡忘前事，可谓贪他却着他。

辘轳无处汲甘泉，恼得相如肺疾生。忆著江南山里路，时时一酌骨毛清。

晓风刮骨似严寒，漠漠吹沙塞鼻关。卧入范阳元不觉，醒来忽见太行山。

处处风吹碧草生，流星时渡绛河明。上车却欲补残睡，无数树阴啼乱鶑。

惊心卵石碍，劈面老沙吹。越见天阔处，不见云尽期。

粉围万雉拱宸居，新邑由来草创初。省署朝衣杂狸鼠，市廛人迹混龙鱼。望时已近行难到，在处皆宽住似疏。草舞南风半黄碧，客窗幽坐恰便书。

不爱一身死，以全千里生。群言更廉洁，此事甚分明。心白天应见，官卑自莫争。于公厚阴德，尚欲子孙荣。

曾将鸿笔冠群英，自是峨眉第一人。执志只期东海死，伤心老作北朝臣。叔孙入汉仪方制，箕子归周范已陈。□□□□□□□，正须自爱不赀身。

墙院人家少市声，高槐古柳绿初新。阴云犹阁西山雨，城郭常吹东海尘。杏颊簪花红照树，虫丝罗巷昼窥人。岐阳石鼓无由见，深锁儒宫碧草春。

辜负昌阳酒一杯，异乡节物苦相催。榴花未见已夏半，梅子空黄无雨来。下士蜀皇不复产，爱君屈子有余哀。江南尽自多鱼米，好趁凉风及早回。

磵边竹树绝幽香，燕坐云根写洞章。马上行人重回首，只知草软卧牛羊。

海风吹上一天秋，独卧扁舟自在流。倾尽酒壶人已醉，却横长笛荻花洲。

名父由来产哲儿，一门忠孝蔼芳菲。自从藩府驰朱毂，久缺庭闱戏彩衣。兵筦少淹当遂相，樊川已得未容归。鲁公居外周公内，清夜相思魂梦飞。

我本郎君属部民，今朝堂上拜灵桩。闲闲而后无名手，寂寂之余有此人。千里家书常训子，一言心事在褆身。仙翁若问吾州政，万碧楼空不染尘。

两边髯鬓雪交明，一笑何期在客京。此会向来随是梦，相逢喜定却还惊。清吟自足配严濑，狂语常忧沈石城。我定先还故山去，先生恰有北燕行。

少年红烛照银卮，颇忆沙河共客衣。今说宣威麟可佩，争如华表鹤来归。秋香歙浦秔先熟，春早祁山笋更肥。茗饮萧斋客见过，旧游谈麈雪霏霏。

衣冠屈辱但长吁，为笑吾徒事业迂。无救于亡焉用相，不知所任正非儒。天初生挚意有谓，人独存箕道未孤。迓续斯文难别诿，愿弘正学福寰区。

谩说江南暑郁蒸，渠知此处烈于焚。团蝇对面如楼子，虿蚤侵肌似锦文。病瘦带围宽一尺，事荒才思退三分。梦魂自有清凉处，还看冰衣水皱裙。

驱驰万里且归休，三十余年只漫游。已死舒何叫不起，霜松雪桂一山秋。

梦亦何曾渡白沟，今朝却作等闲游。横云鹤倦性犹野，嘶雨蝉哀信已秋。此事欲知诗尽有，西园才说肺先浮。归途亦及中秋月，乘兴同登何处楼。

父子双飞对对凫，弦歌声接倚州闾。身同华表归家鹤，寿介庭闱泼瓮蛆。薯𣃁率山寒玉挺，笋披阊水小犀株。羹余亲釜应分饷，为搅饥肠几卷书。

屋头花竹已成林，夺与燕山万里心。帝里虽云多胜宅，何须底事觅清阴。

楚客悲秋已自愁，况于客病事悠悠。金灯对我吟清夜，苔研赚人空白头。犹许存名参释老，那知有道本伊周。风翻木叶露初下，笑指家林归去休。

新凉溯晚风，一笑偶相同。有景如荒野，无云障太空。涓涓渠水绿，树树蓼花红。星会俄已过，风光叹转蓬。

朝来收拾挂风蒲，肯效当年贱丈夫。尚有耕庐寄汾曲，岂无卜肆在成都。荷移凉意归红蓼，竹让秋声与碧梧。寂寞南朝亡国恨，当时为不用真儒。

水畔斜阳万马行，柳边残雨一蝉鸣。催人老去何忙甚，觉我新来太瘦生。不死虽然如管仲，有生终是愧渊明。商飙愈紧归心切，莫把诗书博恶名。

士节陵夷久可怜，谓宜作气一时伸。恰求谔谔廷中辩，亦似厌厌泉下人。身死首阳名不死，家贫陋巷道非贫。世推五运今何运，归去何如老海滨。

三间小屋枕山边，一缕沈烟谢老天。康节虽贫犹自乐，希夷当乱只高眠。道非日用常行外，心在吾身未有前。归去重参教透彻，何须更用羡神仙。

身到嬴秦古塞垣，茫茫禹迹故皆存。近来粤客通南货，旧日燕人祭北门。治极汉唐犹驳杂，功侔禹稷有根源。纪纲法度于何是，归醉床头老瓦盆。

留连荒邸况栖栖，席地跧蹲四体胝。饮量素悭愁对酒，杀机元浅倦招棋。相传帝统须求正，莫使王风久下衰。归去林间洗双眼，暮年要看太平时。

世道茫茫未解忧，新凉行色且归休。四年扰扰春如梦，五袠骎骎老转愁。禹贡九州行半矣，周家十乱有人不。浣纱云冷徽山月，不似林间乐一丘。

商量何必又商量，休笑吾人议论长。事欠剸裁多积压，心犹疑忌少担当。无由把袖舒衷愤，空负悬弧射四方。只恐秋风破茅屋，急归烂赏木犀香。

轻飙鼓入五弦琴，都是重华育物心。唐殿微凉只专向，何如四海共清阴。

龟畴五福属鸿儒，寿骨清强病应无。要识维摩今示病，当知涑水本来癯。心从空想尘无染，念到忘时气自苏。此说虽非儒所道，于中恐亦有工夫。

田里创残疚正深，望医起死息呻吟。神功那用千金药，妙处都由一寸心。剑外空遗乔木望，江东将有憩棠阴。十分存省新甿了，归转洪钧普作霖。

尽日阴云蔽太虚，夜深却见太阴亏。老天故露妖蟆恶，要索卢仝寸铁诗。

世儒多误入旁门，默坐求心谓道尊。知不兼行无实力，体非有用是空言。穷探天命理为主，尽得人彜性自存。寄语寒毡分郑老，待提此话破昏昏。

卷地飞埃逐晓飙，盘旋曲折势飘飖。筵前旧说回风舞，今见娉婷楚女腰。

相见匆匆即告归，江南鱼米尽堪娱。树林浩有秋声老，客路谁怜月影孤。班序自还君富贵，斋居犹着己工夫。他时重会无他说，敢问于仁已近无。

当年北骑压杭城，奋起渡江寻旧盟。本拟郑侨成好去，宁知徐铉播文名。从班真是觉来梦，别驾犹如退步行。上介尚能分阃去，不应班爵独公轻。

异乡成邂逅，却是受恩深。白雪千丝发，青山一掬心。梦残横老泪，悲极辄高吟。此意都相似，锺期合铸金。

门外桑干水，我行君尚留。话长见恨晚，情苦意如秋。此道今垂绝，何人可与谋。临行重分首，吾教尚多忧。

凄凉路入古神州，况复驱车渡白沟。蜀主未能重造汉，商孙不免亦侯周。九重注想闻犹告，五事开陈动冕旒。耿耿胸中有余意，西山老碧不胜秋。

遗爱曾留浙水𣸣，北方正自素相闻。长途赓唱多名笔，旧府宾僚尽富文。往昔知音有吴季，从来难吏是朱云。联镳向阙成严觐，拜得恩言定不群。

当年不得拜前呵，相遇今时可奈何。病骨已愁飞雪早，衰年敢谓见天多。既无上策裨朝论，惟有东还听壤歌。出处从知元有分，忍言兼善脱槃迈。

苍天有意不能违，行迈心摇赋黍离。弼既遭艰寻罢政，质如在位必迟疑。身逢今日多休问，事在当年偶少思。缘是庚申轻放入，力争不似甲辰时。

明伦一疏笔如椽，痛扫凶邪四海传。故使北人骑屋望，时闻南面独班宣。虽言上眷尤浓甚，只著前衔固怆然。旧日恩堂炊已熟，夕阳败柳奈号蝉。

万里舟车要觅诗，衰年忍负始来时。未成班氏两京赋，仅见韩山一片碑。归信正须传雁帛，秋风不为忆莼丝。今朝再渡桑干水，月朗风清谁系思。

遗山诸老号儒宗，窃与余怀正不同。了得高吟犹小技，穷知实理是全功。生民皆本诗书出，宇宙元包性分中。来此无人同我意，拳拳望子革颓风。

又别太行去，征衫浥泪班。仙游在北岳，骚兴满西山。世换碧如古，云收意似闲。

败柳能消药一圆，鹅黄袅袅复春妍。世间真有回阳事，却道枯骸不解仙。

不奈凄风透敝裘，高眠车上被蒙头。自怜病骨生来弱，莫恨客途寒可忧。雅操素持四不出，狂吟且和二宜休。家乡才喜清无暑，露下芙蓉一院秋。

从来四渎各入海，底事黄河今乱淮。新莽智欲出神禹，坐令四渎名实乖。

去时薰入五弦琴，汶上繁阴暑气清。寂寞荒村惊叶落，又驱双毂过龟阴。

猎猎霜飙飐菊枝，盘中粉饵趁时炊。承平节物今犹见，却忆刘郎旧欠诗。

烧灯才了客天涯，秋过重阳未到家。自叹满梳搔白发，不堪好酒对黄花。折腰肯使羞元亮，落帽多应罪孟嘉。寂寞汶阳溪上路，寒风拂柳晚阴斜。

过了潘郎一句诗，涂中风雨尚垂垂。少人耕处地最阔，多日阴时秋更悲。山向近来青淡淡，树因远看黑离离。鲁桥有水租船去，明眼先朝一片碑。

泗水阻小艇，孤汀恰水生。一炊云外熟，双櫂雨中行。衣醭梅天润，蓬疏腊月清。江南稍有侣，鹊报晓来晴。

晓来乘雨过留城，屈指徐州一百程。到得耿山程已半，云收特地放新晴。

顽阴破处见秋空，十幅枯蒲饱晚风。惊得野凫连族起，蓼花两岸献生红。

惊残晓梦语啾啾，频唤移篙看石头。已过徐州元不觉，依前不得上黄楼。

新安江最险，此险越艰难。乱石纷如错，涓流曲若环。危争分寸地，只在折旋间。何似平夷了，轻舟利往还。

荧起长庚落，霁空秋意宽。水光涵月白，霜气挟风寒。舟取北为近，川流泗最安。雁声重嘹唳，莫是夜将阑。

前来不得由捷径，今日才能据要津。水趁晚潮势殊顺，岸陈秋绿迹相亲。因知客路无多日，喜到家时恰小春。晓绝淮流却扶杖，逢人便谓即乡人。

过得淮来便是家，沿流草树尚芳华。幽燕回首黄云外，想见寒风舞雪花。

倦客秋帆归较迟，亦闻采藻鲁侯池。不烦下榻眠高士，宁复登楼卧小儿。病菊耐霜癯似我，寒风吹面鬓如丝。君非能出不能处，心事相同因得知。

南朝旧名族，贵盛数诸王。亡国恨何极，余生计尚长。风流豫章守，人物水曹郎。客里吟尤苦，秋江卧夕阳。

当日凤台下，鹿鸣同着鞭。鱼龙既悬绝，鸡犬竟难仙。危叶愁霜病，寒花纷晚妍。幽窗论旧事，客抱固凄然。

又撑舴艋下邗沟，霁色横空宿雨收。已入伊娄河里去，来朝稳稳饭真州。

败芦衰柳落江隈，才见黄云接亩堆。舟趁澜狂斜入浦，帆因风饱不依桅。青山数阅世兴废，白鸟静窥人去来。地暖江南未吹雪，小春天气正寻梅。

西望武昌东夏口，下窥铁瓮固依然。英雄争战几编史，狂客浮游一叶船。把酒临风怀古处，题诗记我过江年。谩言足迹半天下，未必诗名所在传。

建邺古都会，东南气势雄。宣流分汉使，礼乐有周公。自是通儒术，元非急治功。一江秋色外，九郡月明中。云泽遍田里，声华彻昊穹。藩方小盘薄，廊庙即舂容。力可安燕祚，学能传孔宗。经纶方寸起，勋德古人同。妄息五官寂，灵存万虑空。井寒那起浪，木静不惊风。定者心之主，行兮用以充。苍生望霖雨，宁久蛰泥龙。

栖栖我辈只如斯，壮矣如君百倍宜。若是胸襟合西豹，未应位置下丘迟。波涵雁影日欲落，霜浄蝉枝风乱吹。一路尽皆怀古处，任城多有汉时碑。

寒江如梦夕阳斜，休笑诸贤误晋家。雨打风吹碑已泐，英辞空自雨天华。

文物依然故燕园，扶持云是有师门。□花似醒醉夫梦，頖藻如招骚客魂。门户固缘太丘重，乡人素仰后山尊。曹溪一滴西江涨，欲乞开堂旧偈翻。

心胸欲闳肆，意气要恢张。力可弘吾道，方能大此堂。帘开容燕入，庭阔受花香。于以警为学，非惟志故乡。

笋舆咿轧乱山隈，拥鼻清吟当探梅。我已少知忧责少，人皆喜慰远乡回。树犹绿暗知霜薄，云渐红深欲雪来。自说江南好风景，江南尤更有奇才。

寂寞南园今如此，主人一斥循州死。南园如此未足悲，宗周随歌黍离离。丞相当年坐黄阁，正是北兵渡荆鄂。不知宣阃有何功，却以钧轴逊狡童。丞相身谋固已失，坐此谋失亡人国。梅花岭外羁魂哀，蓟门降王亦再来。南园池馆不似旧，百花憔悴竹树瘦。不堪回首望钱塘，宫阙倾颓禁苑荒。鄙夫奸人如王蔡，又无惠卿才可爱。丞相有见非不长，而乃升之中书堂。我行南园泪雨下，不免寒心怒欲骂。不特要写平泉诗，更复要草连宫辞。呜呼吴丞相，手提双笔岩廊上。艺皇有训垂日星，非读书人毋用相。博饮好色不肖子，可以公台作边赏。履翁之计早出此，老骨不死椒花瘴。西湖一碧无片尘，南园花草千年春。

马上鸡声黄叶村，拥衾人卧闭柴门。征裘尘土休烦洗，留取灯前看涴痕。

缓兀吟鞍去，鞭长袖里垂。烟分村远近，水见地高卑。风紧鸟飞疾，川寒鱼上迟。拥炉坐残雪，久已数归期。

天公有意相归程，晓起千峰照眼明。一白自能遮百丑，只疑风味太清生。

忽忆西窗昼掩扉，却缘残照水边归。杜陵夔府坡南海，都似西窗此夕晖。

六旬余父身长健，九十重亲发不华。高堂无人供滫瀡，如何游子不思家。

淮阴母家田未买，汾曲先庐屋已斜。人生墓宅颇关念，如何游子不思家。

妇挼草汁浴蚕子，婢炙松明治枲麻。东阡西陌要耕麦，如何游子不思家。

儿多废学自浇花，女近事人今抱牙。儿女长成忧失教，如何游子不思家。

荷净轩前水浮鸭，翠眉亭下柳藏鸦。亦要丁宁春照管，如何游子不思家。

