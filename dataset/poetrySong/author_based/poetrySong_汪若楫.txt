白际摩天秀，秋光满蓼汀。山呈金字面，田画井文形。夜出萤相照，更阑鸡可听。杉松柯不改，点染四时青。

草色侵书绿，依山多得阴。月高猿挂树，惊起夜栖禽。

𬬻煨榾柮烟容冷，酒泻茅柴春色轻。夜坐不眠人悄悄，梅梢随月绕窗行。

连连春雨几黄昏，溪岸人家水近门。借问人家水曾落，竹林枝上看风痕。

突兀山边屋数间，每嫌斜照上阑干。当门只得添松盖，未到秋来夜已寒。

万木惊秋各自残，蛩声扶砌诉新寒。西风不是吹黄落，要放青山与客看。

