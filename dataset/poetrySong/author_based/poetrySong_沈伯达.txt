已过长亭一舍宽，送行犹自挽征鞍。我无惠政苏凋瘵，何事邦人泪不干。

暑雨虽不足，凉风还有余。乐此城阴夜，何殊山崦居。月明苍桧立，露下芭蕉舒。试问澄虚阁，今夜复焉如。

作客今年乐有余，邵阳岐路不崎岖。山川好处欹纱帽，桃李香中度笋舆。欲见旧交惊岁月，剩排幽话说艰虞。人间书疏非吾事，一首新诗未可无。

