愁少怜诗酒，闲多忽簿书。登楼当白昼，冯槛看清滁。风急移凉榻，云归想故庐。往来桥上客，谁得见长鱼。

一官安敢问青毡，形影相看祇自怜。黄鹄已登清汉去，白鸥空占浅沙眠。杏花开遍芜城雨，柳色浑铺瓜渚烟。老眼生疏堪自笑，浪惊风物向淮天。

登临兴极未容还，拂拭缁尘扃秀间。万事已甘轩鹤老，一身聊拟碛鸥闲。滩声犹带湘江水，野色遥分建业山。雅志未容归骑促，有情斜日尚苍湾。

倦飞山鸟未能还，心在孤云叠嶂间。大水雄山须远适，好风佳月自幽闲。非关谢傅当年事，何似周郎旧日山。安得此心成独往，白鸥盟约在江湾。

青蒲短短柳斜斜，入眼新愁乱莫遮。雨润固应宜笋蕨，风饕端不贷鶑花。春来止酒常因病，客里逢人祗问家。安得扁舟下荆水，一归老我旧生涯。

