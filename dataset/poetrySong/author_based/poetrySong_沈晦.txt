老鹤下遥天，昂昂在林表。霜毛临野人，逸气秋天杳。矫矫颜始安，不受冠带绕。清真自嵇阮，一醉万事了。读书空谷中，生刍白驹皎。长哦五君咏，极目送飞鸟。

寒流穿清閟，支径入翠微。山深古木合，林静珍禽飞。居人本避世，游客亦忘机。归路晚烟暝，新月照柴扉。

山头白云如擘絮，竹鸡无声鸠唤妇。团团朝日在林梢，寒日梨花谿口路。一峰独秀横溪阴，青林倒影千丈深。上有白龙蛰幽洞，岁旱往往能为霖。如今寂寞空山里，古屋荒坛冷红紫。会看前度种花人，他年来作巢居子。

九月乱山中，崎岖处处同。谿流因雨涨，木叶着霜红。人迹千岩绝，松声万壑空。寻幽自可问，不复欢途穷。

月余树影穿窗入，雨过山泉遶舍鸣。野寺中宵人不睡，蒲团布衲悟无生。

山中寒早野阴薄，惨惨黄昏欲雨时。市远无人与沽酒，地炉松火自烧梨。

天畔群峰一草亭，半溪烟雨花冥冥。老翁投老得此景，日与谿山同醉醒。

此生真与世相忘，投老生涯寄上方。洗足关门枕书睡，连山松桧雨浪浪。

学道空山水月深，丹成初试马蹄金。犹余一勺丹泉水，洗尽人间名利心。

一别台山四十年，石桥风景尚依然。慈颜不见身空老，感恨多如涧底泉。

松岭枫冈势接连，梵宫危傍紫岩前。夜深锺磬敲清月，日暮楼台锁淡烟。大抵登临须有分，不因迁谪到无缘。一程已见佳山水，何惮东川路五千。

为爱溪山着意寻，因行每每便登临。寒窗夜久陪僧话，一阵西风月满林。

五岭炎蒸地，从来着逐臣。

