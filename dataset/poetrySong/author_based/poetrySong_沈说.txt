昨日午时秋，西风夜转头。吹来溪外雨，藏却树间楼。暝带栖鸦色，凉催客燕愁。一樽吟未了，衰鬓早飕飕。

山径少曾平，人烟隔陇青。浅流分石渡，低树碍舆行。税籍全编户，村童半壮丁。我来官此邑，三度究民情。

读罢黄庭一卷经，磬残烟冷夜坛清。月明何处人开户，惊起松梢睡鹤鸣。

桂管三千里，征人一寸心。自从登驿路，几见换乡音。古树春阴薄，寒塘野水深。渴行呼得酒，瓦碗不辞斟。

燕翼初干渌满池，桑阴收尽麦黄时。一年春事又成梦，几日愁怀欲废诗。料理病身尝药遍，揩摩睡眼看书迟。翛然独倚阑干立，花下狸奴卧弄儿。

碎捣霜藤月下砧，清泉泻出簟纹匀。老翁采药归来晚，剪得山南半段云。

茧面新干带露揉，春回斗帐伴吟愁。残年已办蒙头过，风雪从教打戍楼。

一幅新裁碧涧冰，野人留客宿云层。山房恰好松醪熟，夜半无眠话葛藤。

水涨寒沟柳又阴，小窗风度一声禽。若将离绪萦春事，片片飞花是客心。

分司陪宰掾，赐𠡠带朝衔。见说成行李，无因别去帆。秋风石城路，夜月雨花岩。料有惊人句，鸿边寄短函。

心远俗尘隔，楼高野兴多。稻花黄雀雨，山影白鸥波。滩涩推船上，桥危挽客过。日斜栏倚遍，无句奈愁何。

浙江风浪阔，梦不落吟边。书到知何日，君归想隔年。才高朝士重，命拙故人怜。早办山中计，吾今省俗缘。

烟浦残鸦舞夕阳，风枝病叶似初霜。眼中秋色十分浄，沙外寒流一线长。溪女得鱼烹碎白，田家收谷晒新黄。偶寻野趣归来晚，草际萤飞点点光。

岸石湿黏萍，一渠流水清。每来疑雨过，少立见鱼行。树隔炎歊远，桥分午影平。主人契幽事，客到出相迎。

茅屋鸡声勘夜分，杖藜挑月带余醺。不知身在孤峰顶，回首人家尽白云。

去作京华客，离家此月前。问程恰中道，数日近残年。山雨易成雪，村云疑是烟。仆行愁不进，添乞酒浆钱。

春事觉垂垂，春行似后期。草根花片积，人语鸟声随。酒病因过量，棋输为好奇。欲归愁路远，月色若为私。

鶑声未改春，叶底一蝉新。幻境老无梦，醉乡诗有神。整巾因把镜，懒语怕逢人。似此衰迟者，劳君料理频。

古树被青藓，蟠溪作卧龙。穷冬不蔽日，入夏却生风。枝少禽难托，根空蚁聚封。幸为斤斧弃，得老雪霜中。

租得舟如叶，低低半搭篷。仅堪容野客，还喜友渔翁。溯水斜分浪，悬崖逆鬭风。去程应不计，且泊槿花丛。

凉入湘帘影半开，小窗午枕梦初回。萧疏数叶秋菰上，也解声声报雨来。

老瓦盆深漾细萍，雨多流却半瓣青。夜凉偶出庭心看，缺处光涵三两星。

耳根听不歇，滴滴冷于秋。疑是山翁醉，岩前枕瀑流。

白头何计是生涯，日日樽前卧落花。绿满池塘无一梦，夜来风雨过谁家。

我琴未弦时，浑然心与耳。自从识开指，反为琴所使。

清风千古曲，雪涧敲寒玉。谁能继此音，苍梧泣修竹。

儿时摘青梅，叶底寻弹丸。所恨襟袖窄，不惮颊舌穿。我年不自觉，以我齿尚完。尝新试一荐，喉棘眉先攒。岂味不悦口，岂老难强餐。人生煎百忧，算梅未为酸。

雨放凉飚晚复晴，小窗人亦共秋清。月华网在蛛丝上，错认疏帘挂水晶。

密幄香烧锦瑟横，佳人半醉觉寒轻。忽思塞下新番曲，弹作黄芦孤雁声。

冬事侵寻浑未知，隔邻听得理寒衣。惊心步出庭西曲，日影斜斜木叶飞。

晓上冯公岭，艰难见客情。雨和残叶落，身逐乱云行。野店山腰出，秋泉石罅生。若将世途比，此路更为平。

山户少曾扃，居贫易得清。秋衣和月卧，溪茗杂云烹。学字书红叶，看骚些落英。从他头早白，心事本和平。

野舍清溪曲，连茅接树阴。呼童邻错应，贳酒妇同斟。落照收残雨，寒烟出寸岑。江湖成梦事，投老属山林。

闲绕篱头看菊花，深黄浅紫自窠窠。清于檐卜香尤耐，韵比猗兰色更多。九节番疑今日是，一樽未觉晚秋过。从教白发须簪遍，且任当筵作笑歌。

竹色留清睡，薰风昼一帘。懒因人事少，病觉老颜添。开槛临昏镜，齐书补坠签。晚蝉声欲断，新月到虚檐。

晓色阑干外，翛然一欠伸。雨中无过鸟，烟际有行人。树湿清阴重，沙坍潦涨新。凭谁借蓑笠，整钓傍溪邻。

天风吹落日，秋色上遥岑。倦客未投馆，栖鸦已满林。妻孥非远别，岁月易惊心。市酒不成醉，新蛩助我吟。

冻项缩如龟，茅檐讽雪诗。冷于初下日，好是未消时。树重高枝折，窗明晚色迟。忽思溪上路，拟借蹇馿骑。

一径入松林，真岩峭莫寻。山空泉自落，日出地长阴。鹤去仙台浄，丹成古井深。残碑看未了，屋角转幽禽。

慈溪隔楚云，问不接鸿鳞。因送还乡客，重怀佐邑人。海明看出日，山晚倦行春。料得双松下，吟成瘦鹤身。

入门松作径，步步接秋阴。山带孤城起，云归古殿深。隔池闻鹤唳，倚树看僧吟。笑指煎茶处，青烟出竹林。

灯前几寒夜，编得近诗成。对客时评看，归囊喜带行。风高霜鹘健，木落涧秋清。吟到无吟处，萧萧白发生。

山束江流起素湍，羊裘立尽暮云寒。早知钩饵成虚设，多却当时一钓竿。

平湖开霁色，寒碧照空心。小立背桥影，缓行随柳阴。几年劳远梦，到日记曾吟。荷荡成茭地，萧萧秋意深。

弟兄联骑出，秋色赴行装。慈水瓜应熟，孤山桂又香。对床村店寂，起饭晓灯凉。到日分吴越，江流两岸长。

凤衔科诏出祥云，底事儒林有逸民。四海声名难着我，一坡风月正宜人。镜留白发非遮俗，家酿黄柑可接春。只许诗朋自来往，素袍青履华阳巾。

鸡鸣霜叶下，月在纸窗寒。客路千家晓，山居一枕安。秫收催岁酿，韭种接春盘。纵有少年梦，其如心事阑。

落日照江东，思君讯便风。栖迟定何处，约莫过残冬。小隠时曾到，安书久未通。自怜心易老，盘屈似寒松。

樽前逢腊近，行李独西征。事历风霜惯，春回雨露生。一经家自学，千佛世题名。昨夜瞻奎宿，寒芒万丈明。

茅檐夜雪晓开晴，自洗寒衣漉涧清。如此过冬何不可，梅花休笑鬓星星。

岁逢冬欲半，心事更迢迢。细雨寒窗闭，孤灯长夜挑。远书和梦写，新酒带愁浇。明日有幽兴，寻梅到石桥。

一纸辟书驰，华年发轫时。排云何不到，殒露遽如斯。幼子未知父，偏亲反哭儿。有书来谒些，忍泪看埋碑。

樽酒沙头绿涨波，事欢其柰别愁何。去程想憩兰亭竹，到日须看霅浦荷。年少莫嫌官职小，名高却怕荐书多。腊前拟作孤山梦，还许扁舟载雪过。

一别仅三年，相看事宛然。旋添新蒜发，犹耸旧吟肩。红日征途外，黄花喜气边。不须劳寄问，姓字有人传。

迎月步秋溪，芦长与树齐。水光连汉近，夜气压山低。岸隔呼渔渡，林疏见鸟栖。酒微风力劲，归袖冷凄凄。

晚行疏松间，遥见青烟处。群牧下山迟，斜阳半芳树。孤云驾回飚，介水横不渡。倾意望幽人，待月同归步。

幽人逢野客，相约过云庄。去路稻粱熟，入山松柏香。试霜寒尚薄，落叶夜初长。对坐煨茅栗，瓶中取酒尝。

