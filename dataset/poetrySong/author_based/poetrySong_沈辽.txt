错落卧龙雪，近春殊未消。庭前玉札碎，竹里𫓪华飘。阳气在幽壤，轻寒生泬漻。城中清酪熟，歌吹上岧嶤。

贺老湖边春水生，野阳浮动北风轻。天边重鬭歌筦响，鉴里彩舟金翠明。大抵盛时须着意，要知吾辈未忘情。君如彦道能怀帽，便逐轻帆作此行。

闲居喜游览，啸咏待春风。春风来无逆，濳将群卉通。卧龙形胜地，矢{羊高}鉴湖中。府寺压山起，亭台俨穹崇。幽翮弄新俦，夭葩散珍丛。弱柳不胜妍，修烟杳蒙茏。太守乐邦人，纵观迨时丰。天边振箫瑟，缥渺大鳌宫。游人竞行乐，十里画罗红。金绣不夸富，随珠巧玲珑。眄睐鬭舟剧，欢呼金鼓雄。踌躇水中巧，公子射雕弓。神技穷怪变，舞衣事雍容。草树日欣欣，笑语咸嗈嗈。念此骀荡节，众乐兹无穷。吾昔事冶游，浚都盛朋从。迩来翻澹泊，白髪成衰翁。欲进一樽酒，坐来还无悰。追怀少年趣，那知化人功。慷慨芳树下，日斜万人空。喧呼趣归驭，璧月生帘栊。

海上仙山豪，泛泛随狂潮。仙人毒其危，禺强资巨鳌。澒洞绝世纷，于焉乐逍遥。长年誓不死，玉观何岧嶤。麻姑朝按行，洪崖莫相招。宴劳酌琼液，献酬肯相饶。月里振金珮，风前吹玉箫。至真游乐地，世俗风波遥。我本丘壑人，居然厌烦嚣。步此重阁峻，仙意何飘飘。下视照湖春，浩荡生波涛。爱兹为中峙，想可娱洪髙。萧洒紫霞衣，淡泊颜氏瓢。聊乐白驹影，轩裳真{木圈}牢。贺老久不作，吾方饵金膏。轻身化羽翼，把袂穷丹霄。

平昔怀壮观，欲浮沧海游。乖暌未即去，叹恨成淹留。纵步越山顶，危亭停斗牛。顾视东北轩，烟云莽浮浮。气象凌万有，心胆森相投。暂欣区雾明，三江如带流。信哉天地大，荡荡难为侔。迤逦睨山川，微茫使人愁。春晓看晴旭，秋宵悬玉钩。未遂逢海若，空然想蓬丘。老氏患有身，安得六翮修。终期赤松辈，敖荡成蛟虬。

秦王昔东狩，猖狂慕长生。訾黄杳不下，空山独含情。瞻彼万仞势，强兹千载名。居然作南屏，翠影临重城。伊昔贤太守，乐此烟云轻。凭髙结华构，显敞资神明。后来宅此地，决讼休群氓。仰止镇静姿，仁心繇是闳。东州七万井，利病随时平。百姓望太守，云间引双旌。政成宴宾从，笾豆陈前楹。上下此相乐，于焉歌太宁。眄想仲蔚隐，聿怀安石清。荒湛焉用戒，终想愧峥嵘。

金庭昔相会，我髪才胜冠。长啸望海峤，志怀九霄丹。道人方少壮，谈笑升仙坛。一别支一载，流年剧飞翰。韦布早相误，多病甘衰残。道人自怡悦，形神愈坚完。访我吴山阳，相顾生惊叹。使我负愧耻，终身谢仙官。犹欣被暗黮，得与世路寛。若逢羡门老，为余假青鸾。

穷居谢世事，浩荡如孤云。生计委梦幻，焉能履纷纷。上人远来过，髙谈纾所闻。天上曼陀华，吾知悦清芬。至理有神仙，会为贝多文。法力浩无边，谅能抗三军。鼎新布金地，檀施咸䜣䜣。翩然揖归袂，吾固殊其群。浮杯渡天堑，归路稽山垠。昨夜一尺雪，佳气生锄耘。拥毳可待饱，尚应事高薫。后会复何时，相望此江𣸣。吾已与心约，行当宅榆枌。他年白莲会，何惭张隐名。

少年尚渊默，偃仰事诗书。端然忘缊藉，乃欲寻荣途。一辱未知补，三献何其愚。深中雅有趣，宁终浑泥涂。用物必伤已，誓将老江湖。在人既少与，于此固何诛。赏心不期侈，澹泊自有余。傥逢安石辈，知余为善谟。

春风何处来，婉婉不暂停。芳林二三月，赤白鬭敷荣。我念造化始，有谁主其平。天地不相干，世人强经营。阳光肆燠沐，幽禽弄和声。春风迎我笑，宛转入轩楹。虽非少年客，感事岂忘情。拂拭久悬榻，开帘敞髙明。衰病无可乐，聊兹寄平生。彭殇付一梦，吾已能逃名。

婉婉江记室，故庐在西陵。畴昔文雅地，何年钟梵兴。越江下朝海，门前绀波腾。苍茫梦笔事，谁似画桥称。世道久蒙昧，至人绝勾绳。名存谁有实，身往复奚凭。万生着动静，其初匪云应。纷然竞其趣，自知远真乘。上人学智者，髙谈信能承。知以妙为胜，新题敞相仍。色相不足夸，是境方清澄。行期授记诲，为我比然灯。

逍遥卧山馆，久已谢劳生。春和不与较，安得驻君行。昔会殊可乐，今归岂忘情。所乐去如扫，有情纷若萦。引领望河桥，双舟鲜且轻。扬州看红药，雎边弄朱樱。频羡君此游，梦寐过吴城。谁知一感别，聊复乱吾清。

秦人被涂炭，郦生自清狂。暴吏不得加，髙怀信旁洋。山东赤龙长，兴啸取功名。冯轼下全齐，其身先就烹。古人不轻死，何尝贵其生。顾已有所造，二途皆一征。有谁怜是翁，欲以身徇荣。未卒杯酒乐，苍茫祸来婴。所怀奄不救，焉如监门清。乃知谬厝置，视世已皆轻。死者良可叹，世俗方营营。至仁吾所师，但欲穷山耕。

夭艳迎人意欲迷，不言正是怨深时。愁肠百端不堪续，惆怅年年开向谁。

昔吾知养生，始自皇人经。其说乃浩博，隐奥通神灵。锦囊固申行，梦寐嗟沉冥。十年不一开，未甘遂遗形。矫矫髙平生，真诀炳丹青。要妙不在多，一言如发硎。使人久滞念，霍如病已醒。岂徒固衰朽，且将延百龄。我虽欲亟试，未能广娉婷。明年走浚上，要当宅重扃。信如君所说，誓将鄙心铭。为报不易言，髙山柏亭亭。

佛舍静不喧，求心知有趣。谁言幽人迹，寂寥为善住。太师说法地，何为号安素。安得此粗言，令人起惊悟。既不起灭定，宜已堕诸数。不说福德多，冥冥知正度。念复□饶益，能仁起兹护。独示毉王功，岂为有生故。伊音究法乐，清言对芳树。何日敝庐归，过汝穷朝暮。

盛暑剧焚燎，深林称幽栖。衰残不胜事，遂得休天倪。重关人响绝，悯默与时违。慨念百年乐，誓将老锄犁。吾子造府戟，勤拳苦攀跻。迺欲强访我，清言相与稽。君方事轩冕，我乃乐山溪。所向适殊途，安得问𫐄𫐐。要我有所赋，将报锦与绨。病思何足云，有愧测海蠡。

酷暑殊未却，微风初夜清。徘徊中庭步，复赏月华明。物色岂骤变，人情自先惊。长林最萧洒，瑟瑟战秋声。野心独怡怿，念此岁月征。聊持一樽酒，凭几坐南楹。

江海积阴地，浮云朝莫生。秋来不为雨，庭户含孤清。南方八九月，残暑尚未平。大火正西流，迺得逃炎蒸。衰柳弄金飇，幽蝉咽复鸣。渐欣泉石趣，已厌葛衣轻。夙昔抱幽志，何心守硁硁。已能闭诸外，无忧人事萦。

海燕谢故巢，明年复来栖。游人去故里，飘飘困东西。三年岂云远，往往遂乖睽。犹如水中木，那得有定稽。青山为无聊，野水含凄凄。人生百年乐，中复失故蹊。悲歌夜半清，收涙不可啼。深愧社中翁，生死守一谿。无荣安得辱，万事皆可齐。吾性乐幽闲，未遂亲锄犁。为约平生游，终不为世迷。箕颍有夙心，老将守田畦。

畴昔来会稽，浮舟出江堤。苍茫望津道，隐隐辟招提。虚气发峻岭，疑有至人栖。龙象兹拥卫，群木皆萋萋。吾家浮屠老，早岁离烦迷。持律破三业，悟道臻渊倪。法网覆众生，一念绝町畦。戒刀割大荤，水陆无象犀。凡物有极势，固难叙阶梯。兀然被衣裓，谁能判金泥。六时宣法音，万生荷提携。愚人本无识，有识自难稽。如我解所说，安可议东西。稽首送归驭，信美旧山蹊。

万生托钧播，美好皆因人。公能以妙胜，有趣即为真。俨雅翠山耸，参差芳草新。欲知闲客意，亦以胜吾身。

二年客江汉，不知春与秋。东来望吴越，历记昔时游。萧山江水西，万屋白云迷。地势既洒落，家家临水堤。中有一大士，法与天台齐。至行通神明，多果无阶梯。吾昔屡入室，遂能离筌蹄。谁言似金粟，真已谢荆溪。悯悯强冠带，悠悠恨乖暌。仍作赵魏行，何年造幽栖。临风一问讯，深已愧提撕。

沧溟有余力，扬子生狂澜。素秋将西渡，𥩟立成盘桓。吾岂怀土人，苦厌世事艰。自念从此去，何时复丘樊。

春阴薄薄压轻寒，朱槛无聊愁梦残。唯有庭蕉会人意，芳心欲展复微攒。

忆昔红蕉狼籍时，玉人携手泪沾衣。今日芳心为谁展，天边怊怅未成归。

眇眇江湘万里平，夕阳明处楚山横。已知多病催生计，那为青春感客情。牢落不如孤鹤羽，支离何慕古人名。追怀年少区区意，还似西轩一梦惊。

忽忽春已老，强行芳树边。不能惊白髪，何用惜流年。残红不可撷，复畏青条折。荣落终岁事，何心翻惙惙。

陶令在彭泽，放怀天壤间。横江三百里，往往向庐山。多寻简寂醉，时访远公闲。不复顾吏迹，世人指为顽。公子负文华，少年成青纶。风流不屑俗，为邑得星湾。节节香炉峰，据案见苍颜。何劳事舟楫，缓步可跻攀。形骸付物外，勿使人事关。岩壑髙世人，有谁偕往还。新篇定盈轴，佳句不可删。南风傥乘寄，诚足慰衰孱。

庭柳日衰落，已听暮蝉吟。吾州西郭外，谁感故人心。卧病观元化，悠悠信难谌。不为物所迁，固知幽趣深。情来念不浅，道丧理亦沉。相望五千里，江汉水涔涔。神游不可到，短梦安能寻。不如东归翼，华髪满瑶簪。

少年爱绿髪，栉沐对春时。多病久衰瘁，感事还成悲。昔人宁非我，我意顾何知。不须下照水，始识无生岐。

池上独垂钓，日斜含夕阴。游鱼方适意，微我亦无心。投竿乃有获，顾女犹颠掷。脱钩舍之去，我与女偕适。

火行厌袢溽，阴雨重为沴。时序亦已僣，衰羸顿知敝。苍茫洞庭上，五江剧奔逝。民阽为鱼忧，浮桴具生计。吾迺羁旅人，髙轩俯东势。携持顾未免，仁心安所济。冒轶瓜瓠区，平原信容裔。池荷失清赏，流萍荡阶砌。咨嗟竹窗卧，凄风振衣袂。欲谋一觞乐，幸来豁蒙滞。

永念暑雨烦，居然蹈忧沴。宁谓生怨咨，甘为小人敝。阴淫亦何患，临观大川逝。竹屋虽小疏，补苴岂无计。水性本就下，平川衍无势。壅隘何不胜，湫底何由济。河伯逢海若，足使夸洋裔。池鱼肆涵泳，洋洋旁轩砌。流汗一已收，萧骚抚轻袂。安得趣东归，舟航应不滞。

昔爱灊川游，青林覆幽石。道人携手行，萧然名山客。谁知堕世路，譬如羁飞翮。林皋未脱去，纷纷头欲白。轻负皇人经，犹怀稚川策。幸已弃韦带，远谢功名迹。聊希闭关士，正苦身为役。别来二千日，还丹应有获。毋忘绛囊赠，使我升仙籍。将酬金镮脆，青绫三万尺。

在昔齐光禄，招余访仙宫。崇岩九叠峻，行望庵前松。下马过星坛，超然挹孤风。华冠映绀髪，谈笑想鸿蒙。饮之青菁饭，喻以朝元功。顾余方羁束，焉能谢人中。暗黮七八岁，日月何匆匆。吾非久寐客，不烦一言攻。己知弃宠辱，安能为世庸。还丹何时就，白云弄秋空。相望江湖上，杳杳复蒙蒙。

达摩西归不记年，雪山消息更茫然。行人不会真如事，唯爱长芦含暮烟。

沧波眇眇太湖边，引领西风为怅然。已会老师忘世事，阿兰那行即真禅。

古佛不灭法，处处唯青山。如来大道场，多出荆湘间。吾闻夜山胜，欲往倦跻攀。一接老师语，已如陟孱颜。秋风孤猿啸，绝壑古松殷。夜半天乐清，龙象稽首还。为我告卓令，法乐元非艰。欲令沉疴愈，邂逅毉至闲。

秋入孤城万木凋，荒山野水出林梢。澧中夷落无烽火，湖上风云有鬭蛟。经岁杜门人不识，终身谢事世何嘲。故庐寂寂乌峰下，谁为迎霜葺草茅。

屈平已放逐，行吟成九歌。孤心抱幽恨，君王将若何。才调固洒落，胡为情虑多。哀哀抚长铗，轧轧感女萝。彼已不我待，吾将怀彼那。空令汨罗水，予客泣清波。

葱蒨竹林下，秋来多独往。岂无夕禽喧，固胜人语响。欲咏葛天歌，支离难自强。何如默默为，中心亦怠赏。

夭娥属客舞，乐府声寂寥。翘彦列中堂，于以娱终朝。谁言野人乐，孤坐自逍遥。青松有幽操，白石割圭刀。人生若朝露，哀乐迭相招。焉用金玉姿，甘被膏火销。翛然卧林下，不系市与朝。何必薄周孔，使我为由巢。

身世日泯泯，譬彼一毫轻。胡为饿首阳，不必造承明。达人不言命，耻向宠辱惊。不为槛下虎，即作林中麖。悯悯欲夸俗，皎皎还为名。卜筮虽小艺，逸哉严君平。

古人有精思，飘飘出天壤。遗形若屣履，宁复顾烦鞅。髙凤会幽趣，迺贻漂麦让。御寇好游适，初闻内观赏。希夷本人境，奚惮不可往。有说即忘言，指象真为驵。

少小负不羁，长大好丘壑。天事与人为，信哉何寥廓。乃知戛戛行，皆为名所缚。宁为琐琐人，有非利所攫。至行本无为，俗论自美恶。强行或颠沛，终始岂亿度。朱张信吾师，王贡不可作。咄咄辕门驹，毋以吾斟酌。

达人体无为，泛泛若野马。胡为狂夫志，{目咢}然小天下。知足自有余，多谋始恨寡。可否必系己，出处焉用假。大块劳群物，吾生信容冶。死生会如一，髙情迺能舍。

龙尾山盘八十里，龙尾有潭下无底。秋月亭亭潭气黑，其中有石色如墨。山川秀气散不为，风云顽不为砂砾。融结至宝有物主，水上经营无处所，经年始获不敢贾。我昔游江南，有客遗我夸龙子。吾知龙能变化，是或不可制。追琢为巨砚，大笔挥离骚。中圆体天形，外方作地象。精光熠熠角生浪，熟视乃有绀罗文。莹润无与比，玩爱何可论。我今樗散无所事，特赠华阳鸿笔丽藻人。吾闻蜀都多学士，寘诸文府为战具。君如穷经遂绝笔，请典大轴传后嗣。

宫梅扑地白毡班，细柳结烟金缕繁。春华年年来不已，人生七十半衰残。少时豪放犹不敌，何况羁栖落荆蛮。囊中琵琶金凤闲，古曲情深属谁弹。病目蒙蒙对荒山，东风有意为掩关。弃置万事一梦还，江湖水生愁夜寒。

春霖漫不已，杨柳一何衰。江国多晏寒，微晹来亦迟。岂不念向荣，惜逐秋风悲。植物固如此，劳生何可为。谁将区中境，遥与青松期。匆匆从古然，滞念良可遗。

孤猿逸重𪩘，清啸久不闻。中怀为牢落，日跂吴山云。宓子有深致，远将清思分。萧飒野人姿，慰我澧江𣸣。动静得真性，超然离世纷。春华二月来，苑囿争敷芬。谁言关闭趣，聊以乐朝曛。毋怀故山归，吾将汝为群。

少年怅不乐，明日何为哉。扬眉一遐赏，寂寂更伤怀。念昔吾州乐，泛舟湖上来。佳宾适所好，欢计成金罍。妖歌有送响，度曲清且哀。留连夕阳下，夜色起山隈。光明水晶域，素彩中天开。龙香弄微风，四顾绝纤埃。澄波照上下，倒影出瑶台。红烛渐向微，始知夜漏催。美人屡更衣，含笑玉山隤。欢乐殊未央，鼓枻中洲回。人生无忧患，遇乐且衔杯。怅余失交臂，万里来天涯。羁愁那无感，情虑长如灰。神游忽自笑，安知顾形骸。

楚梅半已熟，苦雨含凄怆。不嫌茅屋疏，顿喜方池涨。洞庭纳七泽，万里相摇漾。凝阴有余润，霶霈剧浩荡。古称卑湿地，久痗累丁壮。况我憔悴人，那能保亡恙。莲下双凫嬉，竹里阴泉响。幸无世虑迫，聊且安俯仰。

清晨振衣起，起步芳池侧。徘徊俯丹槛，倒影见欹魄。不识嵇中散，定非风尘格。长怀谢灵运，本自林泉客。吾衰厌世道，不以形为役。顾非冕弁人，冕弁匪所适。

读书北轩下，独玩太古清。稚子请我说，糟粕顾何明。念彼硁硁人，方起浩浩情。遗兹以蹈彼，于理或易平。深愧邹鲁生，章句誓成名。记问数寸间，孰知躬所行。为人鬻所有，利如九河倾。中性或易迁，吾志将难撄。泛然美造化，庶使学躬耕。

澧阳地湫底，夏雨无时休。疏恶三尺城，民阽为鱼忧。竹屋易飘荡，薄哉生生谋。羁人岂但免，饬隶资桴浮。洞庭信巨浸，畜泄浮荆州。无迺中江隘，千里壅其流。永怀吾州乐，宅土何夷犹。海隘不厌多，岁旱亦有收。胡为此契阔，暴下安得瘳。嗟嗟南土人，狐貉守一丘。

少小讽二典，已知崇山遥。朅来澧川溪，迺更识岧嶤。始咏皇国盛，土宇包前朝。荒徼抚民社，置官颁教条。顿惊羁旅迹，舟车任飘飘。中吴五千里，冲涉信已辽。使人重增念，郁结自无聊。何当奋归棹，江汉水迢迢。

乐不在欢合，悲不在生离。感此箫鼓曲，已堪华髪衰。月明大堤路，雨暗浙江西。狼籍一杯酒，凄凉千里期。谁言天涯恨，逸韵起相思。清角竟不返，悒然心不怡。

仁治贵不杀，为吏滋顽蔽。孰谓才不才，跂跂在髙位。诏策暴过恶，行建元侯旆。冗散坐奸赃，还来咨善地。世无三年黜，焉得终身废。遂使贪猾人，昂昂罔知畏。政治明赏罚，于法不假易。吁嗟韩冯翊，胡为子孙戒。

圣人不出世，斯民忧倒县。仁心欲援手，宁以身为先。仲尼贵用我，孟子推诸天。二圣有特立，何尝持后前。后来迺昧已，惘惘为利牵。纷挐窃古语，不顾内所愆。信如一丘貉，孰有然不然。苟伸刀割用，于世已为贤。鼎鼐杂锜釡，谁知重烹煎。然提地史录，不如观长川。

池上少人迹，多霖含微阳。幽禽有清弄，戏翼沙洲旁。顾余不知惧，知是机已忘。

昔从东南来，税驾依金地。迎风步峻阁，始眺澧阳市。苍茫烟雾下，一水萦如袂。夷落杂连峰，精庐遥相峙。宅土信羁客，杜门忽弥岁。风云一萧散，身世两无累。怀归怅有感，史迁念留滞。引脰企昔游，野马埋苍翠。何时篮舆去，复将老师值。请扫岩下石，为述空王偈。

已恨初年不学仙，老来何处更参禅。西风摇落岁事晚，卧对髙岩看落泉。

四十余年随世缘，眼昏头白更茫然。它时一念若不断，来向此山开福田。

世路衮衮何年休，青山白云且淹留。千寻飞雪下岩窦，落日洗耳前溪头。

潭中有龙不可见，但见瀑水从天来。我欲垂钩畏血指，却上北岭听奔雷。

金鹅山势髙崔崔，乘兴已泛沧州回。计较百年能几日，不知此地何时来。

江东江西多旧游，十载重来蓬鬓秋。多愧老师观自在，殷勤渡口送归舟。

不安甽亩强西游，二月春风占渡头。寄语道人莫相笑，归时迎我到瓜洲。

一年为客厌西东，白髪生来百事慵。道路莫惊行李薄，初无盛意学终童。

道旁桃李鬭芳菲，欢意长随断梦归。梦去梦来何可计，春风斜日雁孤飞。

重入都城谁与邻，暂来还去不知春。繁华年少莫相笑，身是无为闲道人。

断知无乐亦无忧，薄有田园沧海头。得意已同毛义去，欣然载酒上东舟。

甬水楼头看尽山，南城寺里扣禅关。老师多事犹相记，千里驰书慰病孱。

幽乐轩前春欲归，红葩绿萼鬭芳菲。一杯新酹邀谁饮，石首鱼鲜赤蟹肥。

道人寄老故山前，雪顶霜眉意嗒然。门外少年方作乐，谁家为汝说因缘。

老去法光不足惊，婴寻世事或能精。眼花头白终无用，卧看纱窗晓日明。

长卿倦游欲东还，幸与诸公俱出关。世事转头都委梦，人生何计得长闲。残花烂漫飘村坞，细雨廉纤隔砀山。谁写熙宁十才子，老夫亦入画图间。

进退不辱古已稀，能如二疏盖有数。中间已辞五鼎食，今年欲洁一身去。引身欲去强辞老，东部聊复颁寛诏。人间万事如一梦，何人颠倒真可笑。红梅夜发新春枝，黄堂晏坐赋思归。已知无心更无碍，青山历历孤云飞。

尔来世事久忘怀，十日长关九日斋。白髪苍颜见无相，不妨应供此间来。

不见康乐初翻经，崇台百尺但有名。当时妙意遥可想，木叶落尽青山横。

已悟无生杜世机，谁能操笔更题诗。平居赤轴粗有适，老去长斋不强持。炯炯色空都可计，纷纷多事岂烦知。有人欲识澄心要，但问君知我为谁。

陶令初寻彭泽来，相如已构临邛台。正当衔杯行乐事，惠我鸿笔何为哉。湖中多鱼近易捕，石上老蕨拳未开。夫子不肯至我室，行驾画舸遥相陪。

昔年曾到洛城中，玉椀金盘深浅红。行上荆溪溪畔寺，愧将白髪对东风。

放舟顾浦望江流，烟雨冥冥小麦秋。长忆故园游观乐，不知此地有潮头。

昆仑山在玉关西，此地还疑暗有嵠。玉石不分殊可惜，背临斜日望虹霓。

老来情绪似秋烟，水畔林间不计年。世事纷纷何可较，城西寺里学参禅。

二十余年谈性空，不知强聒尽无功。愁来白髪如秋草，为置浮生断梦中。

壮志已谢不复寻，无赖老境行见侵。已知筋力不自任，况复华髪如霜林。少年裁诗喜言老，谁知老大都无心。闲学维摩坐禅定，户外唧唧鸣幽禽。

秋潮拍江余欲去，二年穷谷江之下。疾目不瞩西飞鸿，幽怀长寄斜阳树。且余欲行去何之，白云缭绕故山栖。苍颜终不为人役，不妨抱瓮治田畦。

秋来湖亭谁与乐，荷华半摧柳叶落。忆昔榜舟乘夜月，行觞数与君相酢。如今一西复一东，有如萍苴流水中。白头无心治世故，何时胜处重相逢。

龟兹舞，龟兹舞，始自汉时入乐府。世上虽传此乐名，不知此乐犹传否。黄扉朱邸昼无事，美人亲寻教坊谱。衣冠尽得画图看，乐器多因西域取。红绿结裀坐后部，长笛短箫形制古。鸡娄揩鼓旧所识，饶贝流苏分白羽。玉颜二女髙髻花，孔雀罗衫金画缕。红靴玉带踏筵出，初惊翔鸾下玄圃。中有一人奏羯鼓，头如山兮手如雨。其间曲调杂晋楚，歌词至今传晋语。须臾曲罢立前庑，叹息平生未尝睹。清都阆苑昔有梦，寂寞如今在何所。我家家住江海涯，上国乐事殊未知。玉颜邀我索题诗，它时有梦与谁期。

白兔观边仙路长，华林修竹到南庄。比邻鸡犬易过屋，适意琴书动满床。目断鹡鸰分汉节，心随鸿雁极天潢。欲移画舸遥相访，正恐田家五月忙。

远公手札远相招，陶令怀归正郁陶。遥想宴堂长夏静，坐临江水看风涛。

幸有陶公五株柳，不恋河阳千树花。数日东风吹欲尽，小轩寂寂日西斜。

昔人幽操有至乐，吾岂含华企冲漠。已知劳生委梦幻，不问万事纷纷作。四十年来春复秋，但见花开更花落。最爱长夏适我怀，新竹森森初解箨。修林乔木结青荫，下蔽文窗与朱箔。已将形骸付物外，何必髙下穷崖壑。老去诗书强遮眼，尔来悉已悬髙阁。多病不赖世人知，吾亦于人无厚薄。阳狂长鄙向子平，弦歌偶似陶渊明。无事长甘数斗粟，终不苟就五鼎烹。南庄夫子谢声名，夸我田家蚕且耕。谁知此意正相合，寂寥应笑鲁诸生。

我生无庸如断络，已分老死填沟壑。不能掉舌强附会，何暇论经更穿凿。莱芜甑敝欲生尘，玉川婢粗常赤脚。世间要涂不易骤，身外名缰谁可缚。本无道义轻王公，亦不悲伤念流落。水乡夏半不厌热，绕舍新篁尚含箨。讼庭钩距非吾事，吏案烦苛都可却。农民渐使安甽亩，和气终须蠲疹瘼。子羽不肯过我室，悬榻何妨卧西阁。年来多病亦废饮，墙下度泥委杯酌。旧学迂疏不适时，譬如石田何可获。欲捕大鹏逐岭峤，终不劳心事弋缴。行当归扫乌峰下，试炼金鼎长生药。

道人升天久不回，至今洞门向北开。当时仙仗人不识，白云缭绕山间来。闯然初望烧香台，百步九折多苍苔。仙官委蛇剑佩肃，霓旌羽盖光漼漼。鹤驭欲下风作媒，雪猿白凤势欲颓。嵌岩石乳谁敢饮，洞下风水声如雷。龙车遥遥断消息，数百年来化为石。六朝人物丘墓坏，白骨尽为泥土蚀。吾昔已炼九华丹，欣寻二洞穷幽寂。稚川方求句漏令，长史亦赖旌阳力。手种青精期可择，未能脱去空羁靮。篮舆往来不惮勤，搔首山前髪斑白。

年来病倦厌寻山，且寄青泠白水间。最爱杨师旧茅舍，频来借榻伴髙闲。

谁识此间非洞天，白云轮囷石斓斑。松篁蔽空世务隔，日月不动仙家闲。金堂玉室不可测，霓旌羽盖终当还。蛟龙沉渊马空住，会与杨许来追攀。

春风迎我到荆谿，行看秋成忆故畦。乘兴去来何可恨，为君引领隔湖西。

浙西夫子蚤相陪，解印新从海上来。借得谿边五亩宅，与君共酌任公台。

江南山川若奔鹿，下照江流翠相瞩。朝望长干暮石牌，山头年年春草绿。我昔长爱江南游，当时少年今白头。人生匆匆寄幻事，六朝得丧惟荒丘。阳羡本自江南州，水边孤烟千古愁。沙禽关关夜相呼，稻粱自足知何求。我生已如不繋舟，投老为谁计沉浮。腰间墨绶亦偶尔，此地欣与心相投。行归三吴卜幽隐，不复更到枚回洲。渔父丈人莫相笑，解带于此聊迟留。

王昭君，汉宫女。汉宫女，嫁配虏。生如桃李花，皖皖托朝露。春风一摧折，零落在泥土。君王委心事匈奴，不知匈奴在何处。黄门扶我上车去，遥望汉宫隔烟雾。十年帘下学画眉，不知还为蛾眉误。当时恩怨或易忘，今日悲愁那可诉。梦中往往作歌舞，满目异类谁与语。但见惊风吹尘沙，岂识春还复秋暮。山林强鬼向夜哭，夜夜毡车宿荒戍。胡人从来不照镜，但见白髪垂霜缕。念知此意终不传，独自援琴弹作谱。弹作谱，寄与汉宫人，一曲未终泪如雨。

都下相逢意气欢，翩翩清兴到江干。壮心已谢驰千里，薄禄犹惭系一官。闲比水云随所适，朽如沟木不胜蟠。欣然于此重相会，一读新篇九起叹。

木叶飘萧已半殷，试临髙处望君山。野田缭绕来时路，画舸逍遥数日闲。坐想故人应见忆，如今秃髪不胜斑。两州相望无千里，莫惜新篇断往还。

不尽华髪养，奄闻朝露伤。人虽恨长夜，生已在西方。灵輤过空坂，罗𦈡空北堂。欲知箫史处，松柏正凌霜。

忆昔祖姑前，曾观八法妍。常嗟道韫在，终愧右军传。幻化已委世，清明当作仙。松门一长恸，丹旐上新阡。

海天寥寥禾黍秋，人籁已息烟雾收。数声鹤唳草堂静，何苦更向咸阳游。

常爱金泉谢自然，题诗多在蘂珠篇。玄洲灵草自有种，西郭故人还作仙。飞驭飘摇谁可想，断云流散世空怜。锦江何处无由到，乞与齐谐异日传。

朝来灵雨下岩阿，秋气欢声到处多。顿起西畴千顷稻，斩新南浦万重波。乍欣胜意闲寻赏，晚得髙吟更作魔。憔瘁病夫毛骨爽，匡床坐听四明歌。

一身已与世相违，宁假虚名竹帛垂。老去读书聊自遣，病多饮药倚支持。长因斜日增离恨，却有秋风慰所思。屡辱髙吟不即报，使来多值欲眠时。

世事咄咄非余知，常爱天籁林中吹。子云老来亦嗜酒，秦女屡典钗头螭。不忮不求自得趣，不知梅萼生南枝。昨日偶寻北山去，清旷正直穷冬时。道人相恼更题诗，信道匡鼎解人颐。

泉声泠泠山间落，山下有田朝夕作。东泾西渎久已涸，夜来暴雨溪声恶。我欲浮舟到西郭，山前滩濑石凿凿。坐看横流出林薄，欲行未行翻不乐。朝市权利方相搏，民声愁叹入沟壑。不如曲几安寂寞，我享赵子清都乐。

少年好书老弥笃，牙籖锦囊数百轴。江左墨妙世不瞩，有唐诸公粗可录。诸公草法无可称，中叶始有张颠名。张颠下笔有神会，其妙不似点画成。后来沙门有藏真，措意潇洒尤更精。当时二子最名盛，至今学者皆伏膺。本朝苏公名弟兄，汝南蒲阳亦有声。比来诸公已老死，其余卑俗类可憎。我昔乘兴游都城，列子示我新素屏。始知无择得此道，长沙道人今复生。归来穷巷掩柴荆，惠然相访得忘形。赠我数行岂无意，势如九河注沧溟。中间龙蜃降没升，欢伏不暇独可惊。自欲何能谢言情，欲赠金玉还愧轻。殷勤之揖喜不胜，使我驱雾老眼明。

我昔乘兴游荆溪，数访道人谿水西。道人飘然舍我去，有如白云谢污泥。我来云间亦未久，惠然相顾携枯藜。时人莫将老相识，解空第一须菩提。

秋来当砌看金钱，不为流年怅白颠。已向沧洲逢九日，更欣髙士贶新篇。牛山谁见沾衣客，篱下空怀采菊贤。遥望白衣犹未至，不妨细雨竹窗前。

池南柳色未全黄，池北萱芽尚带霜。老去寻春不嫌早，春深留与少年郎。

水南残钟水北清，浮云断处玉钩明。持杯欲饮还看帽，十里春江如镜平。

寒烟寂寂鏁清谿，圆月亭亭上曲堤。小杜风情遥可想，闲调丝竹舞金泥。

林平胜处向东纡，水转山回画不如。或息或劳都可乐，白云深处五浮图。

河边柳眼澹烟浮，腊破春归一岁休。不复平时羁旅恨，离明还泊北城头。

东斋清旷西斋静，上下往来唯一径。幸有方床不得眠，行休已有陶潜兴。

野田茫茫秋水清，生尽蒲蔍无人耕。不知三吴地力壮，老鹤空向烟中鸣。

朝日欲出已复西，人间兴废那可知。昆山陵谷久已变，水旁唯有将军碑。

南方气候多不叙，茫茫万生亦殊趣。人性虽或异所宜，莫不知爱肤与肌。时方盛夏困多旱，髙堂方喜遂我私。有虫名为物甚小，朴朴无状安能为。诸公所赋虽甚美，盛道嘴吻良见欺。虎豹齿牙利如兵，我尚不畏矧此微，微物曾不如蚊虻。天生有命各有情，何用讥侮起纷争。我心坦然如日月，我若呶呶我当罚。

行年四十髪已斑，似梦非梦寄人间。数日秋风稍强健，闲寻戒律过南山。

酷暑隆隆不可活，闻有玉鳞纤手割。不得相从饱便腹，空听髙吟何洒落。

越人远寄桂花浆，敝屋欣闻破鼻香。遽遣小奴分送客，夜来已败不堪尝。

忆昔衔杯折梅处，孤山寺前千丈塘。横遮青林鬭残雪，暗入红袖留清香。往游都城虽屡赏，纵有素艳终殊芳。莫辞遶林行百匝，更嚼嫩蕊薰愁肠。

十月北风流舶回，官曹无事人吏稀。欲沽斗酒自为乐，囊无一钱还典衣。平生懒性不预事，终老闲暇谁谓非。筋骨衰残苦畏冷，更移方榻对斜晖。

故国重寻梅柳春，自怜头上二毛新。已知悯默安无位，宁免低昂为有身。前日少年都自梦，比来贱仕始忧贫。多惭幕府文章客，都为风光作主人。

清江濯濯生菰蒲，一双白鹭雪不如。轻烟细雨不肯去，潮来正有浮阳鱼。

公子好乐惟好琴，初传一曲费千金。其声微妙出世外，若听无闻古与今。乌孙琵琶止四弦，濮上箜篌人不传。西湖圆月笼修烟，一杯绿酒为陶然。

昔日道师开法筵，老人化龙去山前。至今胜迹冠西境，髙第相传为敬田。平生自得物外趣，尔来更薄区中缘。终随老师学善住，行种芝草休天年。

五峰相望势如掌，中有绀园閟龙象。坦爱曲道两盘回，不知身出浮云上。浮云悠悠覆朝市，朝市小人鼎中沸。暂来欣得避世愁，奈我未老先白头。

胡人泛舶万里来，头上{叠毛}市纒作堆。建武賮琛终罢献，元和亭榭不求材。君王方讲羽干舞，太守何妨乐圣杯。筦库贱生固多幸，天边长见利篷开。

始余倦游念还家，一身泛然寄天涯。头上白髪日益加，朱颜不驻炉中砂。飘飘逸气凌紫霞，犹著黄绶趋泥沙。烈日漫凭乌帽遮，穷巷归来夕烟斜。闭门正欲谢喧哗，何惮屋室多庳窊。杨柳欲落鸣饥鸦，八月秋风想乘槎。市中有金谁攫挐，自欲归耕老菑畬。嗜好已背梨与樝，那复开口增詉詉。眼昏白昼生黑花，老悲独向儿女夸。枯辙不能活鲿𫚌，骐骥垂耳伏盐车。一官欣得饱鱼虾，顿首致谒辞当衙。愚拙不遇何复嗟，川陆旧游殊不遐。才渡扬子已闻蛙，吴女蓬鬓多髦髿。西湖信美谢若耶，松竹夹道繁根芽。势利屈曲如盘蜗，卫青变化乃龙蛇。深闺召客舞双髽，抚手相劝竞呀呀。西崦老师自煮茶，太守陈乐奏渝巴。湖水洗面去尘痂，故山白浪留文沙。田里小儿放猪猳，为乐往往鸣箫笳。亦有狐兔堪施罝，令人指手徒为挪。贱职驰使告及瓜，聿来甬东绝纷华。箝口不复露颊牙，联曹相系琼与葭。上官庇覆不汝瑕，优游重见林中葩。四时风露换物华，新诗迭致思无邪。吾子俊拔诚可嘉，岂独鄙言数矜夸。髙吟大字耀纸麻，时虽未亨道不污。屡出珠玉能愧奢，麻姑手爪幸见爬。长篇垂况理不差，正如矛戟相鏖叉。

山川旱气赤如虹，大海半涸惊鱼龙。行人渴死道不通，时见飞鸢坠长空。日轮轧轧未背昃，独坐髙堂酌琼液。下视万屋生白烟，不复平日瞻青山。闭目欲想瑶池濒，欲往万里增黄尘。长忆仙人李太白，若乘鲸鱼应腐鳞。晚餐一盘荐黑黍，出铛已败色如土。忽得诸篇排硬言，伏读未终汗如雨。

雨露萧条岁景催，庭前黄菊未全开。扬雄嗜酒宁为乐，杜甫愁吟亦薄材。故国欲归行解绶，沧洲无路可浮杯。新亭秋兴君知否，潮信方随月色回。

早游诸方见佛祖，若能开口便相许。长爱当时王老师，不开粗言反细语。大道逍遥本不遐，青天万里孤鸿举。比来多病卧环堵，低头不茹亦不吐。上座何为相示来，龙驹岂烦伯乐顾。更须归去造丈室，擎拳便是诸魔路。

森森古木荫方池，池上秋来一夕知。坠叶沉波青彻底，倚栏无事看鱼嬉。

平生未省人间乐，老去惟求世外闲。它日终当断家事，篮舆蓬舸访名山。

乐府古有行路难，但悲白髪怜朱颜。时命多向贤才悭，诘屈不平万世间。壮心欲驰步辄跚，试出锋颖官已瘝。中心忽忽惓且烦，不如归去江海闲。要悬大刀数抚镮，何陋九夷与八蛮。自顾鄙性疏且顽，谁能随时事黠奸。从来多病筋力孱，正当落魄卧深山。敝庐数椽粗可跧，安居里巷锁重关。终日无人践茅菅，冠带不修衣袂黫。髙歌一曲舞云鬟，比邻有酒时见颁。春风秋月与我闲，夜静佩玉鸣珊珊。髙人逸士或往还，蓬舟自访来前湾。行歌红药与香兰，已憎俗物近尘寰。一身萧然念早鳏，髭须憔悴半已斑。谁能更问秃与鬝，旦听溪水声潺潺。强来为吏腰少弯，幸读君诗锦绣篇。相望郁郁何可删，君岂久居五两纶。

杜鹃花发春山明，杜鹃鸟啼行人惊。世上有谁能忘情，一身离家作远行。为名受辱为法撄，为利被夺为官争。忧愁嗟蹙向谁说，那忽听此断肠声。吾家家住在泉亭，烟水相望数月程。呼儿酤酒多酌客，聊用相慰如平生。

苦寒冽冽日夜增，朔风轩轩势相凌。遥山顽碧空崚嶒，髙堂闲坐拥敝缯。欲釂一杯意已仍，浩歌黄竹但伏膺。愁云漫漫方四腾，海气上薄初不胜。雪霰杂下风作棱，渐著弱柳头鬅鬙。半积轩砌发幽层，枯树兀兀愁饥鹰。纷然不已失沟塍，一饮一斗心易矜。试步薄冰犹战兢，圆圭方璧降复登。忆昔前年正严凝，摄事大蜡清晨兴。平生看雪实未曾，健仆骏马半醉乘。或前或后望交朋，不辨明河与玉渑。烈火万炬气不蒸，被面惟有冻与冰。归来心目如水澄，喜看道旁刳作灯。丰年为瑞古有称，冻死何暇谈邹滕。欲邀君饮恨不能，相酬莫问准与绳。

轻烟微雨满金塘，天气清明看下秧。筋骨已衰难自力，田家次第赐壶浆。

至和天仙临御久，能通祖印空诸友。化成殿上召禅师，亲宣玉偈传金口。鄮山山上建华阁，宸翰光芒灿星斗。江湖小臣稽首观，永为兹山传不朽。

野性孱疏寄浩然，不邀虚誉借人延。贱官牵率终非意，故国归休粗有田。平昔是非犹可计，后来去就孰为贤。西轩一梦无余事，不似南柯与世传。

海舶不来官事闲，朝云夕雨看西山。强从委吏心虽易，欲避宵人势亦难。卧探古书聊自适，醉攀庭柯幸怡颜。因寻旧友清欢意，犹有榴裙数处斑。

岁寒倚遍甬东楼，喜上江边一叶舟。流转生涯常壁立，飘萧官况信云浮。欲逢故旧开青眼，先得诗章说白头。纵有一樽聊可饮，正当相对论穷愁。

青嶂叠叠西南驰，上下佛宫筋力疲。一樽欲与鲁山醉，怅望车马来何迟。

老师有意出人间，便学垂云也未闲。带雨有时归北岭，随风依旧过南山。

长夏苦袢暑，何适可开眼。为约山间行，远访金仙馆。时当岁旱凶，人迹尚犹罕。况复有游客，来结青云伴。古松临水濒，我意秋可款。怅羡彼中人，一去不复返。髙深步𪩘崿，我道方坦坦。山僧多故人，不复怪敖诞。延我火齐柈，酌我流霞盏。少小不预事，老大更慵懒。岩花为谁撷，藕丝闷独绾。尔来复多雨，昨夜重湖满。欲榜一舟归，舟敝不可拣。世事久忘怀，吾言固无间。无乐亦无忧，亮非斗筲算。

斋阁夜不寐，耿耿对华烛。眼病懒读书，投老亦忘欲。华宠非我愿，终不蹈迫辱。五亩穷巷居，薄有数斗粟。归来解衣袂，何为愧仰屋。天晴步明月，雨暗一棋局。四夷正耀兵，百姓食不足。为谢支离疏，吾方外羁束。

少年喜读书，偃仰在方床。不知昼日劳，常爱秋夜长。炯炯户牖明，翳翳灯烛光。我乐自有趣，骅骝步康庄。道学贵深思，千古浩无方。投机践圣域，所戒怠且狂。常鄙小人儒，不能志轩昂。蹈袭已陈语，何为浪皇皇。尔来四十岁，鬓髪已如霜。回首念畴昔，此意殊未忘。曲屏倚方枕，可以寄彷徉。诲言示稚子，朝夕当此强。

斋居病纡郁，况复当梅霖。凿开小窗明，坐对佳树阴。翠微映书帙，凉气生衣襟。岂惟豁心目，聊可发幽吟。

畴昔学轻举，衰龄恨未逢。殷勤寻福地，邂逅听山钟。陵阜规模古，烟霞气象浓。滆湖开左派，勾曲耸西峰。宫殿瞻黄皓，风期想赤松。区中诚久厌，物外或能容。落日窥三岛，阴云隔九重。蛟渊无往害，兔井识遗踪。遐企旌阳隐，旁邻函里封。翘心冥有感，稽首敢忘恭。幽士期相访，扁舟志未从。拳拳望仙境，尼父叹犹龙。

佛舍有珍羽，垂颔袐文绶。对客辄复吐，粲粲如𫄨绣。其吐岂适然，乃在喜惧间。已吐亦复收，仓卒一瞬还。绿玉耸角毛，褐羽殊斓斑。方其振舞时，意气艶且闲。吾欲语阿师，不如放深山。稻粱使自得，不复劳深关。

畴昔欲求法，初参沩印禅。已知物外趣，顿谢区中缘。不学兰那行，终归兜率天。即心如有证，何暇问方圆。

老师善言法，何者名为禅。不复著言句，应当离事缘。挹水何有用，攀云谁望天。欲知证心要，为我示偏圆。

耆窟清谈妙，少林方坐禅。于世诚大事，投机非小缘。休公祗弹指，□老呼苍天。子能分半座，为画相光圆。

卧病甬东久，偶寻吴会游。不知陶令意，乃与身为雠。恤隐岂不美，更恐增人愁。黾勉有余暇，强来访林丘。此地多山石，鸟道与云浮。松筠郁回合，四顾皆良畴。仆本山野人，聊此谢羁愁。从容日已夕，归意良悠悠。

古寺寄林丘，清泉髙下流。山僧空自老，岩石不知秋。龙去潭水白，猿吟枫树幽。轩前一楸局，谁与汝忘忧。

心在白云居，逍遥谁复如。从来机事少，终与俗情疏。师已脱敝屣，吾方还故庐。他年若相见，应更老渠渠。

鸷鸟宁有种，诗书多不传。岂期猛厉气，专美鹰与鹯。有客画鸦鹘，古纸含秋烟。羽毛被玄甲，爪角森戈鋋。想见太公望，桓桓统中权。何如鄞中尉，侧目谁敢前。吾方病拘郁，逍遥溪水边。赏此神骏物，霜风相孤骞。从公乞妙墨，小斋伴衰孱。何以报雅况，作诗致拳拳。

病夫倦拘郁，遐赏寄重阁。大火欲西流，髙林已摇落。海旁土气浅，风雨易回薄。数日多狂飇，余暑亦濳却。千山在天际，清气遥可托。平生乐烟霞，幽步谁与约。缅怀机云辈，襟灵信夷廓。草草蹈危机，千载尚可啄。吾知非世用，白首甘寂寞。摄令亦偶然，何能求民瘼。勾钉尽诛敛，下笔良多怍。不如陈太丘，行归老丘壑。

蜡屐去阳羡，乘桴望云间。腰垂陶令印，意在庄生环。斯民久困敝，何用惠孤瘝。于心傥有愧，拂衣归故山。

京口杨夫子，知名三十秋。青衫尚为邑，相见松江头。倾盖曾未久，欢若平生游。适当及瓜代，浩然治西舟。荐章满公车，行想拜恩休。万里起跬步，青云眇难俦。余方归东路，于此怅夷犹。行觞莫辞醉，分袂云间楼。

海角厌多雨，乍晴山更嘉。梅林半黄熟，柳带剩夭斜。忽忽久不怿，悠悠谁可涯。世如有夫子，终不叹匏瓜。

久厌朝市冗，粗能忘盖纒。头依梵呗地，行结西方缘。山前种香稻，山下流清泉。此地既岑寂，此心良泰然。法师清净观，招我修初禅。斯言倘不践，何路休余年。

志士有不遇，繇来多感伤。末途长悯默，往事委冥茫。偃蹇乾坤外，推移日月长。初心寄林壑，何事袭轩裳。才地惭前辈，文华笑老苍。讨论聊自适，仕进亦惟惶。直欲驰千里，宁谁出一乡。典谟窥禹契，教化识轩唐。不信时难驾，焉知命弗将。士虽殊用舍，吾岂托炎凉。宝剑埋霜镝，明珠称夜光。三公犹可去，一命孰难忘。壮节深无累，髙歌咏更锵。振衣辞旦望，逸迹寄朱张。管库心何愧，江湖幸退藏。朝辞汴师日，夜渡浙河霜。故国寻仙路，当年结客场。二毛虽老丑，一醉迺寻常。花圃风生席，云斋月满床。清歌怜落落，髙论接琅琅。谁谓羁游地，还陪君子觞。众推朋好厚，不间弟兄行。斟酌南堂夜，逍遥甬水阳。长篇荷髙意，他日结离肠。

郁郁庭下柏，何年移此栽。虽然失地性，本自凌云材。不复鸾凤集，空余鸟雀来。谁为许长史，拔宅去尘埃。

古人爱修竹，潇洒临幽轩。劲节有髙致，清声无俗喧。春日鬭鏁碎，秋风撼琅玕。谁知渭川富，千亩可悬冠。

阴阴三四木，官舍悄无邻。何处黄鹂啭，来惊白髪新。浪随殊俗过，可负旧山春。自笑亲香火，看经作钝人。

我舟莫行疾，我家日已远。行迟终不到，不到何由返。吴楚千万里，江山道回转。白头多伤感，方寸不胜乱。

昔我离家时，月生正如钩。行行载见月，已在天南头。我身岂当然，吏议不可酬。下手亦何愧，摇尾终无求。默默就孤征，凄凄怀百忧。吴山望不尽，已泛楚江流。木落知岁寒，客子多悲愁。一恸一斗血，安能望松楸。

洞中石乳色如霜，欲煮刀圭未得方。叹息此生来已晚，更将残命笑嵇康。

山后山前到已频，更寻残雪过西津。愚溪愁客今何在，应有猿猱解笑人。

病骨愔愔百不如，不应投老更看书。古今得丧今方辨，且向斜阳弄蠧鱼。

愚溪水中多圆石，水边竹树山如壁。夫子幽栖十二年，至今使人长叹息。

白云非我役，出没在山间。我亦何所事，篮舆自往还。不知乐与否，聊尔寄衰孱。早恨冠冕误，空令鬓毛斑。

我昧明哲戒，置身在天涯。悯悯常畏人，岂异池中蛙。吴山千万里，梦寐不到家。永怀故山乐，轻舟棹烟霞。

屈平作天问，委骳穷不悔。寥寥千载还，柳子强复对。二子诚多材，无乃振憔悴。区区亦何为，吾方游物外。

巨蛇老且蜕，不如蝉脱飞。茫然寄坱圠，生死亦一归。达人观元化，其言玄且微。生死有不类，于是知者稀。秋池夜观月，方与水相辉。聊尔乘物化，指象终为非。

汝勿轻王侯，王侯非汝曹。地势有轻重，太山与鸿毛。鼓腹一欢笑，不知钟鼓豪。我乐彼不预，山林且陶陶。

访我维摩室，不值香积飰。开囊出黄粟，为汝林中爨。软语少稽留，青蔬亦易办。勿言方外趣，我汝真如幻。

谁道渊明不善饮，亦知太白爱题诗。浪醉浪吟成底事，不如髙卧过当时。

夷山邈无际，落日多青烟。渺渺寄愁恨，吾知从古然。逝者既已矣，后来谁可言。达生亦有意，吾归将灌园。

晋室昔中圯，正人多戮死。加害宁无辞，惟其不徇己。朝室有难置，山林或能已。谁云清议在，美玉不全毁。旷达余所嘉，数欲玩遗史。抚卷辄增感，终夕那复理。

东岭寄吾庐，西崦多屐齿。何为不惮陟，下视湘川水。此水不涌激，朝暮流未已。烟云媚幽趣，落日更清泚。徙倚有髙木，独往每自喜。山猿助我啸，幽鸟司我跂。山僧忽吾怪，使汝识善逝。

黄叶渡头春水生，江中水车上下鸣。谁道田间得机事，不如抱瓮可忘情。

匡床我示维摩疾，持钵师来舍卫城。与汝欲分香积饭，不妨作戏说浮生。

壁下茶铛久不黔，更无白眼与人嫌。春来老困还多睡，时有狂风入破帘。

寂寂山间谁与言，闷搔短髪向香烟。死灰朽木君知否，不似胡人面壁禅。

岛夷三月不知春，唯有杨花似故人。老大相逢何可语，满头白髪不胜嚬。

夷人事神正自醵，山头水边与神乐。大巫庞衣手摇铎，群儿伐鼓更鸣角。青山历历神欲归，湘水漓漓日脚西。小大酣歌向山栖，神羮满盎均汝厘。

山上桃花红欲烧，山间病老苦无聊。古人有时亦好饮，已醉复醒真似劳。谁能忘情学枯木，不如隐几看猿猱。攀援上下岂无意，新林落日风{风噪}{风噪}。

山僧种李华，华白谁肯折。春风欲去时，庭前纷如雪。绿叶始有芽，繁香且未歇。郁陶何可道，空庭步明月。

日落沙头山已昏，饥乌投暝下前村。谁云野客无多事，步出林间自掩门。

黄鹂何处来，啼我夷即下。绿叶掩穷陬，春容已衰谢。百年如转毂，悲欢正相驾。感事一伤怀，吾年四十化。

春林日已繁，隔我遥山青。下帘成幽卧，野鸟鸣嘤嘤。鸟鸣有时息，春林亦衰寂。生物自环转，何心翻戚戚。

法华寺上散郎亭，老树苍崕如有情。欢戚已随时事去，代间秪有古人名。

山禽哺雏半欲抟，坐想葛帔临风湍。数日阴霖复未畅，不知更作枣花寒。

读书十车老已忘，人生得意须少壮。白髪渐多筋力衰，谁为流年更惆怅。自寄蛮夷朋旧稀，更将黄卷卧斜晖。古来枉直何足道，昨日皦皦今还非。

前日岩间欲结庐，下眺江水百步余。春水溅溅出乳窦，青山白石半洿涂。不到津头已三月，谁知江水涨天墟。遥望横流不敢济，岩口已有人罾鱼。

潇水悠悠天际来，夹江古木抱山回。栅中人物不满把，日晏市散多苍苔。九疑巉天古云埋，遥想帝子龙车回。心衰目极何可望，九歌寂寂令人哀。

前日使君佩铜鱼，雅望已合升华涂。一遭黯黮诚非辜，人为叹愤我若无。夷州已非人所居，况复筦库治赢余。幸及瓜时笑还都，襟怀落落真丈夫。

从来多事笑归宗，我已无心岂有通。达士犹能知梦梦，世人何用更空空。江头冷落三秋月，山半支离一病翁。不到古今能与否，林间拭目看来鸿。

泛泛潇江水，天生西北流。苍烟开蛋市，晓日下蒲洲。清旷适幽步，方洋如昔游。何为沙上鸟，相避小山头。

山田遶山脚，江水何可作。车轮十丈围，飞湍半天落。雁翅插修筦，随流得深酌。升降岂无势，长江怒相薄。有如万夫力，讙呼倾众壑。曾不舍昼夜，美源终未涸。人间有机事，由来生巧恶。善彼汉阴老，忘怀抱纯朴。

当年不佩封侯印，后世谁寻堕泪碑。定远将军岂夸勇，关南常侍最能诗。故人不解传遗事，五岭犹能识信旗。墓下寂寥无鼓角，秋风独向白杨悲。

平生气业许谁知，官制应崇九尺碑。已为朝廷恢远略，不应江汉独无诗。交牙石锁先偏阵，野烧光开后队旗。老妇尫残谁主奠，从来伯道使人悲。

同预杨公国士知，延陵应得我题碑。人间已悟黄粱梦，泉下谁寻古剑诗。邕管已闻图像祭，广源无复纳降旗。水禽山鸟无人意，独解飞鸣不解悲。

苍头已作归来曲，不信全生庾氏碑。疑有史官争立传，终无嗣子与闻诗。后房已闭千金妓，私庙空收五采旗。闻说诏书优赠典，孤魂应结九泉悲。

夷天九月尾，秋气殊未肃。病士蒙葛衣，正如庭下菊。忆昔移菊初，夏暑方烦溽。瘴山旱无雨，憔悴兹不足。安得望茅茨，窃自譬松竹。神仙久视药，孤根寄穷谷。

余读子厚书，始闻钴鉧潭。榜舟西江下，振步愚溪南。髙下凌山阿，松篁蔽秋岚。土人识其地，古木森楩楠。水深日波澜，此理亦易探。古木为钴鉧，土音正相参。所记或不然，信书殊未甘。此公废已久，山水穷年耽。造化毫楮间，浮实微相锬。幽心有默识，西归助清谈。

不识聱隅生，斯人亦豪怪。挟书海上来，轩昂轶前辈。何为老穷厄，独与当时背。宠禄出一时，此书终不废。客死江都馆，骸骨埋荒秽。幸会田使君，开茔北门外。浮屠清旷地，马鬣森松桧。百年一抔土，谁当论穷泰。

山林摇落江水寒，松下古观生秋兰。白日无人午夜静，玉皇殿上朝仙官，但闻金环玉佩鸣珊珊。麻姑女子不下坛，有谁乞得延龄丹。人生不如为善好，草头晓露空潸潸。

蚤识陶公父子名，未知李老思尤清。后来无复能文客，潇水湘山空月明。

渊明昔已爱吾庐，我亦悁悁忆故居。君有东皋千束稻，山前更望澹塘湖。

无心难与有心期，欲说无心已自痴。会得金刚本来性，此人与我合先知。

白髪生来何可惊，不求杂食岂须耕。山间一榻无余事，但看山花枯复荣。

海水浩荡烟苍茫，我欲求渡无舟航。东西路迷何苦渡，楞伽山下秋风凉。

世间明暗一毫端，为底忙时不肯闲。水盛草深牛不动，始知缘业有多般。

阿弥陀佛一炉香，欲道知时已是狂。若得医师除我病，何烦筋力更求方。

我身如断蓬，我性如孤鹤。飘摇寄林野，不复人间乐。岂如鸡与犬，朱门肆依托。虽沐稻粱恩，安能远嫌薄。理或不在我，幽怀放寥廓。人生能几时，百年共摇落。

鄙性不嗜饮，不知酒中乐。古人能闭关，此兴应可度。形骸委物外，宠利安能薄。何为攘臂人，喧卑同燕雀。朝挥百神王，夕引群忧涸。畴昔二三公，逃死向杯杓。我乐不在是，陶然造冲漠。子当剧醉时，相访南山脚。

潇川夜飞雪，草舍朝成冰。微阳始下烛，南山浩如蒸。林木散孚甲，乌鸟营巢橧。物化不可戚，深挹南天僧。

老朽何心托市朝，正当鼓腹咏轩尧。由来方外希夷乐，渐与人间路径遥。泽畔应无渔父问，松间时听葛天谣。髯君莫及儿童伎，留取褚中翡翠翘。

不入四明路，侵寻已十年。葛藤论往事，蝉蜕想苍烟。松下数株石，岩前千丈泉。何为不肯往，芒𪨗更参禅。

腰间新佩临桂章，归著彩衣拜髙堂。鸿雁知时自翔翥，骅骝得路方腾骧。正烦弦歌治疲俗，仰看干羽来降王。憔悴山间老迁客，不能相送出潇湘。

玉笥羽人不绝食，鬓毛清润颜色赤。中黄仙翁传妙经，十年功成人不识。身如孤云行无迹，欲上九疑望南极。岣嵝不见神禹碑，潇湘真得浮丘伯。城南濯足江水碧，逍遥城中混名德。东岩西穴已烂游，共过庐阳寻简寂。

鹤驭已归三十春，至今重阁无纤尘。蟠桃谁知天上事，白骨不驻城中人。门外江流似平昔，林间鸟雀空悲辛。当时留侯强辟谷，黄石老翁悟终身。

谭子作需亭，佳客同宴乐。宴乐乃余事，文华相博约。散帙列经史，所游尽通博。挥毫断新义，诸生困穿凿。中厨具烹饪，髙怀肆杯杓。遥想大论时，纷纷麈毛落。春风豁幽郁，秋日延林薄。人生乐名教，安在甘寂寞。相期一穷达，岂止为脾臄。穷达乃在天，得时即鸣跃。在昔郑司农，处身固穷索。飨客颇丰侈，水陆荐金错。其后李北海，髙材冠台阁。摛文示时彦，万金资一酌。遗风不在是，斯名岂苟作。泥沙何足道，正当为善谑。子云老嗜酒，行当蹑芒屫。为君说难字，犹能中一喙。

每爱潇江西北流，水边幽石强为留。归时欲借浯台望，何处陂陁可系舟。

山上白云淡无情，不如山前利与名。水西落日何时尽，二十一万钟磬鸣。

潇湘一片云，翩翩上南岳。不依涧底石，欲引瑶台鹤。乘风出崕峤，带月萦林薄。若会洪崕生，为求金鼎药。

文雅张夫子，飘然东岭居。不随人毁誉，独与道盈虚。欢笑一棋局，湛沈万卷书。三年流窜客，相见止如初。

时去亦可惜，浩然若沧溟。平生穷古学，老大困新经。君抱松竹操，余无龟筮灵。相看故眼在，惟有遥山青。

古木巃嵸山径斜，不知使者出山窊。羁禽野兽遥相避，亦有人寻颜阖家。

春雨淫不已，江水一夕涨。初闻渐其栅，离明已三丈。老弱走山去，浮沉困丁壮。髙楼半欲没，木杪维舟舫。睢阜已怀襄，那能辨闾巷。升髙瞰其下，犬牙萦叠嶂。始知地形隘，何由保无恙。湘川浩东下，其势不相让。安得驱山泽，移徙就空旷。市井安且平，黎民获生养。群流亦适性，千里肆夷漾。斯怀知未遂，蓬茆独怊怅。

仙客饵赤箭，其根乃天麻。延年不复老，飞身混烟霞。文升蚤得道，山下多灵芽。世士所购求，金玉如泥沙。吾昔负羸疾，衰龄畏风邪。筋骨困连卷，跳偏竟何嗟。履道知我欲，囊封寄山家。呼奴为煮食，惜已鬓毛华。

红叶飘萧秋后山，相望止在一嵠间。老夫无用方安命，夫子何为蚤闭关。世事不随歌吹乐，此身略与水云闲。经年不见宁相外，安在区区事往还。

调笑同方朔，机微似幸灵。囊中万金药，机上九仙经。虚静孤猿噪，支离病鹤形。子云称隐德，于此识沉冥。

仲子绝不出，留侯数相顾。二客虽不同，所知均一趣。仲子屏世故，翛然掩蓬户。留侯喜奕棋，清欢寄玄悟。

身世飘摇如断云，此生不复世间尘。能言得丧归诸命，维有东坡王道人。

平生爱闲今幸闲，投老爱山今住山。不复区区同眩事，正当渺渺出人间。

悯悯久同巢幕燕，翩翩今作北归鸿。湘山潇水愁无度，更泊孤舟夜雨中。

孤蓬冲雨出湘西，欲向崕间寄一栖。天外月华如有意，故来相伴宿浯谿。

峤南地熟气如烟，木华蒙茸散为绵。使君作䌷远相寄，表似夷锦红欲燃。病士榻上残青毡，山中苦寒多破穿。使君相赠何可言，困来不妨伸脚眠。

天边新月一弦生，堂上美人肢体轻。何似君家庭下竹，孤风髙节照人清。

扰扰百年何可为，正应静处得忘机。心猿不动无余境，照见人间是与非。

祁阳县南石燕坡，骤雨干时燕子多。行李萧疏常畏雨，谁能驻马待滂沱。

峡山山下古招提，丛木犹藏半泐碑。正自会昌多难后，至今龙象绕山悲。

九江水色白如雪，流水潇湘尚未浑。落日墟头人已散，独留烟树送黄昏。

二公诛茆今几年，至今山下一炉烟。驻舟薄致伊蒲馔，欲结诸公寂静缘。

月落山时鱼鼓鸣，华堂不动夜来灯。人间扰扰方多事，谁似炉间白髪僧。

朝来风雪满湘山，顿失群峰上下间。风定雪休归舫稳，江流不动碧潺潺。

支持病骨上南台，一眺云林眼暂开。不道云长更绕舌，已将名姓入山来。

我来洞庭上，延首望君山。君山不可见，止在狂波间。风休水亦息，烟岚露空碧。何烦问法意，开口成尘迹。

洞庭春雪晓霏霏，一阵风来半已晞。唯有山阴吹不尽，田塍片段衲僧衣。

古人善治身，摆落在尘土。明哲所自任，不为小人侮。嗟我一何愚，逍遥寄天宇。长嫌柳下污，有意庄生堵。微官被黯黮，远放潇湘浦。闭关绝世故，况复挥谈麈。蒙恩许北下，始接诸公武。若得一丸药，顿发三年瞽。巴陵遇言游，髙文璨瑶圃。泠泠挹清风，使人怀玉斧。

洞庭春水静，楚山气雄劲。欲言世上清，不敌巴陵令。山深多猿啸，水涸纵鳞泳。牛刀有余闲，尽入安仁咏。

不识南宗与北宗，欲齐得丧已非通。若将直指生为梦，便可偏知色是空。莫为严周驰诞说，欲轻摩诘作衰翁。古人言句真刍狗，天外秋来有信鸿。

潇湘秋水涨山阿，小驻归舟绿玉波。翰苑主人青眼在，湘南使者荐书多。庭中紫诏迎纶綍，道上黄花醉叵罗。贱客十年京国梦，恨无羽翼从鸣珂。

山东卢翁旧儒者，少年久客都城下。先朝数因春官荐，投袂攀鞍学弓马。大黄六钧猿臂挽，武库官箭长分靶。横门较艺在第一，武士贾勇来相迓。天子临观虎豹群，弓满不苦何由化。固知穷达不在我，乞得参军何足咤。晚除一尉来荆域，白髪婆娑谁复识。部中夷落寄戎政，上下六年无盗贼。使者垂庥太守惜，地薄器寒无势力。平生介直耻自媒，一纸荐书终不得。中间安南大将出，尝愿奋身借一戟。翻蒙羽檄督军粮，灵渠首运三千石。小官繇使当自效，解衣操舟上滩碛。同行嘲笑何自苦，殊胜陶公闲运甓。功劳涓埃何足道，甫得临湘升斗食。髙堂老母终天年，屏居古寺甘穷寂。从来畏慎不干人，粝食布衣残喘息。春秋祀事亦粗给，妻子不为饥寒逼。三年终丧壮心在，矍铄安能忌吏役。古剑不折终不埋，老马岂甘长伏枥。却持手板谒公府，斗擞青衫尘土迹。我知卢公意可怜，世人□家轻相测。何如市井轻薄儿，朝来指白暮为黑。

朝亦看逾山，暮亦看逾山。芳华春树外，古澹白云闲。绝顶有池水，昔年栖玉颜。妙灵想不驻，缅慕何由攀。

春草日已枯，山中少人迹。草间秋蛩鸣，遥知岁寒逼。人生何可恃，金丹须努力。流景终不回，永叹尚何益。

我不叹白髪，安得新少年。往者不失势，后来岂能贤。世间亦多士，倚伏良有缘。寄语夸夺子，古人已皆然。

修道须阴功，留侯亦何为。区区欲报怨，方为帝王师。辟谷学赤松，强为女子饴。黄石更殉葬，空令后人疑。

皖皖何氏女，不食终不饥。普公南迁日，金镜识仙衣。清冷少言语，时时露天机。冥数有时尽，玉棺有余辉。

古人喜功名，冒死立奇节。嗟我亦何弱，翰墨老蒙拙。富贵难苟求，耻随世汩没。千年柏庭下，不负金光骨。

不识扬子云，清峭想玄鹤。后世欲论文，斯人不可作。死生固有命，一眚为投阁。相去已千年，空山甘寂寞。

黄叶日已落，西飇易惊衰。忆昔阳春下，芳华弄葳蕤。四序不代运，生物皆凌夷。匆匆盖常理，晚暮令人悲。

百草皆有种，风土不可移。甘辛与美恶，所得自适宜。东家鲐背翁，前日迺婴儿。耄倪寄百年，谁可强扶持。芳华有不实，不实未足悲。神仙不死药，多采南山芝。

天外青青山，重云忽蒙翳。青山终不移，明目未可睨。秋风方憀栗，冥雨何时霁。不见希夷翁，欲学穷年睡。

夜半山气冷，始知秋序深。开轩望明月，西岭莽涔涔。人籁久已息，繁然蟪蛄吟。缅怀故丘鹤，清唳有余音。遥与白云期，岂惮冰雪侵。人情与物象，邂逅惬幽心。夜漏渐已长，清风入松林。逍遥掩蓬户，微凉生衣襟。

潇湘望秋月，清旷无风埃。谁知故园影，亦向裔夷来。水际衰老翁，练衣独徘徊。𫖯仰方自适，为谁指玄胎。

落叶何足叹，歳暮皆枯枝。白髪不可摘，我老谁不知。荣瘁乃常理，日月濳推移。庄生强欲下，祗能解人颐。

我意不自适，何为浪多忧。艸舍亦无事，浩如水中舟。陵谷尚或迁，百年为谁侜。不作亦不止，生肇知吾优。

前日春已归，残花尚赤白。秋来初未顷，园林亦早索。桃实久已空，黄柑年可摘。唯有半折松，青青独如昔。少年勿叹息，明年复春色。莫疑衰老翁，住世方为客。

畴昔一梦还，强忧亦强喜。残息若少延，视今谅亦尔。何为有得失，宁非为物使。长哂王濳夫，区区论天咫。

百家渡西日已落，青山上下猿鸟乐。欲因新月望吴云，遥看北斗挂南岳。一梦愔愔已十秋，古人不死终未休。草舍萧条谁与语，清香吹过白蘋洲。

莫欺隐几维摩老，不为文殊不设斋。寂寂青山何所有，霜风落叶满空堦。

给孤长者寻常有，应供如来不易逢。二施本无差别理，莫论庭柏与庭松。

已住世间如影响，不牵法相论偏圆。山边茆屋随缘业，不是当时忍辱仙。

秋来清血洒潇湘，遥望东流带夕阳。为过金山沾法力，便随潮水入钱塘。

去年九日始离家，行到江南见菊花。今日裔夷逢节物，独将白髪换年华。

毕子治车马，游学去成均。成均首善地，俊乂方𫐌臻。为儒当读书，术业藏诸身。群居久昧是，终亦为涂人。通塞虽有时，操修贵道真。求益当择友，好德必有邻。吾为投裔客，其言何足珍。行矣当自慎，思慰髙堂亲。

火星岩下石崚嶒，殿阁相望止一僧。莫问人间兴废事，门前流水几前灯。

山头甘实半已黄，领上白髪日更长。青云合散寄孤岫，世事悲欢空夕阳。我欲乘风学御寇，泠然有意寻沧浪。沧浪无人谁与适，青山路远烟茫茫。

江流激激过侯滩，更上山头看打盘。百岁老人亲击鼓，城中忧乐不相干。

苍山古木书堂寺，北下湘川百余步。谁云往来倾世界，至今人道安禅处。岂无惊蛇与飞鸟，后来那复知其趣。我身不知今是不，空记名称你常住。

日道纒南复纒北，蓬户长开少人迹。三噫七哀非我意，我身乃是投荒客。

襄阳庞公少检束，白头女冠亦不秃。世所奔趋我独弃，我已有余彼不足。鹿门有月树下行，江汉无风舟上宿。不识当时捕鱼客，但爱长康画金粟。金粟杜口不复言，庞公为人不夸俗。东西有人问老夫，但道明灯照茆屋。

五言七言正儿戏，三行五行亦偶尔。我性不饮岂解醉，正如春风弄群卉。四十年来目幻事，老去何须别愚智。古人不生亦不灭，吾今不作亦不止。寄语悠悠世上人，浪生浪死一埃尘。洗墨无池笔无冢，时亦作戏怡吾真。

世事流光同一污，天涯白髪未还家。殷勤更种庭前草，为看秋来一似花。

古寺穷居岁月移，东冈西崦不相知。从来但识群羊谶，不道亦逢狮子儿。潇水荤膻从此隔，雪山消息更何疑。明年我过湘西去，问讯山前我为谁。

导师昔示化，灵墟肇开凿。山间百草花，救病皆为药。尔来三百岁，法音亦间作。为人布福时，随缘四丰乐。然师法王嗣，金锡中天落。海众蚤知归，天龙欣有托。鼎新金布地，烟云助回薄。岣嵝对岑寂，潇湘供盥濯。维摩老且病，身世两无著。行期过丈室，为我探泉壑。

湘江东西踏盘去，青烟白雾将军树。社中饮食不要钱，乐神打起长腰鼓。女儿带镮著缦布，欢笑捉郎神作主。明年二月近社时，载酒牵牛看父母。

胡卢笙，不着簧。细腰鼓，三尺长。吹笙击鼓山之旁，噭跳宛转乐盘王。盘王死来三千年，古曲旧词至今传。山祥水汽不断处，坏木烧作兜娄烟。

山西谁家桃李树，半是少年行乐处。去年花谢今年开，惟有人生不如故。

庭下乱生春草花，夭红不称野人家。漫开漫落无人折，留得孤根数寸槎。

落莫余生何可同，正如枯死道边蓬。随风流转惟无定，定处由来自性空。

春草满空春水流，土人放马白蘋洲。细风迟日嘶鸣处，遥忆金明池上游。

南津古观已半摧，老松千尺黄蒲开。礼斗层坛故基在，真人一去终不来。终不来兮往何许，朝瀛洲兮莫玄圃。应笑营营世上人，转手已为泉下土。

花发花残都不知，谁将白髪更题诗。山西日永无多事，闲看樵夫数局棋。

黄牛岩下水弯弯，葛帔篮舆自往还。不是湘累莫相问，祗应枯瘁似寒山。

征南名地蚤相知，老向潇湘看立碑。壮节独驰南峤事，古风不括故山诗。愁烟半鏁黄茅垅，部曲谁寻旧将旗。遥瞩芜江想灵气，孤云落日不胜悲。

昔造阳羡二洞天，我生已当谢人间。尔来投裔亦无事，澹山岩下欣跻攀。群峰驾肩来，江水会前湾。灵气縚洞口，夐如宝陁山。辇道转西升，斗入初无艰。翡翠凿穹庐，略与天相弯。寛广容万席，清润非人寰。东南豁阳明，仰视如含环。青萝傅乔木，亦有败叶黫。造化遗玉像，其人清且闲。巧工或可为，谁能陟巅颜。秦时隐君去成仙，空留石床水云般。药炉不复九霞覆，唯余渥赭繁茅菅。至行禅师化巨蟒，好事太守驱群顽。崇坛峭罅皆可蹑，三穴旁出门无关。壁间玉乳化为石，何术可煮完衰孱。恨无仙骨空盘桓，欲留未可终当还。仆夫告余趣归驭，落日西下云斑斑。

榜舟下潇江，泛泛入愚溪。昔人不复见，秋草空萋萋。委蛇望僧园，云屋倦攀跻。林髙日气薄，磔磔鸣山鸡。倒景相吐呑，清明合致犂。昔人怅投裔，感事多悲凄。北邙一抔土，荣辱方今齐。人生无百年，外物安可迷。谿水泻石间，喧喧如鼓鼙。了无人世想，粗可休天倪。吾亦被黯黮，东山饱蒿藜。二年已数至，屐齿连山溪。行亦归三吴，孤猿安故栖。它年若有梦，邂逅识江西。

步屐出东津，遥跂石角山。山回道亦转，卓荦烟云间。何人峻重阁，三休直孱颜。吾想造化功，为此肃神奸。嵌岩或中穴，特立气甚顽。此角谁可折，宁当混尘寰。游士何足知，但剥苔藓斑。西首望城闉，群山合如环。下临有鼻道，落日行人还。枫叶秋欲丹，芜江逗潺潺。重游何用戒，蓬户初无关。

湘源初甚微，屡挹不满缸。比至台步虚，泛泛为长江。虚头市初集，鱼豆皆成桩。夷獠不识人，笑鬻彘与厖。绿荷竭苞苴，人散谁复撞。鸥鸟亦来下，酒斾停空杠。我来憩桑门，竹户映蓬窗。夜寝那可寐，江流正淙淙。

潇水漫南来，湘川趣东下。二水始相会，清豪不相藉。山回石瀬出，木老修烟嫁。泛泛白蘋洲，林风媚如画。宿昔感骚愤，幽兴遥相借。不谓垂老年，覉孤穷山舍。潮来刺舟去，孤月临清夜。安得跨鲸鱼，不复人间化。

穷居谢世故，久厌夷落喧。出亦何所适，往往傲石门。石门在山腰，东西列祇园。崈崖三折上，苍壁烟岚昏。松下閴无人，唯有风中幡。安得嵇阮流，相与抗玄言。群鹗感余颡，日暮噪阴樊。吾衰那复辨，孤吹拂归轩。

潇湘山水穷欲偏，最后乃得禅僧岩。禅僧成道久已化，独有崖崿青巉巉。降身入洞不甚险，突兀三室谁雕劖。东西有道若蛇窦，白云羃羃门无缄。持火旁行不知际，七穿八窍遥相衔。涓涓乳泉白如雪，由来此地殊仙凡。主人引我复深入，行指岰穴尤嵌岩。中间石鼓有异响，击拊想可参韶咸。吾身久病苦下湿，复畏神怪来邀搀。直趣出洞上南𪩘，豁若巨海张云帆。山花斓斑出竹杪，亦有禽鸟声諵諵。欲还未可复小驻，日脚已过东冈杉。

一轴新诗锦不如，何为轻易赠狂夫。巴山楚水无穷胜，不必王维更画图。

平生雅游眉阳客，五年不见须已白。借田东坡在江北，芟夷蓬蒿自种麦。相逢不尽一樽酒，故态那复论欢戚。手抱阿武劝余沥，维摩老夫失定力。老夫寂寂出三湘，更欲卜居池水阳。薄田止须数十亩，田上更树麻与桑。老来正苦迫生事，清明虽近犹可秧。罢亚若可博干𪎊，以无易有遥相望。我舟即行不可驻，欲卜后会诚茫茫。他时有信若可寄，不用辛苦为诗章。

眉阳先生齐安客，雪中作堂爱雪白。堂下佳蔬已数畦，堂东更种连坡麦。不能下帷学董相，何暇悲歌如寗戚。布裘藜杖自来往，山禽幽弄均春力。桉上诗书罗缣缃，炉中烧药笑王阳。晨炊且籴北仓粟，冬服已指山前桑。南冈差髙多种橘，迤北渐下宜栽秧。北邻亦有放达士，道路壶榼常相望。

幽居卧山间，不与世相接。余生委蒲柳，滞想遗空劫。德相蚤相亲，顾我情未厌。数枉南堤步，更引青谿艓。相见亦何事，坐对群峰叠。春阳始萌动，烟岚森剑铗。廉纤数日雨，万里浮尘浥。赤白未残花，修秾半敷叶。行招老僧语，遥瞩东田馌。穷崖历可造，峻流谁敢涉。衰龄易生倦，幽岩就调摄。德相知我惫，双眸困垂睫。髙咏楚公作，欲引维摩箑。初闻未甚解，静听疑可猎。有如太华峰，跛躄岂易蹑。不知泛沧海，何力施舟楫。遥窥土山胜，昔乃文靖业。二公虽异时，名德远相躐。山川若有待，风物增悲惵。未知蔡侯履，孰与支郎蹀。胜游可概见，笔力方峨嶪。更纾别后情，琅琅铺简牒。倡髙必和寡，排比安且帖。箫竽合古律，宫商自谐协。世人所钦慕，有口空嚅嗫。东床坦腹士，左右参经笈。为赋奕棋句，璆琳吐胸胁。锵然不可闭，由来知健捷。谓如伯升勇，扬兵开宛叶。岂比文信君，无谋丧张靥。致死在必胜，甘言方示怯。尾章示戒训，足以传芳谍。后生知自励，何必棰楚挟。正如嚼冰雪，清冷快牙颊。我昔造公室，公方任调燮。辱枉渊明赠，今犹秘巾箧。当时隳官去，终身欣废跕。冠带遂已捐，头脑深埋擪。肯羡冥冥鸿，安知栩栩蝶。心清久无梦，神固安知魇。少小锐文史，老大心更慑。是古岂余心，非今宁我惬。况复论翰墨，尔来那可辄。不识浑脱舞，何愧张颠帖。所居飬鹅雁，菰蒲观喋喋。亦有藜藿畦，粗充匕与梜。孰知名可贵，安用禄为槢。无求岂有沮，不动谁能嗋。汝坚百万众，淮𣸣空雉堞。陵阳丈五坟，朱云本轻侠。百年竟何往，终当封马鬛。何必怅霜毛，更向窗前镊。

野舍老余生，雅尚今已惬。不逃世忧患，余事寄巾蹀。行寻青山转，坐对青山叠。欲随白云去，傥与幽人接。盘桓太清洞，怅望长江艓。昔时古锦嚢，今还白羽箑。不复叔夜煆，真得孙登摄。九华一枯藜，青溪一孤楫。得丧苟自达，死生安足惵。朱颜久不驻，白髪何为镊。群物自流转，吾生寄天燮。德相屡相过，老夫宁足蹑。由来废井水，不如长剑铗。往往论书法，轩轩两目睫。中郎石经在，元常表军捷。汉魏多传人，至宋有遗帖。唐室初最盛，渐衰自中叶。欧虞缅谁嗣，颜桞何足躐。篆籕昔难工，草圣谁敢辄。巨山作散隶，雄古掀龙鬛。贞观喜飞白，凌厉腾春蝶。岂特豁神观，直可祛鬼魇。古人有所寓，天性难必协。所志有小大，其材有勇怯。或惮懦文雅，或轩昂豪侠。或转战鞍马，或驱驰弋猎。或发于止谏，或得于讼牒。或奋夺床陛，或造成械槢。或为神所追，或自执所劫。或醉以贾祸，或诈以行谍。或习于娱乐，或劳于呿嗋。有灿如文锦，有劲如金梜。有倚如戈锋，有点如山嶪。有驶或如波，有媚或如靥。或腾如烟霏，或落如鸟跕。渊妙欲飞动，拙恶愧偏擪。当寝或不寐，当昼亦忘馌。有誉终甚微，或毁则群嗫。为功有不至，考古安能厌。十年幸能就，万金毫岂浥。金玉敷卷轴，龙蛇閟箱笈。是惟小夫技，宁当丈夫业。譬如论唐虞，何曾道郇叶。如君负髙识，于此何足挟。一战虽未霸，遐心岂即怗。朝廷方洽熙，四夷皆远慑。坐复洮河地，直𢭏幽燕胁。朝夕奏奇功，群儒争鼓箧。太平任文治，战血何烦喋。道德以为宇，威武以为堞。岂比叔孙生，杂用随何颊。吾衰何可道，不死同原涉。

暑雨暗穷山，道滑不可蹑。隐几念投老，葛衣坐揺箑。林端使者至，乃得德相帖。佳惠致新茗，远来自闽笈。吾闻北苑胜，不与群山接。山下几千家，以此为生业。新阳一日至，东风方猎猎。百草尚勾甲，灵芽已先捷。所采仅毛髪，厥工巧烹燮。甘泉列盎釜，炽炭浩旁叠。修竹为之规，黄金为之梜。形摹各臻妙，制作易妥帖。至尊所虚伫，守臣方惕慑。其上为虬龙，蜿蜒奋鳞鬛。稍降乃交鳯，文翼相盘跕。函封趣北道，驿使互防挟。四方老金玉，拟议谁敢辄。屹屹健士儋，飘飘迅溪艓。谷雨不及润，权门已盈箧。带{革夸}体正方，葵华角仍擪。始传盛王郑，后来止游叶。大为权势迫，小或盗贼劫。其间起鬭夺，亦数冒刑槢。南夷出重购，不惮浮海楫。北虏比尤好，喜笑开胡睫。岂不产邛蜀，岂不生楚叶。厥品乃大戾，固难一理摄。朱门厌酒肉，辩士厉舌颊。儒生备夜诵，农夫困朝馌。禅翁过工煮，老获空腹喋。绮席梦腾腾，玉山头嶪嶪。无余乃尚可，非此意不厌。一泛舌已润，载啜心更惬。不惟豁神观，亦足畅烦惵。清泠生肺肝，爽快胜抓镊。孰不恃薏苡，伏波烦谤嗫。孰不饮醇酎，伯仁忧腐胁。祖逖敦雅尚，鸿渐未博涉。君谟号精鉴，才翁亦相躐。玉川七椀兴，令人解颐靥。奇章两串赐，遗芳在图谍。余昔喜宾客，为世困书牒。轻重必酬酢，往来烦𫏋蹀。自从窜夷裔，所藏多败浥。亦幸衰老年，数病脾气怯。弃置在髙阁，魂梦昏多魇。拘病出湘汉，余生若蝉蝶。希夷有幽卧，刀剑销铓铗。一榻就空旷，百骸得和协。久已废翰墨，况复道游侠。有味养元和，无物累吾嗋。临风欲占谢，遥企山西惵。

方驾出齐山，五月未甚暑。遥瞻六峰道，修烟莽如禇。浮屠在山半，卜筑气象古。松风下石窦，阴泉鸣竹坞。堂堂老禅子，游方遍中土。十年不下山，不及朝市语。拂云有幽步，凌空开峻宇。登山复望山，六峰艶如舞。时当一阴候，阳气骄且舞。龙蛇伏草莽，往往暴为雨。由兹向揺落，流光不足数。篮舆当复来，相与同支许。

老夫久客三湘水，归来喜食江南𫚖。白云犹识旧山川，青眼多惭老兄弟。当时亲友半不在，中表相存如梦寐。公酉冡上春草生，白眉始与君相际。髙堂老人八十一，不间衰微论末契。招我卜宅居其旁，自顾麋鹿何由系。春风引我齐山行，穿云踏石构巢橧。相见常无一樽酒，山中枯淡令人憎。凉风未至正苦热，君忽佩印临南陵。南陵相去五舍近，马蹄车辙常相仍。安舆彩衣得荣飬，况有大舸如飞鹏。步上南山一延首，江风浩浩云腾腾。

青谿八月老菰蒲，孤吹修烟出水隅。谁问西湖少年乐，闲将世事捋苍须。

左山丛古木，萦带多美竹。右山少平地，硱磳断苍玉。于此岂无竹，萧疏倚岩谷。上参九顶道，俯浸青谿澳。于彼岂无石，嵌崖大如屋。景业读书处，基构有遗躅。始吾购二山，何为不相属。中间古兰若，台观当山腹。岩洞九十七，龙蛇所潜伏。昔人作轩榭，髙深寄林麓。我乃巢西崦，手自亲锄𣃁。青溪漫无际，岛屿相重复。雨余山更佳，春流涨平峪。下瞰池阳市，修烟弄芬馥。大江天上来，淮山点眉绿。老夫岂无意，落日傲鸿鹄。东岭亦诛茆，小庵粗容足。六峰引南睇，九华势相续。白云与谁期，千载媚平陆。清旷无俗韵，修明资远目。去秋已种麦，今春复栽粟。野老岂余欺，东坡幸膏沐。二山谁与适，最与枯藤熟。相见讵无人，顾我真麋鹿。百年一瞬事，何暇知委曲。得此化余年，不问君平卜。

欲识东林路，匡庐第一山。昔人开胜地，大士启禅关。鹫岭不遗法，虎谿谁敢攀。因师访消息，为寄九峰间。

观音二十五圆通，止在禅师一指中。金钵直随流水去，不须芒𪨗更西东。

归舟不解洞庭帆，舟上骚人雪满簪。小驻武昌江北岸，春风今夜泊江南。

江南二月春水生，不如春草满山青。江南故人半不在，不如春水似有情。三年放逐三湘客，今日归来头欲白。欲寻旧游心更懒，青山闭门长寂寂。

昔别江南去，三湘多烟雾。今从三湘归，江南正如故。不须下照水，还惊我非汝。白髪如秋蓬，已得无生路。

三年客零陵，所得惟二古。彼室虽屡空，髙谊诒先矩。顾我被迁斥，数过南山坞。攘臂岂无人，久要何足数。君无一樽酒，我无一柈黍。相见动移晷，不及市朝语。博古练世故，黑白谁敢侮。明古喜方术，虚怀安疾苦。古人处其道，足以察臧否。何用轻薄儿，口舌卖州府。度直始诗书，襟灵各翘楚。阴德有阳报，终当大门户。老夫趣北归，顾予求所处。昏悖何可言，愧汗欲如雨。诗人慎加飡，斯意亦可取。不忘双鲤鱼，遥想潇湘渚。

昔年持檄向朔方，九月踏冰渡河梁。夜入铜台天欲雪，北风惨淡沙尘黄。今年江南秋已半，出送车骑江之阳。江边宾从坐挥汗，赤日挂木鸣蜩螗。欲知朔南气候异，由来道路山川长。使君腰组上北道，一亭一堠遥相望。出近入劳岂知远，方舟结驷本不忙。往时尊公帅陕右，名姓久已威戎羌。想闻公子千骑出，北部应已逃名王。青榆白柳千里肃，谁敢牧马来边疆。当时公子面如月，尔来使君须带霜。明年朔方春雪冻，为忆江南梅萼芳。平居秋浦钓赪鲤，何如榆关封白羊。朝廷太平四方静，圣武神功由庙堂。三年瓜期当受代，指麾舍人催治装。疏公欲向九华老，野夫相望齐山旁。

齐山落景覆青谿，谿上幽人半病羸。曾作潇湘江上客，水风山月合相知。

老夫结庵南山前，此生终不蹈世缘。邂逅云门亦何言，白云无心媚青天。禅师来自庐江壖，一住秋浦逾十年。不露锋角常坦然，四方禅客芒𪨗穿。朝来击鼓登法筵，一钵出置行路边。笑谢大众如云连，欲以此身老林泉。秋风飘飘江上船，想见玄沙扣船舷。诸方有人问病孱，为道如今不参禅。

我昔泛归艇，逍遥下湘川。愿言觌开士，为我断攀缘。不识达摩老，谁将言句传。幽林得邂逅，故步空嚣然。迩来齐山下，乃在青谿边。一径虽甚微，松竹上参天。白云本无迹，作巢类乌鸢。上下绝人籁，由来在山颠。朝炊一盂饭，夕寄一榻眠。委羸岂无事，亦𦶟炉中烟。久已净诸业，自然忘盖纒。此身与此世，影响寄余年。时有佳客至，相与傲林泉。客去后孤坐，隐隐风中弦。

秋潮夜落江为墟，青谿茁茁生菰蒲。舟舫逍遥宾从疏，谁识长沙李大夫。十年持节使江吴，转入七闽将漕车。道上狂贼未伏诛，少壮疮痍官吏逋。公方疾驱布威德，朝廷发兵趣捕贼。兵多贼少即日降，公独至今为失职。白首飘然归故国，由来仕宦终无极。借令得意任公卿，年迫桑榆心更惜。昔时柴车一束书，今日朱门百口食。大夫月奉三万钱，何必要凃争埶力。野人结庵齐山傍，早歳曾为门下客。不遗簪履惠相访，顾我青山唯四壁。野人适自三湘来，布衣犹带湘山碧。公舟少驻洞庭下，尽洗都城尘土迹。

我昔求为阳羡令，轻舟已有鸱夷兴。最爱铜棺山峻极，自结篮舆陟云径。铜棺山插南斗魁，下视群峰如突犀。太湖千里在眉睫，髙深从此穷攀隮。欣然有意即独往，眀月夜夜眠荆谿。当时便可跨黄鹄，何意人间同木鸡。飘飘数年如一梦，尔来卜室齐山西。故人多谢姚夫子，数枉车马来山蹊。秋风忽指阳羡去，欲脱黄绶躬锄犁。人生衣食苟自足，何为卑辱趣尘泥。田间九月白酒熟，鲈鱼正肥多置篦。老夫为君更破戒，临风引领长江堤。

君为秋浦令，我迺老迁客。相见虽不数，临风若相得。老病捐世故，茆茨寄山脊。不识河阳花，岂有澹台迹。山前逢野叟，人能颂休德。惠利春阳敷，清泠秋月白。前日解墨绶，青云振鹏翼。枉驾一笑别，回首幽林隔。人生幸逢时，功名不遗力。不烦别后问，我若南冈石。

天竺山前十亩园，老夫久种彼土缘。草堂和尚指初禅，辩净二士立我前。光明琉璃真金仙，修持内外常湛然。此心不转今十年，手中一炷紫檀烟。孤峰飞来自西天，山间花木非世妍。彼诸佛子忘盖纒，吾知此地为敬田。师子血乳如流泉，老夫废斥去湘川。归来江南已华颠，邂逅道人双足纒。历访名山不惮烦，始自赤城沧海边。一带复济扬子川，直上锺山长榻眠。南来不下泾溪船，步至秋浦方息肩。将穷祖山上淮壖，庐峰胜游想翩翩。顶上终不巢乌鸢，亦不教观谈偏圆。公卿贵人喜相延，三尺枯木挥朱弦。人问佛意如何弹，此曲寂寥少人传。

山前缭绕白云飞，山下溪流那复回。不向此间休歇去，宁将白髪污尘埃。

落日欲下清泠台，月华已破东冈来。谁道幽人得幽趣，老夫病眼不曾开。

道人壮年曳长裾，挟策负艺西入都。欲步青云不得途，不如濯足归江湖。转出淮山一麻襦，天柱峰前眀月孤。调御丈夫真我师，不复饮食形不枯。归来故土弃妻孥，金玉百万初若无。四十削髪入浮屠，有如浮云飞太虚。达摩壁观聊自娱，饮光苦行谁复如。河西将军气貌麤，一见犹如水中鱼。南阳侍郎说诗书，为筑小庵即朝晡。诸漏已尽无复余，此生安得为世拘。不持一钵上匡庐，秋风有意入三吴。天竺二山佛子居，赤城更在沧海隅。彼土观缘小踟躇，何时复来寻老夫。清泠台下茆已诛，为留一榻待跏趺。不辞更贮一斛蜜，山间老境任蘧蘧。

平日并游客，老来相见稀。穷山忘我日，丹旐怆君归。云水野情在，风埃人事非。不知九泉下，谁与款谈围。

君向番禺去，何心瘴雾间。虽能脱世网，恨不到锺山。雅裁谁复见，幽寻步可攀。苍茫大江上，应与月明还。

万古齐山石，谁开左史洞。左史今何在，苍崖本不动。履崄下重壑，幽深鬼神总。石门绝世路，久为尘泥拥。青天十亩地，巑岏如覆瓮。琬琰凿屋壁，烟霞列梁栋。崕间不死药，必非近时种。人去境常在，境与人为重。欲观畴昔意，幽禽发清哢。吾方寄渊寂，无碍亦无纵。手自翦荆棘，结茆当石空。长与麋鹿游，不复人间梦。

老不在髪白，此态渐自迫。唯老不在我，寄老山前石。朝来石上坐，云气湿衣襞。夜就石上眠，月影照岩壁。何为市南老，一欢复一戚。啧啧恨身老，更以身为役。人言老且死，老死何足惜。昔人有至言，人命在一息。

清泠不在境，石峤乃天成。我无卜筑功，为台亦强名。南山岂不佳，不见浮云生。青谿淡无绪，何处宾鸿声。谁云饮酒乐，正欲乱其眀。不知弹琴士，何用物外平。清冷亦强名，指象真砰砰。落落晞白髪，身世秋毫轻。

观田东坡去，春事日已掲。耕破岭上云，凿开岩下月。种我十亩粟，中有薇与蕨。优游卒岁事，山前梳秃髪。

邯郸一梦黄粱熟，人生正如水中木。不向黄尘瞠病目，凄凄犹寄一椽屋。物外日月无淹速，苟能自达万事足。清眀神观何可凟，不在文章夸满腹。少壮已往谁能逐，此身正如车轪毂。始来齐山秋正肃，山间于于太古俗。穿云作巢倚山麓，白髪老人谁检束。山松森森半天绿，松下石色如苍玉。古人清风那可续，夫子知我心所欲。饮光一衲隐穷谷，不复区区论往躅。

老去不为世网萦，我为清冷亦假名。不识丹台与赤城，此间寂寂无人声。下视千里山川平，其间隐显自晦眀。稽康作乐知未精，庄周能宁何用撄。有动不在弹与枰，至静何为论搀枪。大饮不复论缸罂，一醉宁复更解酲。当如美璞含其英，不如不琢鸣琤琤。一去一来寄死生，宠辱外事何足惊。髙篇琅琅示我情，久已丧魄今载营。呼奴拥篲扫柴荆，当有佳客来此行。

我初隐身治蓬藟，余生不复人间世。左山右山白云上，一动一静浮尘外。齐山山上老夫庵，青谿谿南侍中第。朱颜公子不易识，短衣款段来相际。长堤相望虽甚远，有意即行终不计。东邻竹阁长夏热，我构云巢方自蔽。斓斑石台始一眺，寂静庵基犹未薙。随云步访胡矮老，放怀止得殊师利。石桥寺前夜月冷，金鸡峰下秋霖霁。君恃马足下惮远，我驾蓝舆随处税。六峰老师气轩豁，九华雌山苦阴晦。庵前菜茹常不厌，城里羊肩难数置。漫天风雪一畅目，满榻春阳欣炙背。裴休自参黄蘗禅，梅福岂是南昌尉。相见终年已解空，分襟一别那成滞。拍江春水浮鹢首，万里青天运鹏翅。顺风莫寄南来书，老夫柴门多自闭。

在昔金池藏，远自朝鲜来。钵中黄松实，散向庵前裁。迨今几百年，已出白云堆。莹润孔翠质，夭矫苍龙媒。五岐媚夭葩，繁日半山开。秋风黄莆拆，玉粒谢徂徕。我语九华人，为我乞条枚。还令古师意，长对清冷台。

自适田闾乐，不随华宠移。庞恩开大邑，懿德镂丰碑。古泽浩东注，仙山安不隳。髙门有孝嗣，巨痛感风枝。

继奉荀门好，钦闻孟母贤。鳯雏持汉节，鹤寿享天年。丹旐映落日，新松含夕烟。正应黄壌下，稽首奉金仙。

浮石山前十里松，逍遥谁在白云中。孔光蚤上三公印，卫武终为百岁翁。禅客方谈无上道，史官空记太平功。昔年翘馆青衫客，非佛非心江水东。

石梅落落欲黄时，细两蒙蒙暗不开。数日不行台下路，不知江水过山来。

石台竹径自天成，细草芳花随地生。白髪老人无是处，一枝枯竹伴经行。

江水入谿来，无复故谿处。山前浮大艑，前日人行道。遥堤半灭木，茅舍驯鸥鹭。始知南山远，欲往不昜渡。世事宁有定，吾生若朝露。大海为陆陵，昔人非大悟。

江水何漫漫，青山眇无畔。欲寻青谿源，鱼龙路已断。今年刈麦早，无复为人患。独怜行路子，束马髙山半。暑雨未当止，浮云漭不散。行听瀑泉鸣，葛帽临幽涧。

我卧南山正如梦，朝来欲过左史洞。阳羡羽人惠相访，三尺焦桐行自从。山上赤日烈如火，洞里石泉凝作冻。挥手一奏离骚曲，促轸重作髙山弄。岩下隐隐白云生，松风泠泠幽鸟哢。谁识襄阳魏夫子，缁衣远来自崤雍。身出重围战不死，振翼江南若孤鳯。数日相从甘淡薄，不与人间同倥偬。夫子能知琴中趣，不叱老夫无世用。三人出洞日已斜，青山茫茫烟瞢瞢。

余不衣冠故吾里，上下三吴一谿水。方山峨峨出清泚，野翁卜筑当山趾。春气来自杨桞始，不待葩华著桃李。莲生半卷未猒眼，已在红蕖明镜里。秋风瑟瑟最先至，千里苍烟接山起。车声马足不得到，无闷主人方隐几。想见野翁形气古，少年词华奋瓌玮。春秋八十尚不倦，一篇一咏无余晷。有材无用古所叹，知命不忧方可喜。神完貌固得所养，从来轩冕如糠秕。嗟余跋疐亦可鄙，老向江南治蓬藟。隐身齐山绝人迹，独与白云同作止。白云无心归故山，故山自与野翁闲。聊上南冈一引领，落日已在桑榆间。

身世不相若，孤卧南山云。忽枉故人问，乃是巴陵君。君治最潇洒，洞庭天下闻。髙材有余暇，壮观谁能群。子贱不弹琴，河阳自工文。大轴写丽句，琼华袭兰薫。赠我岂无意，我衰何足云。三复不知报，怅望长江𣸣。

平昔相从三十年，白云唯识皖公山。当时肺腑半黄壌，何用枯槁留人间。

莫笑当年梅子真，区区吏事走风尘。风尘自是南昌事，谁识庵中不动人。

钱塘故都丽，府寺云中分。往往得佳客，翩翩多好文。自余去湘水，无复瞻吴云。披寻二篇意，岂减鲍参军。

西渚菰蒲老，南冈梅柳芳。当时有佳意，十载尚余香。投老甘寂寞，归期殊渺茫。君能斵句丽，幽眇得张皇。

霜林不障北山青，淮北江南一画屏。草舍久无年少梦，故人犹记咏归亭。当时皖皖同朝露，不计星星向暮龄。千里相望一驩笑，北风浩浩水泠泠。

水上浮云断不还，松间幽石自斑斑。柴门不接红尘路，满座长将白日闲。往解谁能寻赤轴，无情还自爱青山。清冷台下无多路，断葛枯藤不足扳。

帝命方优渥，仙屏去杳冥。松筠传懿行，金石勒新铭。双阙不复望，三山依旧青。慈祥岂无报，独不享遐龄。

身谢汉廷路，神游湘水归。山川想如昔，邻里欲谁依。梦幻久已寤，悲欢今是非。最伤芸阁彦，无复老莱衣。

江左老儒宗，鸿名五纪中。晚方参法从，久已冠群公。纕服始去位，仙丹浩无功。古人称不朽，终不愧轲雄。

典学蚤名世，绪余为史师。刚严终不倚，亮直欲谁欺。疾恶太阿刃，立言黄绢辞。平生游旧意，流涕向丰碑。

三年潇湘客，不厌潇湘游。二水相会处，下有白蘋洲。洲上多美竹，出没清浅流。森森百顷青，玉簳长与修烟浮。岁久无人采，往往半折古岸头。坡陁上下不知际，直接九疑千古愁。当时古人相会处，至今作亭在林幽。最爱苦雨时，吾尝棹轻舟。乐与渔人相往返，其意岂在网与钩。由来古人能放达，何必傲王侯。洛阳公子有佳致，落笔直与造化侔。方拏抨图止数尺，写出潇湘千里秋。南山老夫谢世故，一榻静卧如浮沤。遣使持书远相示，欲与老夫醒病眸。老夫困瘁不知报，世上谁为王子猷。

大士隐精蓝，不践白衣舍。老夫厌世纷，屏迹南山下。经时不相见，道味遥相借。岂是困烦溽，萧然雨闲暇。白云等无心，幽林媚如画。常恨简寂履，不入东林社。还疑松山老，怕答庞公话。吾庵朝暮成，莫向人间化。

秋入潇湘拍江水，夷人社会秋声喜。山城寂寞无人行，白醪赤鲜追闾里。穷客闭门食无鱼，虽有士子半屠沽。与君俱为投荒客，落日怊怅临城隅。

白蘋花，生水中。绿叶牵紫茎，浩荡向西风。西风日夜冷，落日河洲静。

秋风日已佳，幽寻欲谁与。邂逅得佛子，逍遥临石堵。江南气候晚，九月始无暑。木叶乍陨霜，川原新濯雨。乔松转山路，中天掲华宇。由来安禅寂，不当混泥土。侵寻得幽步，周旋闻密语。芥蒂同一生，天地同一旅。欢戚自流转，悠悠意何补。倦羽息深林，游鱼依夕渚。吾生幸无事，陶然知所处。日晏坐北轩，何用论今古。

太清朕无形，历历县众星。北斗横天中，众星朝帝廷。顾余草芥士，于此寄余龄。崇坛设香火，秘笈开真经。仙客七八人，步虚上清冥。再拜致勤恳，肸蛮参神灵。愿言枯朽骨，清净老岩扃。石台峻重崖，四山合如屏。夜寂天更髙，松风响泠泠。列炬如长虹，隐映春林青。久已谢世故，何心混膻腥。斋心肃不寝，已闻朝露零。

清泠竹树暗成阴，渐有溪流过此岑。草草作巢方寄老，愔愔设榻本无心。松门不隔红尘路，月叠初无俗物侵。欲向人间访消息，渭阳应有远游吟。

暑湿卧南窗，将夕暴雨作。绿树暗蒙蒙，流泉鸣凿凿。黔突苟幸足，心静本无乐。夜半长风号，江流应更恶。

委蛇白水来，恍若烟中素。始惊孤渚失，已转前山去。清光照白壁，悍势冲云树。吾欲棹轻舟，正畏惊湍怒。

西江水过南山来，青莎白砂一半摧。夜来雨猛山谷溢，平昔夷余安在哉。拏舟欲过白石烂，江风激激无纤埃。古来白石亦可怪，狂湍荡潏终不颓。南山经春草木王，群峰委曲青云堆。江中落景若图画，山翁住处无崔嵬。山翁憔悴如槁木，不与世俗同樽罍。江边山下人不识，斜日独上清泠台。

老不为白髪，老态自婆娑。风力日已铄，流光能几何。悯悯去世网，蘧蘧寄岩阿。无令后生笑，隐几学商那。

昔日钱塘布衣客，画舸揺揺出淮北。腰间新佩青铜章，行着绿衣归故国。汉水西流云梦泽，髙堂老人头未白。兄弟频年收美科，公卿要途声寂寂。公车荐章动盈束，万里青云不遗力。老夫在吴始相得，惠停髙车践荆棘。相见匆匆如梦寐，尔来无复人间迹。子方策名在清时，霜天正可抟鹏翼。遥知后会不可期，吾心已作南山石。

青谿八月菰蒲老，山城飘潇秋气早。弄水亭前万斛船，一帆直上青云杪。沄川公子久论讨，筦库卑栖欲轻矫。阿阁鳯雏谁不知，渥洼龙种人间少。拔荐当如颔下髭，收科真探怀中宝。人生得意须自奋，何用米盐长扰扰。齐山病夫乐枯槁，相见清欢惭老倒。它时不忘金玉音，为记云巢髙缥缈。

齐山翠微青天外，西邻还云修竹里。不如道人熙怡亭，巍然迥出青溪水。云谁穷髙视千里，亦不沮洳埋蓬藟。清晨门外千家供，落日香销一禅几。欲知道人熙怡乐，泛舟偏向江淮舣。游人莫问老夫名，聊咏春红与秋紫。

欲寻白石烂，故开北山路。所向虽似殊，吾真得孤屿。容与水上云，娑罗月中树。胜意已自适，何必方舟渡。

池阳决曹窦君掾，三年勾钉烦指呼。朝来脱去如敝屣，华舟泛泛归匡庐。君家世吏二千石，缘饰儒雅穷诗书。昔岁先君使湖外，特荐尊府闻公车。廷尉于公有阴德，翩翩青紫登华涂。江城僻院本无事，穷山培𪣻多荒芜。中间叶侯久无政，顾遇僚吏无精粗。狴犴缧囚常数百，小大往往多非辜。不知滞狱困寒暑，直疑为吏忧妻孥。惟君不茹亦不吐，独自垂钓来南湖。使者交章任为令，从此平步青云衢。香炉峰前木叶落，樽垒好在黄家垆。此来行李有佳句，莫忘齐山黧老夫。

前年姚令下阳羡，老夫为赋铜官山。飘飘道人今复往，有如孤云谁可攀。三尺古琴膝上弹，一杯龙水刀无环。药嚢空空何所有，独抱冲气参人寰。人生富贵无金丹，须臾白骨凋朱颜。何为愁苦强作乐，逍遥不去烟霞间。吾昔东游岂无意，腰下铜章初不关。至今山水尚可想，断梦时向荆谿还。安得此身如白鹤，飞与道人天外闲。路逢仙友若相问，为道绿髪今斓斑。

七尺潜虬出海污，久同病士御三车。旃檀雕断终非相，薝卜芬芳漫散花。绝是离非参妙用，穿云涉水伴生涯。东林大士还知否，止此无言是作家。

清谿水浮青油幕，漾漾轻舟上西郭。髙林参天转山脚，山上黄叶山前落。西禅道人屹重阁，松风泠泠半天作。左江右湖若可酌，青山四围走𪩘崿。道逢支遁蹑禅𪨗，方水幽寻同一噱。世事区区为名缚，生死去来一丘貉。不如林间寄冲漠，笑傲髙明秋气索。日斜回舟兴不薄，有意重来何用约。吾归南冈若孤鹤，新月纤纤下帘箔。坐想行台夜更乐，桥下水声鸣凿凿。

红叶飘萧下石台，扫除山径半天开。百年老木和烟斫，万顷晴天看月来。

博罗四十雪上须，前年将兵出髙奴。直取金汤癿名帐，卷旗夜过乌波涂。黠羌仓惶不暇战，即时破荡禽作俘。槖驰牛马以万计，白米青盐归我储。朝廷下令趣军赏，丹砂书檄黄金书。博罗解甲入帅府，归功老成为后图。汉兵百万若虓虎，弓剑劲利无全胡。不知黠羌欲送死，夭乐给事先六躯。群帅无功坐待命，天子神圣贷不诛。博罗奋髯笑呼卢，黄绶却参朝士裾。逾年都城困尘土，乞得一麾南海隅。江外山川旧游好，击鼓鸣笳联舳舻。秋风翻浪白如雪，美酒满船谁要酤。齐山老翁谢世故，不知门外贤与愚。相见欣然拂棋局，不妨游戏为欢娱。灊山金丹久已就，仙夫道友来相呼。博罗俯首窃自笑，薄命若尔何为乎。图形不止凌烟阁，迅步扶我青云衢。岂如小邦苟廪禄，画诺足以嬉朝晡。嗣宗已卜匡山宅，双林工簏青谿鱼。子归当在十载外，老境共寄江南墟。

一裘一葛谢时人，似与孤云老鹤亲。峭石山前静无事，桃花零落几经春。

不将大辩拟天亲，终愧西来面壁人。无是无非从此去，不同多劫一微尘。

昔住东江不计年，青松白竹望潇川。先知大士当行化，故卜幽栖为结缘。五姓香花瞻法坐，六时清磬会诸天。山前耆旧如相见，应坐维摩老病禅。

青山古木隐禅扃，一炷清香数卷经。却笑担嚢南北客，强寻言语学无生。

南山雪未消，秋浦春太早。桞萼为谁开，梅花同我老。少年薄游意，落日晴空杳。林下寂无人，烟外啼幽鸟。

近世考吏师，谁如李荆州。斯人不可作，伊洛青松丘。江上逢故客，扬名谈旧游。蚤被北海荐，不向龙门羞。三年州从事，利刀无全牛。毁誉岂无人，春梦空悠悠。乃知云台栋，当向华岱求。潢污一尺水，岂能纵呑舟。老夫卧山野，自将麋鹿俦。虽云相见晚，笑语欣相投。旷不入州府，何由接绸缪。江南二月春，坐想颍水流。适当及瓜代，哂笑岂不优。它年青云路，六翮固已修。嵩杪有髙士，为记南山幽。

苏武不辱汉廷节，生辞匈奴归北阙。胡服椎髻李将军，反袂悲号与武别。阴山茫茫天将雪，北风吹旗旗欲裂。金瓶酾酒具未设，胡儿解鞍沙上歇。使者左骖黄金玦，紫骝白颠推奇骨。山前牧羊原野阔，汉日正斜发未发。从官挥涕不敢谒，掺袪欲究胸中说。青海厄穷十九年，来时壮强今白髪。同行吏士半物故，韬中节旄尽落脱。将军鸷忿不可夺，老母已诛族已灭。心知罪恶上通天，甘死胡尘同断枿。功名逆顺虽不类，胡汉死生从此决。夙昔遗芳在图史，追想山川一骚屑。巧工寓意在恍惚，墨妙笔精世称绝。唯有千秋不断情，至今亭亭陇头月。

秋浦千万山，苍烟媚髙木。流髟落浦中，泓澄一川渌。江南佳丽地，六代多遗躅。不见石城人，空余琼树曲。长围山势壮，不驻如车毂。道人敞重阁，却倚山阳麓。西江泻轩外，雪浪髙如屋。未若秋浦佳，平铺绀文縠。水中白石烂，泛泛如孤鹜。天外九蕖蓉，突兀揺苍玉。太白一杯酒，杜郎满头菊。千载忽已空，白骨埋荒谷。齐山皓髪客，逍遥老松竹。拏舟试一眺，时方秋气肃。飘萧得胜意，远迩穷幽瞩。行当乘月来，置榻山头宿。

老来无暗亦无明，寄息深山避世情。夫子暗投珠玉惠，我身正似一毫轻。

余景避世讙，栖迟在丘壑。公子引车骑，相访南山崿。长离舞员嵩，同为九皋鹤。晚节虽殊途，仿佛当年乐。间关幽鸟哢，凌乱余花落。春风岂有意，群生自回薄。夙昔钦二妙，联函得佳作。顾予非季子，何足闻古乐。葩华玩洒藻，银钩窥雅博。故知霄鸿意，不为尘埃铄。吾蚤拙世用，投老更衰索。惭无锦绣叚，何由报金错。

杜子风情春水波，至今诗句使人夸。不知朽骨犹存否，山上年年黄菊花。

朝云未散白笴陂，落日已过铜陵西。不向人间生皓髪，直寻仙客上青谿。

山腰嵌岩山顶平，此下直眺池阳城。城中欢戚自流转，不似山石都无情。

髯弟南来白髪垂，襄阳夫子最相知。仓惶河外元戎客，冷落江南夜半棋。云外渺弥帆信隔，秋山重叠驿书迟。何缘得与君相会，共醉山前白玉卮。

盛世君臣会，功成在太平。一阳迎律至，元老应时生。直道升乌府，仁风拥使旌。猷为安庙社，惠爱及民氓。帖泰三朝事，光华万古名。至诚无隐蔽，妙识造圆明。爱日恩光布，流泉句偈清。邦人祝公寿，龟鹤入蓬瀛。

结茅在何处，为屋岂无柱。山前巉岩石，四方适中度。谁知屋下人，其心亦无柱。悠然寄此间，自得无生路。

湖上逍遥避百愁，年来频向此中休。檐前山势翠相照，床下冰纹清不流。萦带夕阳移画舸，留连眀月卧前洲。髙僧会取栖迟意，应有人来怅昔游。

群山驾肩东南倾，平湖照眼正中明。上人置亭倚绝𪩘，宝云拂树当前楹。春阳未彻地先暖，秋景欲下风已清。衰才不足道佳景，聊书丛翠为其名。

少年事远游，迢迢指岐路。遥天值秋晏，烟光澹如素。寥落淮南山，影入扬子渡。出入三十年，久嗟韦带误。老来感节物，此意谁与喻。独知拥毳坐，无复晨征路。

我意欲穷眺，山林蔽四域。尔来已雕落，万里情何极。古人多悲秋，我念不如默。终朝对青山，烟岚有余色。欲上百尺楼，羸躯恐颠侧。

咄咄待秋至，秋至安足惊。年华去如扫，正如宠与荣。区区白驹隙，君子慎所行。不如陶渊明，超然自归耕。

西山草庐下，古木蔽中园。九月罢亚收，流水满郊原。茅茨何所乐，姑无人世喧。多谢朝市人，吾方效孤鶱。

西风方折胶，戍兵出已屡。赤藏候骑归，翩翩如鸟羽。穹庐旧所居，不远横山路。汉将知为谁，三军倚全护。上赖天子圣，边方无鬭捕。运筹有余略，雕弓射狐兔。何谢苍头公，回为儿女顾。

秋气已憀栗，况乃阴雨多。颜色不衰谢，唯有庭前莎。幽窗坐读书，讽古空长哦。多谢髙世人，辩口如县河。干旋白日光，何用鲁阳戈。念我无术进，忧愁将奈何。

朝游白云里，夕憩长松边。俯视世间人，但见万井烟。流转非一日，正如水潺湲。吾方欲髙步，嘉遁休中年。

袢暑久拘郁，䜣然对秋光。薄具招友朋，相与娱中堂。清觞味虽薄，果蓏具青黄。尤爱檐间竹，风来响琳琅。正赖文举贤，坐客乃其常。相欢意气间，髙韵信轩昂。

幽人有幽怨，其意岂为秋。西风多感伤，乃尔增百忧。辗转长夜枕，徘徊千尺楼。浮生能几时，年华亦易遒。傥非拳拳志，谅复何所求。天道或难平，此理可信不。

昔我来东州，送客满江郭。挥涕望井闾，秋怀寄杯酌。泛然千里外，秋来意非薄。客舍冷潇骚，那复事饰雘。游宦非我怀，俯仰令人怍。何事脱身去，余生老丘壑。亲朋永相过，焉能事官爵。

相从云中去，飞盖云中斜。峭岭想员峤，横溪胜若耶。岩通新雨溜，林暗残春花。缅怀武林兴，梦寐归山家。

王昭君，汉宫女。生如桃李花，皖皖托朝露。不向春风荣，摧折在泥土。耻将黄金市颜色，空得君王一回顾。黄门扶我上车去，遥望汉宫隔烟雾。十年帘下学画眉，不知还被蛾眉误。中间悲怨或易忘，如今羁愁那可论。梦中时复作歌舞，满目异类谁与语。胡风日夜惊吹沙，不知春来复秋去。一生此恨终难言，独自援琴传作谱。传作谱，一曲未终泪如雨。我来都城下，黄尘厌羁旅。道人为我试一弹，使我超然为怀古。

