富贵功名岂易量，暂休聊洗十年忙。赤城山下林泉美，退老堂中日月长。种竹几年心未厌，栽花经日手犹香。一丘寄傲真吾事，何必怀归问故乡。

千载明良不易逢，退居谁不慕高风。香留铁砚韦编上，卷在金罍玉斝中。鳌足共知曾立极，龙韬犹欲倚平戎。追锋只恐来相继，行看东山起谢公。

老去谩将书作伴，平生不喜酒为名。倦游落落忘尘事，清梦时时入化城。纵有诗骚浑漫与，回看波浪亦堪惊。赤城从阻陪高会，深自怜余不及情。

七年溪山北，颇自爱吾庐。人生真寄耳，何必赋归欤。

客欲谈世事，词锋若戈矛。我已梦为蝶，咄哉为罢休。

新晴快老读，斜日在遗编。吾非求甚解，会意即欣然。

万事休杯酒，高情谁与论。寄语问安者，谨勿过吾门。

不知月欲落，但觉衣生棱。夜深谁是伴，相对祇孤灯。

