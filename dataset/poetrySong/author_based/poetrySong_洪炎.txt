径转桥横水，林深寺据山。钟鱼告阒寂，松竹媚孱颜。避地欣有托，依僧成暂闲。东归路不隔，片片陇云还。

突兀山椒寺，披榛二百年。刹从吾祖卜，席是里僧传。溪送无尽水，林供不断烟。囊中有余粒，假息且安眠。

潭黑蛟龙宅，山青虎豹林。隠忧何日了，淹泊见冬深。薄雪恨还积，疏梅冷不禁。平生一樽酒，衰病废孤斟。

杀气缠中土，妖征出泰阶。架桥凌禹穴，投策暗秦淮。匪兕歌何苦，非熊愿亦乖。申胥虽有泪，无地寄余怀。

宵旰忧虽切，咨谋策靡长。筑坛推骑劫，假节得糜芳。已矣重江险，哀哉古豫章。蓬茅今在否，矫首恨难忘。

郑侯风概似虞薰，醉饱初疑对苾芬。一日君尝南浦水，六年我踏宝峰云。诗情赋物已闻命，山色溪光傥见分。群盗何曾念王粲，相逢聊喜见斯文。

百濯生香真宝薰，中泠取水挹清芬。素娥影落秋宵月，白鹤翎翻春昼云。俗客来依禅客住，林花自与雨花分。扶倾不假迂儒力，敢倚笔端能缀文。

兔迒通一线，笋舆度千寻。隔林见潭影，迎客有铃音。梵呗出广殿，飞舞来珍禽。履此胜绝境，一清尘虑心。

仲氏趣玄远，造诣非尺寻。谁云干戈际，获睹金玉音。七日南山雾，一鸣幽谷禽。依然拂尘壁，愁绝见予心。

求田问舍转头空，十口无家寄栗蓬。得失自怜婴世网，是非都欲问天公。绵绵不解溪边雨，淅淅无情松下风。赖有诗人排闷作，且吟佳句任穷通。

惊雷势欲拔三山，急雨声如倒百川。但作奇寒侵客梦，若为一震静胡烟。田园荆棘漫流水，河洛腥膻今几年。拟扣九关笺帝所，人非大手笔非椽。

冻雨连三日，春膏过一犂。寺桥杯渡水，村径橇行泥。燠若生旸谷，寒收岂石犀。欲穷洪范理，夕室有青藜。

持璧还投鹊，镕金恨作犂。行吟乘晓月，扶杖入春泥。愿学怀文豹，终惭秃角犀。徒歌无好语，野饭只羹藜。

故人同客寓，萧寺近清明。春事一樽酒，夜阑三尺檠。风流孔北海，文字汉西京。苦劝加餐饭，年来太瘦生。

山中二月闻杜鹃，百草争芳已销歇。绿阴初不待薰风，啼鸟区区自流血。北窗移灯欲三更，南山高林时一声。言归汝亦无归处，何用多言伤我情。

绕寺千林笋，高低逐涧丘。参差舒凤尾，突兀长猫头。入鼎资甘脆，残杯且罢休。会须堪小艇，裁作海楂浮。

晴晖生燠雨生寒，朱夏阳春季孟间。断雁哀猿金马客，落花流水石门山。早知蚁穴成何事，欲棹渔舟去不还。昭氏有琴无作止，亏成都任一机关。

辍哭人歌行路难，畏人无地出人间。欣逢北海孙宾石，犹是江南庾子山。野草离离随意绿，群凫泛泛倦飞还。一川烟草松萝外，何处梯云叩九关。

此国非燕南赵北，我琴无濮上桑间。劳生聊作梦中梦，苦语莫酬山复山。触石白云数峰起，照人明月一钩还。德星已为荀陈聚，紫气休浮函谷关。

有美枇杷子，三珍共一时。朱樱梁苑早，卢橘蜀都迟。载酒宁辞病，窥园似好奇。酬君要佳句，从古未题诗。

连云葱蒨外，佳树枇杷林。味极东南美，恩知雨露深。山夫琢栗玉，谷鸟避丸金。永日羁栖意，兹焉一慰心。

醽醁尊中酒，枇杷云外林。甘餐千颗尽，软语一杯深。老境宜扶杖，交情得断金。遗民伐荻去，真处即吾心。

民生惟播殖，天意在农深。一夜盆倾雨，千家粒食心。知时占聚蚁，催种有鸣禽。喜是田间语，青青刺水针。

自愧山林士，来炊萧寺烟。怨惊寄猿鹤，飞跃任鱼鸢。咄咄空中字，昏昏醉后眠。摛文非孟子，何以差狂颠。

寄榻逢僧夏，登场喜麦秋。一风将浃日，四月尚重裘。去矣吁何及，归欤幸少休。雨晴寒自戢，桂魄更添愁。

意行无远近，山径自横斜。烟月生晴岭，风幡接暮霞。影归巢幕燕，声散宿林鸦。屣履相随处，僧垣即是家。

风吹古渡口，云满都梁山。执热厌偪仄，幽寻上孱颜。清泉似石乳，滴沥岩窦间。乞此一瓢饮，为祛千载烦。山灵知我意，殷然下层峦。散空作急雨，抉石出甘寒。一酌荡齿颊，三咽萦肺肝。轻躯变滞骨，尘鞅思灵关。来当踏云至，去当御风还。再拜谢神休，幸汝不我悭。

四山矗矗野田田，近是人烟远是村。鸟外疏钟灵隠寺，花边流水武陵源。有逢即画元非笔，所见皆诗本不言。闲看插秧欲忘返，杖藜徙倚到黄昏。

散策寻溪偶缓行，羁栖愁眼忽双明。非烟羃羃平芜合，倒影层层远翠横。鸥鹭低飞映山去，江湖一诺百金轻。直知已造洞天内，身在人间却自惊。

五年胡骑秽中原，四月江南尚薄寒。入昴谁能移太白，来朝我亦见呼韩。灌坛风雨行将戢，陋巷箪瓢且自宽。红日再中天地正，泥涂不辱汉衣冠。

端居入夏愁更新，不数多愁过一春。蹑虚难同若士去，取醉但与索郎亲。朝天几日车同轨，击地共唱胡无人。自许世才非管乐，聊将心事比雷陈。

竹叶榴花久擅场，一尊云液胜椒浆。人惟任达常中圣，药自消忧不作狂。满泛冰甆无别色，错斟瓶水有真香。祇应剩酝逡巡酒，始耐仙山日月长。

南州一炬火，我归无所归。六月下惊湍，一叶正复敧。空城何所有，城阙双阖扉。遗氓四五辈，{目咢}眙虫鸟栖。潭潭大都府，灰灭余空基。委重者谁子，汝实凡且卑。蝼蚁轻民命，泥沙捐国赀。犬狼肆噬啮，驱逐乃其宜。胡为使群吠，如恶草蔓滋。哀哉三万室，锺此百六期。故居不可识，将是复疑非。阶前手种花，自怜托根微。露草相对泣，吟风作悲诗。人言城门火，鱼祸自靡遗。我亦无泪哭，且复一解颐。

忧每伤人人亦忧，花蒙两眼雪蒙头。干戈满地不可触，蓑笠为家何处浮。秋入鸣蝉催暑去，酒如凝露与清谋。写成庾信江南赋，更续相如老倦游。

青山爱客长青眼，白水知时泛白云。少日悲欢才一瞬，中星寒暑又平分。稻粱狼藉余栖亩，雀鼠穿窬自立勋。一叶已惊秋意早，映阶黄落更纷纷。

平生离俗得闲多，素发惊秋奈老何。宾从盘飧惟白石，意行供帐有青萝。御风独往松三径，踏月空归雪一蓑。短布单衣穷至骭，醉吟不作饭牛歌。

日日愁随万绪多，遣愁不去若愁何。文书引睡翻黄卷，福地求生访绿萝。酒厌银瓶聊注瓦，衣辞锦袄且披蓑。五更风雨作金石，助我贯珠商颂歌。

更欲投何处，乾坤老病身。穷愁但有骨，栖泊渺无津。岩穴探幽薮，人烟隔几秦。驱车上九折，回首想伤神。

更欲投何处，穷猿不择林。低回竹柏语，惨戚钟鱼心。邑邑出门泪，行行度岭吟。西江如可吸，在处海潮音。

更欲投何处，仙山不可窥。欲寻吴许迹，默与绮园期。裹饭随妻子，清秋问路歧。神真有汲引，逸驾或容追。

新秋遣闷只围棋，病不衔杯亦废诗。对局萧然两无语，个中君子有争时。

鹭落寒江鸦点汀，晴窗飞雹击槃声。方圆动静随机见，清簟疏帘眼倍明。

白日惟销一局棋，揽棋还诵李侯诗。旁观不作千年计，会有局成柯烂时。

棋局醒心过博局，棋声娱耳胜琴声。少年此戏殊不恶，坐隠时闻夜达明。

荆璞玉为子，井文楸作枰。有求惟别墅，不喜得宣城。跕跕飞鸢堕，丁丁伐木声。破愁逢一笑，无地著亏成。

祇园三日雨，碧涧一枰秋。试问酒中趣，何如林下幽。从他著虎口，寻我镇神头。惟悟争先法，当机与手谋。

不作丹朱戏，难禁清昼长。敢言白玉局，聊取紫罗囊。角道空传记，乘除自有方。儿童争画纸，漫学老夫狂。

眉山非快手，弈胜亦欣然。变态一翻覆，几微系后先。陶公虑太过，雪女慧堪怜。张弛诚吾道，斯文许尔贤。

凝神迷远躅，致一有全功。皎皎妇姑月，冥冥鸿鹄风。置君愚宁子，议乐哂温公。谁谓商山老，飘然到橘中。

朝登万仞冈，夕宿云霞间。越王昔何时，税驾宅此山。山巅有石室，险绝未可攀。烟树相映带，尚想飙轮还。文吴二仙子，腾踔跨两斑。俯仰五百秋，下视悲人寰。王室久荡析，世路方孔艰。我寻真人居，荷锄芟蓬菅。林泉依福地，樵汲闯灵关。庶以远兵革，返兹后死颜。

越王名兹山，无复车马迹。绝顶有佳处，轩然大磐石。灵洞閟其中，神池荡其侧。云气朝夕生，合散一瞬息。吾闻王子搜，隠遁辞越国。玉舆去不返，丹灶鏁荆棘。二仙出季世，故老犹记识。遗踪落人间，不稽传宝墨。我睎伯夷清，愿作老聃役。脱身尘{土盍}外，救暍获三益。

吾居半山上，绕屋犹峻岭。举头即见之，坐卧作墙屏。忽复不可求，澒洞云万顷。初疑岸谷变，身不践人境。俄顷如故常，突兀在屋顶。隠现须臾间，变态莫记省。烟霞成痼疾，终日常炯炯。早阅金丹诀，未办卜灶井。世乱一丘壑，斯志或可逞。鸣猿落空岩，翥鹤飏晴影。石泉漱芳润，草木皆秀整。洞天有归路，未往心已领。

不识猫头笋，还思马祖山。庭兰生旧茁，绷锦换新斑。蕴玉争怀宝，登盘想饫餐。分甘须剩㔉，远助一瓢箪。

若榴资彭粮，榧实伐彭兵。三彭穴身中，各以尸自名。伺隙戕所托，睢盱为己荣。仙山无凡木，榧林高且清。八月实累累，斗量亦囊盛。盈盘得恣食，不与汝粮并。嗟汝小黠耳，安所逃汝生。蚤读黄老书，五牙漱琅英。虽微玉山果，知汝久已行。丧乱食不足，长饥病所婴。蟠桃未能致，橡栗庶可营。作诗颂榧子，期子以主盟。

一岁下元日，千山小雪天。云层生远壑，雨渰隔平川。放牧虚横笛，樵苏乐静眠。遥知载酒客，无路到斋前。

云气依然合，山蹊旧不通。虀盐犹可问，牢醴顿成空。细觅泉声外，疏篱犬吠中。无人披宿雾，采药过庞公。

小麦青青山一曲，江南千里伤春目。盱母江头唤渡人，遥指麻源第三谷。裹盐包饭各匆匆，回首烟霞楼观中。诗成更觅羊何和，犹是前身内史公。

浥露出南郭，遵涂眄西岭。幽寻不惮远，陟𪩘造殊境。悬瀑泻天路，高斋跨参井。麻姑固神人，上下凌倒景。逸驾不容追，遗踪抟尘影。仙坛独岿然，藓蚀此山顶。古屋鸣鸺鹠，污池浴蛙黾。葛颜有异闻，源委邈难省。空余丰碑字，欻若猊骥骋。永言赏心遇，所乐尘务屏。濯缨欲师孔，斲鼻还思郢。安得斯人徒，置论挈裘领。圣真岂远而，炯炯金在矿。九渊孕明月，七返閟神鼎。至道如可求，汲深愿修绠。

麻姑山换越王山，忆昨下元今上元。老去休惊长客寓，春来不拟问田园。畏途豺虎中原近，挟日风云四海昏。梦绕潇湘无落处，凭谁楚些与招魂。

欲趋严跸万重山，且酌清尊庆改元。穑事何时销剑戟，贤书不用到丘园。伤心华屋灯如昼，触眼荒涂犬吠昏。今日江东须管仲，可怜穷寇尚游魂。

水竹依山住，烟霞并舍分。秋添中夜雨，冷浸一溪云。满目干戈地，关心鸟兽群。归涂如可问，猛犬莫狺狺。

金谿东行二十里，高即登山下临水。乱山中断水横流，水际招提对山起。丹青像设半泥涂，野僧一饭无钟鱼。散策闲寻笋蕨芽，密林时逢桃李花。

客行寒食路，春晚上饶城。野寺鸟乌乐，山蹊荆棘生。人随乘雁集，地隔一牛鸣。俛首征途内，官曹何日清。

盛子卜居南涧滨，开轩自比葛天民。一丘一壑有能事，三浴三薰无俗尘。闲逐逸人同执射，偶逢渔父亦垂纶。此轩成毁吾何预，画着岩间恐未真。

万斛谁能破客愁，一尊风味泛醇酘。中丞自许怜渔父，鬲上无端住督邮。必使索郎频有顾，也知欢伯解消忧。苏州刺史诗盈卷，还忆山僧冷病不。

万松参岭路，千亩动春耕。不复红鹅下，空余碧涧横。佛扃穿缥缈，仙驭锁峥嵘。道释分殊境，篮舆许我行。

勾吴于越通舟车，南走瓯闽城百余。凿山架桥穷奧区，班春不行犹一墟。此邦自与桃源并，不能深藏即人境。五百年间阅战争，淳朴散尽狙诈生。

疏慵我似海鸥闲，文采君如雾豹斑。不省流离思乐土，深知向往愧高山。低飞乳燕声相接，小叩华鲸梦亦还。共看围棋欲终日，忘年初在立谈间。

昔闻石鼓鸣，今作石鼓游。击拊久已息，甲兵殊未休。精庐庄严海，百室云雾浮。维时当长夏，萧飒如凉秋。高崖不见日，老木枝相樛。灵泉发嵌窦，下注千仞沟。向来经行人，颇以名字留。俯仰百年内，磨镌遍岩幽。石桥可坐卧，清绝无等俦。众山合沓来，响答相献酬。虽逢会心欣，未弭当世忧。不知稽山上，复有胜处不。六飞尚东巡，狐兔穴中州。戈鋋塞河洛，冠盖集闽瓯。堕此吠雪国，烈火烂不收。炎飙方焚轮，赫曦欲停辀。微生类焦谷，兹焉得依投。一乘凌风翰，濯缨天汉流。

古木参天水一沟，潮来曲折可藏舟。招提密映晴岚起，沧海潜通夜气浮。丹荔荐盘惊北客，赤𫊻供馔识炎洲。却疑江左知名士，不作乘桴浩荡游。

六月寓闽山，初逢荔子丹。皱红分颗颗，凝白作团团。品目诚无限，珍甘拟亦难。不劳走马使，安坐得加餐。

独擅东南美，谁知十八娘。笑颦俱有味，朱粉不迷香。璀璨珠生掌，清泠露入囊。风流须第一，饤座每难忘。

山川信美自愁多，岭海穷途可若何。倦客难寻越绝记，畸人但唱郢中歌。天香不入伊蒲塞，佛水犹开优钵罗。还是浮云韬白日，凤凰台上一经过。

天公下观戏鱼龙，分披惇物隳岱宗。尘沙欲枯罔象眼，酒醴难浇磊块胸。会稽之南曰闽海，东行万里因雄风。二儿得邑古长乐，意拟分治三山中。门张雀罗即我室，吊影不识求羊踪。担簦挟卷者谁氏，捉笔言诗有此公。纷纷道旁皆苦李，辛酸交攻无复理。入林初闻薝卜香，知味自觉醍醐美。今时杜陵见老人，他日汤休望吾子。我观蓬壶才一水，桐柏罗浮相对起。赤乌衔符得宝书，青鸟拂檐来报喜。君能无事如懒残，吾儿傥不惭张底。

一老灭尘虑，七儿同静缘。境超法界观，身作地行仙。男女非殊相，丹青亦浪传。襄阳聚首话，犹是在家禅。

羁游苦似泽藏山，老境难希药驻颜。日日寻香穿窈窕，行行止渴漱潺湲。忽闻欢伯来倾盖，无数愁城尽斩关。多谢天公爱狂客，九衢忙里独偷闲。

𫛸鴂能愁物外人，芳菲聊借梦中身。要知琼刃非凡骨，信有金庭不尽春。伯雅相将浮鸭绿，素娥应共踏蟾银。休惊丽句同仙授，王许从来侍帝宸。

山丹丽质冠年华，复有余容殿百花。看取三春如转影，折来一笑是生涯。绮罗不妒倾城色，蜂蝶难窥上相家。京国十年昏病眼，可怜风雨落朝霞。

瓯山闽海两高深，幕府同开阅古今。堂号止戈贤守意，郡名长乐圣君心。行看铸剑为农器，即有飞鸮集泮林。比日东南是洙泗，喜闻弦诵发清音。

跳梁山谷有顽民，电扫风除一聚尘。排闼江山千里眼，满庭桃李四时春。定知当宁思龚遂，政恐攀舆借寇恂。谁是诸侯老宾客，酣歌应许杜陵人。

建武下诏书，海峤识明主。除吏得阳城，所喜逸民举。满腹怀经纶，笔间含露雨。平生相期心，中兴尔乎取。定交自畴昔，契阔及再暑。执热子南来，五月憩漳浦。破啼谋一笑，预置风月俎。危言傥可陈，正学当尽吐。成亏在须臾，得失宜熟数。收功谢王魏，取道迹傅吕。开兹众正路，慰彼苍生苦。闭关拒他盗，拂席招巢许。

上坡谏议立清班，入奉威颜咫尺天。仲氏三山久憔悴，征君五岭亦迍邅。欣逢白鹤归华表，更想黄能出羽渊。客舍一樽双泪落，相逢里社复何年。

河洛中秋已凛然，瓯闽八月尚炎天。方怀许国忠言切，不计归途道里邅。子产未能忘季札，太阿应必待龙渊。树人树木有明算，谁谓百年同十年。

两年再踏铅山路，今日初尝石井泉。碧玉岩边瀹汤餠，全胜五鼎击肥鲜。

松竹笼官道，牛羊食野田。岊山低送客，荡水远涵天。乍听吴儿语，初逢伧父船。平生足未历，聊以慰华颠。

我生豫章汭，游宦在京华。百粤非吾土，三吴亦尔家。客星严濑钓，西子越溪纱。一洗眵昏眼，如乘上汉槎。

山村柿栗熟，客舍稻粱秋。池足能言鸭，蹊多喘月牛。如闻息战鬭，剩欲起歌讴。鼓檝临江誓，谁为祖豫州。

承明非厌直，衰疾自投闲。江汉蒸炊内，盘盂嗒哈间。层冰万里梦，谒帝九重关。愿借抟风翼，追游物外山。

平生逃暑饮，病著不濡唇。熨齿甘瓜冷，流匙香粒匀。加餐虽意决，对案已眉颦。却叹廉颇老，犹为善饭人。

星织乌同织，鹤闲鸥亦闲。问君离俗久，何事落人间。末伏秋无雨，残歊昼掩关。寒泉聊洗耳，清冷似吾山。

凉飙将透齿，烈火谢燋唇。壁织梭梭应，檐珠颗颗匀。隠忧成独乐，浅笑换深颦。更上藐姑射，问途冰雪人。

事有怕爱，语分忙闲。左右前后，内外中间。青云千里，紫气浮关。五星东井，微臣北山。

鶂鶂珍腿，猩猩美唇。醴齐调适，勺药和匀。老商嬉笑，西施解颦。倦龟若士，翳桑饿人。

执虎入圈，絷驹在闲。志六合外，身十亩间。组系单于，泥封函关。乐我丛桂，淮南小山。

鲁兄卫弟，虞齿虢唇。倚伏相因，否泰惟匀。履兹艰虞，慎厥笑颦。水清见石，天定胜人。

入圣有域，存诚以闲。德不德上，材不材间。堂上不粪，门设常关。鄙哉丘垤，覆篑为山。

编贝皓齿，含朱绛唇。甄陶圆熟，琢削细匀。不笑不言，倚席以颦。商略有此，为若而人。

洪崖山下一臞儒，碧玉岩边抱病夫。永日翛然无复事，人欺憔悴鬼揶揄。

西江东畔见江楼，江月江风万斛愁。试问海潮应念我，为将双泪到南州。

见江楼下蜡梅花，香扑金尊醉落霞。独依东风如梦觉，一枝春色别人家。

开岁逢人日，吾衰不梦周。家书生远恨，客舍起离忧。朔雪惊南服，江梅笑陇头。谁能结彩胜，一为散春愁。

锺乳宜为粉，扶衰老所便。缄藏鹅管细，冶炼玉丸坚。石髓诚难值，云腴恐浪传。刀圭聊已疾，未敢议真仙。

丹青得名曹将军，画马已来无复人。诸生韩干受肉法，绝足亦传沙苑真。儒林望郎李公麟，曹韩复生能与邻。心胸可纳天西极，纨素频空粪北群。郑生晚识李侯比，自许笔端轻万里。山川初出大宛城，翰墨犹沾渥洼水。汗血歕沙指顾间，雾鬣风鬃卷中起。戏成十马皆龙材，前有飞黄后山子。叶公好尚有祖风，苦爱真龙似画龙。千金不惜市骏骨，睥睨神物秋毫中。英雄尝闻妾换马，意气欲将诗换画。诗工画妙两崛奇，谷量马观未论价。公诗自是生骅骝，恨公不身亲李侯，向来曹韩空白头。

疾风岌嶪土囊口，阳崖中裂阴崖吼。南山乔木大百围，顷刻翦伐如断臼。修枝偃蹇掷龙蛇，直干崩山塞岩岫。干云蔽日扫地空，掣电奔霆翻覆手。山灵掩泣惋惜深，匠石含悲涕洟久。折臂而公黥而王，精金当镕玉当剖。断木刳为浮海航，路指银河上牛斗。委余犹得宫殿材，琐细亦蒙梁栋取。万斛之舟可弗论，大厦帡幪此焉有。狂飙卷空欲奚为，寿被金石长不朽。天生大材将有用，乖逢相因孰先后。嗟尔干枫与枯柳，摧折为薪尚谁咎。

大江北理，长淮西逝。厥隩射阳，城邑岳峙。凿渠而漕，首淮江尾。舳舻岢峨，连樯千里。青雀翩翩，彩虹嶷嶷。梁跼舟蹐，限兹潢水。昔我至止，得二国士。箪瓢相乐，汪吕氏子。于今几年，乖隔生死。梗泛萍飘，乃复于此。菱花浄吐，鹭羽徐起。如欲我留，盼睐以喜。俯仰山川，感念成毁。一瞬千古，寓非予耻。

火中暑退，庚伏在娄。赫炽方炎，金石欲流。之二大夫，服章紑紑。文昌台郎，祗命是忧。中江有舳，中涂有辀。风樯雨毂，长夏为秋。白云在天，崒如岩丘。倏忽西东，不我告谋。翩翩者鹄，俯瞩鱼游。将逝复止，矫影河洲。嗟予去国，三葛于休。止车生耳，永谢鸣驺。挥袂江干，长啸林幽。

从宦三十载，故山凡几归。昔归尚有屋，再归已倾欹。今归但乔木，竹落荆薪扉。上为鹳鸟都，下为鸡犬栖。相彼东北隅，三亩以为基。积块与运甓，实漥而培庳。成兹道傍舍，空我橐中赀。堂室敢即安，牖户适所宜。嘉树三四株，当窗发华滋。馨香入怀袖，似与迁徙期。我今六十老，岂不知前非。咨谋愚见拾，就列筋力微。窃食奉祠禄，永负伐檀诗。松楸幸在望，邻曲不见遗。葛巾随里社，庶以保期颐。

贤哉郑圃客，去为五浆惊。解榻栖云表，开窗纳水声。忽逢京国旧，相对夜灯明。叹息胡证老，犹思摘铁檠。

玉女何时见，兹峰独挺群。古容余佛座，虚室但𬬻薰。林隠投壶电，山藏出岫云。自惭非屈宋，欲赋不成文。

再入兰台逢旧史，重游东观阅新书。家徒四壁今无屋，谁为君王奏子虚。

桃花浪打散花楼，南浦西山送客愁。为理伊州十二叠，缓歌声里看洪州。

杰阁龙楼依翠微，中秋午夜望清辉。桂枝委地三千尺，柏影垂坛四十围。箫鼓或疑风雨下，云霞犹想锦帆飞。只今井臼依然在，不见归来丁令威。

曾折山花献阿魔，茫茫仙意果如何。千年旧迹今芜没，惟有长松挂茑萝。

处世真同逐队鱼。

诗题：胡伟《宫词集句》句首：不应青女妒容华。

