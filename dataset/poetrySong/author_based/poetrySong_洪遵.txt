来自丁香国，还应世所稀。丛生盛枝叶，乱结罥中衣。冷艳琼为色，低枝翠作围。蔓连疑锁骨，时见玉尘飞。

筑台结阁两争华，便觉流涎过麹车。户小难禁竹叶酒，睡多须藉菊苗茶。

忆昔西湖上，芳醪手自斟。龟游低芰乱，鱼闯小萍沉。意远山犹迥，心清水共深。三秋未许见，聊向梦中寻。

长年三老漫良图，何用西风十幅蒲。四壁烟光长在眼，公知杖屦有江湖。

浮家泛宅古无多，只有高人张志和。心似虚舟元不系，泊然聊与世同波。

多谢吴中客，移花五亩园。灰心劳远梦，茧足蹈前言。定是黄金蕊，真须白玉尊。从今付幽赏，不用赋招魂。

投笔文章壮志休，鸟经鹤训漫心留。若为一见开青眼，解使三公出黑头。望陇自应知可否，折潮须信妙源流。夜光明月无虚售，可忍庸人按剑求。

天生蒸民，曷其有识。维圣摩励，规闲矩饬。

阳礼教逊，诰誓上仪。降周迄秦，淟涊弗治。

斤斤显宗，黼黻王度。三宫孔阳，精意治具。

爰𠡠方国，礼行于乡。稽经诹律，属民横堂。

先圣严严，拜跪荐祭。冠缨莘莘，鳞差栉比。

迺速庠门，迺洁东荣。宾主僎介，堪舆是程。

笙流觯扬，少长位辨。已事而竣，不诫用劝。

咏仁蹈德，骎骎措刑。舄弈千载，薰为太平。

乾清坤夷，轩豁呈露。万祥毕溱，登三咸五。

昔在建武，大圣载营。有臣曰湛，示我汉行。

绵𫈵无传，莫克用人。孰播其馨，孝明是似。

允哉帝德，侯其伟而。矢诗不多，维后之诒。

