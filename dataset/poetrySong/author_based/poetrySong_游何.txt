渡过潇江日已曛，影和明月共三人。名岩近郭别州少，好事更谁如我真。绝顶有天浮碧树，凌秋无暑断红尘。终当早弃人间事，来与山僧作并邻。

西风卷痴云，欲压不堕地。化作碧孱颜，融结在空际。是名阳华岩，造物一何异。东山雨脚断，明月招我至。傍窥嵌窦深，密恐鬼神閟。细度泬寥风，旧无卑湿气。虚阁架其中，榜以浮岚美。下有潺湲谿，翻雪轰雷比。阁背两桥分，岩胁双龙起。石如缨络垂，整整翠緌委。又如鼙鼓形，挝击声颇厉。溪水相与喧，镗鞈乱宫征。岩穷天忽开，木杪风自靡。坐久发毛寒，兴逸诗语绮。无人共一尊，有客自千里。山僧颇殷勤，相伴亦忘寐。拂石要题诗，挥毫留汉隶。

