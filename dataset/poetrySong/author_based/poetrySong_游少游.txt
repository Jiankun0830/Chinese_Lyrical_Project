石径缘云艰复艰，不知萧寺驻林间。余香满袖花惊眼，空翠沾襟雨暝山。早晚报衙蜂扰扰，友朋相和鸟关关。我来亦被浮名缚，那得高僧一样闲。

簿书丛里匆匆过，小白长红总自芳。独到远村浑不恶，绿阴深处野花香。

黄云翻尽水平田，时有农耕破晓烟。热气渐深牛易喘，不须辛苦更加鞭。

柳丝风飏马蹄轻，又作长亭十里行。争似老僧无一事，白云欹枕听鶑声。

我本无心似白云，应缘未见宰官身。何时铁笛千山首，吹起梅花一点春。

谁将万斛旃檀子，撒向千春古道场。万壑晓风吹不断，至今犹自满山香。

石岩嵚巇跨龙虎，有客岩前避风雨。篆文委蛇蟠玉书，流铃掷火烦守护。冷翁蜕骨黄金容，千年古木何嵌空。无人唤起玉霄梦，闲却碧桃丹杏风。令威白鹤去不归，麻姑丹砂疑是非。长松滴翠挹北斗，流水泛花迷旧溪。

