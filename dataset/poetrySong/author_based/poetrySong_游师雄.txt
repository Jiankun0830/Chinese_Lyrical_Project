石桥跨两岫，野叟尝远跖。旁有枰棋处，云是仙人奕。

清甘一派古祠边，昨日亲烹小凤团。却恨竟陵无品目，烦君粗鉴为尝看。

今古市朝已变，隋唐楼殿成空。惟有山头明月，夜来犹照荒宫。

不见六龙驻跸，空余五栝阴森。当日宫前流水，潺湲直到如今。

王师一举疾于雷，顷刻俄闻破敌回。且喜将门还出将，槛车生致鬼章来。

围合洮州敌未知，烟云初散见旌旗。忽惊汉将从天下，始恨羌酋送死迟。

