竹里茅茨傍小溪，粼粼白石护渔矶。想应日日来垂钓，石上蓑衣不带归。

银床露湿井华寒，自挈铜瓶汲水还。宿雨未干池馆静，凉蝉犹在栋梁间。

山头磴石危梯险，山下荒田野草悲。更著秋风吹两鬓，不消几日尽成丝。

平生射虎裴将军，马狞如龙弓百钧。手撚白羽旁无人，注虎使虎不敢奔。须臾丛薄烂斑出，人马不知俱辟易。矢如蓬蒿弓减力，将军得归几败绩。徐行爪牙元不露，眈眈垂头若微顾。尾翦霜风林叶飞，倏忽山头日光暮。包家画出真於菟，我尚不敢编其须。昔人作诗讥画图，吁嗟画图今亦无。

一气动芒沕，鸣虫应清商。天机发天籁，托彼蛩与螀。凄然起秋声，感我彻肺肠。幽思不自识，远兴来何方。至音有如此，始晤韶与章。风霜入凄断，月露皆悲凉。天地有声乐，呻吟委寒荒。尔非丝竹奏，那得登君堂。

