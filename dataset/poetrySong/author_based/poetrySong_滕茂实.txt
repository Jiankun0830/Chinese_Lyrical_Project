睢阳万古一张巡，忠义传家有世臣。颜子伏膺当入室，潘郎望拜肯同尘。围城已陷天犹晦，仗剑临危气益振。余子邻邦尽曹李，偷生端作九泉人。

节临重十庆天宁，古殿焚香祝帝龄。身在北方金佛刹，眼看南极老人星。千官花覆常陪燕，万里云遥阻在廷。松柏满山聊献寿，小臣孤操亦青青。

过雨盘蔬日日新，从今休叹庾郎贫。寒虀安取咄嗟办，火食不忧生苑邻。野苋何施虽可鄙，美芹欲献去无因。干戈万里风尘晦，惭愧平生肉食人。

节物惊心动远思，薰风又见浴兰时。空寻好句书纨扇，无复佳人系彩丝。酒注菖蒲唯欲醉，筒包菰黍不胜悲。明年此日当何处，风里孤蓬自不知。

旱暵雨霑渥，丰穰都不疑。商羊应屡舞，布谷强多知。龙见宁非数，云行自有时。当年班夏令，曾得近丹墀。

纤云卷尽见秋容，古木交阴一埽空。雪压群山晓来雨，叶侵缺甃几番风。欲归未得人将老，屡送还来鬼亦穷。赖得子卿佳传在，整冠时读慰飘蓬。

东皇布政物皆春，山色禽声便可人。满谷和风消积雪，半窗晴日动游尘。宫花插帽枝枝秀，菜甲堆槃种种新。拘窘经时成土俗，聊从一醉适天真。

虀盐老书生，谬列王都官。索米了无补，从事敢辞难。殊邻复盟好，仗节来榆关。城守久不下，川涂望漫漫。俭辈果不惜，一往何当还。牧羊困苏武，假道拘张骞。流离念窘束，坐阅四序迁。同来悉言归，我独留塞垣。形影自相吊，国破家亦残。呼天竟不闻，痛甚伤肺肝。相逢老兄弟，悼叹安得挂。金人自南归，得志鞍马间。波澜卷大厦，一木难求安。世事宁有此，聊发我所存。爵禄非所慕，金珠敢怀贪。就不违我心，渠不汗我颜。昔燕破齐王，群臣望风奔。王蠋犹守节，燕人有甘言。经首自绝脰，感槩今昔闻。未尝食齐禄，徒以世为民。况我禄数世，一死何足论。远或死江海，近或死朝昏。敛我不须衣，裹尸以黄幡。题作宋臣墓，篆字当深刊。我室尚少艾，儿女皆童顽。四海无置锥，飘流倍悲酸。谁当给衣食，使不厄饥寒。岁时一酹我，犹足慰我魂。我魂亦悠悠，异乡寄沉冤。他时风雨夜，草木号空山。

