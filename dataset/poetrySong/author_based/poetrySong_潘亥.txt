长安独跨馿，一别二年余。朝士不能荐，承明空有庐。窗虚桐影薄，櫂冷桂花初。莫怪无书札，心亲迹任疏。

草堂荒芜未春暮，乳燕安巢雁北去。回首蜃水桃始花，及至螺江柳飞絮。江东绣衣真御史，闻者纷纷毛发起。日长惟抱空瓮眠，头白应怜故人子。

听得东风急，吹干小迳泥。雨多花放早，水满燕飞低。贫女不知纬，幽人只此栖。依依怀去岁，摘茗白坛西。

不见十年久，缘师懒入城。庵移五峰近，病去一身轻。弟子新传业，诗人旧识名。依然难驻屐，空复重予情。

