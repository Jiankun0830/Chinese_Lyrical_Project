不到鳌峰久，重来感物华。松应添岁寿，梅尚隔年花。清磬闻朝斗，丹炉借瀹茶。满城人记节，此日正喧哗。

人日才过春日至，薄醪生菜旅亭头。慈亲鬓发垂垂白，应看诸孙弄土牛。

才说登山病便苏，老身健得似於菟。一丝白处潮来往，数点青边山有无。厌胜诗穷多插菊，驱魔酒恶细看萸。龙山落帽方真乐，孙盛汝非柏氏图。

屈指头颅三十一，年时又见煮酴酥。平生自谓妄男子，未死谁甘贱丈夫。欢逐儿童烧竹爆，自拈秃笔写桃符。梅花一笑须相领，莫道今吾非故吾。

西风一夜与晴期，红日当天烧陆离。云似败棋无着处，山如宿酒顿醒时。

久雨淋漓天亦厌，一声霹雳洗层阴。青山愁似故人面，初日明如烈士心。扫石安排朝晒药，约僧准备晚听琴。清宵那更当三五，賸把金樽对月斟。

似觉山桃野杏非，耻将浓绿眩群姿。向天乞入秋风队，兰菊中间入片时。

柴门尽日少蹄轮，坐对横窗数点春。心向雪中偏暴白，影来月下亦精神。十分洗尽铅华相，百劫修来贞洁身。笑杀唐人风味短，不应唤作弄珠人。

偷得湖斋半日闲，有梅此地即孤山。瘦边似我腰全沈，白处怜渠鬓亦潘。惟有竹君同所好，岂容蝶使戏其间。调羹莫作儿童语，老眼相看在岁寒。

老梅手植几何年，一见风标姑射仙。特地留为滕六伴，笑他大欠麹生缘。孤高直是难谐俗，开落从渠莫问天。座上诸公醒亦醉，对花起舞藉花眠。

昨夜花神有底忙，先教踏白入南邦。冷将双眼窥春破，肯把孤心受雪降。松弟得兄呼最长，竹君取友叹无双。月宵试看尤清绝，一在梢头一在窗。

洒扫东篱具菊杯，仙翁折送几枝梅。绝怜绿萼才先去，能与黄花作伴开。造物定应无顷刻，未霜早自有春回。穷山似汝真何数，幸被诗人拈出来。

为爱栽梅废食眠，杖藜行尽几山巅。因贪雪后横窗影，那用朝来籴米钱。穷鬼揶揄争笑我，诗翁邂逅亦欣然。花时莫起渊明恨，粪火蹲鸱酌涧泉。

一夜风吹恐不禁，晓来冷落已骎骎。忍看病鹤和苔啄，空遣饥蜂绕竹寻。稚子踌躇看不扫，老夫索莫坐微吟。窗前最是关情处，拾片殷勤嗅掌心。

长身大叶耸丛丛，生处虽殊臭味同。全带安期溪涧碧，微偷勾漏箭砂红。闻名久向骚经内，识面翻从要服中。等是海山闲草木，东皇一顾便春风。

闻说吾家又一种，移来远自剑津湾。叶如壮士冲冠发，花带癯仙辟谷颜。行辈合推梅以上，交游多在菊之间。平生我亦好修者，乞取幽兰镇小山。

万里鲸波一苇航，坐移楚畹置吾傍。叶侵海气三分瘦，花比家山一样香。灌溉预先收露水，栽培偏爱近朝阳。莫教晚节侪萧艾，我欲归来结佩囊。

一枝才破便精神，直是猩猩血染成。休逐东风贪结子，玉环早已妒倾城。

爱极愁风雨，移根入画檐。色过袍样紫，香带蜜脾甜。密叶团团护，幽枝岁岁添。芬芳无着处，一月在书签。

瑞香蓓蕾破寒晴，稚子呼为紫素馨。万斛幽香量不尽，霜风吹送暮天青。

紫轻半百远分贻，正值文园病渴时。玉液果如孙楚赋，金柯未数上林奇。断牙颇觉飞泉绕，老态惭非饤玉姿。无限世间蒸食者，令人那解识檀梨。

为爱妖娆恼病怀，翠屏锦幄护香荄。真教花事从头尽，却把东风满室开。一缕暗藏金世界，千重高拥玉楼台。螯汤池馆依然在，游子年年来不来。

三月三十日，千花余牡丹。莫辞连夜剪，犹得及春看。银烛浅深间，金瓶高下安。洛中全盛日，见说大如盘。

香名不枉入骚坛，最爱霜枝傲岁寒。切莫逢人叹迟暮，何曾委地有雕残。人如靖节方堪采，世欠灵均少得餐。甚矣吾衰闭门坐，篱边自折一枝看。

先生嗜菊菊中仙，不把东篱博秫田。九日于中谁不爱，勤餐何可得延年。

夕阳西去一凭栏，眼底黄花自岁寒。姚魏终皆非正色，请君细把楚骚看。

不染东篱一样黄，枝头琐细白而香。劳将茉莉相题品，未必莲花似六郎。

一段风流玉琢成，开从霜后越精神。休嫌茉莉非吾配，曾见张良似妇人。

为惜艳阳妆，新枝不肯长。绿深秋后雨，红坼夜来霜。偏间垂杨畔，多临古岸傍。年年根蒂在，开谢未渠央。

柯伐移来得得长，想渠历晋复经唐。惯于岩畔谙风雨，可与人间作栋梁。二室七仙同守护，千杉万桧任低昂。向来诸葛祠前柏，此物□□□□□。

海激天翻电雹真，苍枝十丈擘为薪。须臾龙卷他山去，误杀田头望雨人。

樵子俄从问路回，因言溪谷响如雷。分明雨怕城中去，只隔前峰不过来。

薄暮风吹一片云，可人滕六张吾军。铺匀世界能平等，补住梅花得十分。但使一天长玉色，何须双手裂龟纹。时清果亦多廉叟，委地珠玑若不闻。

薄暮檐牙雨跳珠，儿童指似雪先驱。初闻竹上来能密，旋觉梅梢重欲扶。北地多应三丈许，南州近亦十年无。此间断缚吴元济，看踏银沙入献俘。

才登西岭路，诗思便能清。栈道云间没，篮舆壁上行。遥山时见虎，深谷夏闻鶑。咫尺名山寺，犹分两日程。

黄茅连远近，不见一人行。信步未知险，回头方可惊。路由高顶过，云在半腰生。落日无栖止，飘飘自问程。

山色今朝改，溪流昨夜添。数荷红贴水，一笋绿平檐。处处闻缫轴，时时见酒帘。买香諠岳庙，翁媪亦祈签。

衰病逢行健，归途未寂寥。晚山青泼眼，早稻绿平腰。林旧藏僧寺，溪新架石桥。松阴田舍古，小立听鸣蜩。

拟欲寻诗取次行，东风放出十分晴。花时酒旆家家有，蚕月缫车处处鸣。乍可腰镰从父老，何能手板事公卿。他年若述逸民传，万一中问有姓名。

野店柴门傍水开，凭栏漱罢一裴回。云来岭表商量雨，峰绕溪湾物色梅。

出郭忽数里，雨余秋意偏。远山青入雾，野水白平田。鹭立斜阳去，牛依古树眠。不辞泥泞极，即此是丰年。

急橹鸣鹅鹳，喧滩闹鼓鼙。风随山曲折，船与浪高低。春浅霜连夜，天随月半溪。嵯峨如许石，直欠一镌题。

近郭畏嚣尘，移居在水滨。江山千古意，松竹四时春。宾客门无禁，诗书笔有神。何郎好心事，鸥鹭亦相亲。

突兀楼居倚碧空，松江西畔太湖中。天垂十二阑干角，月满三千世界中。

只是寻常操，传来便不同。初疑声已尽，旋觉曲方中。清碎如章草，和平似国风。自从今夕听，吾耳一生聋。

操高不救西山死，瓢饮空称陋巷贤。二调只堪弹我听，不消举此贵人前。

道人清夜理瑶琴，爱学啼乌啭羽音。莫把世人工拙论，世人弹耳不弹心。

并州昔用千金贾，流落人间岁月多。背有龙文空自宝，世无麟血倩谁磨。

一点无多小似萤，虚堂夜静灭还明。若教安顿无风处，犹可从容到五更。

问渠得似山间日，犹自筠笼叫不停。我亦多言私自省，再三守口要如瓶。

祸福无门未可凭，天教有口可无声。莫嫌口解为身累，雁不能鸣反自烹。

一声啼破万山云，我正思归自喜闻。莫向贵人庭树下，王孙金弹不饶君。

石坡泥浅无虫蚓，小竹才高一尺余。独自行行无可啄，低头努觜欲何如。

拣尽南枝与北枝，风吹霜竹叶还稀。旁人忧喜非吾事，且自梳翎向落晖。

今岁分成第几房，刳松为屋蜜为粮。门临花圃身长逸，架近松窗蜡渐香。长日去凭双翅远，有时淡染半腰黄。西园风雨无堪采，待得天晴出未忙。

秋事遽如许，空山夜已蝉。多吟清露底，偏傍竹篱边。翼似霜余叶，声如雨后泉。儿曹读书罢，贪听不成眠。

小舟真个白鸥轻，一一鸣榔作阵行。打得鲜鳞归去早，蓼花深处卖鱼羹。

生来一舸镇随身，柳月芦风处处春。翁自醉眠鱼自乐，无心重理旧丝纶。

道人扫洒一间房，纸帐梅花滋味长。清晓起来无个事，炉香端简面虚皇。

道人清晓炷炉薰，岚重衣巾湿露痕。课罢楞严经一卷，小窗徙倚候啼猿。

不见东山谢紫虚，时时独自撚吟须。常凭香案监抄箓，时点朱砂为订符。日里惯曾参宝语，夜深梦必入清都。此心却恐多君事，废了工夫火一铢。

闻君妙得医王诀，我病劳君指下求。天与一般愚直性，不知何剂可能瘳。

女娲抟土费工夫，个个生来个个麤。有底终须还富贵，无时换不得头颅。若还非我安知我，莫道今吾非故吾。也要终南分一半，麻衣还肯点头无。

坡仙不谪黄，黄应无雪堂。道乡不如新，此台无道乡。青山非其人，山灵能颉颃。一落名胜手，境与人俱香。悲吟倚空寂，临眺生慨慷。道乡不可作，承君不可忘。

玉天无滓月光寒，霁色分明在露盘。一夜九重全不寐，时教中使卷帘看。

辇路安排看驾回，千官花压帽檐垂。君王不辍忧勤念，玉貌还如未插时。

甲马营中紫气高，属猪人已著黄袍。此回天下都无事，可是山中睡得牢。

危栏贪倚眺，薄暮不能休。直下疑无地，满前都是秋。晚山平入画，新月侧当楼。莫说兴亡事，吟人本白头。

急雨成快晴，晚日射□薄。院静辘轳声，崖古枇杷落。澄泓有潜鳞，寥廓无归鹤。明年当挂冠，吾志在丘壑。

痴云吹尽月行天，新琢冰轮欠半边。须信缺中元不缺，便教圆处可长圆。寒生沙渚雁初下，冷浸纱窗人未眠。万事虚盈皆此类，几看如镜复如弦。

黄冠家万里，忽此动瑶琴。岁暮多风雪，天涯少信音。凄凉当日事，寂寞此时心。我醉君休去，蒲团共夜深。

一川红涨夕阳波，幼妇碑残锁绿萝。不止但争三十里，曹瞒元不识曹娥。

疏蘂暗藏春意足，横枝老阅岁华深。广平能赋君能画，总是平生铁石人。

淮海艳姬毛惜惜，蛾眉有此万人英。恨无匕首学秦女，向使裹头真杲卿。玉骨花颜城下土，冰魂雪魄史间名。古今无限要金者，歌舞筵中过一生。

透屋松风蟹眼汤，野人纱帽自煎尝。谏议不分三道印，赵州剩借一瓯香。

瑞草如梅早占春，谁将龙凤付仙人。烹来盏内花犹白，浇出胸中不语尘。

豕腹中空暗浪惊，羊肠旋复绕车声。才看云脚如丝动，便觉诗脾作雪清。麹糵无功将退舍，蘼芜何罪亦遭烹。傍人莫讶能句赋，窗下观书眼倍明。

不因将军打门惊，瓦釜何从得此声。谁道枯肠三椀怯，能令俗骨一生清。鸿渐绝怕膏新绝，党进那知雪水烹。从此客来真水厄，吾方正酒学泉明。

谁采匡庐紫玉芽，二千里路到吾家。砖炉石铫自烹吃，清落诗脾作雪花。

向来皇祐最升平，民识犁锄不识兵。茶向此时还有录，令人长羡蔡端明。

露叶霜枝矮作团，淡黄残绿故瓓珊。柴门尽日无人到，独自栽花独自看。

门外车声寂不哗，数椽净扫小山家。懒鉏茂叔窗前草，賸种渊明篱下花。不饮客来还贳酒，长闲饭罢必煎茶。紫岩堪隠吾偕子，雪后春深蕨已芽。

花朝清晓雨初收，瑞气祥风满玉楼。蓬矢重逢三八日，椿龄再祝一千秋。飞黄去逐冲霄凤，诏紫来从入谷驺。富贵光荣皆分事，早看名姓动金瓯。

搀先三日上元前，天产皇家间世才。台阁久倾红药赋，山川聊为锦衣回。地分八群尊威节，天遣千花献寿杯。只恐金瓯名不掩，使星归处是三台。

当年崧岳庆生贤，恰在新秋四日前。万缕水沈燃宝鸭，千锺{酉灵}醁酌金船。冰桃雪藕将陪宴，雨柏霜松莫计年。金鼎若容负薪水，亦令鸡犬得神仙。

竹才生便直，梅到死犹香。

诗题：沣陵旅店首句：一郭依稀隔渡头。

