旅殡胡尘里，凄凉七十春。望云长在念，对食几伤神。乌哺追思切，鳌峰卜□□。西风悲楚些，谁不泪沾巾。

白发儿随母，苍颜弟对兄。四休元亦足，一笑更何营。论事丝弦直，存心镜面平。德人今已矣，唯与嗣乡评。

忆昨行边别，相期到鹤州。秋风惊过眼，落日懒回头。华屋空遗憾，佳城足远谋。无从扶柩哭，挥泪寄江流。

道义时推重，功名志泊如。肯荒元亮径，坚卧孔明庐。乐事千锺酒，生涯万卷书。骑箕天上去，斜月照塞墟。

耄岁颜偏好，清谈眼倍明。一经虽取效，五鼎未终荣。柏陇承先志，兰陔惨故情。西风吹泪眼，愁听薤歌声。

杨柳阴阴一径苔，先生曾是手亲栽。几年杖屦追随乐，今日翻成梦里来。

梯旻一何高，其势如龙蟠。下直湖万顷，襟抱沧洲湾。潭居占其胜，缥缈云涛间。海邦形势地，秀伟此为尊。诸湖如附庸，有水俱来环。元气昔孕此，停蓄固有存。挺生贤哲人，象服仍貂冠。道大久乃见，景好人亦闲。堂堂八座贵，袖手乐其天。龙飞御宸极，廊庙须公还。湖山虽尔佳，政恐思谢安。下客有侯喜，素仰斗与山。抠衣荷延纳，不弃蒯与菅。怜我尘土姿，欲使饵金丹。祗愧坐斤骨，蜕形良独难。恭惟我公贤，崔嵬不可攀。兹遇垂弧旦，竞赋崧高篇。南极正耿耿，三台辉紫垣。趣起对钧秉，永辅基图绵。

