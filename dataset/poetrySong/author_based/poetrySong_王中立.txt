寄与闲闲傲浪仙，枉随诗酒堕凡缘。黄尘遮断来时路，不到蓬山五百年。

印透山河影，照开天地心。人世有昏晓，我胸无古今。

天地之间一古儒，醒来不记醉中书。旁人错比神仙字，只恐神仙字不如。

华山宫殿白云封，不见当年打睡翁。贪看终南山色好，不知红日下前峰。

独跨苍虬下太清，春风万里月华明。因君感激为君说，凿破天机我也惊。

云叶粼粼皱碧空，笙箫递响入天风。忽惊风浪耳边急，不觉形神来世中。

此生休更问浮名，名利区区不𫏐停。我有一丸天上药，用时还解济苍生。

醉袖舞嫌天地窄，诗情狂压海山平。

