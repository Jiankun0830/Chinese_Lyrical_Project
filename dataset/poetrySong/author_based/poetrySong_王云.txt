湖景甲东城，亭台相照清。地分春色早，波动日华生。绝胜新图展，涵虚古鉴明。绿杨烟岸侧，风约钓舟横。

三月前头二月天，湖亭雄绝富韶妍。石形卓砌虎蹲岸，樯影浸波龙卧渊。向日鲜明花曝锦，随风零乱柳飞绵。春来此地堪行乐，谁共赏心张雅筵。

大仰古名刹，师居二纪中。本无一法说，须信万缘空。体与大虚合，心将诸祖同。唐来三百载，不坠释迦风。

简师飞锡地，天外集云峰。挐石松根瘦，歆窗竹影浓。山寒侵坏衲，涧响杂疏钟。客问西来意，无言凭短筇。

高挂朝冠返故乡，静延真侣创新堂。不容闲草依阶砌，已许归云宿栋梁。爱客定须添酒病，惜春应未减诗狂。肯同阮巷分南北，松竹交阴隔藓墙。

卜筑{娄页}郊扉，登临野趣宜。鸥边春浪间，草外碧云低。画忆王摩诘，诗渐杜拾遗。徘徊半楼月，残夜水明时。

为怜绿叶四时在，不可朱阑一日无。

经夏地无暑，未寒泉有冰。

