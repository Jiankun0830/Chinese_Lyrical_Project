西江横玉虹，西山罗画屏。荒城大如斗，此楼何峥嵘。炎岭状陇蜀，三州通蓬瀛。人烟几村落，数点如晨星。谁识海一涯，好峰无数青。

西山排闼来，周遭自环翠。俗眼少见之，一览忘世味。平生三径心，盍早赋归计。纵落尘土居，不与草木敝。公余事幽寻，清风拂衣袂。最喜轩中人，所挹多爽气。蓬蒿天地宽，万境发诗思。白云未能闲，时出过窗几。檐雨听夜语，池草生春媚。山灵若相知，好风为裂眦。余光虽力挽，回次那得致。

一壑盘苍玉，峰峦尺五天。人间怪泉石，岭外好山川。寺近鲸宵吼，林深犊昼眠。谪仙三百载，此乐有谁传。

