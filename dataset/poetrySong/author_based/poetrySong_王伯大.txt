赤地我民苦，寸心天我知。元元争救死，凛凛强扶危。备具先三日，忧端彼一时。倏然返生意，人力岂能为。

叫得神明力，挽回天地心。连朝被甘泽，既雨积重阴。水满田高下，凉生秋浅深。老癃幸无死，一饱庆从今。

诗老相过鬓已星，吟魂未减昔年清。挥毫不着尘埃语，尽把梅花巧琢成。

杰阁岧峣倚碧苍，菊花时节此持觞。市声一段隔秋水，桥影半空横夕阳。挺挺霜筠排壑立，涓涓石溜引山长。人言绝顶多奇观，安得闲身宿上方。

