孤坐忽太息，拂衣临长风。天高夕月冷，木脱秋山空。良晤匪易得，好怀难再同。思君不可见，心逐孤飞鸿。

韶华客里一番老，自叹此生行路多。独上危楼望乡国，阑干倚遍奈愁何。

古柳枝头啼暮鸦，清明时候又天涯。故园桃李凭君问，老却春风几度花。

芒𪨗支藤上翠微，长松影里叩柴扉。石坛丹灶苍苔冷，天阔风高鹤不归。

春到枝枝是绿丝，秋来叶叶是愁眉。灞桥何限经行者，不记寻花系马时。

