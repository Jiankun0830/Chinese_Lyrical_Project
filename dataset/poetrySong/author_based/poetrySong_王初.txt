剑化江边彩构新，层台不染玉梯尘。千章隐篆标龙简，一曲空歌降凤钧。岚气湿衣云叶晚，天香飘户月枝春。盟金早晚闻仙语，学种三芝伴羽人。

青帝邀春隔岁还，月娥孀独夜漫漫。韩凭舞羽身犹在，素女商弦调未残。终古兰岩栖偶鹤，从来玉谷有离鸾。几时幽恨飘然断，共待天池一水干。

千里南云度塞鸿，秋云无迹淡平空。人间玉岭清霄月，天上银河白昼风。潘赋登山魂易断，楚歌遗佩怨何穷。往来未得如张翰，欲脍霜鲸碧海东。

陇首斜飞避弋鸿，颓云萧索见层空。汉宫夜结双茎露，阊阖凉生六幕风。湘女怨弦愁不禁，鄂君香被梦难穷。江边两桨连歌渡，惊散游鱼莲叶东。

东君珂珮响珊珊，青驭多时下九关。方信玉霄千万里，春风犹未到人间。

靓妆才罢粉痕新，迢递风回散玉尘。若遣有情应怅望，翠兼残雪又兼春。

青帝来时值远芳，残花残雪尚交光。隔年拟待春消息，得见春风已断肠。

榆叶飘零碧汉流，玉蟾珠露两清秋。仙家若有单栖恨，莫向银台半夜游。

日落风回卷碧霓，方蓬一夜拆龙泥。银台级级连清汉，桂子香浓月杵低。

风幌凉生白袷衣，星榆才乱绛河低。月明休近相思树，恐有韩凭一处栖。

星榆叶叶昼离披，云粉千重凝不飞。昆玉楼台珠树密，夜来谁向月中归。

曲岸兰八雁飞起，野客维舟碧烟里。竿头五两转天风，白日杨花满流水。

