鼓吹喧喧月色新，天街灯火夜通晨。玉皇不赐传柑宴，散与千门万户春。

长安三月又三日，绣毂狨鞍富贵家。笙鼓喧天兰棹稳，卖花声里夕阳斜。

偶出城来日未西，百花丛底草萋萋。游人过尽归来晚，行遍苏公十里堤。

千金难买是心知，谁遣相亲又语违。杨柳若知行客恨，不教飞絮扑春衣。

金殿重重昼不开，盘窠苍柏两行栽。角门东畔瞻宸几，仙仗曾迎翠辇来。

绿阴密处著危亭，佳气葱葱王武林。一片红尘飞不入，杜鹃啼处白云深。

静夜孤灯人未眠，等闲行过内门前。一声唱彻连珠喏，碧月朱栏绿柳边。

壮心如铁气填膺，万里中原尚虏尘。一枕西风两行泪，封疆谁是死绥人。

羽书昨夜下长安，胡骑骎骎犯蜀关。愁杀闺中年少妇，朝朝空望戍夫还。

襄州蹀血荆州乱，千里金汤狐兔凭。未定樊城关羽死，汉民何日见中兴。

蜀又交侵淮又危，江湖风浪沸潢池。连朝云气浓于墨，想是英雄血战时。

世变无穷客恨长，栏干遍倚怕斜阳。满篱黄菊无心看，付与游蜂自在忙。

中辛{日氐}吉建斋坛，宰相前期誓百官。尊祖敬宗天子孝，仪文莫作等闲看。

百官常服拱端门，丹凤衔书下九阍。宰相近前宣授了，齐班舞蹈谢君恩。

两边黄幕护朱檐，中贵当头候卷帘。扶起金鸡争抢取，要教天表庶民瞻。

金甲重矛两内臣，阶前对立气英英。巡更场内知谁问，听得传呼宰相名。

瑞霭祥云傍晓开，九重法驾太宫回。一声静跸千官肃，卫士传呼御座来。

风不停云月更清，千门绣幕笑歌声。御营巡检无拘束，走马天街夜达明。

青帷朱簴柳阴旁，玉磬金锺列两行。辇路旋添泥细细，鸡竿揭处瑞云黄。

星斗中天夜向晨，寸云不点月华明。六飞过尽灯如昼，宫漏迟迟报五更。

九重夙夜畏天威，何事晴明一夕非。不放明堂大朝贺，尽抛坊乐独行归。

圣皇宗祀怀多福，恭谢回来看带花。柷敔笙镛齐合奏，举头更见日光华。

膳羞进彻静无哗，宰执斋宫坐赐茶。不比常朝添覆奏，报来除目十余家。

回龙桥上望龙颜，毅采英英仰视难。须信吾皇自神武，何忧中国不尊安。

两行卫士锦宫袍，万岁声长彻九皋。过尽羽旄风细细，彩云不动御炉高。

独上危楼望落晖，昏鸦归处远烟微。湖光洗得秋容净，争奈江南雁又飞。

读罢黄庭倦倚楼，乱云挟雨过湖头。年来无复登临思，闲撚黄花送暮秋。

萧萧疏雨逐斜风，三两归鸦暮霭中。看到菊花无可看，一年秋事又成空。

岁云暮矣始成行，珍重刘公半月程。四海干戈风物改，乱离时节别离轻。

昨日新闻未忍听，忧时赢得鬓毛星。归休高卧西江上，祗恐川原草木腥。

明日须知子遂行，一灯对语过三更。离魂已逐歌声断，清梦空随夜雨生。

鸭炉烟冷夜窗寒，著尽冬衣尚怯单。忽忆故人千里别，雁赍芳恨度扶栏。

一夜霜风动地寒，塞垣火未报平安。嫦娥亦带伤心色，为照征人尚抱鞍。

独对寒灯客梦孤，数声征雁下平芜。古今多少难言事，笑指梅花解语无。

坐到中宵未忍眠，祗今身世两茫然。悲欢转眼俱陈迹，休对寒灯说旧年。

匝地阴风黯淡天，怯寒时候只宜眠。毡裘羔酒非吾事，自碾新茶和雪煎。

风收云卷月当天，独立中庭思悄然。市井不知边塞事，呜呜鼓吹乐新年。

忆君夜夜看灯花，暗数归期未到家。儿女团栾生计足，还知边塞走胡沙。

恰回午枕自华胥，忽得周郎一纸书。江上春风能几日，莫教门外柳萧疏。

中使传宣内里来，辅臣拜饮九霞杯。君王万岁三边静，寿域先从塞北开。

钱塘门外买湖船，雾气冲云水接天。只有苏堤金线柳，半笼早日半笼烟。

恰则晴明天又阴，霜风如剑二毛侵。淮城夜雪深多少，不见擒吴奏捷音。

矻矻穷年漫逐名，不知七日换新正。困人天气浓于酒，赖有梅花唤眼醒。

一夜东风换斗杓，千门晓色雪初消。君王已奏平淮雅，犹自谦冲免会朝。

云集衣冠拜紫宸，榻前除目报来真。君恩先到宫门柳，占得人间第一春。

五更三点内门开，御路传呼宰相来。天子未明思政理，退朝常是过辰牌。

廉纤雾雨四山昏，寂寂茅檐半掩门。客里不知今日社，偶过野庙见分膰。

春愁如织雨如麻，倦倚吟窗拾落花。坐不忍眠心似醉，悠悠身世在天涯。

曀曀重阴昼不分，归鸦林里认黄昏。人间春信知多少，但觉轻寒入梦魂。

两桁垂杨护九重，翠眉羞画旧隋宫。柔条似怕君恩重，低拂朱栏舞晓风。

丽正门开晓色鲜，万丝绿柳御沟边。禁中恐有题红怨，不放涓流出内前。

小立危楼望眼遥，晚烟淡处见湖桥。梅花落尽寒犹力，留得东风候柳条。

湖头春水千丈碧，湖堤袅柳不盈尺。唱歌女儿棹船回，惊起沙鸥对对立。

萧萧疏雨点孤蓬，舟子招呼语顺风。小麦青青春恰半，一犂江上看田翁。

迢迢清夜静无哗，月色千门噪乱鸦。坐久忽惊寒力重，不知残雪在梅花。

粉墙红杏半离披，春满人间花自知。幽鸟不言如有思，等闲飞上海棠枝。

轻寒漠漠雨霏霏，春院人闲半掩扉。风力不知多几许，出门只见杏花飞。

百花时节燕莺忙，昼日如年懒课香。午枕梦回人悄悄，一声啼鸟傍斜阳。

清明过了柳花飞，帘外萋萋草正肥。唤起惜春情绪处，空山残月杜鹃啼。

万水千山霁色新，临风一苇捷于神。羊裘滩下休停棹，闻说狂奴解笑人。

牧牛童子坐田头，摘草簪花两两讴。路绕青山山绕涧，残蝉夕照澹于秋。

火云散尽晚风凉，曲涧流空草自长。蚕箔成丝秧贴水，数声布谷为谁忙。

破午幽禽惊客梦，隔窗疏雨唤离愁。浮云得丧知何益，早悟庄周蝶梦休。

终日长廊独自行，幻身未信一丝轻。自家心绪忡忡急，枉恨邻墙捣练声。

晚趁凉飔上小楼，忽看梧叶始惊秋。悲怀无奈狂风雨，数尽归鸦懒转头。

西风吹我上层楼，千载兴亡逝水流。数点鸦归江浦晚，一声雁过塞垣秋。

行阙千重锁暮烟，山如洛邑水如瀍。黄尘障断中原路，忍立桥头听杜鹃。

晚驱羸马出东城，过尽三岗路却平。村店夜深人语静，隔桥风递暗潮声。

晚风来候过淮舟，闲上南徐多景楼。落日寒城伴荒草，江南人指是瓜洲。

断桥流水涵虚碧，远岸空山锁晚青。勒马为看溪畔景，森森古木暗长汀。

匆匆岁月为谁忙，静倚梅窗到夕阳。老菊不知秋已去，晚风时送短篱香。

爱梅来访小春花，闲卧云房避俗哗。唤醒昏昏尘世梦，旋移石鼎煮新茶。

拨尽寒灰恨转添，不知片雪点疏帘。梅花帐冷炉烟歇，架上黄庭信手拈。

时势危棋局转低，丈夫有志竟何为。优游输与田家乐，问著朝廷事不知。

雨雪霏霏岁又除，鲤庭目断数行书。销金帐下羊羔酒，便学粗人也不如。

五更三点造辕门，了却文书日欲昏。出入戴星吾岂惮，要须一饭不忘恩。

早来留得气清明，吏捧军书课日程。秉烛搀先书押了，闲欹凉枕数残更。

荷花池畔竹凉，一枕闲消夏日长。燎过水沉天正午，旋移小艇采莲房。

幕府人才不在多，同寅难得是恭和。一堂宾主春风里，剩有工夫到切磋。

入夏边烽渐报安，不妨拄笏共观山。西风易把江涛涌，整暇规摹肯放闲。

翠盖亭亭映玉裳，临风{彳卓}彴暗飘香。六郎正被繁华困，不爱浓妆爱淡妆。

娇羞处子临妆后，淡浄佳人出浴时。无语倚栏如有恨，生嫌别岸污胭脂。

掩昼娇春敛恨浓，莲包欲实又成空。都缘不肯为云雨，开落非关一夜风。

采菱人散夕阳收，冷落西溪风露头。飞入白鸥花一色，暗香来处月如钩。

泰华根株本一同，何分白白与红红。半池只怕霜风倒，输与苍颜百丈松。

幕府秋来事更多，夜深犹自拟诸窠。平安号火新来急，虏骑连宵已渡河。

点尽官军点到民，三千新遣殿司兵。流移更讲关防策，预结强丁戍列营。

哨马纷纷一水间，渡头分戍要防奸。可怜生计渔舟者，官给旗牌禁往还。

元帅谦谦尽下情，麟堂垂晚更延宾。遇风尽是同舟客，肯把秦人视越人。

明朝玉帐过江边，骑卒行营一日先。出得公庭天向夜，通宵又散起家钱。

西风昨夜到庭梧，晓看窗前一叶无。秋月照人眠不得，等闲拈弄绣工夫。

满目凄凉只自知，闲将心事寄琴徽。无情梁上双双燕，带取秋光一半归。

入秋情思可曾忺，深琐朱扉怯卷帘。书几无人尘不扫，一钩蛛网挂牙签。

江南贾客去忘归，扑面边尘自在飞。想得那边寒较早，夜来密地翦征衣。

零露瀼瀼夜气浮，嫩寒差力五更头。邻鸡啼破交加梦，冷浸梧桐月一钩。

督制堂堂两重臣，驻师移府夹江滨。资粮屝屦多多办，更有舟车乞与邻。

官军闻说定庐州，破虏功成一滴油。智勇功名付元凯，王三锡命到康侯。

城中守将方投死，阵面将军已卖降。版筑纷纷成底事，那知靠后是长江。

薄晚官军得胜归，家家户户挂旌旗。阵前纪律明于日，师入城来半不知。

三五同寮出幕迟，公余终日意怡怡。归来又被梅花恼，拨冗铜彝插数枝。

