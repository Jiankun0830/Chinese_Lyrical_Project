天柱峰高万壑分，故留九锁限尘棼。泉飞窗牖长为雨，日上冈峦半是云。洞擘阴崖通远岫，石生暗晕作奇纹。圣朝每为民祈福，绝笈求仙汉代君。

历遍江湖几万重，岂期方到洞霄中。山翻九锁天分出，洞彻三茅地透东。夭矫龙蛇幢节影，晶荧日月御香风。茫茫世上寻云汉，何必仙宫胜此宫。

天巧何年路，千峰乱入云。瀑飞双涧合，崖断一桥分。树色春犹冻，猿声夜或闻。灵踪如可见，煮茗共炉熏。

苏公早闻道，文章乃其戏。乳泉出重海，作赋聊记异。玉池咽中夜，挈瓶非小智。气者水之生，此语可深味。

