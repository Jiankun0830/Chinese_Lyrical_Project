鸿鹄慕稲粱，日夜疑罝罘。蜻蛉善蜚翔，不为食饮留。胶丝竹竿杪，童子与我仇。出处或类此，明明君子羞。近世喜高论，罔知道沉浮。朵颐非吉人，赴海岂善谋。万事固有理，彼哉宁易求。爱子智虑明，吾言非暗投。

峨峨霍邱上，可以望九州。衮衮蔡河底，日夜无停留。子与山水近，官冗亦少休。登高望我居，寄书托东舟。非唯慰我思，亦以解子忧。我欲问子讯，冰泥塞邗沟。又欲识子处，东山岂高邱。惜哉所处异，会合宁易求。何时春风来，从我繁台游。

策马从仙子，探春游帝宫。爱此高尚志，开轩池水东。鸭绿漾残日，树碧留清风。生我潇洒思，超然尘世中。

昔日登名级，天街是胜游。昔日初得志，潘鬓未惊秋。逸驭乘风远，迁莺出谷幽。琼林颁宴处，楼殿彩云浮。

弭节萧帝寺，驱车成子冈。莽卉翳涂泥，霖雨霑衣裳。跻攀逾百寻，险滑步寸量。生公不可见，雨花空此堂。当时听说法，神鬼久已藏。烟云渺无穷，凄风来我旁。山川万邑屋，所见未毫芒。驾言吾将归，重劳徒御将。迟明羲与和，宇宙观暄晹。安行凌太虚，旷朗观八荒。

驿吏闯晓鼓，仆夫乐晨征。叙别何草草，君今千里行。捧檄近京国，拜亲还洛城。层峦望太行，慷慨无俗情。嗟我寔僚友，追攀劳至诚。赠言岂无意，爱子智虑明。抱才太华高，视利鸿毛轻。世路有夷险，君行常直清。朝廷正博采，幕府讵久撄。少别勉自爱，他年看名卿。

自讼愚且鄙，平生事辞翰。为文谢超卓，得禄未盈寸。一官走穷僻，百事真黾勉。昨者得州帖，输租被公选。麹舍只容膝，侍立如牛喘。逢逢鼓咽耳，漠漠尘翳眼。微风六月息，烈日四檐短。一座洒腥雨，万夫挥午汗。斗升烦较量，朱墨谩勾窜。岂惟畏刑书，农事宁可缓。赖有葛衣翁，志趣颇高简。爱民一心劳，慰我百忧遣。谁人坐华堂，玉簟罗婉娈。清樽近美竹，冰纨依素扇。贤愚定劳逸，贵贱天所绾。赋分乃自然，何须慕华弁。况予山野姿，夙尚本萧散。萦纒正自取，有类蚕作茧。得桷未知渐，盈庭巳占艮。恍怪旧学凋，冥羞素期舛。便当谢官长，趋墀来敛板。才谫又不力，引去非宜款。

妙绝因心匠，华堂此集英。轻尘避绿蚁，密影占香琼。醉有陶彭泽，狂如阮步兵。瓮头篱菊下，弃掷任纵横。

绮席延佳士，香来似有情。当年漫拱默，终日费携擎。偶以朱蓝僣，还因刻画成。犹胜海上客，逐臭了平生。

闻名非一日，许见便忘年。宴坐得真际，与游无俗缘。杖藜寻古刹，洗钵试幽泉。稍寄锺山约，临风但慨然。

为爱诗家景，分题昼幕褰。寒生洞庭石，翠滴华峰莲。刷羽天门过，潜鳞海窟眠。未饶元白辈，争购百金传。

汉殿曾亲册，收科咫尺间。文成疾翻水，学富似登山。夷路方腾驾，重泉忽掩关。乡人洒涙送，犹想去车还。

仙去还缑岭，丧行指洛川。松楸闲故垅，笳鼓咽新阡。制诏隆名定，铭诗具美传。王宫尽恩旧，雨泣望云𫐌。

启国恩章称，颁恩典册徽。都人瞻卤簿，王子泣缞衣。落日随丹旐，悲风引素帏。西城供祖奠，惆怅昔游非。

箫鼓纷纷倒酒樽，贤侯于此驻高轩。平明受诏辞龙阙，睿圣分忧在雁门。种落望尘迎汉使，吏民填道看王孙。一瞻车马人皆乐，宁识安边策略存。

天上春风水外寒，瑠璃瓦湿月团团。千门纳钥尘飞远，一夕联文火禁寛。人想柝声来睥睨，鸟惊花影堕栏干。少陵老去唯便静，此地优容欲报难。

烛泪漼漼罢赋诗，幅巾乘兴步东西。银河逼夜光芒堕，玉宇参天次第迷。稍梦荆江三里鹄，忽惊汉殿五时鸡。平生出处无心较，亦似庄周万物齐。

池塘脉脉春泉动，亭馆阴阴夏木凉。砌叶乱风摇月色，檐枝留雪宿年芳。四时气象谁长见，一夜追游我太忙。从此与君携酒后，梦魂应不隔沧浪。

料峭风来午漏迟，壁门{车献}{车献}敞轻支。侵寻出谷春莺啭，约略营巢社燕期。隐几稍同南郭嗒，滥巾未望北山移。值君佳句吟哦久，等是官曹得暇时。

曾随嘉客在层峦，秋色阴晴一望间。洞外暂乘云缥缈，林端时露水湾环。维舟暇日来寻胜，经世高才却爱闲。闻说使君歌舞去，盛游应不减东山。

名德从来重四夷，朝廷今日见官仪。陪祠自冠三公位，分陕犹为百辟师。金谷望尘多眷旧，琼林赐饯尽丞疑。都人喜看旗旄美，宁识勋庸在鼎彛。

天授嘉符帝祖宫，仙枝产秀福来崇。金茎对峙灵根固，云朵交升圣泽通。法驾留观知锡羡，从臣称庆未辞穷。诗人只解歌行苇，宁识君王造化功。

御沼环流瑞景长，集英宫殿紫宸旁。香随银漏留春色，花压琼筵鬬日光。仙乐缓调瞻凤扆，天人高拱对龙章。皇家多庆千官喜，万岁声中献一觞。

早是天涯多病客，可堪春末少年时。风流任使花王笑，懽乐除非酒伯知。荆岫定为郊社器，渭川终作帝王师。琅玕未实烟空老，不恨年来紫凤饥。

蓬山仙子任天真，乞领南麾奏疏频。金鏁阙边辞黼座，水晶宫里得朱轮。公庭事简烦丞掾，斋阁诗多泣鬼神。莫为行春恋苕霅，銮坡挥笔待词臣。

箫鼓纷纷载酒醪，送行汾水觉秋高。吏民遮道瞻思切，车马还朝气势豪。圣主询谟忘旰昃，明庭收选尽英髦。看君才业何人似，哿矣趋荣勿告劳。

赋比相如已绝伦，即论才识又名臣。致身可但诸公右，发策宜为上国珍。今日朝廷思谠直，一时贤俊待经纶。行看致主唐虞术，与笑淄川曲学人。

寂寞扬雄与世疏，赖逢佳友慰穷居。深沉智虑三冬学，磊落胸怀万卷书。自古贤豪今日盛，看君才调几人如。还朝好作登瀛客，闻说元臣荐子虚。

踏青争惜赏春葩，尽日无辞到月华。金谷正宜开锦帐，曲江翻想映毡车。侠卿酝藉歌飞雪，游女娉婷脸夺花。更咏汉宫传蜡烛，青烟散入五侯家。

清明春律十分回，草色连云花尽开。禁籞幸随诸彦入，安车仍赐上师陪。百壶未许都门饯，九奏先从帝所来。鱼钥恩留方锡劝，柳边迟日莫相催。

柘上论功使节临，奏书倾动士人林。沙墀通籍霑新宠，泽国鸣弦试好音。郭畔黄芦宜日晚，水边红橘与秋深。君才八九吞云梦，应笑离騒向此吟。

余学无为无所成，每闻风论便神清。乡人来问真如理，居士能忘物我情。胜业久应三界护，妙言非止百金轻。世途多少冥行客，好与分明说化城。

始任监州便殒身，我来临奠重悲君。一名曾冠千人榜，三尺翻如百姓坟。古木带风号晚照，野花和雨泣秋云。贤侯若为刊碑碣，乞取东床内翰文。

銮舆清晓出瑶台，羽卫瞻迎扇影开。凤阙张灯天上坐，鸡林献曲海边来。修文可笑秦无策，能赋休夸楚有才。星汉末斜钧乐阕，君王宣示万年杯。

封国营邱近，行胪洛水浑。位齐师尚父，名重相公孙。勋业归宗祏，威声寄塞垣。安居今日老，魏阙此心存。祖燕临华省，赓歌屈至尊。里门多喜色，云汉在瑶琨。

将相仪刑久，师儒典册新。乘车朝魏阙，铭鼎颂舆人。高会开名苑，多懽浃辅臣。仙葩分巨丽，宸藻赐全醇。自昔修天爵，平时秉国钧。谁如始终遇，奕叶荷君仁。

梦帝资良辅，生申恊圣期。妙龄谈国体，初筮得家规。侃侃当官色，循循待士辞。法冠曾触佞，諌纸讵容私。外历蕃宣久，归参待从宜。政声虽召杜，学术本皋夔。业履今安匹，贤劳上所知。都畿重尹正，延阁旧论思。治出诸公右，经为大帝师。三边更惠爱，一体系安危。羌虏跳西夏，朝家念北陲。秘庭还旧秩，左辖正新仪。暂屈并门重，其苏晋国饥。指麾柔旅拒，谈笑妥惸{漦水=女}。邺邑祠河急，荆州祷雨迟。怒波回潬碛，旱种变京坻。道与千龄遇，身将百禄随。民瞻方有裕，天宠盖无疑。俊乂思皇日，钦明乐胥时。缁衣如宠庆，愿续武公诗。

梦长随永漏，吟苦杂疏钟。动盖荷风劲，沾裳菊露浓。

三伏重冰上五台，葡萄生摘荐新醅。雁门太守佳公子，应喜王孙拥节来。

柳亭暮霭笼金眼，茶岭寒轻卓翠旗。春色正浓人未老，掷觞飞笔好追随。

几年留滞起边愁，只忆家园烂熳游。今日西来更愁索，却令人意忆并州。

戎鼙声里冷云秋，投老难堪此段愁。说似旁人都不管，待凭书札到并州。

月墀绣屐想无踪，庭户新凉绿簟空。寄语金泥旧裙衩，莫教放尽石榴红。

