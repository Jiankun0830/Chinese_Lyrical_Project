满船载月归时趣，泛宅浮家避世狂。趺坐舫斋能静嘿，神驰游宴无何乡。

寓馆欣传漱玉名，泉流古窦响琮琤。幽窗偃息惊回梦，误听虚檐雨滴声。

秀锺天柱产灵芝，造就仙芽发嫩旗。采向先春烟露里，喊山凤尾岂为奇。

山萦九锁路幽深，古木高森积翠阴。自是仙家风景异，欣欣杖策步云林。

九锁山深隠洞天，一峰柱耸现云巅。从兹可达栖真境，透入青霄会众仙。

穹崇千尺压群峦，终日登临兴未阑。佳趣清幽尘自涤，升天犹有许君坛。

符札深投进玉函，琅琅震响穴难探。隔凡不许游人到，一窦中藏万丈潭。

擎天一柱出群峰，时见真仙隠化中。瑞应中都成福地，伯元主宰有神功。

羽人游洞获龙骸，知是鳞潜蜕骨来。岩穴嵌巉深数丈，惊人蛇虺隔凡才。

