方岩胜处是仙家，时有轻云薄雾遮。我欲去时君共去，溯流而上看山花。

浓阴阁雨未全收，屈指相将禊事修。不必山阴寻故地，小溪曲水更清幽。

刘子堂堂七尺躯，高谈世事奋髯须。观渠论到前贤处，据我看来近世无。出语令人惊辟易，处穷无鬼敢揶揄。徜徉闹市浑无畏，要是人间烈丈夫。

不识刘郎莫便语，酒酣耳热未全疏。士当穷困能无慊，我自斟量愧不如。横槊赋诗俱有分，轻裘缓带特其余。当今四野无尘土，宜有奇才在草庐。

几日山不到，到山心自清。棱棱有方石，拾得通仙灵。

平生爱奇石，如见古君子。一卷窗牖间，时复为隠几。兹行池阳路，终日乱山里。道傍石丛生，牛羊乱虎兕。中有篆籀文，鼎彝间罍洗。纵横列簨虡，埋没见追蠡。嗟予心好之，愧恨无能徙。着手为摩挲，却立复睥睨。有似南阳公，可就不可致。是宜米元章，一见辄下拜。倘可从予招，安车更加礼。

三马往往皆龙驹，神骏肯与凡马俱。忽不见者其前驱，定应飞上天之衢。君得其二已有余，我欲与君分此图。驽才患多不患无，四十万疋将何如。龙眠已往不可呼，愈少愈贵宜宝储。

名满江湖刘改之，半生穷困只吟诗。人言季布恐难近，我谓郑老真吾师。试令满饮至酩酊，愈觉高论生神奇。豪家有财不识宝，贫者识之空嗟咨。

高下水痕元自定，后先花信不须催。

祇教人种菜，莫误客看花。

只为人前呈颜色，天工罚取不教香。

