玉堂昼永暑风微，蔌蔌飞花落小池。徙倚幽栏凭问讯，夏鶑飞出万年枝。

小池倒影弄余辉，照耀虚檐极出奇。木杪不鸣风力软，闯萍翻藻有鱼嬉。

瑟瑟轻冰拆御沟，沟边柳色弄春柔。数声啼鸟破幽梦，断送西湖寻旧游。

石罅微泉咽浅沙，沙头细草换年华。疏篱酒旆管春事，倚马短檐梅着花。

山南山北异阴晴，雨脚垂垂日脚明。落尽桃花春事退，柔桑深处一鸠鸣。

冥冥细雨不成泥，十里平沙快马蹄。总为好山牵醉眼，不知纵辔过西溪。

雨挟东风作嫩寒，短墙围水柳藏烟。游人不出西湖静，白鹭飞来在画船。

雨后桃花脱瘦红，钩窗平揖竹闲风。文书满案不经意，心在西湖山水中。

山光拥翠落杯中，水色天容上下同。身入蓬山人不悟，碧桃无数倚春风。

露葵抱蕊未全开，翠竹阴凉蔽绿苔。贪看青林飞白鸟，丁丁啄木又惊回。

荷花过眼作鲜妍，小艇初疑久自便。日日孤山山下路，红菱白藕不论钱。

窗外平畴交远风，豆花成实谷苗丰。向来河朔经行地，尽在江南烟雨中。

门外惊风吹细沙，入门水汽湛清华。呼童试向林间看，岩桂应开第二花。

燕居九见岁华周，晚得湖湘斗大州。

