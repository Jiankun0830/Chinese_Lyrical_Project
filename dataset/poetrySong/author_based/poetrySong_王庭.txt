万顷灵湫带碧烟，源泉混混自山前。四时每涨空中雨，一片常涵镜里天。星斗转时银汉近，芙蓉开处彩屏连。鱼龙久跃平深处，变化应知在异年。

礼行肆类又称禋，喜见承平景铄信。堪笑汉人夸肸饰，何如明德达精纯。

先皇鸿烈冠重兴，庙社依然总燕宁。今日孝思严陟配，必知深妥在天灵。

玉轪才驰霁色开，都人驩謼殷如雷。曰晹曰雨元无定，都自吾皇一念来。

唱彻严更凤钥开，侍祠济济列崇陔。小臣亦忝廊西献，惟秉温恭对越来。

玉佩珊珊出禁扉，金莲分炬散芳菲。祠班咫尺临黄道，惹得天香满袖归。

登歌奏罢乐初成，懿懿芬芬荐德馨。好是天心彰信顺，故教华月吐青冥。

合宫深敞匝修廊，万烛𪸩𪸩粲奉璋。自有质文昭俭度，不须扬厉述斋房。

左个明堂是集英，鹄袍曾此接文明。馂余款听钧天奏，疑是吾伊雅颂声。

千官移杖拱端门，一日鸡竿万里春。汤网本疏民自格，要知家法在深仁。

肸蚃丰融富媪厘，班回长乐奉愉怡。休嘉最易生安逸，翼翼当如未祼时。

