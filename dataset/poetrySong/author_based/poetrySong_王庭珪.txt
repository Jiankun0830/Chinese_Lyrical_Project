玉锁宫扉三十六，谁识连昌满宫竹。内苑寒梅欲放春，龙池水暖鸳鸯浴。宣和殿后新雨晴，两鹊飞来向东鸣。当时妙手貎不成，君王笔下春风生。长安老人眼曾见，万岁山头翠华转。恨臣不及宣政初，痛哭天涯观画图。

高楼玉珮摇春风，银槽压雨珍珠红。天留晓月十分魄，飞光下照仙人宫。瑶姬半醉挝鼍鼓，彩鳯吹笙黄鹤舞。双成翠袖织藕丝，麻姑行厨擗麟脯。金盘烧蜡夜未央，从妃进果蟠桃香。坐上花开人未老，他日重来花更好。三千年后忽相逢，再约群仙醉蓬岛。

异时汉网疏天讨，胡儿马啮江南草。石头重戍岂无兵，将军不识丹阳道。至今战骨埋秋霜，伤心不忍问耆老。龙蟠虎踞昔何雄，赤壁濡须在眼中。浔阳江水射蛟处，旌旗拂天来向东。艨艟塞川不敢下，昔人曾此破曹公。横江九道波翻屋，试请轻兵渡淮曲。夜入长安人不知，应见画图心已熟。他日将军按此图，鼓行如西如破竹。

明湖涨天光，春云如粉碎。吴王宫女罢吹箫，象床玉椀今安在。桃李初开映绿池，绿池水暖摇花枝。闻道只今池上月，照见吴王繁盛时。当时粉色艶月彩，今日古坟烟草衰。草衰不见吴宫事，唯有月下孤猿啼。猿声哀告问不得，又恐清晓催黄鹂。

浮云卷尽天无风，青山衔日犹半红。谁弹乌啼夜鹤怨，平明结客长安中。大颠初识韩吏部，清檗亦参裴相公。尚书气欲吞胡虏，手挽天河作霖雨。响泉韵磬应自携，昵昵莫为儿女语。为陈古操有平戎，此曲聊堪佐旗鼓。

异时黄鲁直，尝赋青原诗。至今青原山，名与星斗垂。自从有宇宙，孰能磨灭之。昨日从大旆，上读前人碑。欲学下一语，自觉落笔迟。我等如湛辈，后世谁复知。治君千载人，治中同一时。两公俱大手，妙语仍崛奇。得句未肯吐，神物悭护持。光艶出月胁，当留照岩扉。

朝发螺浦湄，暮宿白沙口。初为夜行计，有物应掣肘。山云四面起，风涛半江吼。落帆危石矶，就枕不敢久。林深鸣鹤鹊，村远闻鸡狗。梦觉知月明，破篷见牛斗。起视天色清，解缆欲放溜。浪头聒天响，掀簸入我牖。蒲帆未及张，篙师复回首。渡头有古祠，壁画杂怪丑。舟人相与言，劝我酬神酒。出处本细事，阴晴亦常有。我固不问天，岂问土木偶。

斯文久寂寞，谁应擅雕龙。万事问伯始，今复得此公。涛澜翻笔舌，锦绣蟠心胸。平时吐佳句，逸气如长虹。制策收俊异，行当推选锋。元龙湖海士，江夏无双童。词彩俱秀出，春葩发青红。铿锵排律吕，纯音玉琤琮。草木吾臭味，坐隔神螺峰。遥闻玉荆产，长松想清风。安得奋余勇，提戈噪其中。且愿试音响，径须撞巨钟。

嵯峨阊阖西风回，赤霄夜半天门开。昴星麒麟下穹昊，两家同日生公台。两公为谁张与向，人物堂堂真汉相。愿公接武未央庭，禁直金銮对方丈。

君不能徒步上书献天子，又不能移书帝城结王公。欲将笔力扛九鼎，纸上有说能平戎。宣和治极久忘战，羯奴骑马嘶淮甸。是时犹屯百万师，无人北向放一箭。大臣搏手知何为，草间公卿儿女啼。至今谋国无上策，读君断藁令人悲。君家人物照青汗，曲江犹识胡雏乱。他年论事要回天，应向荆州寻好汉。

泷江欲度虹为桥，泷涛舂撃蛟鱼跳。泷头有庙非一朝，泷民犹传神姓萧。殿脚插入白鹭腰，青原舞翠挹岧嶤。朱甍日出烟雾消，碧瓦不动磨青瑶。忽然飞电掣紫霄，天为借怒生奇飚。游龙挥雨洗泬寥，桂花堕落香云飘。百年古木号鼍能，击鼓变化鸾吹箫。官艘贾舶胆欲焦，庙前泊橹不敢摇。楚词跪奠设浆椒，泷之灵兮或可招。

道边车马来不休，倾城出送陈大丘。大丘爱民如父母，故令民作婴儿愁。各持杯酒塞行路，众人欲挽我独不。我记殿前初射策，胪传高名落九州。同年衮衮上台省，公独执板拜督邮。况兹小县天一陬，不烦细民遮道留。绣衣飞章动冕旒，行必召对螭坳头。君王端问活国计，大略要洗儒生羞。

我生不识黄太史，犹及诸老谈遗事。蓝田生玉海生珠，谓君眉目无乃似。谁作江西宗派诗，如今传法不传衣。句中有眼出月胁，密付嫡孙人未知。宗风后必喧人口，云梦更须吞八九。他年拈此一瓣香，狮子窟中狮子吼。

户牖邻清閟，深夜客扣关。开门见修竹，人与竹俱闲。雨竹窗外响，风从屋头还。羡君屏百事，读书苍翠间。刺口谈治乱，笔挟风霜寒。更览珠玉文，洗我冰雪颜。归来兴未尽，危坐听珊珊。

去年秣马望行宫，飘然气若摩霄鸿。不学提携百金剑，不倚能弯两石弓。徒夸读书饱藜苋，笔阵欲敌千人锋。要登月窟取官职，不使官出兜鍪中。丈夫功名自有日，春闱已过落花风。今当献计随群吏，到时万井欢声沸。慈宁殿前催趁班，看君入贺鸣靴鼻。

旄头彗天天狗堕，一日中原作奇祸。金竿突绕都城光，鐡马横嘶御街过。迩来十年不解兵，盗贼军书急星火。将军藩身养胁疽，帝命相公期必破。指挥貔虎下天来，奋臂一呼皆袒左。相公元是帝股肱，提师辟士收豪英。君才累试当剧郡，群凶落胆知威名。麾下传闻有飞将，一箭曾射欃枪星。公谋岂止当十万，要挽天河洗甲兵。君不见河阳军乌重胤，参谋初拔温处士。遂令冀北马群空，石洪亦自河南至。又不见裴晋公取淮西，幕下正用韩退之。乃能夜䌸吴元济，至今留得平淮碑。如今相公开幕府，岂减乌公与裴度。席卷江湖波浪清，貂鼎勋庸归自取。

田头作谷催入场，一半白著输官仓。庐江主簿喜怀檄，放船椎鼓开帆樯。萧滩老农公事毕，夹道欢呼罗酒浆。笑言归去唤妻子，今年租米两平量。

清夜游西园，竹影乱秋月。穹色湛虚明，林光益奇绝。人间睡正著，那知此时节。坐观衡阳移，领略风烟别。沆瀣洗天宇，一饮醒毛髪。气与南山高，青苍助施设。池塘收绿净，星斗转空阔。微云点太清，须臾亦自灭。明朝问此境，胜处不可说。却恐鸡三号，开门走车辙。

荷锄初读书，中原已鼎沸。辍耕仰太息，衣食尚卒歳。喧呼传点丁，田庐忽湮替。产尽犹索租，从何出租税。乃知天宝后，信如石壕吏。君门九重深，旗戟森兵卫。朱轓背相望，莫肯察凋弊。赖子天资高，追琢自成器。时能从诸生，扣门来问字。长篇烂溢目，春葩吐奇丽。饥虽不堪煮，要自饱风味。乃翁昔好事，宾客常满位。小儿听客语，炊甑忘著箅。岂虑饭成糜，迩来糜亦废。时能馈升斗，与子黔突喙。

王郎远器宜庙堂，胡为奔走天一方。吴越相望峙雄垒，双旌再开南斗傍。手携仙人绿玉杖，坐褰刺史赤帷裳。平生广莫意万里，眼高四海无相当。舍人旧班紫宸陛，天马岂受青丝缰。骑驴到部正阅歳，飘然鹄举摩天翔。婴儿十万啼塞路，各遮马首持杯觞。忽闻半夜发轻舸，追走不及徒悲伤。绣衣飞章有巨力，不须州民投皂嚢。正恐君王知治状，便向剑履趋明光。鳌头蓬莱在平地，日边除书细作行。

何年凿源开混茫，桃花两片吹红香。烟消远浦生微阳，渔舟误行溪水长。溪回岸转山隙光，疑有绛阙仙人房。居民争出罗酒浆，花间笑语音琅琅。抱琴释子眉髪苍，响泉韵磬鸣长廊。能谈往事悲孟尝，昔时台沼今耕桑。又如勇士赴敌场，坐令游子思故乡。清猿抱木号鸿荒，孤吟划见丹鳯翔。曲终待月西南厢，重调十指初不忙。如见古画秦衣裳，春天百鸟争颉颃。桃源归来今已忘，弹到落花空断肠。

骑鲸仙人本仙胄，不应暴落饥蛟口。长庚却复下人间，岛瘦郊寒皆缩手。篇章迈往无故初，不共曹刘辙俱蹂。此邦虽陋江山雄，异时间出欧阳九。公今诗句满江山，似觉衰容得春酒。笔端猎猎生风雷，胸次煌煌焕星斗。生儿了事正作痴，亦恐痴儿未能了。顷年胡骑猎夷门，兵拏不解谁当剖。大臣荐公来洛阳，舌翻波涛惊朝堂。飞龙借马出建康，丑虏夜走尘沙黄。是时帝坐八绮窗，拟歌风起云飞扬。

安成城头乌夜宿，啼乌未起鸡登木。倾村入城来送君，马首摩肩袂相属。但有庞首不识名，何物老翁出山谷。老翁持酒前致词，家住西村大江曲。大江两岸皆腴田，古有寅陂置官属。自从陂废田亦荒，官中无人开旧渎。公沿故道堰横流，陂傍秔稻年年熟。今年虽旱翁不忧，田头已打新舂谷。谁云此陂会当复，老父曾闻两黄鹄。嗟哉如君不负丞，躬行阡陌劝农耕。监司项背只相望，风谣满路胡不听。胡不听，寅陂行，为扣天阍叫一声。

庐陵地控虔与洪，孤城斗绝吴楚东。连年贼兵塞官路，烽火照夜旌旗红。治中来时正逢此，自请按行山谷中。禾州吉水方震动，缚取两渠来衅钟。凶徒披靡拜麾下，愿持田器为良农。凯歌归陈破贼状，捷书飞入甘泉宫。甘泉侍臣知姓氏，天子往往闻其风。谓当到阙问边事，边上如今尘不起。但把长笺造鳯栖，莫说渡河挑马棰。此公淹久佐一州，安用州民遮道留。州中老人错料事，此公行立螭坳头。

南宫四海英俊场，阅人须多无此郎。御史传呼主司出，遥瞻紫案金炉香。帘垂咫尺断还送，闭户设棘围高墙。卷堆封弥充栋宇，笔浸沧溟开混茫。麟台学士喜得子，如获宝鼎联芝房。明日都城始传榜，声名烜赫无三张。平生知己万不一，世有若人安可失。方调鼎味荐盐梅，桃李何心并佳实。论经射策未足论，挽取功名看他日。同门笑语夜相过，起看北斗插天河。凌晨鳯阁拜座主，门生来贺争肩摩。一时人物尽豪杰，太平为宝非嘉禾。

明妃辞汉出宫门，丰容靓饰朝至尊。至尊左右皆动色，明妃欲语咽复吞。三千蛾眉塞天阍，帝独不识王昭君。顾影徘徊复良久，尚冀君王一回首。当时自倚绝世姿，不将赂结毛延寿。可怜朱网画香车，却来远嫁呼韩邪。不如归州旧村女，三幅罗裙两髻了。陌上花开大堤暖，细雨春风归缓缓。宁从禁籞落胡沙，长路漫漫碧云断。忽看汉月照毡裘，泪湿弹丝锦臂韝。龙眠会作无声句，写得当时一段愁。

海内甲马未尽休，豪英为时当出谋。天生奇才必有用，何乃相率居岩幽。胡公人品今第一，汗漫久作朱陵游。朱陵窟宅倚苍翠，此公招隐安可留。九庙今谁起颓压，四方正尔烦诛求。我闻昔时元刺史，舂陵地分天子忧。少陵作诗颂其事，至今人传元道州。公为道州绩尤伟，谁为再作舂陵讴。孤城疲卒捍狂贼，高论力诋庸儿羞。安得如公数十辈，参错天下为邦侯。京洛腥膻不难扫，潢池寇孽不难收。愿公早请尚方剑，先斩佞臣张禹头。

秀岭明东城，飞翠横空断。烟霞互灭没，爽气浮清旦。旁连仙人居，楼殿出天半。金龙蟠绣柱，银榜开琳馆。齐轩面青葱，下瞰绿筿岸。我尝醉其上，讴吟杂悲叹。一时贤士夫，车马共游款。当年二学士，落笔泻银汉。曾赋齐轩诗，字字星斗烂。事逐云雨空，鬼录尚可按。重来兵火余，触目自凄惋。唯有轩前山，秀色还旧观。晓猿惊未已，归袂何必挽。胡为走尘埃，废此奇一段。山灵亦可畏，移文定嘲玩。

天狼窥太清，戎马断行路。一别常万里，寄书何由数。识君英妙时，亹亹见佳处。当年松柏姿，已有庙廊具。比常览新作，险绝闻奇句。探珠沧海底，秀色不受污。笔端百斛鼎，胸中九经库。高文动场屋，仍传渭上赋。岂但凌三都，自使强敌怖。邹郎挺忠烈，英英起门户。同游气概中，风云生指頋。独念蓬室士，无因陪杖屦。相望隔章水，欲往不敢渡。拏舟弄明月，正恐蛟龙怒。

康郎读书本勃窣，羞作儒生酸到骨。偶逢四海未解兵，气如秋鹰眼如鹘。布衣杖策丞相前，官军尽扫长蛇窟。燋头烂额已论功，况子当年陈调曲。

捧檄困米盐，戴星入州府。官卑强趋走，出语不媚妩。坐此触骇机，三人忽成虎。况闻郡公曹，士论极患苦。祸福在牙颊，骄气溢眉宇。念君鸾鳯栖，孰若黄鹄举。负材淹簿领，摆脱即骞翥。高兴动长川，插旗催转𫇛。帆经一柱观，清风九江渚。蛟龙蹙横波，楼船照秋浦。兹游定有得，因之壮心膂。丞相新开藩，门阑压吴楚。豪英气概中，人物粲可数。相逢一笑乐，细与论今古。若问山间人，披蓑钓烟雨。

飞雨洒檐角，车骑散岩隈。临池张翠幕，众贤会高台。坐中蟾宫客，再占北斗魁。复有南巷阮，少年负英才。两公俱博雅，胸臆天所开。明春试殿陛，笔力翻风雷。胪传姓名出，声闻落九垓。今宵且尽醉，须覆掌中杯。朝来得好语，仍闻小人灾。请观卢溪老，谈笑消奸回。见敌未尝动，坐令敌倾摧。庸儿不量力，自倒非人推。举此卜二友，否极终泰来。

少年胆气横秋烟，腰间櫑具森龙泉。出门万里探虎穴，锦带雕鞍明积雪。洞庭木叶飞霜风，将军秉旄西击戎。旌旗戈甲照湖海，欃枪欲灭胡天空。须君磨盾作露布，插羽来奏明光宫。

桃叶山前宫漏迟，宫人傍辇持花枝。君王喜凭绛仙立，殿脚争画双长眉。欲把琵琶弹出塞，结绮临春时事改。井边忽见张丽华，忍听后庭歌一再。

群鸡鼓翼天欲光，井上梧桐生微凉。残星烂烂或出没，初日淡淡开青苍。楚妃台边晓云碧，伏波庙前秋草黄。骚人辛苦拾何物，沅有芷兮今已香。

九疑连绵青未了，郴江擘出蛟龙吼。雷公霹雳搜岩幽，化为郁律黄蛇走。飞电迸火出奇节，黄蛇走立僵如鐡。携看玉女洗头盆，拄上九疑探禹穴。莫挑马棰渡黄河，莫扣天门阍者诃。但挂百钱时一醉，从教风雨湿渔蓑。青钱学士年方少，年少羞为老人调。即看飞步上蓬瀛，别有青藜夜相照。

少年班玉墀，美若灵和柳。一麾出银台，风流亦不朽。琅琊古名郡，屡移贤太守。天子忧远民，谓公极其厚。林甫既当国，不便珉与玖。何如访醉翁，翁意不在酒。

贼锋绕章南，杀气动秋色。主将初无谋，突出谁与敌。君门九重深，羽卫生旗戟。我欲献奇计，何由吐丹臆。万言一杯水，平生几两屐。时虽急搜贤，毁誉皆失实。顷闻向衡州，奸盗俱惕息。人材有如此，宰相安可失。

年少尝读书，复挟琴与医。世无识真者，持此将安之。古调不咏俗，空嚢不贮赀。结交名公卿，云间接风期。披烟对珠玉，常恐生微疵。向来壁上弓，落杯辄自疑。此事一了了，昔贤当并驰。李卿句有眼，妙语真而师。

王郎身如椰子大，胸蟠万卷犹能载。少年著足名利场，归来卜筑红尘外。太虚为室月为烛，四海诸公常所会。穷阎陋室天下贵，驽奴丰车多覆败。坐收浮念得此生，如炼真金岂常坏。是中本自无亏成，坏与不坏亦何在。请君直下赋一言，要识所存当默解。

霜风猎猎吹旗旌，将军束装来勒兵。白鹭洲前云鸟合，青原台上山川横。李侯凛凛万人敌，匹马横行沙塞北。至尊殿上亲赐名，生坐阎罗官柱国。提兵括寇来江西，探取贼窟如连鸡。军中超距多暇日，却学临淮亲校旗。中兴猛士如吼虎，二十八将随光武。要看麒麟第一功，金印垂腰光耀组。

驱车越荆吴，辙迹走欲半。是时亲戚多，烜赫践华贯。中有衣绣人，持斧下霄汉。利权炙可热，冷语冰未泮。徒乘朱班轮，呵殿吓闾闬。如傩带面具，应遭鬼笑玩。而况新失职，谁肯听呼唤。坐令公困穷，旅突几不爨。蔚然鸾鳯姿，胡为杂鹅鹳。我实憎此曹，期君游汗漫。

哦君翠樾堂中雪，词如剑戟相磨切。又如牛铎应黄锺，水中跃出蕤宾铁。因诵东坡忆雪诗，城郭山川两奇绝。翠樾堂中雪复然，敢拟片词增窜窃。长安道上醉骑驴，忍冻不知蹄屡蹶。争似淮西破贼时，蔡州城外沙如月。将军一箭射欃枪，夜落城头晓方灭。捷书飞奏不动尘，露布驰来迷玉阙。醉翁句律号令严，冻口何由更开说。银杯任逐马蹄翻，断藁残编且扃𫔎。

曩日逢君卢水头，来如天马初伏辀。忽然去作幕下士，奋袖起如鹰脱韝。黄云压空欲成雪，笑捧辟书还御阙。王孙俱是天麒麟，枕中有方能点鐡。

寻春反向僧房卧，无乃行藏与时左。起来刮目览新诗，花压栏干梦初破。黄叶丹枫属兴深，吁然莫测疑楚些。惠休岛可没已久，二百年来无此作。世间何处著斯人，秀句天教出寒饿。我气未衰词颇弱，欲借鼓旗聊一佐。终朝岩下不逢人，苔色应嗔马蹄涴。

笔势斓斑如虎卧，何止风流盖江左。新诗吟出鸾鳯音，晓莺未啼春欲破。始知李白飘然思，俊语天成安用些。凤箫声不类人间，玉管定非人所作。可怜洛下书生冷，雷转空肠发清饿。终日长哦学不成，掩鼻皱眉相赞佐。与公并辔且西游，举扇勿忧尘土涴。

乃翁精忠贯日月，一门挺秀俱琅玕。丹山飞来两雏鳯，碧梧翠竹皆停鸾。武陵溪边忽相遇，口角流涎诵诗句。卢溪摩顶欲作语，他日云霄还记否。

安成斗绝吴楚东，妖氛未息仍歳凶。公当是时宰斯邑，眼底日厌旌旗红。胡儿初寇中原地，驿骑符移星火至。众方敲捶立威名，公能使民歌恺悌。公家人物自魁雄，弟兄蹀躞骑青骢。端能经世任国事，同时献纳蓬莱宫。绣衣持斧今无对，虎节麟符照湖海。行看三鳯接云飞，共济艰危熙帝载。

聂郎赠我长短句，大盘小盘堆玉箸。当年持此惊市人，破帽蹇驴谁借誉。厌闻百鸟呼春风，自作彩鳯鸣孤桐。俗闻恶语败人意，胡不谒帝明光宫。

去年花下探春雨，鸣鞭走马看花开。今朝危坐空山里，不识春从何处来。谁云山中春亦好，忽见花枝被花恼。无奈穷愁辄赋诗，对酒簪花能绝倒。

子云昔献长杨赋，词倾江海涛翻素。溪边相遇览新诗，阵马迎锋敢驰骛。忽忆枫宸赐第时，青袍纷纷莫知数。与客流落最多年，不记紫骝花下路。

苍龙阙下同充赋，偶著青衫脱寒素。当年千佛共题名，势若飞黄正腾骛。此时入彀多英雄，只今岂可一二数。朱轮丹毂满人间，亦有倾辀犹载路。

花间酌酒邀明月，月照金樽佳兴发。鲸吞雾卷百川空，醉挽酴醿落香雪。便将垒麹筑糟邱，酴醿压膏麦为糵。酿成忽见张公子，公子家居近丹阙。为余乘兴夸洛阳，笑指沙头卧双榼。洛阳视此真草野，敢辱新诗借牙颊。瑶林名字出风尘，未遇知音那敢说。况能大读离骚句，痛饮虽多不为餮。未识王家碧玉香，仿佛东坡真一诀。诛茅本结方外人，岂用礼法相分别。预拂瑶林一片石，与君醉过清明节。穷亦不足悲，达亦不足悦。酒阑拔剑露肝胆，正恐不免论功业。

北人愁听江南曲，细草新蒲几回绿。当年避敌初渡南，千官苍黄饭不足。中原乱后又逢春，边头只道无烟尘。迩来公卿不生事，此事必属非常人。我曹生长江南乐，岂料翻成风土恶。湖海元龙气尚豪，赠我新诗何璀错。拾遗后出最能文，修椽大屋今荒坟。远孙高材淹管库，犹能落笔生烟云。山城相遇初相喜，共论大梁人物美。莫学夷门抱关吏，谋窃兵符椎晋鄙。

酒酣坐待东方高，臂鹰走逐城南豪。弯弓射杀白额虎，醉骑归马雪花毛。日暮黄云动天色，易水迷魂招不得。莫学并州游侠儿，徒费黄金饰鞯勒。

冯夷聒天夜椎鼓，尽驱群龙起行雨。阿香推出雷公车，恶风动掣不周柱。似闻帝坐清霞宫，号令群龙收恶风。便令万物有生意，虞渊取日当春空。

壁间冥冥云塞川，细看幻出江湖天。寒鸦雪压冻不喧，沙尾忽有潇湘烟。黄芦碧草雁初下，画此千金不当价。为君觅纸一题诗，诗不能工且观画。

我友李仲孙，饬身一何介。被服古衣冠，昂然伟而怪。开轩蓬户中，纫兰以为佩。布袍揖公卿，脱帻卧江海。方其得意时，天地不能碍。荷锄入深林，剪薙发幽荟。清芬动窗壁，蕙若连光彩。君看紫绶翁，腰垂黄金带。璜珩错琚瑀，印章如斗大。步趋踏龙尾，锵然中音会。岂如此香草，擢秀繁霜外。秋风落万木，臭味久逾在。我思轩中人，免食三斗艾。梦寐欲见之，一往清鼻界。

忆对秋风与公别，风吹云开露明月。高谈不作儒生酸，舌翻波澜吐奇绝。今朝马首从西来，笑我穷愁不掀揭。蟠泥蛟螭气如蜺，不肯一吐人安知。要令光彩射月胁，五色万丈天南垂。我闻此语中夜起，谁与插翼白日驰。低心逐驽骀，青衫走尘土。何当大醉骑鲸鱼，凌烟飞过蓬莱渚。

祝融峰畔南台路，杰阁危栏上云雨。绣木泥金好佛堂，撞钟击鼓闻潇浦。瀛洲仙人东道主，谓敢招提境中住。请公说法也大奇，要公别下一转语。

礼经久颠庞，不绝仅如带。诸儒共补葺，纷然莫酬对。先生隐桐庐，议论有根蒂。剑胸剔废滞，电眼烛幽晦。虀盐二十年，时节忽已届。声名塞天宇，笔舌翻清瀬。子美蓬莱宫，辉赫辄自怪。文彩动人主，英风特飘洒。清芬掩幽兰，四海共纫佩。平生慕忠义，烂漫意常在。坐阅诸公间，谁与论梗概。著书逢休运，一洗穷愁债。骎骎度骅骝，过都如历块。嗟予强追蹑，常负跛鳖态。虽登龙虎科，异调愧当代。才高自激烈，无为逐时辈。

东坡异时谈醉乡，怒骂嬉笑成文章。其中广莫几万里，脱略礼法侔鸿荒。初无爱憎与喜怒，岂有寒暑与炎凉。后世乃与醉乡隔，糟粕始变鹅儿黄。三杯危坐亦拱手，俨如冠剑侍君王。渊明不饮时节改，霜风九月篱菊芳。举头忽见南山翠，便觉逸气登羲皇。挥毫落纸得佳句，流涎露顶庸何伤。瓮下被䌸乌足取，定无奚童携锦囊。安用船头置百斛，又令口不离杯觞。醉翁饮少辄已醉，胸中了了初不忘。八仙脱醉尤可笑，骑马落井何其强。

江南山尽头，气状颇英淑。禾山倚天开，苍翠满林麓。扶舆磅礴起，横断湘江曲。中有隐君子，结屋在深谷。未放云出山，蟠云卧幽独。暮檐青泼眼，远霭寒山竹。景色嘉有余，幽人梦初熟。起看柱础润，山前雨应足。

桥上画栏低压水，青龙影落芙蕖底。欲渡芙蕖望翠微，波面红云映屐齿。洛浦清流古有神，罗袜凌波生暗尘。东昏戏作锦地茵，金莲衬步如花人。而今此事堕渺漭，但有荷花开荡漾。试穿芒𪨗踏风烟，安用紫丝连步障。

我生寡结交，论议谁与质。愤气不可蟠，龙蛇走郁律。少年学奇字，费力弄纸笔。不读五千卷，亦慕入此室。腰间插櫑具，谈兵尤纵逸。时方用巨人，顾我何品秩。往年承平久，出师无纪律。群盗尚纵横，岂但开边失。皇威振海岱，戈甲耀霜日。自可扫欃枪，掩耳惊雷疾。故人起闾巷，宿昔登近密。声焰动四方，风云生咤叱。犬羊犹烂漫，氛气何时毕。感公赠以言，欲往非俦匹。此事恐不免，高卧安敢必。

渊明不喜折腰趋，宁作腰笏何易于。劝农使者鄙丈夫，少年新进安识渠。下马怒颊虬奋须，指挥星火飞文符。詈辞愧语每不无，诸公止欲求荐书。椎斵肌骨寻膏腴，公为一笑怜其愚。熙朝成法字已孚，坚如金石莫可无。鞭且勿施安用蒲，三年竟亦无逃逋。吏民遮道相懽呼，生立丛祠傍佛区。想当逸气吞江湖，与人恢疏无怨吁。临邛小子傲乡闾，方乘朱轮呵道衢。公归西山结茅庐，丹崖绝壁巉空虚。谁能负弩当道隅，终日与尔为前驱。

苍山冻云垂欲雪，风吹客衣冷如鐡。忽乘狂醉夜敲门，不畏苦寒来访别。时朝骑马雪中归，何处皱眉吟雪诗。若见湘西旧同舍，为余倾廪说相思。

若人胸臆著万卷，始信此庵藏大千。维摩室中坐狮子，莲花须上集人天。十方国士从坐起，聚此一粒空中圆。尔时宝刹现毫端，跳出云门向上关。痴儿正抱古公案，对面不纳须弥山。便向粟中寻世界，含元殿里觅长安。

罗浮飞瀑落九天，尺素倒流三峡泉。怪底晴窗起风雨，洞庭野色潇湘烟。平生江山入吾手，况有对坐南昌仙。不须作此无声画，妙画自以无声传。

赤帷使者朱斑车，重檐飞盖遮日乌。佛前下马来跪炉，草木焦卷苗欲枯。我亦本是耕田夫，仅能识字勤须臾。吟诗闵雨作时无，空劳皱眉捋髭须。安得年丰鼓不桴，便足饱饭甘樵苏。

衡山高出北斗边，九疑苍梧相属联。群峰环走如却立，山脚插入潇湘川。朱陵渺邈迷处所，白鹤喷薄飞流泉。坐看徐郎拂绢素，尽驱山岳置眼前。徐郎岂是真画手，酒酣游戏乃其天。巴陵洞庭连浦溆，鲸鲵蟠穴为贼渊。诏谓将军出旗鼓，楼船蹴踏惊浪喧。欃枪夜落照湖水，雕弓十万犹控弦。湘西古寺最奇绝，丹崖翠壁开何年。况公文章善叙事，大字怪伟宜镵镌。中书异时观落笔，因烦吮墨图凌烟。孟公韩公毛髪动，腰靫大羽冠进贤。他年中兴事可考，公名亦与兹山传。

少狂喜文章，顶戴千佛名。年大意转拙，肠饥犹舌耕。笔扛百斛鼎，诗当五言城。傥无封侯骨，止是识字氓。长安公卿中，阅人如践更。扁舟苟能办，自足了一生。

我家神螺峰，与子邻井闬。闻名初识面，逸气起天半。坐久语翻澜，诗文星斗烂。刺口论世事，极能原治乱。洗我冰雪怀，韵出眉宇灿。遂于交游内，得此一好汉。自言长沙来，幕府天下冠。相公秉旄钺，英僚照藩翰。辟书欲交飞，置我在门馆。事系国轻重，忽逐云雨散。请君企踵待，势若马脱绊。他年恐未免，成此奇一段。

乱云碾破苍龙璧，自言鏖战无勍敌。一朝倒垒空壁来，似觉人马俱辟易。我家文开如此儿，客欲造门忧水厄。酒兵先已下愁城，破睡论功如破贼。惟君盛气敢争衡，重看鸣鼍鬭春色。

平昔君家瀛阁老，少日结交名誉早。眼中忽失如此人，尚喜诸郎美风调。前年寄书识英妙，经歳初酬君勿诮。后会相逢应可期，顾我形容未枯槁。

轺车昔参使者驺，万里粟帛咸括搜。荆蛮小县天一陬，却来执板拜督邮。督邮偃蹇聊复尔，鹤书夜逐秋风起。峨冠端恐立螭头，汗脚行当踏龙尾。公家有儿才毁齿，背诵六经如泻水。九重天子念勤劳，令试礼部收英髦。愿作文章惊四海，他年一钓连六鳌。但知工部好骥子，勿怪将军寻鳯毛。

老崇学画如学禅，中年悟入理或然。长江未落凫雁下，舒卷忽若无丹铅。定自维摩三昧里，半幅生绢开万里。不用幷州快剪刀，断取鐡围山下水。

介子赍金持汉节，欲斩楼兰言剀切。建康家谱不传人，万口讴谣同一舌。仍闻载书盈几车，指甲生花掌卧蛇。祖风凛凛世不乏，笑我穷山采蕨芽。

友琴安用胡公节，帘卷鸣弦自清切。忽闻飞语冲骇机，亦虑过时听反舌。仁风西来随传车，挥毫落纸蟠蛟蛇。正逢久旱得霖雨，一洗槎枿皆萌芽。

国步未宁谁仗节，慷慨谈兵多感切。当时日厌五侯鲭，子云笔札君卿舌。争如不识金银车，亦无字画能惊蛇。且吟老杜江头句，细柳新蒲又吐芽。

垂髫与君与折节，初学吟诗开又切。君仍抵掌能剧谈，至今涛澜翻颊舌。人生读书须五车，要当赤手捕长蛇。不然是事且略置，时过松窗煮雪芽。

潢池赤子弄库兵，犬牙蟠接虔漳汀。十年烽火照县郭，白昼不敢问衙庭。忽见青楼临大路，楼上高歌挥白羽。楼前解角看投壶，终歳不闻挝战鼓。主人坐笑已风流，小妇鸣筝楼上头。曲罢仍能雅歌舞，送君此舞传中州。

小庵遂在青林里，高轩大马从何至。慨然吐论翻涛澜，茅檐为我清风起。忽传丞相下湖东，群凶落胆先摧锋。便欲磨盾作文檄，捷书飞入甘泉宫。丞相参谋虚位否，会看出奇兼破虏。席卷江湖波浪清，貂鼎勋庸归自取。

少年通籍金闺里，持节荆湖已三至。巴陵江水天上来，楼观峥嵘半天起。使君才气雄山东，豪曹巨阙谁争锋。谯门高开洞庭野，鼓角震动鱼龙宫。此中为郡最佳处，䜩间不复谈征虏。题诗远寄江外人，政恐六丁来下取。

西望岳阳烟雾里，闻有玺书天上至。增秩何年下鳯凰，初无草动风尘起。我生飘泊任西东，孤军敢犯千人锋。郢中白雪岂容和，牛铎辄应黄锺宫。郡楼把酒题诗处，笑命骚人等奴虏。不忧突境有狂夫，立遣偏禆生䌸取。

王春正月东风回，星桥鐡锁明夜开。鳌山千仞接云汉，平地五色移蓬莱。公家今夕果何夕，适逢间气生英才。清都虎豹失呵禁，九关转钮驱河鬼。烂柯山头瑞烟起，太白之精天上来。却来人间知几载，少日声名震寰海。太学高文擅俊场，江南刺史多遗爱。江边父老祝长年，南极年来一星在。明年此夕从宸游，鳌山正出鳌头外。新莺百啭柳初青，龙池鳯阁遥相待。

江南有狂客，气欲横九州。朝为长安市上游，暮出箦中思报仇。皇天恐尔狂不休，囚鏁置之东海头。卢溪为脱千金裘，换酒仍作商声讴。醉来骑折六龙背，醒后槌碎黄鹤楼。摩霄拔剑斫月窟，何如投笔亦封侯。白昼杀人夸意气，何如烟雨卧渔舟。

五更盾上闻磨墨，夜半偏思破残贼。平明露布已成文，倚马不知军务剧。初传别驾下南州，人如天马徕西极。指挥猛士驱貔虎，坐使威声驰绝域。狂胡昔渡西楼山，汉皇不闭玉门关。四方群盗猬毛起，旌旗光拂牛斗间。回戈必定东征去，铠仗如云光照路。捷书飞入甘泉宫，插羽鸣鞭气横骛。公家人物世不衰，况复诗名天下知。探骊得珠何崛奇，更欲尽采珊瑚枝。

秃笔戏扫凡马空，人间始识天厩龙。山城逼窄那得有，注目万里生长风。奚官缓牵紫丝鞚，好头不着黄金笼。时平诸番尽入贡，此是玉花于阗骢。

君家梁苑妙人物，羯末封胡咸勃窣。子今二十能缀文，诗如阵马敢驰突。此去荆湖道路长，要吟秋水动三湘。归时蕉叶应黄落，賸入骚人春草香。

旱田歳逢六月尾，天公为叱群龙起。连宵作雨知丰年，老妻饱饭儿童喜。向来辛苦躬锄荒，剜肌不补眼下疮。先输官仓足兵食，余粟尚可瓶中藏。边头将军耀威武，捷书夜报擒龙虎。便令壮士挽天河，不使腥膻污后土。咸池洗日当青天，汉家自有中兴年。大臣鼻息如雷吼，玉帐无忧方熟眠。

风电聒天雷动地，老父闭门呼不起。从教卷却屋上茅，偶遇时丰且欢喜。闾阎比岁连旱荒，椎肌斵骨生千疮。羽书止欲调兵食，不贮别库为私藏。吾君拨乱如光武，将军不数韩擒虎。龙神自将羽林儿，折棰一挥开北土。谁识江南刺史天，政平讼理仍丰年。村中傥无石壕吏，吏不捉人人夜眠。

云阳秀湘南，祖刹隐林峤。曾出老古锥，今尚有余貌。神驹过江来，羁靮不受敲。潮音震海湖，乞食遍蛮徼。遣子寻故岑，飞锡出泥淖。端能破悭贪，亦须硬觜爪。定林枕双溪，门前风水闹。一派遶锺山，归时可自照。

昔年结屋并江湾，见君心胆方未闲。墙东月出夜扣关，酒酣说剑翻涛澜。迩来书剑谋俱左，寻仙欲鼓蓬莱柁。三寸田中已发花，九曲江边仍进火。蓬莱万里天无涯，惊风落叶卷黄沙。且过桃源访秦洞，玉盘应饤枣如瓜。

徐生画人不画鬼，点目加毛必佳士。迩来下笔更逼真，勿论山僧及童子。会貎诗人孟浩然，便觉灞桥风雪起。如今傥欲画卢溪，一庵宜著深岩里。

高郎读书有何好，如鱼蠧书终日哨。爨烟不属长苦饥，行吟安得追风骠。群公顿网加罗搜，未肯放子出一头。先生上堂应劳苦，向来白璧何时酬。

渤海赫赫东南豪，俯挹前辈倾时髦。有如青天白日出，平地放着昆仑高。都下官寮车可载，声称寂不闻中外。二陆初来浪得名，谬以莼羮夸捷对。文章直要窥孔颜，不可睥睨马与班。君门九重耀晶戟，远臣胡得来其间。清新不见庾开府，寂寞诗坛将无主。纵使扬雄识字奇，刘歆泣叹空自苦。也知未遇何足悲，时来忽睹青云低。鳯凰孤鸣得天律，百鸟束喙不敢啼。先生能作鳯凰语，议论远过袁虎子。岂惟一日动朝廷，留作诗人后来史。汪洋尤喜陈时议，一夜称嗟岂徒谓。九衢传写已喧阗，气压五侯骄七贵。螺江地古人物好，迄今故老犹能道。醉翁没后颇荒凉，秀气盘旋此环抱。天恐斯文久遂终，英灵挺出嗣家风。身虽富贵异流俗，两眼观书耳亦聪。应曾夜半参黄石，神几暗得无踪迹。我本闲愁寡才力，闭吻逢君那喘息。

使君天下士，岂止临一州。此州久废乱，弄兵非鼠偷。使君医国手，顿若沈疴瘳。下免北征苦，上寛南顾忧。坏堤防蚁穴，回澜障东流。潢污与行潦，咸可供荐羞。幕府罗俊彦，巨细靡不收。天生一世人，异趣各有求。卢溪老病叟，十年不浪游。失脚入城府，本自非人谋。贤侯新下车，采瞩加穷搜。邻里辄惊怪，出门争挽留。平生江海思，径坐大孤秀，犹沈百寮底。朅来尉吾邦，声华愈晔暐。诸公用法律，领略极不似。輶轩日边来，愿采书于纸。

秋江水净磨碧铜，秋山先作归意浓。况逢星火羽书急，立马不复能从容。船中载书三万轴，鸣铙插帜摇秋空。前年群盗尚蜂午，眼底日压旌旗红。行春兼督貔虎士，破贼屡奏明光宫。今年岂料烟尘起，赤白提囊走边吏。县官飞符急索租，谁能急了官中事。不如置笏还县官，头巾脱挂西林寺。诗句留传天地间，时有人来问奇字。功名正恐未免耳，此役由天不由己。

翩翩公子天麒麟，目光点漆倾坐人。万里肯来寻逐客，夜夜读书喧四邻。君今先渡潇湘水，我亦东归聊复尔。明朝𠡠放巫山阳，拄杖行穿赤泥尾。

曲径通禅房，辟户得佳境。适从阛阓至，顿觉耳根静。古木含萧森，寒梢发光景。墙围数竿竹，中藏大千境。月从天上来，入林散清影。炉焚薫佛香，碗注浮雪茗。客散群动息，兹焉发深省。

桃花落尽春风颠，两翁并辔来翩然。入门下马看花发，仰攀绿叶窥青天。倚槛讴吟发清唱，终夕拥鼻鸣寒蝉。唐昌仙人识玉蕊，借月下看乘飞烟。明朝地上拾落粉，草间点缀如遗妍。狂思玉爪搔背痒，不可妄得麻姑鞭。归来欢欣应拍手，笑君骑马似乘船。醉后犹能作长句，半夜打门惊我眠。

乃翁共试蓬莱殿，笔力翻澜泻河汉。联镳并出日华门，燕罢缀行风雨散。家声烜赫今益昌，高车大马何煌煌。江头相遇初识面，握手一笑仍悲伤。独把穷愁老岩谷，喜见高年有此郎。如今又作摩霄去，行看锵玉侍明光。

大仰古禅窟，秀色摩穹苍。蜿蜒属龙会，半壁开宝坊。中有寂寞人，宴坐花雨傍。杜门不说法，碧眼照胡床。子昔喜行脚，拄杖走四方。所至螺鼓闹，正作佛事忙。是中不可住，令人心发狂。却寻龙会山，夜深闻妙香。起望山上月，千山同一光。从来远行客，终必还故乡。便当随月归，急扫松下房。芒𪨗傥已具，留钱办茶汤。

一别湘山今几载，盗贼纵横尔犹在。北来鐡马猎夷门，金错旗竿绕湖海。怜我避乱荒村中，杖锡穿云穷崔嵬。茅檐瀹茗清风生，月隐霄间星磊磊。高谈微及古兴亡，为言致祸由时宰。著屐包腰却下山，恐触危机吁莫采。

我闻君家书满房，骑马夜过丛桂坊。乃翁危坐具灯烛，诸子读书喧两廊。问君读书一何苦，要取高官起门户。仰天大笑几时归，明年双鹄刺云飞。

诗如春风入花骨，暖日晴云入竹石。退之笔力千古豪，世有文章擅东壁。松窗结邻翁乃惜，坐中颇复有此客。人怪穷儿得宝归，布袖淋漓手黧黑。

君章梦吞五色翼，未羡充宗得文石。远孙词采亦班班，复见光芒动奎壁。我住江南君住北，北人今作江南客。论诗争胜类摴蒱，一喝成卢子俱黑。

君家大阮声辉赫，当年并试龙墀石。小阮风流不减人，一家顿有双联璧。共题雁塔多名卿，溪头独作渔竿客。身经离乱偶相逢，怪我婆娑鬓犹黑。

端溪之水深莫测，千夫挽绠下取石。溪翁采得归不眠，夜㔉鹄卵出苍璧。君从何处得此宝，赠我惭非玉堂客。况无徤笔写银钩，墨汁徒翻老鸦黑。

己巳四月二十四，甲子夜半天门开。是时群星环北斗，一星谪堕人间来。星精为人不易得，千年孕秀方呈才。笔扛龙门百斛鼎，家传鳯阁通银台。螭头献纳近日月，论事力取天颜回。中兴文武收髦俊，愿公急起乘风雷。野人指山祝公寿，事业亦与山崔嵬。金房难老自有诀，银编紫笔磨松煤。

昔年待诏随公车，袖中独有平戎书。当年肉食无上策，奇才剑客何时无。从来谋国忌迂儒，遂令此贼稽天诛。君能再陈治安策，亲丧未举宜何如。休论忠孝不两立，一抔之土非难图。莫但扣门来夜话，长缨终请羁单于。

使君从千骑，伐鼓惊群偷。前驱严虎节，夹道森蛇矛。别驾工五言，句刮造化美。笔法蟠高轩，银钩照窗几。冠盖一时盛，秋旻罗众星。寻思问祖意，米价作么生。欲扣山中人，何由知彼岸。残阳下峰顶，暮色蔼余蒨。鸣珂出修竹，驱车转平原。登临悲往昔，岂不多名贤。独余姜与颜，人品亦自胜。溪流水溅溅，中堪理渔艇。宾客随太守，风流几百年。山间留绝唱，巨石枕横川。

浯溪寒翠拖碧玉，石崖硉矹凌苍霞。次山奇文走霹雳，颜老徤笔蟠蛟蛇。凛如诮杞叱希烈，至今杰立天之涯。公于其间宰民社，切勿但取文辞夸。当用忠壮出奇节，县妖破胆莫敢哗。官舟连樯泊溪口，符移星火如撒沙。旧闻俗苦吏嚣恶，端能病政使不嘉。先声入境若元气，顾见槎枿皆萌芽。溪中古月溪上石，照公清德无纤瑕。溪流不尽石不老，佳名万古磨不窊。

焦桐初不受文理，弦以朱丝奇乃尔。坐中忽闻太古音，宠辱顿忘那有耻。官厅曾有一日闲，奏刀未觉肯綮难。抱牍两衙凫雁退，目送飞鸿聊一弹。爽气朝来如有约，幽林鸟语山间乐。琴罢挥毫各赋诗，满袖珠玑何璀错。晚风归袂失炎蒸，却忆冰壶此段清。酒醒月白重开匣，更作松风夜雨声。

彭子担簦行有日，拄杖穿云风雨疾。主人好事家有书，卷埓石渠吞藏室。兹游远去栖碧山，头角未欲崭崭出。泥蟠谷底茅屋深，丹崖青壁几千寻。白云老元坐禅窟，笑汝犹作书生吟。峰头别打禾山鼓，唤起蛟龙趁云雨。

南昌高楼在何许，亦面西山望南浦。壁间有客旧题诗，倾倒湖山入毫楮。此公平生妙言语，突过前人落霞句。帘开月出大江横，定胜滕阁卷山雨。

峨眉山头古时月，浮云卷尽尘埃灭。曾随僧宴入中京，光照九天开玉阙。山月如今亦送君，影落洞庭波底彻。此时看月忆峨眉，山色湖光两奇绝。明月随君却复东，千里相思共吴越。问言古月与今月，水鸟风林尽能说。溪边惜别重吟哦，顾我无才奈若何。他日长安逢李白，再乞峨眉山月歌。

老潘胶法秘不传，君独得之乃其天。此法仿佛如参禅，忽然有省夜不眠。又如神仙换骨法，应手不自知其然。湖东大帅天下贤，词源如海笔如椽。本是玉堂挥翰手，正要此物供磨研。醉题李白三百首，扫尽将军九万笺。老潘殁来知几年，声名始落潇湘川。君不见吕洞宾，竹丝篮子乌纱巾。长安市上无人识，唤作湖西卖墨人。

君厌江南卑薄乡，担簦万里趋虞庠。虞庠黉舍中天起，上游英俊如堵墙。子欲战艺于其场，亦须旗鼓能相当。但得同升博士堂，看取官职如驱羊。

窜身楚西极，幽奇颇穷历。况此古道傍，横天竦苍璧。何年始开凿，工如鬼镵刻。飞空数百丈，突出清鲸额。那知风雨时，云雷非窟宅。事迹堕渺茫，探讨失图籍。岂无高世士，于此炼金液。不能久徘徊，上马空叹息。

器远无近用，弦歌只暂娱。从来赵魏老，或为滕大夫。昔时武城宰，其人骨已徂。牛刀发新硎，夫子辄惊吁。向侯本学道，与世疑阔疏。拥䌷听衙鼓，庭下一事无。不为赫赫名，诡众以自殊。催科虽云拙，于今乃贤欤。夫子傥无言，黑白共一区。家有治县谱，不饮常晏如。棠阴决民讼，松间读我书。飞蝗避境土，野鹤驯阶除。堂上盛宾客，不减陈赵予。新诗播京邑，异世乃同途。振辔若登仙，身轻衣六铢。云间候飞驭，君驾何时迂。

扶桑日出天开关，江南太守初赐环。鸳行旧班三尺脚，踏他龙尾回天颜。是日奏对惊众目，措国不动安如山。为郎画省非常调，民曹金谷徒烦要。江淮久郁鸾凤姿，一飞宜上青云表。政使垂绅坐庙堂，南北封疆谈笑了。君不见河南魏弱翁，治行声闻九天上，汉室中兴拜丞相。

江南渡头浣纱女，年年舟上织白苎。织成还自漂江沙，女手纤纤白于布。水边时有钓渔人，何异淮阴漂轻絮。一饭能识韩将军，不负平生名漂母。州西寒士衣百结，太守怜渠心甚切。为作𫄨衣倒接篱，炎官火伞方张设。恨无青丝白玉鞭，醉骑白马踏江月。谁知南国任公子，留待深冬御霜雪。

伊山连属朱陵村，公来力扫衡山云。便令筑堂隐其下，万竹遶堂松作门。此公文简四叶孙，奇谋远略世所闻。胸中磊砢著千古，云梦岂止八九吞。忆昔荆湖盗初起，乞得两郡西南奔。至今衡阳道州政，父老出涕犹能言。负材杰异众所忌，使者不便仍谤諠。宗闵羞作南山虎，李斯却忆东门兔。壁后置人谁不知，倾身障簏情已具。何曾日食一万钱，犹言举案无下箸。贪嗔俱是可怜人，百忧纒身谁得汝。请君听我伊山行，九疑洞庭皆可耕。清风不用一钱买，时有明月窥檐楹。其中广莫几万里，宠辱微物安能惊。自非胸怀有本趣，其气激烈何由平。安得中郎捋须手，唤起桓伊来抚筝。

五季列壤争未休，庸儿崛起操鉏耰。朝为吴臣暮归楚，黥髠盗贩更据州。君家大傅出奇策，气压百万奸夫谋。一朝谈笑解纷乱，辞爵却归东海头。自言其后必隆盛，庆源远与江河流。昔时杨宝所活一黄雀，犹能四叶清德传至彪。又闻何敞阴功唯治狱，天遣使者赐策何其优。有如大傅安堵十万户，宜令后世衮衮生公侯。

丞相诸孙早相见，子独羁游未识面。忽骑瘦马夜敲门，始得此郎如小阮。通都大邑多豪英，乃走穷山访微贱。匆匆未暇世论文，会看落笔知关键。

人生异趣各有托，年少何如老人乐。老来万事不挂眼，乐处勿忧儿辈觉。疾雷破山吾不惊，亦赖天教闲处著。两部池蛙当鼓吹，万叠云山作屏幕。此时真似地行仙，拍酒何须万斛船。不爱白日升青天，不爱腰纒十万钱。但爱百年三万六千日，日对芳樽聊自逸。明日花开花更好，定知不向愁中老。

苍崖翠壁前人居，犹识当时屋上乌。应念前人余泽在，飞阁突出青山隅。山前老父相叫呼，为起里门高着栌。葱葱瑞气已充闾，他日要容高盖车。

江南山欲穷，地与荆楚错。君生于其间，秀气郁磅礴。文章变骫骳，声名久渹硞。至于吐言谈，风味亦不恶。如何生寒窘，诗书对藜藿。天网罗英材，搜猎遍丛薄。君材万人敌，百鸟避一鹗。忽从布袖中，盈编出新作。奇怪惊我前，雷电杂风雹。行当试殿陛，宏文要追琢。同游三数公，词艺俱赡博。上方集多士，谋欲取京洛。径须陈治安，端不谈冗龊。致身青云上，去天才一握。早寄山中人，庶以慰寂寞。

君家大父当元祐，赋压乡闾在人口。子今二十能缀文，已观落笔蛟蛇走。蓝田出玉果不非，岂知剖蚌得珠玑。乃翁高材卧林壑，眼中有此光陆离。炯然见子侍公侧，鹓雏翠倚碧梧枝。尝闻鹓雏之生破卵出，五色即欲摩天飞。陆机少年作文赋，河东小凤才亦奇。自古有英物，秀发皆如斯。我谓鹓雏排风整毛质，翦拂始光辉。尚须啄琅玕之实，饮瑶海之池。然后巢阿阁，集赤墀。赤墀阿阁无凡栖，期子当呼凤来归。

垂旒画衮云绣裳，天子择日开明光。临轩策士必亲览，鸿文独高翰墨场。都人争看状元出，九衢车马何煌煌。贵名一日动天地，破卵插翼飞鸾凰。螭头献纳近日月，谓公远器宜庙堂。麟符虎节下霄汉，双旗忽开南斗傍。朝廷已知弱翁治，行且大用归岩廊。江边野老病初起，始欲杖策窥门墙。

春风吹月昨夜圆，门对新生洲渚边。紫文鸑鷟初入梦，燕公手笔大如椽。赤松黄石俱长年，金钩鹊印仍家传。剑池霹雳蛟龙吼，宝气飞精射牛斗。人呼张镐帝王师，相公元是山中叟。

雪里花开冰未拆，如见瑶姬侍君侧。瑶姬国艳欲倾人，嫣然一笑颊齿白。疏影横斜语最奇，桃李凡姿无此格。瀛上休观倒晕眉，且看娇黄涂半额。

欧子扶亲丧，崎岖度湘𪩘。岂无当涂人，孰肯为封传。跣足行万里，仅能及乡县。埋玉谋荒山，此计堕弥漫。世无郭元振，一举四十万。积微会众力，庶可咄嗟办。

郡侯勤劝驾，英声播江𣸣。学官得鸿儒，笔头弩千钧。金兰二二友，执经造其门。欧阳子刘子，试艺咸有闻。吾侄奋袂起，去若渇骥奔。妙推天地假，高谈帝王尊。入室得妙语，录寄青溪村。

君家迩来妙人物，叔父风流更超绝。中兴天子搜群材，龙虎同年收羯末。我识君家铁面公，当年作赋声摩空。君今祖袭乃复尔，自出机杼成家风。惠我新编盈大轴，武库五兵森在目。纵横璀璨不知名，玄圃昆山皆积玉。文章磨治欲无瑕，要如春风开百花。笔端着力觑天巧，自我秀发成嘉葩。

大厦久撞坏，撑拄非一支。安得好柱石，壮丽如昔时。向来荣盛处，草木今纷蕤。群材未尽出，去若马脱羁。岂期朝无人，过之辄欲私。骨相不媚妩，因归结茅茨。忽逢高轩过，飘然鸾凤姿。宜在帝左右，珥笔班龙墀。少年历清贯，高名谁不知。胡为至下邑，抚俗问民疵。题诗满岩谷，妙处有余师。

春入梅花村，蜡妆林影繁。香肌冒寒立，此意为谁存。宫额半涂黄，要为出俗韵。不露冰雪姿，风流真素蕴。

夜雨涨溪碧，天明望归舟。飞帆出木杪，浩荡兀中流。洪崖仙人姿，谓落沧海游。兴尽却回棹，待此霖潦收。抱琴出竹迎，倒披翠云裘。风涛正可久，烟波生暮愁。

夜郎佛刹接西土，谁敢招提境中住。老贤元是住山人，拄杖无心自来去。山中猿鹤不须惊，明朝听打禾山鼓。鼓声新响振人天，水禽草木咸歌舞。

道人渇饮石缝浆，须髯墨黑两颊光。或云公是伯休那，又疑楚有接舆狂。倒骑白鹿渡湘水，独识老翁跳玉堂。他年卖药长安市，乞我仙人不死方。

师出峨眉西极天，万里一衲双行纒。朝游名山暮沧海，不着脚踏诸方禅。眼中自有识人物，行尽江南山水窟。紫云深处有神仙，高马达官无此骨。溪头惜别强吟哦，顾我无才奈若何。他日长安逢李白，为乞峨眉山月歌。

墙里围修竹，竹间开草堂。经春多夜雨，入夏长新篁。节抱幽人操，风敲明月珰。孤根元独立，并干两争长。影落龙蛇动，清移枕簟凉。门常对衡岳，气足傲羲皇。日射玲珑色，林疏琐碎光。双茎非别种，异物出时方。海峤名虽久，湖海迹愈彰。行当卧龙起，天为见珍祥。

伊昔桥门盛，环观壁水春。一鸣先折桂，百拙误谋身。憔悴湘江西，淹留京洛尘。思归缘竹鹤，静念愧朝绅。顾我蓬蒿贱，逢君海岱珍。赠言多溢美，秀气发清淳。本出东皋裔，元非水北人。山灵回俗驾，幕府盛谈宾。骏骨千金重，沙鸥万里驯。人生各有趣，忍负接{罒离}巾。

野阔生愁兴，时危无定居。渊明伤倦鸟，张翰忆鲈鱼。宦路风波恶，交情势利疏。谋生成龃龉，欲进复踌躇。盗贼犹猖蹶，田园未垦锄。君王图治切，新下急贤书。

雨罢新花明晓日，竹阴琐碎错黄金。墙头过尽双飞蝶，叶底巧啼何处禽。玉女洗妆匀浅淡，老龙脱箨著青深。柔姿敢并高标立，直节时容粉面侵。爱客分明莫来折，坐舆径造不妨寻。桃花落后春事已，唯有清风满竹林。

玉露三秋夜，银河八月凉。山虚响相答，江静练浮光。雨足园蔬茂，年丰稻穟长。不忧群雀噪，鸣凤在朝阳。

蜡屐访穷巷，脂车戴晓星。哦诗添些语，望岳插清冥。烽火连蛮徼，楼船壮洞庭。潇湘多夜雨，羡尔对床听。

残夜不能寐，起登城上楼。山衔半江月，风撼九天秋。鹊已栖高柳，人犹棹小舟。谁云群动息，渔子正垂钩。

正月下南昌，扁舟过玉梁。逢人问任子，迷路失仙乡。吾道今如此，斯文恐未亡。乌台千载话，他日自辉光。

东门杨柳陌，车骑散林坰。草绿古今道，马嘶长短亭。人归天北阙，光动斗南星。送客何年了，春蘋又满汀。

忆在长安日，先朝始赐官。同登进士第，半著侍臣冠。归意倦飞鸟，词源倒急滩。平生事何限，话著齿牙寒。

闻道石壕吏，今犹夜捉人。徒烦移簿领，何计静烟尘。痛哭声连野，椎敲疮满身。催科君正拙，宁不动悲辛。

主簿四海士，先生千载人。羁游厌旗鼓，谈笑出风尘。高卧屡违旨，荣名忽中身。清诗何绝妙，韲臼识余辛。

迟日千花艳，开帘双燕飞。好山晴拂汉，远水静含晖。细草争青出，佳人薄暮归。此时春思乱，未觉向来非。

夜雨涨新碧，晓舟摇古堤。帆从金水落，家在日梁西。万竹遶茅屋，千峰隔钓谿。探囊能起死，门外想成蹊。

风起群木末，花开两壁香。山溪云影变，人静鸟声长。绀殿横崖起，飞泉喷玉光。扣门僧出定，弹指下禅床。

山高月未吐，吟上岭头看。万里云霄静，一天星斗寒。虾蟆出金背，玉兔动银盘。唯有南飞鹊，遶枝终不安。

愤气蟠胸久，开谈音吐鸿。云山初阔别，樽酒忆相逢。暮草黏僧屐，晴江理钓篷。闲居诗句僻，祗自咏家风。

远水萦环碧，秋山作剑攒。取经行岭徼，飞锡下云端。风卷湖烟静，天高雁影寒。何时却回首，却为扫蒲团。

木落群乌起，孤眠枕未安。客愁金槖尽，酒病玉壶干。雁过风传响，鸡鸣雨送寒。平生万感集，咄咄出毫端。

扈圣尊皇极，真人握赤符。梯船初入贡，舆地夜披图。力战非天意，赓歌奉睿谟。花卿虽猛将，绝世可能无。

战甲初休马，边烽不举狼。山河秦地壮，日月汉天长。剑戟将销尽，钩锄始破荒。欲观调鼎手，一脔已堪尝。

喜有官中信，衣冠返旧京。交驰节旄使，悉罢羽林兵。丹诏从天落，群心仰首迎。萧条万里道，今日有人行。

河南新郡县，吾宋旧山川。乔木应犹在，遗民不记年。行人将汉月，持节照胡天。属国今无恙，遥知免啮毡。

南海千山外，东风几驿催。岭头梅雨歇，旗尾瘴烟开。蛮徼无尘起，中原有使来。时应问消息，会向日边回。

山色酿空碧，砧声鸣翠微。自怜为逐客，谁为𢭏寒衣。居士本无病，参军胡不归。扁舟在吾手，尔莫用危机。

雨洗穹色静，云开晓碧初。峰峦争峭拔，台殿已清虚。村落孤烟起，人家半岭居。回看岩际寺，几欲倒骑驴。

竹迳有佳色，耳根无市声。山如画屏立，水作縠文生。窗户松风响，园蔬杞菊馨。夜深天更静，待看玉蟾明。

烟尘苦未尽，绀殿倚岩阿。云护佛世界，山栖老禅和。斯人具眼目，法力辟兵戈。欹枕听粥鼓，谁能奈尔何。

花落黄陵庙，禽声隔岸闻。山川湖外远，牛斗地形分。回趁峰头雁，遥瞻岭上云。惠连诗更好，梦里亦思君。

卷里诗新出，关中记旧闻。乾坤今转大，吴楚昔尝分。雾失朱陵峒，晴开紫盖云。仍传九疑尉，奇策动明君。

句法出修水，家声谁不闻。微言虽甚秘，残馥可能分。笔扫堂堂阵，词飞蔼蔼云。马卿才思逸，倾动卓文君。

牛渚西江夜，新声月下闻。定知终夕咏，不觉晓光分。傥有樽中酒，重论日暮云。山林正憔悴，抵掌忽逢君。

不可居无竹，开轩眼界新。风摇碧玉玦，雨解箨龙鳞。晚色侵书帙，疏枝挂月轮。客来从迳造，莫问打门人。

令君湖海士，置榻谓公贤。绿野千峰翠，朱甍万室连。客依彭泽柳，人问孝廉船。他日功名逼，金鱼未免悬。

雁塔题名处，蟾宫折桂新。英雄缀行列，材业济生民。荣耀初开宴，招呼如此宾。鹏飞上霄汉，横海脱凡鳞。

一饮径一石，此风谁敢陪。日移林影转，船劈浪纹开。银烛自相映，玉山何用推。广文官独冷，赖有酒盈杯。

殊方作异客，胜日喜游陪。鼓噪风雷动，帆争锦绣开。诗元无格律，谁与定敲推。折得新荷叶，聊将当酒杯。

蛮域经年住，飘然见古风。新编文似锦，高论气如虹。杖屦容追步，箴规有发蒙。方期亲謦欬，吾道又将东。

村远孤烟起，山明晓雾开。人行万松里，路过九江来。此去日千里，其如肠九回。淮南酒楼近，玉笛不胜哀。

坐待银蟾上，寒禁酒力加。霜清群动息，雁过几行斜。楼角犹吹笛，天街又走车。客眠终未稳，人语已争哗。

老端高世士，髯李仙中人。凤吐千篇久，新吟十弄新。妙谈天地假，笑破海山春。物物消磨尽，今年始是贫。

步屧穿花径，香风吹客衣。地偏穷谷暖，雨过乱莺飞。草色连空阔，僧居入翠微。田翁泥人饮，数肘不容归。

枥马志万里，棘鸾才一飞。荐书闻帝里，彩服过庭闱。野渡生春草，林花弄晚晖。君家芸阁老，应问我何归。

门径临官路，耳根无市声。山从云外起，风入坐中清。静趣逸天半，孤吟待月生。缅怀江海意，溪水遶庵鸣。

留滞沅湘浦，飘如云水僧。来为万里客，又看一年灯。翠幰褰珠箔，高楼俯玉绳。鳌山今夜月，应上最高层。

寺寄他乡客，家居何处僧。一盂钟后饭，数盏夜深灯。出井初无索，斵轮还中绳。拟心观此境，阶级已成层。

小圃傍城郭，新堂磨碧砖。青枫未钻火，高柳已参天。好鸟又相语，幽葩自在妍。敲门时迳造，不问主人贤。

野外烟光阔，僧园竹迳通。柳丝摇嫩绿，桃雨落轻红。处处花如旧，年年人不同。自矜双足徤，著屐试春风。

门巷倚城郭，林亭占水云。竹摇碧玉玦，池皱绿罗纹。莺舌初调曲，兰芽忽吐芬。牡丹虽晚发，风味独超群。

路入荒溪恶，波穿乱石跳。骑驴行木杪，避水转山腰。倒挂猿当道，横过竹渡桥。吾生本如寄，岁晚尚飘飖。

忆汝何时见，愁眉此日舒。别来三换岁，诵得几多书。字稍堪拈出，翁今喜有余。阿鸿才弄笔，相对想轩渠。

身在飞烟里，如登霄汉行。云从脚下起，雷忽耳边鸣。暮碧佳人远，春红晚照明。能消几緉屐，当不负平生。

天意岂难诉，云烟渺降真。倚栏瞻日月，满壁绘星辰。夜梵光生户，晨炊灶见神。高门有阴德，当不误儒身。

词高云蔼蔼，笔扫阵堂堂。妙绝江南社，清新乐府章。穷通元自乐，身世两相忘。不下千寻海，焉能得夜光。

地僻林逾静，山幽鸟不惊。日高帘影重，蝉噪柳阴轻。鬓学风前翼，琴传叶下声。士龙能作赋，为尔特留情。

叔父今谁贵，中郎一世豪。渡江人物盛，容驷里门高。冠盖荣吾党，芝兰见汝曹。兹游兼问学，鼓箧莫辞劳。

倚杖江风起，呼船水面开。人从州觜渡，帆破浪头来。月色共千里，天恩遍九垓。当年送客处，待看赤车回。

结客少年日，同游碧水边。今持绣衣斧，就觅孝廉船。湖阔惊千里，云开有一天。莫嗟清绝地，不异泛红莲。

得失真何事，文章妙入场。隐身三十载，汗简几千张。名落江湖外，气干牛斗傍。吾衰任飘泊，朝夕渡沅湘。

急雨捎溪面，兰桡转渡头。寒鸦栖古木，晚日射危楼。山带黔巫远，水还荆汉流。晴天思无限，细细数沙鸥。

竹下忘年友，谁如藉与戎。相从知理窟，会见立奇功。两地风烟接，三吴水石穷。飘蓬岁事晚，何日一樽同。

州里闻名旧，江湖识面新。读书元自喜，拟古欲谁伦。岩穴人归隐，池塘草又春。周侯有佳句，持赠可娱亲。

满眼伤春色，瑶花堕玉卮。群仙下来看，皎月自相随。国艳晚尤贵，天香发每迟。我方留客醉，帘卷未教垂。

岸曲穿丛筿，山回转翠屏。烟云摇晚霁，楼殿倚空青。柏黛参天峻，松脂入地灵。幽寻未能及，重约扣岩扃。

劫火燋乡邑，烟尘何处逃。云藏佛世界，门背古亭皋。径隐花木静，山深人物高。老师具眼目，法力辟兵刀。

缥缈虚无里，嵯峨碧绕穹。云从断山起，楼在半天中。暮碧千峰雨，凉生四面风。更临风雨上，待看出丰隆。

亭枕秋山窟，山明水共清。空林生逸响，飞溜落寒泓。谁识高深意，初无世俗情。何当携韵磬，泻此澹无声。

草屋帘垂地，移花共宴游。艳姬香入骨，熏炷锦幪头。绝世方名立，残霞暮不收。夜声灯影乱，犹觉带娇羞。

新暑池亭上，竹风吹我衣。残花经眼尽，好鸟傍檐飞。水面澄阴阔，橘林香气微。傥容携茗具，来此避炎威。

殖财作争府，教子乃义方。斗起千寻阁，中藏万丈光。诸郎一受业，丹桂几回芳。他日石渠论，斯文想未亡。

麟阁岧嶤入紫清，官居真是上蓬瀛。玉壶风采想如旧，金马文章元有声。近喜边头新奏捷，独怜江外正拏兵。老夫饱饭无他虑，料理敲推怠未成。

别驾前驱朱两轮，后车蓝缕载穷宾。开门叵复见此客，看竹何须问主人。坐久风云欲回薄，雨余钟磬忽清新。隔墙便是城西寺，应有高僧住契真。

眼高四海意何如，敢谓论交到阔疏。春草梦池方得句，夜霜置酒复怀子。初披郇国五云字，何啻刘公一纸书。铜鼓遇时思发响，蜀椎须待刻桐鱼。

节拥朱轮下九霄，因从物外访英豪。江南正自贤徐穉，天子先应问伏滔。试看翰林批凤尾，何如大尉饮羊羔。诸公拔剑论功业，当念萧侯转粟劳。

老泉仙翁骑列星，文采风流属此甥。凤阁初传舍人様，帝城新有能诗声。青萍出匣蛟兕吼，赤手捕蛇狐兔惊。愿扣洪钟识音响，暮年聊欲听铿鍧。

乱碧峰头水拍堤，白沙寒竹净柴扉。晨光破雾千山出，绝壁盘云一雁飞。窗外烟霞舒锦绮，坐中谈笑落珠玑。江边野老逢人说，待看追锋入翠微。

薰风拂晓度长堤，堤上双红卷使旗。楼影与天俱在水，岸沙经雨不成泥。他州半落青山外，别浦遥分翠浪低。渡口神螺谁复识，江空应只月明知。

翼轸南边第一州，滕王高阁枕江流。天提日月东南走，地辟山川昼夜浮。午后朱帘卷斜照，更深白水自明楼。当时帝子鸣銮后，歌舞重翻又几秋。

滕王歌舞今千载，仿佛鸣銮度绮窗。尚有残霞伴孤鹜，时闻晚唱下长泷。危栏杰栋临无地，翠岭层阴落半江。欲咏朱帘卷山雨，含毫自觉寸心降。

痛饮长斋拟八仙，醉中谈辩亦逃禅。吟诗不落正始后，作句定居灵运前。富贵逼人应未免，文章惊世始堪传。近闻相国频搜访，应有除书上九天。

明光清晓玉开关，脚踏金銮近侍班。行尽九重天上路，正临方丈海中山。紫薇阁对青霄近，红药花翻白日闲。待看飞龙催赐马，锦袍莲烛夜深还。

山根细路遶长塘，忽有荷花照水光。误入孤村看青壁，却逢千盖拥红妆。采莲不见溪中女，缓辔徒牵马上郎。行傍绿堤将过尽，回鞭小住惜余香。

归马锵然响辔环，道傍春色正斓斑。吟登回雁峰头月，览遍清湘雨后山。剩有虹蜺蟠笔下，喜闻蝴蝶入帘间。花时独锁深深院，卧听笙箫梦里还。

湘水清如碧玉环，湘妃泪染竹痕斑。此时游宦非高志，何日抱琴归故山。雁塔共题双阙际，马蹄同下五云间。今朝憔悴荆湖外，却望烟霄叹未还。

缓鞚青丝马不嘶，春山草长静柴扉。迸林新笋斑斑出，隔水幽禽款款飞。雨过泉声鸣岭背，日长花气扑人衣。云藏远岫茶烟起，知有僧居在翠微。

雪拥东皇下紫虚，霓旌凤驭肃前驱。天将平地开银阙，人似春冰在玉壶。绿蚁飘香浮翠斝，青丝传菜出行厨。老农惯识丰年兆，正欠渔簔入画图。

马上吟诗雪满须，垂鞭信马不须驱。病余消渇浇茶枕，醉后狂歌打唾壶。坐见词锋森武库，还如禁脔出天厨。笔间能作有声画，似看辋川摩诘图。

天公剪水落空虚，似借东风暖力驱。未用春禽催脱袴，宁闻沽酒劝提壶。歌楼人唱郢中曲，野寺烟生香积厨。何必万钱方办酒，一杯随分岂难图。

乡井雕残屋瓦颓，东风依旧上池台。别来纵值时方乱，春到何曾花不开。骤觉茅檐堆锦绣，未消翠毂走尘埃。勿云去草草无恶，今日遮藏要草莱。

物色江寒枫叶凋，江边微雨暮萧萧。白沙翠竹旧行路，碧水朱栏新渡桥。尽室当时避征战，十年闲事付渔樵。如今杰屋明人眼，一笑端能覆酒瓢。

两刹崚嶒隐翠岑，却担拄杖出烟林。来时饱吃东禅饭，归去泥添古佛金。绝岭松篁青玉瘦，上方渔鼓白云深。是中不可著言句，且听半山鸾凤音。

月从海底转天心，影落长江海共深。倒卓玉轮窥白兔，平看波面拥黄金。魄随秋水流无尽，光射寒潭晓未沈。此月已曾经照古，又观古月照如今。

天边旱魃凌高秋，草木焦卷生百忧。正欲焚山泣魑魅，忽惊暴雨交田畴。牲羞奔走群祀喜，雷公怒叱万鬼囚。何当尽洗炎热苦，坐令清风还九州。

李白夜登孙楚楼，楼中玩月苦淹留。定知公等非凡客，要是人间第一流。玉勒穿花回曲径，银槽泻酒注深瓯。遥观翠幕张灯处，小妇鸣筝在上头。

铁马初休淮上兵，人心遥望泰阶平。祥云密遶皇居近，喜气先从日下生。汉殿风高飞燕雀，秋宵星乱落欃枪。从今且觅耳边静，半夜不闻鼙鼓声。

湖海元龙气宛然，求田问舍语何缘。两京梦断无消息，万里人归有歳年。岭外梅花愁欲破，云安江水远堪怜。兹辰不预朝阊阖，犹喜山间稳昼眠。

南雪常时不到地，岭梅今与雪夤缘。渐添化国舒长日，更卜祥云大有年。万木寒痴犹自冻，一枝疏瘦想堪怜。时听野老谈新政，坐竦诗肩夜不眠。

洗尽西江战伐尘，忽开黉宇照城闉。一时人物风云会，千里溪山俎豆新。傥使将军皆遣子，定知夷狄却来宾。修文偃武须今日，鸣玉锵金未乏人。

谁念扬雄寂寞居，忽逢佳士倒衣裾。裁诗秃尽千毫兔，岸帻斜欹半幅𦈌。节并松筠霜雪后，唾成珠玉笑谈余。穷山避寇应愁绝，付与骚人万古吁。

官冷身闲簿领稀，时从物外赴襟期。凭君小缓青丝鞚，为我聊倾碧玉卮。野寺石泉秋煮茗，松窗雪屋夜论诗。悬知别后东风近，先寄寒梅第一枝。

渝川咫尺如千里，千里犹堪鸡黍期。旋滴银槽将进酒，细倾金屈倒垂卮。闲为洛下诸生咏，突过黄初数子诗。阿吉想能骑竹马，凤雏低映碧梧枝。

长江归去又骑驴，依旧青山霜叶枯。入眼云山有佳句，脱身捶楚亦良图。轻装但载书千卷，后夜相思天一隅。乍喜飞鸾离枳棘，莫贪为县落双凫。

避地东村深几许，青山窟里起炊烟。敢嫌茅屋绝低小，净扫土床堪醉眠。鸟不住啼天更静，花多晚发地应偏。遥看翠竹娟娟好，犹隔西泉数号田。

郴阳叨预校群英，二十年来一梦惊。往日下帷搜俊异，见君落笔已纵横。才高固可万人敌，志大欲图千佛名。谁念先生今老矣，披簔倚杖看岩耕。

佛屋深蟠七祖山，鲁公奇字刻孱颜。能来把钓溪台上，安用赋诗戎马间。薄宦不知何处好，浮生才得此时闲。夕阳渡口人争渡，又趁城头暮鼓还。

忆昨相逢气益明，投书力诋汉公卿。一时末俗无高论，千古佳名属后生。魏郡初徴狄仁杰，汝阳几缚李元平。行当献纳麒麟殿，看挽天河洗甲兵。

野阔江寒一雁飞，碧芦花老鳜鱼肥。遶栏绿水秋初净，满棹白蘋人未归。醉任狂风掲茅屋，卧听残雪打蓑衣。他年欲访沙头路，会自携竿扣竹扉。

卢溪春水欲平堤，满径蓬蒿竹掩扉。斋馆静无尘土杂，盘飧喜有药苗肥。君寻甘露峰前住，人似山阴雪夜归。江海未应终寂寞，鹤书将下钓璜矶。

潘才如海渺无堤，肯顾衡茅竹里扉。闲钓一溪春水绿，尚容三寸白鱼肥。忽传铜虎天边下，共探骊珠夜半归。此去烟尘犹未静，何时马迹破苔矶。

玉帐高谈已厌兵，聊将小队出郊坰。先生文史三冬足，学士铜钱万选青。他日却登龙尾道，教人顶戴佛名经。诸儒勉称兴贤意，作赋摩空动汉庭。

晓堤春浪拍江城，出郭试寻堤上坰。云脚忽从平地起，柳梢先入半天青。村深渐觉人烟好，地僻苦无车马经。日暮归来微雨歇，酒醒客去月当庭。

吊古高文说战场，毫端凛凛挟秋霜。自能突过今人作，不必污为梵册藏。曾卷笏袍还圣主，重携笔札试明光。曲江故有家声在，莫拟愁诗似景阳。

偶从山泽得追陪，吐论风生不受埃。曾读芸斋编广录，固知天下有奇才。愁堆青简千年蠧，忙过黄槐花几番。往歳闻名未相识，常如弱水隔蓬莱。

平生未见嵇中散，野鹤轩昂识季昆。江表今无耆旧在，中郎尚有典刑存。螺川汗炙书千卷，玉涧船归酒一樽。独羡冰清萧处士，通家能入李膺门。

著书尚有银管笔，骑马元无金络头。陶令种田非左计，漫郎作官真薄游。脱身簿领归来好，入手渔竿隐去休。老瓦盆边可呼客，兴酣何用玉为瓯。

谢公雅量含邱壑，夙有江湖万里情。迺肯屈身登野艇，更容著帽进书生。诗成绝壁烟霞动，雨过晚云楼阁明。句法谁堪敌康乐，毫端应挟雪霜清。

解道澄江元有声，东山出处更关情。高吟正忆西堂梦，妙语又逢春草生。沙尾断篷垂钓远，峰头晚日落船明。不将军骑惊猿鹤，岩谷犹传此段清。

坐看冰轮碾太清，赤栏桥下水先明。光从蟾兔窟中出，人在鲸鳌背上行。地隔里门无俗客，楼高邻笛有新声。此时迥绝非尘境，更听天鸡第一鸣。

曾共丹梯步广寒，自无仙骨堕凡间。君攀玉兔窟中桂，我返神螺江上山。岂谓观风经邑里，犹能驻马问柴关。鸣驺排入蓬蒿径，踏破岩前绿藓斑。

晋朝人物渡江初，为郡风流只载书。临水重开数间屋，宿兵仍富九年储。英豪系出三公后，磊落胸蟠万卷余。东观诸郎未堪比，登车不落问何如。

池上开轩对郡楼，当时太守气横秋。声名已负荆州望，舟棹更为沧海浮。插架古书芸护蠧，隔溪游女扇障羞。仲堪没后今千载，孰谓人间无此流。

庭前好树宿烟浮，上有珍禽啼不休。花发乱红稠屋角，柳翻新绿出墙头。起看霄汉知晴色，旋买壶觞办胜游。平旦争门人竞入，与君先上望京楼。

夜闻急雨洗氛埃，庆泽仍从天上回。寰海自应遵诏旨，管弦何用费诗催。东风渐著金丝柳，和气潜飞玉琯灰。遥想慈宁动新乐，禁门清晓拂云开。

中兴人物起纷纷，应有奇才合致君。仰视孰为真汉相，夜行何识故将军。且骑骏马天边路，莫话高楼日暮云。年少功名方入手，勒移休动北山文。

晓天楼殿倚空虚，尚见星辰落落疏。鹊动高林人起后，马嘶残月客行初。偶来作尉聊驱盗，岂谓论功得谤书。但使一方无犬吠，即看黄纸下新除。

天公叱起群龙颠，黑风立海倒百川。黄流忽通南北港，白水自满高低田。官军从来仰征赋，农民岂解持戈鋋。虽得一雨洗炎热，夜吏捉人谁使然。

鼓箧同登乐泮年，论文谁复似徐坚。向来聚散如春梦，此去逢迎应宿缘。陋巷苦无高马过，新诗时有贾人传。芒鞋竹杖俱无恙，归日犹堪作地仙。

半夜阴风卷地来，平明犬吠恐为灾。高吟梁苑词方就，醉卧袁门打不开。贫甚此时穿履出，兴阑何处棹舟回。琼楼玉宇非人世，疑共卢敖上九垓。

月丽重离日正明，星精磅礴应时生。诗成五字今无敌，赋压三都世有声。殿阁微凉风乍起，门庭当昼雀争鸣。拟将间气为公寿，编入中兴颂太平。

鹊印铜钩几世传，门中人物自超然。高文大笔无双誉，紫府丹台第一仙。会见黄眉三洗骨，谩劳青史再编年。西林恐未容归隐，将有追锋下九天。

野寺西边雪压梅，曾陪杖履探春回。重寻密竹檀栾外，又见疏枝摘素开。步屧寻花嗟我老，巡檐索笑共谁来。细看风味依然在，不是刘郎去后栽。

夜听雷车碾太清，风翻急雨落平明。不忧稻穟已燋卷，似见天河欲倒倾。犴狱系囚应尽洗，丰年诗句喜先成。东郊南亩村村乐，草木欣欣亦有情。

重寻古壁旧题诗，林竹萧森上翠微。但见晓猿惊蕙帐，应无山鸟怪儒衣。野僧忽自云中出，阁老新从天下归。拍手相欢同一笑，可能长伴钓鱼矶。

七年三过唐兴寺，梦里闻君得好官。遍历兰台兼柱史，近辞香案出金銮。从来呼客沽村酿，不敢移厨洗玉盘。政恐人情贱杨柳，送迎唯作故时看。

囊封初上九重关，是日清都虎豹闲。百辟动容观奏牍，几人回首愧朝班。名高北斗星辰上，身堕南州瘴海间。不待他年公议出，汉廷行召贾生还。

大厦元非一木支，欲将独力拄倾危。痴儿不了公家事，男子要为天下奇。当日奸谀皆胆落，平生忠义只心知。端能饱吃新州饭，在处江山足护持。

酒酣下笔不能休，写尽江南万斛愁。长史果为何物汉，中军不是置书邮。又闻战马将休息，且任浮鸥自去留。触目西风易增感，山川信美莫登楼。

两脚误随车马尘，江湖岁晚始谋身。篱边日醉陶元亮，窗外夜呼祁孔宾。倒著敝衣迎好客，急搜奇句发阳春。阿瞒岂但能横槊，文彩风流世有人。

万里穷民欲叫天，天边御史雨随轩。颍川大姓行当案，河陇幽囚自不冤。权幸畏威先缩颈，奸回未死已羞魂。江南弊冗如蜂蚁，入奏犹须一夜论。

使星光出太微庭，马上风云日下生。斧钺疑从霄汉落，丝纶如被衮衣荣。欢迎道路初颁诏，威詟奸雄不动声。谁识张纲最年少，耆儒空愧旧知名。

黄蜡青沙未破封，已知双井社前烘。一丘风味极不浅，万顷烟波兴不穷。东晋书斋颓压后，西湖山色有无中。危栏杰阁明人眼，独觉登临欠此公。

日头欲出未出时，雾失江城雨脚微。天忽作晴山卷幔，云犹含态石披衣。烟村南北黄鹂语，麦陇高低紫燕飞。谁似田家知此乐，呼儿吹笛跨牛归。

诗词清丽笔如神，犹记同年岁在申。弧矢志高千万里，烟霄路阔几由旬。曾无紫气冲南斗，空有红光动北辰。自顾顽才类铜锡，敢期陶冶铸成钧。

才下清谈已绝尘，莫嗟离乱恐伤神。兵戈亦是古来事，丘壑还须我辈人。吟罢细倾桑落酒，归来倒著接{罒离}巾。茅檐近喜闻鸡犬，步屧寻君去亦频。

鸣珂传响动比邻，争看题舆朱两轮。节拥兵符分半刺，道经山邑访闲人。行春号令清如水，落笔篇章妙入神。应念穷愁病书客，经年憔悴楚江滨。

渐见时平草木苏，奸蹊盗穴已洿潴。登山敢惮牛马走，置酒谁呼陈赵予。助魃旱龙初偃蹇，随轩飞雨不踌躇。云腾石屋苍崖峻，磨刻行当候玺书。

有客江边问草堂，银鞍白马烂生光。不嫌茅屋绝低小，往坐竹阴移晚凉。入洛声名动冠盖，传家文翰在岩廊。高风谁复如公者，肯接山林气味长。

邂逅忽登君子堂，眼明初识斗间光。如窥银汉纤尘静，更酌金盘晓露凉。玉座正临天北极，蓬山归直殿西廊。野人不识升平事，但觉江边白日长。

毛公过我竹间堂，赠我新诗敌夜光。盛德自为南土秀，清风何羡北窗凉。漳江日落人争渡，古寺僧归月上廊。挥麈细谈家世事，时材无复数真长。

两翁忽动鲈鱼兴，脍缕无声雪落砧。细管向来曾并试，清流可赋共谁临。好诗自昔员如弹，古锦何劳呕出心。一览雕章知格律，吹笙学得凤凰吟。

卧听萧寺五更风，错打当年饭后钟。不愿绨袍怜范叔，独缘蔬馔识茅容。黄旗接武来招盗，皂盖行春且劝农。如此偷安欲持久，荒谋诞计恐无庸。

夜读文公猛虎诗，云何虎死忽悲啼。人生未省向来事，虎死方羞前所为。昨日犹能食熊豹，今朝无计奈狐狸。我曾道汝不了事，唤作痴儿果是痴。

庭下秋风吹紫兰，蟠桃为寿菊斒斓。厌分铜虎天边郡，屡直金銮海上山。洲渚忽然生户外，歳星今却到人间。愿扶帝业须难老，稳踏龙墀尾近班。

冰底涓涓已作声，晓看春色上芜城。江南楼阁烟中出，槛外山川翠欲萌。梅点宿妆凝笑靥，柳摇新绿换枯茎。化权初入东风手，莫使阶前草乱生。

访我林间一病翁，数椽茅屋贮清风。华裾织翠来天外，挥麈谈兵伏坐中。回首此时增感慨，出门何处问穷通。北溟待看鲲鹏变，坳水蹄涔讵见容。

朔风飞雨未成晴，脱叶打窗鸡欲鸣。此处霑襟话离别，向来倾盖识平生。尚期挥麈坚谈垒，不必攻愁用酒兵。北阙上书无计策，谁能穿履雪中行。

小雨脊脊弄晚晴，饥肠过午自雷鸣。钟声隔岸闻香积，风味令人想麹生。近报边头新奏捷，独怜江外未休兵。谁能驭此不羁马，纵使脱缰千里行。

昔贤曾此卧烟云，鹤怨猿惊几度春。绿蕙再游今日路，青山如对往年人。儿童共是窗间客，梦寐犹怀席上尘。待得遶轩多种竹，等闲来看莫嫌频。

九日君当簇马鞍，重岩细菊为谁斑。吟登回雁峰头月，看尽清湘雨后山。莫遣音书和梦断，会传名姓落人间。向郎理棹归何晚，湖水今应不满湾。

每烦书札问平安，落纸遥知笔管斑。塞北未闻轻解甲，江南应得饱看山。荒村但有两三户，广厦何由千万间。他日溪边寻我去，钓船刺入蓼花湾。

牧龙天上几时还，因失仙龙五色斑。暂谪南昌为隐吏，会归东观校蓬山。高名久已闻江表，异气今犹出斗间。下笔不休才思阔，清如星汉泻银湾。

青鞋布袜绿蓑衣，满目秋江白鸟飞。小楫扁舟乘兴出，斜风细雨钓鱼归。有间茅屋临苍𪩘，寻个樵夫上翠微。闲趁牧童吹短笛，倒骑牛背入柴扉。

终日思诗句未成，梦回春草遶池生。拂云松竹兼天尽，如画江山照眼明。幽处园林皆可隐，乱来轩冕亦何荣。即时使有一杯酒，便胜区区万古名。

童稚情亲不记春，白头相见眼犹新。为文未办送穷鬼，买宅何妨近里仁。鲁国儒衣原自少，棘门儿戏定非真。斗间纵有冲天气，楼上应无识剑人。

庭前喜鹊乱栖鸦，知有邻翁酒易赊。老瓦盆随田舍饮，半溪云属野人家。莫将钓手遮西日，来倚危栏咏落霞。无奈醉归灯火乱，仆夫争路颇喧哗。

谁与东皇殿后尘，更无凡木敢争春。来观梦草庵前月，疑是广寒宫里人。雨罢香风吹满院，夜深笑语动诸邻。诗词要并花奇绝，对此吟哦句自新。

花逢暮境已侵寻，庭值狂风不可禁。已卷残红随日脚，更吹嫩柳到眉心。明朝藉地犹堪醉，小雨笼晴未作阴。骑马访君春好在，不劳钟鼓报新音。

横槊当年知阿瞒，后来谁复识波澜。两苏门地陪高咏，千古文章得细论。耆旧只今无此语，风流端要善清言。想当巧匠傍观处，洗尽人间斧凿痕。

日出城门啼早鸦，杖藜投足野僧家。非关西寺钟前饭，要看南枝雪里花。玉局偶然留妙语，焦坑从此贵新茶。刘郎寄我兼长句，落笔更如锥画沙。

巨石崔嵬枕碧流，何人曾此坐垂钩。足加帝腹动星象，手把渔竿还故邱。固异山灵回俗驾，不因鲈鲙忆吴洲。当时冠剑今何在，独有高台万古留。

一麾初出银台路，手把漳南玉兽符。闾里高门容驷马，旗旄夹道拥前驱。两科名姓惊天地，西掖文章似典谟。诗卷从教传海贾，钓竿未肯拂珊瑚。

漳浦城高南斗边，朱旗遥拂紫薇躔。远民初识玉皇吏，属邑行瞻刺史天。此日分携云际寺，老僧留酌石间泉。祝公名宦何时了，了却归来作地仙。

蒙山三十年前话，耸壑昂霄见此郎。云子新秔抄饭白，石泉击火试茶香。英豪满坐惊头角，锦绣诗成出肺肠。此日此公逢此客，更传秋榜助飞觞。

萧滩传榜到柴扉，喜见高名挂棘闱。二子文场初得隽，老夫茅屋亦增辉。方惊绝岸孤峰出，更待刺云双鹄飞。卢肇风流今未泯，渡头重看锦标归。

欲上高高岭路微，疏林蔽日尚堪依。枫江水冷天初静，桐井霜干叶乱飞。篱下采花人独秀，山头落帽客何稀。金壶倒尽重沽酒，莫惜朝来更典衣。

掖垣清近泰阶傍，新赐鱼书绾郡章。手把玉堂青缕管，坐褰刺史赤帷裳。红旗照日三千骑，白粲连帆一万樯。几夜紫微躔次静，飞星今入斗南光。

妙龄高义动神京，独出汉庭诸老生。凤阁縯纶朝视草，麟符分阃夜谈兵。犹闻豺虎纵横在，已觉山河气象清。欲会风云扶帝业，先令草木识威名。

触目琳琅满户庭，又闻白母梦长庚。杜家骥子谁家有，天上麒麟地上行。岂但疏眉惊秀拔，更期洗眼看飞腾。人间万事何时足，但有佳儿了一生。

终年骑马上山坡，铸得中郎钱几何。解组可能留不住，扣门犹许问无他。莫因时事轻悲感，从此新诗更琢磨。竹径松窗与尘隔，幅巾聊且重相过。

种竹诛茅欲傍亭，亭前花草莫争名。笋根稚子春无数，枝上鹓雏晚更清。翠逼衣襟添野兴，叶翻风雨打窗声。何当万木凋零后，尤见青青不世情。

竹径潜通几许深，远窗寒色半晴阴。朱轮画毂走何事，明月清风惬素心。宴坐壶中观彗景，时游物外拂尘襟。此君定自能留凤，更绝飞鸦噪暮林。

解赋新篇忆帝台，行宫楼殿亦巍哉。应曾身作壶中客，记得春从天上来。雉扇齐开香雾绕，龙墀暖赴晓班催。君王神武多余暇，彩胜金花似旧裁。

去国东风又一回，江村度歳亦悠哉。偶逢花向山间发，更喜人从日下来。破敌屡闻胡骑走，急贤当有鹤书催。内中谁进春词帖，西掖须凭大手裁。

江头野老哭声哀，宫殿千门安在哉。御路初传鼙鼓动，驿尘犹见荔枝来。九重奇祸遽如许，四海军书重困催。家在双龙双阙下，乱云春思益难裁。

久服才名老郑虔，奋须抵掌便谈天。平生落尽摩霄翮，妙句新如出水莲。晚岁江湖聊可乐，夜谈城垒不须坚。席门穷巷蓬蒿满，安得高车忽俨然。

骑马凌风拟八仙，不须三斗始朝天。细听街吏冬冬鼓，看舞歌姬步步莲。问事未应无伯始，论文今复得徐坚。喜君琢句无余迹，诗到无成却澹然。

闻君要了官中事，了事君今竟作痴。陋巷端能一瓢足，虚名何用四方驰。开帘璧月夜生海，下笔冰蚕细吐丝。想得诗成有新句，池塘草入梦中思。

别后文章殊长进，挥毫落纸便风生。诗从平澹人难到，语不雕镌句自清。无计上书通北阙，犹时蹙额问西征。忆君过我诵新作，殷殷尚留金石声。

书生胸次傥无奇，读尽群书未免痴。学似雕龙宜独步，才非天马敢争驰。青编谩费千章纸，白发愁梳满面丝。愧乏银钩酬雅贶，含毫徒作画沙思。

人物风流东晋时，吾家王椽本非痴。见君自少能多学，厥闻如今已四驰。但有香秔炊白玉，不须高马鞚青丝。西邻密度墙头酒，日望扁舟慰所思。

茅斋深倚五云间，忽有高人夜扣关。挥麈风雷坐倾倒，开帘水竹自幽闲。天寒已放龙蛇蛰，棋罢那知歳月残。兵革未闻消息好，且来拄颊看西山。

舍北云生天一隅，短檠细雨夜窗虚。铜炉瀹茗助清冷，玉麈论文愧阔疏。落齿驹儿应有种，秃毫锥子尚中书。山城忽遇高轩过，不避席门江上居。

晓檐风雪压前墀，勒住群花未出奇。顿觉寒厅有春色，雅宜破屋咏新诗。朱帘不卷门长静，红药微开蝶便知。独酌莫邀天上月，恐招恶客影相随。

冰柱雪车诗有声，池塘春草梦初惊。两公共夹清漳住，匹马时冲细路行。遶屋好山如罨画，攻愁得酒足鏖兵。兴来不用多呼客，着我樽前伴月明。

云渺苍梧湘渚阔，烟帆初转九疑高。相逢未卒寒温语，此别更为魂梦劳。江水江花自今古，湖南湖北足风涛。何时舍棹登平陆，却上晴天跨巨鳌。

青袍犹带御炉烟，坐觉江湖岁月迁。忆在九霄联雁塔，恍如三尺铸龙泉。荐书飞鹗闻天上，彩笔题诗落眼前。白发郎官才力徤，知公家世似韦贤。

高文落纸自生烟，论著传家继史迁。气压千军横入阵，词倾三峡倒流泉。赐袍初并龙墀下，走马同过凤阙前。一落江湖坐穷困，顾予何敢望诸贤。

鼓箧同游璧水春，桥门争看笔如神。忽传紫塞军声急，尚喜青山草色新。傥有风云起英卫，可无胶漆似雷陈。况闻作尉功奇绝，兵入潢池不动尘。

未有新诗敌庾郎，徒将断木点青黄。峨冠不满三尺许，拆袜仍无一寸长。鹏翼端能翻碧汉，芥舟唯可置坳堂。君才本自堪磨琢，颖脱当如锥在囊。

两翁烂醉酴醿下，击钵成诗岂易酬。藉地想携千日酒，寻香争跨九花虬。晚风吹雪空中落，急水漂香何处流。梦觉清芬犹扑鼻，如登银槛荐无忧。

往昔逢君最妙年，朱霞天半已轩轩。论文岂是无张说，取友何期得邴原。谈笑坐轻千叠嶂，吹嘘谁送九重阍。不应海峤能留滞，早晚公车采至言。

常恐微言将遂绝，江南耆旧复知名。身从妙喜国中出，脚踏毗卢顶上行。觉我向来闻道晚，识公真处大僧生。相思莫谓山川阻，千里同游聊□□。

系船杨柳晓莺边，冠盖如云欲塞川。闻道今开丞相府，昔年同是广寒仙。不须左右为公地，便恐吹嘘送上天。千载一时真庆遇，会看钧力转陶甄。

快锁荆州从事厅，荐书飞入九重城。试观文阵英雄气，定胜弓弦霹雳声。霜踏板桥天欲晓，酒醒渔浦雁初鸣。春风汉殿胪传近，换取青袍出帝京。

高门日日掩朱扉，未许倾城卷翠帷。客子眼寒空过市，雪儿歌妙欠新词。华裾将曳铜驼陌，破帽敢随金马羁。怅望碧天鸿雁影，黄花应不负归期。

堤柳迎人自作阴，江流仍涨绿醅深。行人独唱阳春曲，此日重闻正始音。驺驭已如仙袅袅，骑驴徒欲度骎骎。看君阔步青云上，莫学书生拥鼻吟。

彩笔题夸北苑春，南来草木始称珍。江湖风味极不浅，翰墨篇章老更新。落日清吟招恶客，此时佳境属闲人。惭无好语酬高咏，东望云山意莫陈。

呼童急碾建溪春，丽句兼收掌握珍。陆纳家风元冷澹，庾郎诗句自清新。推之不去真何物，试与偕来端可人。当面输心多背笑，爱君高义似雷陈。

密云初识雨前春，未羡官厨送八珍。正苦睡魔须料理，愧无妙语敌甘新。兵分刺史千余骑，系出洪崖几世人。丽句新词邻大雅，岂将文体效梁陈。

不见龙山老孟嘉，风流谁更落乌纱。松槽旋压初浮酒，篱菊争开无数花。清论挥犀倾玉雪，高文射策走龙蛇。小儿拍手拦归路，笑插茱萸待辟邪。

回雁峰前水拍天，峰头一笑尚依然。休论华屋生前美，同在邯郸枕上眠。骑马忽来临紫寨，传家故自有青毡。时平栅垒无烽火，洒墨成诗有几篇。

每逢佳节忆渊明，自采篱边细菊英。坐见南山横紫翠，遥闻北地落欃枪。浇胸止赖杯中物，快意岂图身后名。幸有酒兵堪一举，请公谈笑下愁城。

痛饮元非避暑方，又无金碗汲寒浆。忽逢佳士携新茗，来坐竹阴移晚凉。幽处小窗花木好，吟余清论齿牙香。君家句法谁能似，煎出车声遶九肠。

闲举酒兵挑一战，愁城欲下战方酣。且烹北苑龙香茗，暂脱东禅鹘臭衫。有志干时君自许，无钱使鬼我何堪。江湖寂寞生涯尽，对客不应容易谈。

拜起炉烟绕碧虚，卧龙随雨跃天衢。道边草木已焦卷，岩下风雷若指呼。河陇岂无冤系狱，海污防有浴川夫。君王屡诏寛徭役，亦念凋氓苦未苏。

闻道江城雪似沙，东风吹动晓寒加。轻飘瓦屋鳞鳞密，乱飐樯竿栉栉斜。着地正怜新种竹，漫天故压未开花。君应对此方乘兴，饮似长虹汲海涯。

□□□□□□□，□□□□□□□。□□□□上林抄，半空云走挟雷声。旱妖作魃乘时起，天意为霖转眄成。莫问田畴水深浅，县前江已拍堤平。

江夏无双望久倾，高文犹带玉堂清。子云识字终投阁，侯喜能诗新有声。偶会风云苏大旱，戏将笔札庆垂成。年丰但使无公事，勿虑潢池贼未平。

同上青云踏玉梯，仍穿月胁取蟾枝。江南魁荐星文动，兰省名高天下知。共喜秀光前日会，争传真逸老人诗。万牛回首扶梁栋，可笑蚍蜉欲撼时。

士穷不作儒生酸，岁晚聊为物外观。行脚僧从幽径出，集云峰倚半天寒。且携几緉登山屐，胜走高门坐马鞍。君见堂西旧书记，试求开阁看金襕。

不畏霜风射眼酸，要登峰顶作奇观。连天野水微生绿，隔岸官梅已破寒。试共嵇康寻石髓，要随杜老逐金鞍。归来山鸟迎人闹，应是怪君犹布襕。

士元来访颍川公，桑下清谈有素风。不扣洪钟安识响，更闻妙句岂宜蒙。如君晚节犹堪奋，期我高名莫大穹。此别应难问消息，寄书无惜到山中。

吟诗辄莫叹年终，岁歳年年事不同。蓝尾旋倾人半醉，楼头犹听鼓三通。渐看暖律回春槛，且任狂风掲钓篷。管有明朝好天色，澹云微雨翠烟中。

汉儒重道独专经，唐室初增博士名。韦氏起家仍相国，稚圭能说亦公卿。司空城旦污潢潦，古壁遗文粲日星。异日诸郎拾青紫，传家何用满筲籝。

拄杖秋登何处台，天高风急雁声回。疏林红叶纷纷下，遶迳黄花细细开。此地崔嵬聊试脚，明年强徤更衔杯。绿樽乌帽随时足，无用白衣人送来。

荔子欲丹蕉叶黄，别君南浦正凄凉。九疑隔岭共明月，万里穷途非故乡。坐见浮云更百态，行吟秋水动三湘。金鸡放赦知何日，尚许生还天一方。

正坐惩羮吹冷韲，送君那复有新诗。明朝便恐隔千里，抱病何由把一卮。西蜀文章自家法，江南烟雨上楼时。东湖滕阁多佳兴，落笔端能寄所思。

回瞻人在斗南边，目断湘中万里天。驱马又过衡岳寺，携家却上洞庭船。江湖足了平生事，文字岂徒今世传。不共离亭一樽酒，行看待我著归鞭。

山灵未忍勒铭移，空有寒鸦噪竹枝。二妙相逢春雾里，老夫将窜夜郎时。传看尺素双鱼尾，突过黄初数子诗。不上沅江探奇绝，平生谁肯一来兹。

邂逅江楼初识面，骑驴冲雪耸诗肩。谈倾坐客人如玉，蘋满汀洲水拍天。君欲摩霄登兔窟，我方载月上渔船。夜郎千古穷愁地，窜逐曾留李谪仙。

夜听潇湘江上雨，今朝雨里渡潇湘。船冲晓浪涨新碧，山似画图非故乡。鸿雁来时应好在，白鸥飞起忽成行。论诗安得杜陵老，望岳令渠赋一章。

晓踏晴沙江上堤，堤平沙尽草萋萋。墙头野杏才先发，叶底雏莺自在啼。问道渔舟通膴水，只应烟火是桃溪。深村疑有秦人在，记取来时路恐迷。

年年新换玉麟符，应为高名满太虚。紫塞初分邵阳垒，皇华初上使臣车。木牛转粟洞庭野，金马催班待诏庐。旗鼓行春真昼锦，可能一访夜郎居。

翼轸星边贯索疏，星文夜动紫宸居。追锋急召归郎省，持槖犹稽侍玉除。六路藩臣供馈饷，五溪蛮子乐耕锄。连营十万无饥色，却入承明奉直庐。

百花狼藉草如茵，谁与东皇殿后尘。故放酴醿教独步，更无凡木敢争春。杖藜亦偶逢幽径，扣户何须问主人。坐久忽思归路晚，举头香雪落乌巾。

居邻曲巷有朱扉，未许墙东宋玉窥。春草满池惊昼梦，酴醿万朵压繁枝。湘西江上参军宅，黄四娘家子美诗。他日沅陵寻故事，为余收入楚人词。

奇功已奏紫宸居，新上南州别驾车。木叶寒飞洞庭野，楼船光照赤沙湖。犹闻豺虎纵横在，已觉江山气象舒。万一潢池群盗息，回戈请为扫狂胡。

丽谯高垒武陵西，西望双红卷使旗。玉帐静驱千骑弩，铜符遥镇五溪夷。我遭白简为迁客，君拥朱轮把一麾。诸洞带刀迎马首，略无征鼓动边陲。

朔风吹雪江上来，急桨迎风荡不开。渡口云藏伏波庙，山腰雾失楚妃台。移居自作泛舟乐，抱瓮还如载酒回。歳晚浮家寄何处，两溪春水绿如醅。

三槐堂下清阴满，太华峰头绿叶圆。天上正开炎帝历，人间初识岁星年。名郎早合归华省，藏室行当缀列仙。雉堞新崇边垒壮，长城不独有前贤。

风枝不动午云蒸，古寺嵯峨倚石层。百丈虚廊荫华桷，半帘疏雨断飞蝇。病余已怯金樽酒，捧立仍无玉碗冰。奈此人间诸热恼，一杯清茗属高僧。

青帝重扃夜半开，先驱雷雨下天来。千门万户春风入，小院高楼乐事回。但喜新年逢瑞雪，不知平地有瑶台。杜陵远客多愁思，忽忆两京初发梅。

两苏共赋灵芝句，知是君家矍铄翁。门巷偶邻三径竹，功名当柱五溪铜。似闻四海尘初静，犹恐扁舟兴未穷。螺子江边无久滞，亦宜抟翮上晴空。

谪仙适窜夜郎道，主簿归从飞鸟边。但喜骑驴得佳句，忽忘挥麈是何年。且将肚束三条篾，敢望腰纒十万钱。剩斩湘南几竿竹，他时分我钓鱼船。

门前江水有春声，鹭浴沙汀照眼明。诗律未堪传乐府，酒兵聊且下愁城。无穷涧草争青出，自在岩花绝壁生。忽忆江南护戎老，晴窗磨墨听新莺。

东归未办武陵舟，送汝翻成一段愁。雪点敝裘骑瘦马，春寒几日到荆州。湖山天阔洞庭野，吴楚月明黄鹤楼。莫苦回瞻白云岭，是行聊学子长游。

池塘春草年年绿，笔力千钧挽莫回。南国遗骚拾兰芷，西湖体雪禁梨梅。穷途言咏颇寒窘，治世音声无怨哀。一览巨编真雅唱，秀苗奇特出荒莱。

矍铄犹能一据鞍，将军虽老未甘闲。谬携鱼目投龙颔，正类蒹葭倚玉山。词力倒倾江汉底，光芒今射斗牛间。珠玑赠我应难久，却恐风雷夜掣还。

忽见金汤峙塞垣，丽谯雄冠楚山川。门开下瞰双溪水，壁立新磨万丈砖。招抚番夷应有术，折冲樽俎正临边。边头卧鼓休戈甲，坐对春风理管弦。

不因贵贱识交情，此段当令后辈倾。三友一龙吾作尾，同时四海孰为兄。殊方少客通南北，厚禄无书访死生。万里归期应可指，九衢先听卖钗声。

辰州更在武陵西，每望长安信息希。二十年兴缙绅祸，一朝终失相公威。外人初说哥奴病，远道俄闻逐客归。当日弄权谁敢指，如今忆得姓依稀。

久战词场力未衰，毫端珠璧粲离离。气如八尺九花马，人似千年五聚龟。国士无双君自有，痴儿不了我先知。七年留滞沅湘道，忽咏青山独往诗。

谪堕西南海角边，是中乐事亦天全。渐闻长乐钟声近，正遇巫阳敕放年。客过茅蓬非率尔，诗如锦绣益飘然。一樽岂尽平生话，咫尺高楼起暮烟。

少年携艺试东都，一鼓无成怒奋须。便把龙韬取官职，欲随鹏海混程途。清言自可容平子，文笔谁堪答挚虞。要使貂蝉出金鍪，腐儒宁不愧操觚。

大邑大官身所安，欲将何术抚创残。久怀利器聊堪试，正见操刀不作难。百里光华风俗美，一天清澹水云寛。剸裁大巧元无迹，血指从旁袖手观。

夜郎逐客东归日，倾盖江边侧帽时。雾豹隐山宜自养，弓蛇落盏莫生疑。古今得失棋千局，湖海飘零酒一卮。期子崭然出头角，名场何患少人知。

望中楼阁入青冥，疑是长安旧帝城。千里荷花开世界，几年羁旅望神京。老随丹诏身犹徤，梦入华胥眼尚生。行尽沙河塘上路，夜深灯火识升平。

银台南畔晓云飞，路入丹霄上紫薇。共看客星朝帝座，敢将汗脚踏天扉。遥瞻凤翼差池佀，近对龙颜咫尺威。自愧衣袍正蓝缕，晚来忽带御香归。

紫泥初出大明宫，端为朝廷知弱翁。平地便开丞相府，乌台先跨玉花骢。一时治行无前辈，共喜君王记自公。暂假双旌临近辅，聊观海日正曈昽。

当年玉殿校群材，名占枢垣北斗魁。曾入翰林批凤尾，每瞻云气想蓬莱。前驱候吏千军肃，遥望天门九扇开。咫尺龙颜应入奏，紫霄东畔晓班催。

闻说学诗如学仙，怪来诗思渺无边。自怜犹裹痴人骨，岂意妄得麻姑鞭。曾似千军初入阵，清于三峡夜流泉。只今老钝无新语，枫落吴江恐误传。

朱崖万里海为乡，百炼不屈刚为肠。复出光芒动星斗，定随雷雨起江湘。归期正待春回雁，贺客争持酒满觞。笑说开元丞相宅，凄凉偃月上标堂。

老去无才可致君，强从诗社立奇勋。忽逢天上张公子，应念台州郑广文。风月何尝千里隔，江山不用一钱分。能来鼓噪助余勇，气压淮淝百万军。

西掖篇章自一门，君能祖袭有殊勋。风流前代黄花句，梦想当年紫凤文。月下长吟成独唱，壁间强咏共谁分。江头惜别多新咏，秃笔犹堪殿后军。

潢池赤子弄锄耰，天子择日除元侯。今君去为幕下士，多材应与幄中筹。官弩近围临桂峒，捷书飞入未央楼。想当磨盾作露布，何异裴公取蔡州。

收科同日上蓬瀛，独我胡为憔悴生。晚节见君乘五马，前驱夹道拥千兵。行间峒窟烟霞静，卧听边城鼓角声。入境旌旗应动色，更看蛮户带刀迎。

往日高名动场屋，青衫未足称平生。一官曹掾当蛮徼，万里山河列汉营。顾我老无投笔志，羡君今去走边城。边头已卧将军鼓，早晚书来说太平。

霜余新雁点汀蘋，愁绝送君湖水滨。自叹老夫如病骥，早知公子是天麟。渡湘怀远烟横渚，望岳题诗雨垫巾。想见骑驴得佳句，賸将收拾锦囊春。

幕府官清比县僚，升沈何啻九牛毛。蓬蒿仲蔚今多病，湖海元龙气尚豪。丽句早知何水部，旧交谁记柳仪曹。相如属思宁迟久，不欲诙俳恐类皋。

君家兰玉盈阶砌，傍有薰笼锦一端。雅似高人来席上，幽如靓女出林间。芳丛欲吐新芽长，深谷知谁着眼观。谢氏风流元自有，更留佳客奉清欢。

湘水东边唤渡舟，湘天欲暮使人愁。岂期陶令来为县，应念庞公不入州。索我题诗今老矣，看君下笔几时休。论文把酒诚堪乐，莫叹樽前欠杜秋。

乌啼鹊噪竹生风，谁过柴门访病翁。清论逼人来亹亹，夕阳归马恨匆匆。遥瞻紫极黄云里，却望长安醉眼中。南北车书将混一，莫嗟吾道隔西东。

妙句高文满锦囊，坐惊蓬瓮忽生光。君家人物代不乏，文彩风流想未忘。千载运中逢太史，诸王殿下识黄香。江西多士传心印，又出宗支一派长。

无何真是本来乡，莫遣闲愁犯肺肠。会见栋梁扶大厦，不将文字吊沈湘。挥毫未辩银为管，沽酒奚须玉作觞。双竹端能作奇瑞，衡人宜护竹间堂。

当年大册撼天扉，圣主今呼逐客归。应是风云乘此会，便令鹓鹭著行飞。久埋剑气冲星气，暂裂荷衣换锦衣。稳上丹墀踏龙尾，九霞光里望晨晖。

乱后交游半不闻，天涯沦落始逢君。黔南可怪无驴养，冀北遂当空马群。尚使高才淹管库，忽传佳句吐烟云。十年雠校金銮殿，依旧无毡似广文。

射策枫庭最妙年，九衢争看若登仙。乘鸾岂慕天边贵，失马方知塞上贤。华毂朱轮多覆辙，高门大屋尚修椽。如今相国开公道，此诗他时亦盛传。

看铸铜人能几何，相逢重得复摩挲。江山如画风流在，城郭空惊岁月多。岂谓今朝闻正始，更翻新律似元和。思君夜久犹𥩟立，月上松梢映绿萝。

试访伯鸾强徤不，但传烟渚有归舟。欲闻大士一转语，为洗南荣十日愁。青壁万寻人似玉，碧云千里月垂钩。我如堪问维摩病，狮子坐中无此流。

西风吹我梦魂惊，送子东归无限情。好往沅湘探奇绝，远看衡岳正峥嵘。黄昏渡口呼船急，后夜江头望月明。能把愁心寄明月，云开时到夜郎城。

漳川螺浦共家乡，醉墨题诗尚挂墙。天末异时怀李白，风流谁复数真长。那知此日长江簿，即是昔时江夏黄。鹏背知横几千里，棘间何地可回翔。

一梦惊回四十年，升平楼下听胪传。共攀玉兔月中桂，认得铜驼陌上仙。忽遇旗旄行县邑，先驱貔虎访林泉。王孙自是经纶手，容我沧江卧钓船。

闻道田西刘克强，年来犹自读书忙。生平万卷非无用，岁晚一官聊足偿。曾卷笏袍还圣主，重携笔札试明光。汉庭射策推诸老，更看公孙独擅场。

门外红尘走客车，闭门风月下檐隅。南山雾雨宜藏豹，东海龙刍试秣驹。竹几蒲团消永日，铜炉纸帐梦清都。灵龟隐处无人识，似置寒冰在玉壶。

天上犀枝玉蘂秋，何年桂子落岩幽。庭前忽生两好树，檐外突出双青虬。九里香飘吹梦断，十分圆影暮云收。他时合抱重来看，不是玄都观里游。

柴门忽启玉为关，疑是新移海上山。野寺僧居银窟里，广寒宫在月明间。老农击鼓迎丰歳，紫极吹箫近帝寰。腊后东风将解冻，已看峰顶露孱颜。

袖手归来避世尘，酴醿对坐惜余春。靓妆不入市廛眼，幽韵只应邱壑人。醉唤江梅君益友，力移亭竹我比邻。天公着意怜诗客，月色西窗一夜新。

朱帘下瞰梅花发，百尺梢头挂玉钩。人在半天攀玉蕊，山如方丈接瀛洲。曾留深夜乘鸾女，相对谁家却月楼。将此层轩拟东阁，正缘诗兴似扬州。

欲赠初无金错刀，待凭巧冶铸豪曹。公家勋业麒麟上，国史声名泰华高。已见郎君如玉树，便为名士读离骚。甄逢他日惊人去，标目须经大手褒。

褒勋新命日边传，万户重封眷愈专。山海尽笼天下货，江淮流出地中钱。时平麟瑞三千歳，梦恊熊祥五百年。富国自能跻寿域，宁论齐相海王篇。

义山山下三丞相，门倚山光照户庭。盛事流传千载后，寒空高并两峰青。双崖过雨好云气，绝壁参天列画屏。更羡君家亭子近，细听泉溜响泠泠。

竹外溪边沙石幽，欲招诗客赋临流。万竿深锁藏书屋，百丈清潭遶橘州。千里水烟渔唱晚，一堂风月暮云收。何当挽取六君子，占此佳名作胜游。

碧草深林遶一区，何年开径洗烟芜。晨光浮动三竿日，古木阴森十万夫。静爱长松梢月色，绝无凡卉蔽檐隅。残枝败叶风吹尽，帘卷山尖好画图。

陋巷谁过马粪王，一经题品自芬芳。桃花流水春犹浅，茗椀薫炉话更长。千里夙期冲雨霁，十年闲事入篇章。明朝未免成离恨，莫苦吟诗作许忙。

宴坐壶中日月闲，相逢无复话吴山。如君岂是哙等伍，置我当容平子间。喜遇故人持节钺，犹能跋马问荆菅。扁舟后会重寻处，更刺滩头转一湾。

平昔高谈古帝王，到今春草几时芳。挥毫欲上三千牍，拆袜初无一寸长。亹亹逼人逢此意，匆匆下语不成章。归来闭阁焚香坐，端为思君聊复忙。

病夫投老入城闉，到处逢人说使君。岂料骑驴冲大尹，政须扛鼎识奇文。池生春草何曾梦，枫落吴江误所闻。更愿兼收湖海士，当令冀北马空群。

冒暑贪程作热官，何如避暑得清安。轻阴画出三湘境，爽气能为六月寒。自有薫风生屋角，不须纤手捧冰盘。阑干半倚红尘外，卧听江声泻碧湍。

风月江山何处无，良辰乐事古难俱。其间景物从来美，此美天然画不如。莫唱黄鸡催晓曲，且听青鸟劝提壶。暮云收尽朱帘卷，四者横陈献坐隅。

尝记枫宸赐异恩，同时人物亦诜诜。从前百事不挂眼，初得微官便退身。教授才华欺蜀锦，参军诗句似唐人。中兴勋业归公等，顾我徒为避世民。

夷甫清谈万事虚，阮宣亹亹定何如。{制/鱼}鱼虾鲊方乘献，豆粥萍韲立可须。柱石莫倾人栋宇，纤儿撞坏好家居。扬州丧败将谁咎，犹自空中咄咄书。

扣门衲子诵诗声，双脚行纒拄杖轻。何处参同得消息，便能作句吐新清。高僧着意游湖海，逐客从谁匿姓名。试听窟中狮子吼，未应断尽野牛鸣。

何人解荐相如赋，狗盗鸡鸣岂此流。壮志未登龙虎榜，荐书重入帝王州。烟生渔浦雁初下，月满江楼雾已收。早晚书来闻好语，沙头春晚望归舟。

夜向天边识使星，使星光近少微明。朱轮疑自丹霄落，陋巷忽闻骢马鸣。台下霜威惊草木，山间旌旆烁檐楹。惭无櫑具衣冠伟，久服西都暴胜名。

几年南亩把锄犂，尺一呼来上玉墀。未有涓尘答明主，只思耕钓乐清时。着鞭不惯朝骑马，击钵犹能夜读诗。回想都城春色里，看公谈笑定边陲。

皇天何时生此汉，六十年前歳遇庚。不使声名惊四海，未教文阵扫千兵。如今只作痴顽老，晚节犹干造化情。每辱雕章勤剪拂，胜驱斗酒下愁城。

至深无象本强名，不可言传着耳听。克己独称回好学，问诗唯有鲤趋庭。会须绝倒闻谈道，更看鼎来能说经。欲造渊源应此得，百川终使贯沧溟。

画檐雪壁眺前溪，溪外群峰碧四围。日上林梢增秀色，珠生潭底护长堤。落霞孤鹜真奇境，捉笔题诗无此词。拟就江山觅佳句，更须春草梦回时。

方丈盈前送八珍，山人不是此中人。试寻僧钵斋厨近，更喜园官菜把新。秋满城头看落叶，风吹酒面已生鳞。何时共过溪边寺，雪夜扁舟发兴频。

半盂香饭敌猩唇，羮芋菹盐度几春。坐倚蒲团听粥鼓，晓擎花雨供天人。庾郎三韭徒多品，颜巷一瓢真绝伦。邑犬狺狺尚群吠，隔篱安得近吾身。

看铸铜人五百年，摩挲已是落因缘。洛州司马老方遇，梁苑词人晚见延。稚子诗书聊可喜，荒村草木亦堪怜。庞公要说无生话，儿女团栾在眼前。

天涯流落与谁同，雅什重闻正始风。文阵向来无敌手，诗坛今孰敢论功。郢中遗唱人难和，冀北成群马遂空。接屋同邻江上寺，过从犹幸不匆匆。

耳厌钲鼙处处喧，此时犹得卧邱园。负材磥砢几无用，旧业荒凉半不存。嗟古英雄多朽骨，览君词翰可招魂。济川政要艅艎急，樗散何因被选抡。

虎豹相传王氏门，风流千载识遗昆。吟诗作赋取高第，插羽鸣弓待报恩。寇贼渐平妖破胆，烟尘犹起客销魂。山城诗酒方为乐，岂料西归席未温。

武陵节钺控湘西，通守仍兼把一麾。玉帐静谈千里月，铜符遥镇五溪夷。漂流欲识荆州面，饥渇正如桑下儿。仰止门墙诉羁旅，穷愁那复有佳词。

书成欲奏未央宫，起废针盲略异同。已就外车传服氏，应曾彩笔梦文通。且观落纸惊回鳯，莫叹摩天欠阿鸿。宿学暮年方发策，菑川重看一衰翁。

开元贞观承平后，群盗纵横似撒沙。可惜君王自神武，不知卢杞是奸邪。瓜分叛将根仍蔓，鼎付哥奴祸已芽。不有汾阳功第一，孰能谈笑定中华。

逐客思归正倦闻，三更枝上月微昏。一声梦断湘山曲，千古空余马足痕。东郭虽无扬子宅，西枝应有少陵村。不须宋玉怜憔悴，招得骚人几许魂。

忆昔乌蛮绝塞亭，巴娘歌罢月三更。重寻湘水江边路，又见萧滩榜上名。此去飞腾对天陛，不应憔悴困书生。将军三战成功后，未数焚舟老孟明。

逐客归来访里闾，后生文彩益增奇。低头见子如东野，满耳闻人说项斯。果有高名动场屋，行观大策对丹墀。亲闱日望泥金信，报我仍须寄好诗。

新词蔼蔼吐春云，清似金炉百和焚。白雪固宜招吠犬，真雷岂比聚飞蚊。陶潜赋就归何处，李白诗成思不群。君是广寒修月手，顾予安敢强施斤。

雷雨何年下九天，公为舟楫济长川。涸鳞亦逐龙蛇动，异气先冲牛斗边。总谓相君扶帝力，忽传飞诏落岩前。但随一气洪钧转，造物岂知然不然。

欲医诗病了无方，怅望黄州旧雪堂。歳月易奔梭一掷，文章徒费纸千张。相如赋丽终迟思，李广兵微未得当。句律年来亦如此，收功何以得鹰扬。

当涂人物尽豪英，平日相逢眼自青。倾盖欲交天下士，披云如仰斗间星。向来道义多耆旧，尚有风流继典刑。更待里门容驷马，不应空顶佛名经。

收科天陛几年余，犹似扬雄寂寞居。霄汉又生新羽翼，侯门应许曳长裾。暂游岭海非凡客，却上蓬瀛行秘书。何日扁舟下螺浦，会看丹诏有新除。

弟兄连榜俱高荐，正遇龙飞急诏求。兰省深严清禁近，丹梯曾上广寒游。岂惟一举两黄鹄，便好同修五凤楼。草绿江南旧行路，春风归马控双虬。

夜郎逐客遇生还，秘阁老翁来扣关。坐听犀挥妙言语，惭非櫑具伟衣冠。高名业已照六合，贱子穷当隐半山。陆纳家风元冷澹，口将茶果荐杯盘。

渡湘千里忆分携，因诵痴儿不了诗。送我出门还作恶，今朝会面岂前期。乐天独往青山日，裴相闲居绿野时。从此功名恐相逼，伊山安得久栖迟。

一骑追锋下九重，手持丹诏紫泥封。君王夜半应前席，郡国名高莫说功。民吏不须留召父，朝廷久已知弱翁。还如汉室中兴相，治行于今有祖风。

城上啼乌晓欲狂，楼前争看捷旗黄。略驱部曲千余骑，不折将军半段枪。乐土异时为贼窟，太平今日有官方。弱翁治行今如此，何待天边下凤凰。

俯窥溪影忽横斜，仰看寒梅已放花。未觉东风吹水面，早惊春色到天涯。年时肌骨瘦如许，日暮烟云薄不遮。折得一枝归静院，夜深玉颊照窗纱。

东阁官梅未有诗，竹林斜出两三枝。临风玉面如相识，残雪江头想更奇。立尽小桥溪上影，谁将清调笛中吹。犯寒倾倒先春色，万木寒凝冻不知。

一株斜压半檐茅，索笑谁堪著句嘲。风度暗香浮远水，枝回嫩绿到新梢。冰生处子精神外，玉立天涯雪月交。吟处不须歌酒涴，柴门谁许野僧敲。

道边垂柳绿阴阴，马上携书阅古今。陋巷岂无人载酒，他乡谁是子知音。鲲鹏未化风云外，江海相思歳月深。远寄雕章觅新句，穷愁唯有苦寒吟。

九十庞眉老舅翁，暂时见汝又西东。举头共看天边月，刮目知非吴下蒙。学至超然应自解，诗唯穷者乃能工。太阿锻尽山中铁，始得光芒倚碧穹。

两骥腾风上九垓，瑶林琼树绝纤埃。行观海运几千里，坐待春惊二月雷。霹雳一声天外响，婆娑双桂月中开。老翁日望长安信，报喜泥金早寄回。

泮水桥边不记年，后来谁复敢争先。襄阳耆旧今无在，江左风流寂不传。穷巷闭门佳客至，新诗照壁夜光悬。未应晚节嗟流滞，三子青袍慰眼前。

闻君跋马禾川道，攀{革登}遗民识辔环。满野悲风蟠蔓草，数声渔笛下汀湾。云藏甘露峰头寺，路接青湘雨后山。触思便能成百韵，偶题僧壁不须删。

穷巷俄留长者缰，清风入户竹生光。不嫌茅屋绝低小，来坐松阴移晚凉。南国诸侯老宾客，西湖六一旧家乡。锦囊賸拾诗千首，他日还思颍水傍。

天马从来不受缰，腾云注目电争光。心如银汉纤尘静，气逼金盘晓露凉。妙语织成文绣段，扁舟刺入水云乡。朝天便若登仙去，驺驭何人得侍傍。

万木寒痴冻不苏，六花争巧出枯株。天将平地开银阙，人似清冰在玉壶。未见啮毡持汉节，徒闻穿履待公车。月边恐有瑶台路，拟欲凌空谒帝居。

桃李无言对斜日，可堪回首一凄然。子云投阁知何在，太白骑鲸已上天。春蚓秋蛇留败壁，金钩玉带锁寒烟。人行古木横塘路，门掩长江上水船。

怒发冲冠忘指瑕，要能全璧始还家。闭门且任蓬蒿长，落笔当令绮绣华。丽句美如青玉案，明珠深贮绛囊纱。爱君年少已如许，他日相逢未可涯。

遶亭春水縠纹生，拍岸风微镜面平。日破浪花摇柱础，影浮山翠落檐楹。鱼跳莲叶东西动，月涌金盆表里明。夜久光凝收绿净，冷涵星汉逼人清。

百花狼藉点青苔，始见酴醿烂漫开。虢国朝天嫌粉污，唐昌夜月恐仙来。寒梅胜韵聊堪友，秾李凡姿讵敢陪。便欲乘风凌倒影，醉寻香径上瑶台。

欲救斯民病久尫，想君家谱有奇方。但须去恶犹去草，要使牧人如牧羊。正值雕残经寇乱，还思激烈咏时康。当年手种闲桃李，今日成阴总类棠。

旱魃凌空气愈炎，断无微雨应时霑。正忧龙卧深蟠水，安得江声碎泻檐。禾黍似堪供野火，妇姑犹拟共腰镰。此时政要调元手，谁作商霖慰具瞻。

平昔无才可致君，此生何处欲超群。今逢四海干戈动，犹得山间卧白云。

偶携琴剑入山来，惊觉高僧定里回。扶下绳床始开眼，嗔人马迹涴苍苔。

幡竿插入千岩底，鸟语飞来绝壁间。洞口行人迷处所，不知钟梵锁孱颜。

山腰危殿倚青葱，知是云峰第几重。恐有书生来问道，为凭轻打饭前钟。

奇峰削出青莲萼，远溜萦回碧玉环。气接混茫藏句法，不知谁与破天悭。

洞里花开透碧霄，溪横三绕赤栏桥。他年桥断人迷路，咫尺山源万里遥。

昔人骑鹤岭头归，应有仙居在翠微。绝壁苍藤无处问，时闻清唳掲云飞。

破腊山桃已盛开，飞花无数点青苔。莫教流出前溪去，引得鱼舟入洞来。

岩下逢人说乱离，十年眼底厌旌旗。边尘复暗江南路，堪羡山僧总不知。

伟岸棱棱似立朝，巍峨冠剑想风标。可怜有貌无肝胆，何用昂然近紫霄。

山中自有陶宏景，窗外谁呼祁孔宾。不敢移文约周子，升沈共作太平人。

昼卧柴门打不开，相逢未识济川才。那知此夜闻猿处，忽有新诗随雁来。

穷居未有四立壁，负郭兼无二顷田。拟𣃁云根结茅屋，不知谁赠买山钱。

腊尽梅花落不停，笛声孤起不堪听。且留溪影弄清浅，更看残英动晓星。

庵在深村翠岭坳，狂风卷尽屋头茅。断椽破壁何时理，卧看松阴月转梢。

晋国衣冠扫地空，渔歌长在水云中。倚栏欲问兴亡事，木末琉璃坠晓风。

池上高台倚碧空，郡楼相对出烟中。读书太守今何在，寂寞无人继此风。

丹经汗损几车牛，奥意难从纸上搜。相见纒腰无十万，待看骑鹤上扬州。

夜半沧溟看日头，忽闻风雨下层楼。却寻双径朝金阙，又跨苍龙海上游。

踏梯割得紫云归，琢就双轮半尺围。晴日午窗新睡起，掌中轻转雪花飞。

梦具白鸡犹不死，胸吞赤凤得长生。向来未识仙茅草，误向松根采茯苓。

公荣自可不与饮，子美何时得细论。正遇题舆陈仲举，岂容无礼灌将军。

扬州庙下子规啼，曾看花开万玉妃。二十四桥明月夜，春风十里卷帘时。

池底星光个个添，半钩斜月吐纤纤。数声寒笛西风下，人在朱楼卷暮帘。

云卷寒蟾玉晕添，嫦娥遥想鬓毛纤。此时清境非人世，要望烟霄不下帘。

青版桥边秋月明，江风不动縠纹平。沙头野鹤摩天起，飞入紫霄云外鸣。

昨夜送人为太守，今朝不记是何年。归来一粟庵中坐，水在瓶中月在天。

探骊犹记湘西寺，爱我诗如左禅军。慈也果能拈此句，定知词笔带烟云。

寂音尊者断声闻，犹似衔枚未战军。横出一枝来大仰，如今不赋暮天云。

老洪作语惊一世，笔力可敌千人军。足下马驹今复出，纵横踏破岭头云。

沈谢曹刘拟绝伦，唯公词翰可招魂。新诗不拾前人语，文彩风流自一门。

吏案堆尘番故纸，茶瓯浮雪动吟魂。长官政拥黄䌷被，卧听排衙昼掩门。

诗仙句法可换骨，岂但能苏九死魂。要自胸中出机杼，不须剽掠傍人门。

卜筑江村翠岭坳，喜君书室近衡茅。牙籖插架几千册，准拟从头借一抄。

闻道藏书埒石渠，仍能一读五行俱。不妨借我遮愁眼，胜著闲窗饱蠧鱼。

满径蓬蒿贫不病，一区寂寞奈愁何。杜门芳草长杨赋，可是无人载酒过。

小庵深隐红尘外，云在茅檐四角边。月落乌啼天欲晓，惊回何处梦游仙。

丽句云笺敌夜光，穷儿得宝但能藏。惭无好语酬佳惠，徒咏春洲杜若香。

林下无人亦自芳，幽姿闲澹若深藏。与君坐上添幽客，胜𦶟金炉百和香。

君家词翰妙天下，虿尾银钩世所藏。赠我云蓝岂宜辱，强吟春草拾余香。

两朵幽花费咏章，是中佳境若为藏。何时同上瑶台顶，遍玩芝田蕙圃香。

念经衲子乱如麻，心悟方能转法华。待得莲花从口发，自牛车上觅三车。

唤起赤龙耕玉池，鹊巢抱出凤凰儿。且看火里莲花发，十二楼前雪自飞。

深宫三鼓夜方分，梁祖唯知虑太原。错料诸儿非彼敌，斩关还入万春门。

两公罢相由诸吏，提印驩呼颇自夸。因谓我曹当快活，月华门外听宣麻。

万炬千釭照一城，彩舟犹听棹歌声。铁车空驾黎阳石，岂悟碑来祸已成。

劳役三年成巨舰，出师未战失江陵。不知雷满和州载，始悟齐山截海名。

入阁趋班最后时，崇元御史合弹之。如何进奉二十万，便逐台中乞索儿。

大帝四朝咸败事，惟君卖国作功臣。平生自谓痴顽老，晚节仍为谬语人。

斜日江头春又归，半天垂柳拂云齐。流莺向晚浑无赖，隔水飞来枝上啼。

江水磨铜鉴面寒，钓鱼人在蓼花湾。云间贪看新月上，不觉小舟流下滩。

东来骑火照松萝，野老逢迎笑语多。共指岩前一方石，将军大剑可横磨。

石窟巉岩鬼不开，狂童乘此起氛埃。殿前兵马何曾出，旗鼓初从天上来。

锦带雕弓银马鞍，鸣鞭飞下白云山。回头却望经行处，已在青苍杳霭间。

不待皇恩下九天，将军兵已入卢川。奸人妄献招安策，留客丹崖万古传。

回师小度石门西，铁马嘶风四百蹄。不为从军一时乐，扪萝攀径岂能跻。

高轩过我不停轮，风袂飘如出岭云。渭北江东无尽意，何时重得细论文。

村巷尽无车马尘，君来笑语动比邻。儿童惊问此何客，亹亹清言来逼人。

将军欲办斩楼兰，子欲从之路匪艰。十万奇才并剑客，会看谈笑定天山。

书生投笔未封侯，拔剑聊为万里游。燕颔果能飞食肉，要令豹尾出兜鍪。

雪欲漫山冰未澌，梅花破雪吐寒枝。溪桥渐见黄昏月，应有横斜倒影诗。

江上丹枫半摇落，檐间青女忽横陈。可怜范叔寒如此，谁解绨袍念故人。

沈谢曹刘俱一体，风流文彩自难兼。黄香独负无双誉，不管红尘压帽檐。

秋风动地吹纤末，夜雨连明搅寸心。西北高楼何缥缈，信非吾土莫登临。

池草青青细吐芽，梦回疑到惠连家。东风未暇吹桃李，先发寒梅第一花。

春至盘蔬有蕨芽，纸窗竹屋自成家。客来清坐不饮酒，旋破龙团泼乳花。

平步蟾宫脚失梯，当年才命巧相违。遭时何必由场屋，但著青袍骑马归。

君到吴山莫问禅，禅翁无法与君传。若从妙喜觅言句，掀倒禅床却悄然。

初下车来首劝耕，老农争走道边迎。欢声便似承平日，不待期年政已成。

夜闻催饷不成眠，遥望官壶眼欲穿。醉倒田间真快乐，念无田者益堪怜。

莫厌行春马足劳，弹琴吟咏节弥高。尽驱赤子持田器，勿使潢池烦贼曹。

会写峨眉玉局真，远看前辈画麒麟。此翁此画不常有，宜并银钩绝世珍。

布袜青鞋倚瘦松，我生骨相真生穷。烦君画着渔船上，刺入卢江烟雨中。

画作萧然物外身，笔端如此有风神。蹇骑破帽江南岸，不是寻常行路人。

集云回雁两峰前，木马嘶风鹤唳天。他日归来无一事，却教谁出草鞋钱。

天下干戈未尽稀，独骑瘦马苦吟诗。穷山窟里携书剑，半夜不眠听鼓鼙。

十里红香衬马蹄，更穿林樾访僧扉。烟长草远望不断，忽有钟声出翠微。

城内僧来城外住，寺边花隔寺中篱。花开花落春如许，宴坐深房总不知。

方丈前林万木春，桃花面目更尖新。为师拈出灵云话，却恐桃花解笑人。

闻道瓶中无积粟，不忧甑里有尘埃。饥时且就我索食，更恐胡奴送米来。

溪面微凉生晚风，山衔落日半边红。临流解赋归来句，知是柴桑避俗翁。

门外仙槎泛急湍，应从霄汉落银湾。归来不记河源路，风雾凄凄月满山。

水边楼上最宜秋，天在阑干四角头。觅句正缘偿宿债，著书元不为穷愁。

仙人山水古今无，画妙诗工可得俱。论画已非前辈手，声诗能作辋川图。

出水芙蓉天与工，六郎何事比花红。后生不识李元礼，试听长松引劲风。

南岭浮云过北岭，东溪流水入西溪。秋容清澹石骨露，更看明年浪拍堤。

昔人万里醉为乡，暮越朝燕不裹粮。却怕醒来尘外出，千艘衔尾夜鸣榔。

鸦翻日影弄清溪，溪上危巢鸣哺儿。林下西风晚来急，满身木叶碎琉璃。

千寻塔影照江清，古殿金龙蟠绣楹。秋色排门入萧寺，闲来饭后听钟声。

谁把吴松江剪断，得此鲤鱼长尺半。会逢李白过江来，骑上青天游汗漫。

彭泽门前惟有柳，河阳县里只栽花。如今夹竹开桃李，犹似当年刺史家。

何处春深刺史家，园林犹锁晋朝花。风烟况接西湖水，重起书斋对郡衙。

墙根巨竹新生笋，竹下小桃初试花。竹色花光正如此，香风吹落几千家。

新竹高斋凝燕寝，从教细雨落檐花。青山绿水中为县，卧拥黄䌷听打衙。

火炬银花照眼明，乱来谁得见升平。邦君解与民同乐，海上初移不夜城。

伤时此夜忆神京，月照鳌山辇道平。朱雀街门旧行路，星球飞上凤凰城。

诸葛奇才当十倍，谪仙词句满三千。我惟闭阁扪书册，扫地烧香亦静便。

胸吞云梦欲八九，日诵古书常数千。撑拄枯肠只堪睡，从君嘲我腹便便。

西风黄叶深林下，忽有新兰动地香。公子夜寒谁对语，应容幽客到书房。

连夜风吹碧玉枝，山深寒重得香迟。穷秋故出迈往韵，要就高人觅好诗。

楚词赋物取香草，众草犹须避国香。一辱雕章重题品，何惭清庙荐芝房。

路傍有客骑牛过，乞与蓑衣作席眠。邂逅若能相顾问，和公画上钓鱼船。

峰头乌帽翠云裘，三百年来无此流。余论更容平子否，犹胜湛辈岘山游。

碧玉峰前云满径，赤栏桥畔柳参天。长廊静夜松风起，写得余声入响泉。

远系长沙太守孙，家传太守活人言。刀圭一粒起人死，安得声名不出门。

海底龙宫失护防，老龙偷得返魂方。闻君夜压春槽响，携扣柴门乞酒浆。

今人不识古人心，谁识羲皇太古音。如望银河九天上，聊分一勺濯尘襟。

黄叶西风何处村，茅檐立马问寒温。江东渭北情无限，樽酒他时得细论。

儒生无力荷干戈，乱后篇章感慨多。但拏笔头吟白雪，莫挑马棰渡黄河。

小槽新压瓮头春，盛欲招呼雪闭门。卧对袁郎说周易，不妨伸颈饮清樽。

月入柴门夜色新，坐坚谈垒足佳宾。谁云老子兴不浅，政恐元规尘污人。

细雨如烟下九垓，始闻岩谷隐奇才。一朝文彩惊人眼，知自南山雾里来。

诏谓将军急击戎，连营已列汉旗红。须君磨盾作露布，破阵谁先第一功。

大将威名震九州，毛锥何补剑枪头。但歌出塞从军乐，莫笑居乡马少游。

群儿墨汁翻老鸦，尔独落纸生龙蛇。郎罢不须频掣笔，渠今自会画江沙。

作戈如挽百钧弩，腕力想能回万牛。江夏当年有童子，未闻落笔写银钩。

不及匆匆把一卮，丹枫黄叶助题诗。天教远谪非无意，更上沅湘看九疑。

此道陵迟久已亡，后生无复立门墙。遥知二子心如铁，端为卢溪一瓣香。

古庙香炉冷似冰，向来土木弄精灵。如今万事都不会，却笑金刚努眼睛。

忽见蛟蛇遶壁蟠，归时星斗已阑干。山童不识回鸾字，误认题门作凤看。

东皇收拾春归去，独遣酴醿殿后尘。怜我寒窗赋愁寂，时看玉面送残春。

未省前身是道人，莫嗟求仕困无津。东风动地泥牛吼，檐卜花开别是春。

未能投笔取封侯，一食聊须为口谋。日向晴窗研破砚，读书当读亿那由。

好诗浑厚如金玉，妙质勿令斤斧侵。要识笔端三昧力，夜深山水自成音。

冥冥江雨湿蓑衣，夜上高岩宿翠微。梦断一声烟草绿，遥闻款乃扣舷归。

震林狮子非凡兽，脱网鲤鱼真衲僧。宿垢消磨应已尽，竿头海底任横行。

一庵茅屋白云深，坐待丹砂欲变金。谁信庵中人不睡，满池春水听龙吟。

九曲江边云欲净，三更海上月华孤。金刀直入沧溟底，夺得骊龙颔下珠。

雨余山鸟百般啼，烟隔桃蹊一线微。南北东西春总好，杜鹃何苦劝人归。

壶头直下开边郡，勋业谁如马伏波。还见远孙持汉节，坐令千骑拥雕戈。

倒尽邻翁老瓦缸，使君忽送玉为浆。昌黎对月无诗酒，绝句聊酬马侍郎。

雪霾鬼葬山头路，雾失鬼门关外村。不谓故人千万里，忽携书册夜敲门。

我识君家董状元，草莱崛起跳天门。挥毫玉陛摩星斗，持槖明光奉至尊。

渊明五柳非无宅，子美西枝自有村。堪笑长安近时客，纷纷骑马傍谁门。

入关莫恋铜驼陌，待诏行趋金马门。场屋若归丞相府，可无公道得推尊。

羡君将入银蟾窟，容我归耕谷口村。遥想明年春殿下，胪传先出九重门。

圣主方今举八元，何人复扫相君门。迂生曲士如丘垤，回首方知泰华尊。

误读黄庭玉字章，醉翻王母九霞觞。从兹一堕人间世，独赖寛恩谪夜郎。

问我何年谪夜郎，尚余疏发未成霜。梦朝玉帝窥香案，偷得神仙不死方。

欲吊沈湘乏雅章，借君妙语酹余觞。已知绝倒如平子，更喜清新似庾郎。

莫把莲花比六郎，六郎元自不禁霜。君看磥砢松千尺，高节参天孰可方。

解作新诗似乐章，交情风味敌壶觞。平生阅士知多少，耸壑昂霄见此郎。

留滞沅湘见此郎，气如九月雁横霜。麻鞋踏雪穿沙底，赐履他年出上方。

开缄如见故人面，仍喜故园风物来。想见金刀落飞雪，何时斫脍共衔杯。

雪里乌薪绝市珍，能令寒屋坐生春。此中有句谁能道，暖得曲身成直身。

沅陵春尽草萋萋，忽见扁舟系柳堤。谁寄愁心与明月，肯随君到夜郎溪。

东风来从几万里，雪拥江梅未放花。忽见土牛惊换岁，始知春色到天涯。

两翁俱是江南客，寒食他乡叹滞留。燕舞莺啼春未老，一樽分我洗穷愁。

东风吹月下长汀，窗外鸡号天猝明。时有诸生来问字，隔江犹听讲书声。

檐外群山碧四围，风帆过尽小平堤。先生独坐纱帷里，挂起南窗月满溪。

雨过风林生夜清，坐邀明月正关情。渔童酒醒莫吹笛，要听一江秋浪声。

水急滩高欲倒倾，来如万鼓遶山鸣。奔流更借洞庭阔，飞浪朝宗壮此声。

闻道春风今日回，走寻消息傍寒梅。恨无纤手挑生菜，也有青丝满饤来。

扣门有客怀珠玉，被褐长吟坐晚晖。雪打窗扉忽惊起，还将破帽盖头归。

君归大酉峰前住，岁晚枫丹蕉叶黄。试访酉阳岩石里，秦人逸兴未应亡。

细柳将军来护塞，夜郎迁客正穷居。火炉恰恰帘垂地，足了三冬读我书。

户外霜风入骨酸，谁褰纸阁问平安。正忧坐客寒无席，遗我新蒲入突栾。

扁舟斗转五溪湾，湘北湘南饱看山。袖里云岑皆寸碧，一拳分手亦何悭。

岩蟠蛟虎石骨瘦，地饱霜风山脚寒。我欲借君修月手，为持玉斧劈烟峦。

半程蹉过夜郎溪，不到昌溪问路岐。空使辰州亭下客，隔江招手立多时。

古锦林边狮子吼，一声惊倒五溪蛮。何人来问山中景，寺在千岩万壑间。

红玉蘂攒青玉枝，群芳净尽独开时。只应天女回轩晚，散得天花满竹篱。

花开花落春何在，宴坐高僧总不知。空色难谩禅伯眼，蔷薇应待老夫诗。

十载投荒坐献书，忽逢飞诏下荆巫。归来好上升平颂，已死奸谀不足诛。

雷雨沅湘振滞冤，皇恩普出九重天。乞儿犹恋权门火，应谓死灰能复燃。

逐客休嗟行路难，归鸿心在杳冥间。初惊草尾千重浪，险渡湖头十八滩。

行尽黄茅白苇丛，举头忽见两三峰。青青尽出湘天景，如觉身离蛮蜒中。

本是蓬头渔钓客，飘如行脚水云僧。谁家巨舰和州载，笑我扁舟一叶轻。

解访江南处士庐，行藏正自与时迂。题诗更及夜郎客，此段如今绝世无。

君是石渠东观人，小邦聊见宰官身。山僧似不孤题品，众角丛中有一麟。

忆探骊龙颔底珠，湘山同赋夜啼乌。当时吟罢鬼神泣，此段如今扫地无。

江淹才尽一双笔，庾信穷生万斛愁。对客安能吐佳句，墙东老驵正操矛。

酒酣拔剑悲生事，病起扶藜踏浅莎。逆旅正如蝴蝶梦，还家试听扊扅歌。

子房夜半参黄石，手握豹韬挥八极。苍黄忽起振长流，天地风云皆动色。

三雄战争海水赤，欲揽英豪扶紫极。南阳唤起卧龙人，至今草木生颜色。

百年人物已无余，况说铜人鼓铸初。欲著承平旧时事，政须此老助潜夫。

何物庞眉一老翁，能谈庆历至熙丰。只应坐厌听鼙鼓，到处逢人说耳聋。

人寿何曾有百年，再逢甲子换新元。眼明重见清平日，自可治聋听好言。

螺浦东边雪浪生，峰头月出半轮明。扁舟欲载银蟾去，一听苍龙水底鸣。

夜坐吟诗窜夜郎，君将何术考休祥。近来偷得西华法，不敢烦君算短长。

八十心犹未悄然，横担拄杖布行纒。都城游遍归来日，却使谁还汤水钱。

九里飞香隔岸闻，绣帘朱户閟清芬。千林落蕊扫不尽，分我幽窗一炷云。

倾盖江头酒一樽，高楼惊坐去如云。别君无语独长啸，尚想清音半岭闻。

窜逐三危山尽头，出门入门谁与游。归来颇复见此客，下笔论诗不肯休。

派后江西出一枝，传家句法自新奇。诸方知子善哮吼，恐是窟中狮子儿。

细看君诗如看画，无声诗里画何如。蟠胸秀句吐不尽，落笔因成赤鲤鱼。

住山骨相无人识，何处头陀忽扣关。第一座中闻謦欬，已知输却大沩山。

踢倒净瓶呼木{木突}，华林已坐一生穷。却教一座沩山主，都在头陀相法中。

王孙疑是李长吉，诗句兼如孟浩然。乱后相逢初识面，便当倾廪与谈天。

邂逅闻弦即赏音，况逢清境夜携琴。一樽相遇烟霞外，不废江湖万里心。

雪窗未怕笔头干，能写春江三峡寒。笑指渔翁卧蓬里，不知流下钓鱼竿。

天公剪水散花林，试比江梅色浅深。梁苑词人能赋咏，终篇不作苦寒吟。

莫倚雪车诗句好，池台草木待春风。稍晴更上高楼望，要看余霞散晚红。

学诗真似学参禅，水在瓶中月在天。夜半鸣钟惊大众，斩新得句忽成篇。

寺倚村南涧水开，终年行脚看山回。卢仝欲洗尘埃渇，入寺却愁曦未来。

雪压寒梢玉作容，岭头相见又东风。人间欲问春消息，半在竹桥溪影中。

吴姬玉面如相识，寒立山隈欲下来。先与江南作春色，一枝倾倒向人开。

七载投荒万里余，交游半作晓星疏。门前梅柳换新叶，忽得故人相问书。

唤起赤龙耕玉池，池边龙虎自交驰。周天一毂三十辐，十二楼前看雪飞。

愁眉此日为君开，谁道岭南无雁回。邂逅江南逢驿使，龙涎风味敌官梅。

鹊噪柴门晓未开，香风撩我梦惊回。恨无好句酬高咏，唤起谪仙苏与梅。

谤投山箧书犹在，力挽九关天可回。胡不北归陈苦语，莫贪南海恋甜梅。

平生只欠掌中珠，天与此儿聊慰渠。郎罢新来着彩服，要令啼戏觅银鱼。

江东渭北关心事，樽酒论文更不疑。马上皱眉应得句，诗筒聊复寄微之。

逐客归寻溪上居，钓竿犹挂洞庭湖。忽逢雷子谈诗派，传法传衣共一途。

闻有牙籖万卷藏，槐花应笑举人忙。向来阅士知多少，他日昂霄见此郎。

众宝沈埋万古悲，斩新拈出更题诗。临平石鼓无人识，谁把铜鱼作鼓椎。

欲貌卢溪真面目，非儒非佛亦非仙。莫将踏碓卢行者，唤作骑驴孟浩然。

误著儒衣到骨穷，儿童拍手笑衰翁。钓鱼艇子今无恙，置我五湖烟雨中。

君方置酒待月明，便有微云薄太清。雨罢阴云尝解驳，且教霖雨慰苍生。

玉宇初凉江练静，夜深风雨更凄清。从教洗出峰头路，云破星翻月自生。

坐待凉蟾雨欲倾，一樽相对晚风清。甲兵正要天河洗，秉烛无妨对麹生。

共坐南窗待月明，云间忽见大江横。钓鱼船上谁家笛，吹出骚人万古情。

红旗画鼓照江明，两岸争看万目横。夺得锦标谁助喜，呼声动地见真情。

昔年买酒论文地，回雁峰前雁阵横。白首相逢夜郎道，不因生死见交情。

心如止水贮空明，还似虚舟尽日横。妙语忽然穿月胁，笔端那有俗间情。

打门谁送双圆璧，惊觉茅檐昼日眠。便觉清风生两腋，梦魂飞到月轮边。

僧扉深倚碧岩隈，何处看云久未回。日暮鸣钟应不语，嗔人马迹涴苍苔。

槐花又是一番黄，天马飘飘不可缰。但得顷田耕负郭，肯将斗酒博西凉。

白面书生铁作肝，风雨未动剑长闲。何时去斩匈奴首，直取西凉尽处山。

才如天马岂能羁，争看云霓笔下飞。龌龊不须谈细务，徤毫留对冕旒挥。

嫩红轻拂女儿脸，浅绿深堆玛瑙盘。草木若能成好字，来年早寄一枝看。

上堂何事更论量，还我珠来本自光。未识飞猿岭头峻，两回掀倒夹山床。

近水浅桃不忍看，似临清镜惜红颜。骑驴主簿吟诗瘦，应秃千毫笔管斑。

昨夜西风茁紫芽，不应独著野人家。安仁未倦栽桃李，添此清香一种花。

惠爱如兰正吐芽，芳风吹落几千家。明年催直金銮殿，龙口飘香看百花。

系出拾遗扬马后，清词丽句复名家。岂惟草木遭题品，大笔行当判五花。

老蚌生珠喜可涯，穷阎得宝亦堪夸。如今七歳诵千字，他日端能读五车。

气压秋园百草芽，风流宜在令君家。但倾绿蚁伴清客，莫羡黄金刻藓花。

玉壶沽酒挈青丝，及取春风花发时。便把一樽留客醉，莫教红雨洗残枝。

富贵本非吾辈事，老来宁复问穷通。余龄几许君知否，愿作升平一老翁。

居士病从何处起，我今往问与谁俱。室中三万二千座，更许卢溪下语无。

宜城一变宣城様，入手便如锥画沙。但喜中书头未秃，不妨诗老梦生花。

密栽桃李碍车轮，柳下风微不动尘。已办寻春蜡双屐，飞花满地草如茵。

路转烟村万木春，村深疑有避秦人。山农出谷惊相问，不信边头有战尘。

朝骑一马暮还归，尽日花间觅句迟。黄四娘家谁敢道，古来惟有少陵诗。

城里池台俗俭穷，却来城外探东风。曲栏幽槛趣不远，春在郊原浩荡中。

春入千林烟雨中，桃花李花能白红。一时草木披锦绣，十里吹香坠晚风。

纤云卷尽日西流，人在瑶池宴未休。王母欲归香满路，晓风吹下玉搔头。

火云烧野叶声干，历眼谁知玉蕊寒。疑是群仙来下降，夜深时听珮珊珊。

逆鼻清香小不分，冰肌一洗瘴江昏。岭头未负春消息，恐是梅花欲返魂。

公方持槖我休官，握手平生出肺肝。岂是尚书先著履，须知处士不弹冠。文章进直金銮殿，槽枥空余宝马鞍。忍看铭旌下螺浦，再携斗酒饯江干。

岭北岭南持使节，湖西兼总大农钱。庙堂正赖持国计，蓬岛祗为蜕骨仙。郎省尚虚丹禁地，铭旌忽上洞庭船。衣冠不许挂神武，端谓犹堪济巨川。

耆旧风流绝后尘，尚容晚歳接冠巾。英豪取友半天下，论议常倾一座人。横槊阵前工草檄，结庐江上老垂纶。只今遗像髯如棘，犹足堂堂耸缙绅。

衣冠南渡塞螺川，始识蓬莱王自然。舌卷风雷翻海岳，学穷精祲出人天。归来元亮荒三径，老去扬雄有一廛。斗酒只鸡思欲致，无因下马拜新阡。

忆昔诸郎从板舆，当时人物渡江初。蓬莱阙外双飞鹤，葬会漳南数郡车。魄已成仙归阆苑，儿方着足上云衢。紫微即日趋严召，八座无因问起居。

崔卢唐旧族，谱系自名门。子舍三珠树，思刘七耳孙。是行将贵显，不及问平反。坐脱无凡语，人传有至言。

高风林下闺门里，几岁长斋绣佛前。夫子雄才尹天邑，清魂独乐上蓬仙。化为双鹤何方客，来置束刍南郡贤。会致送车填广陌，他时彤史亦须编。

忆昔相逢子少年，诗书从我日磨研。平生极力欲推挽，世事惊人忽变迁。未辩嘘枯送天上，忍收遗骨葬江边。双亲白髪终身恨，不见青衫落眼前。

书报登科墨未干，已闻吊客在门阑。只传金榜升华省，不得丹梯上广寒。赋就两番随计吏，花开一日遍长安。谁知鬼录南宫籍，却作修文地下官。

早岁同充上国宾，与君先占广寒春。青云尚记当时事，黄土今埋如此人。别驾朱幡泥饰屏，萦纡茜绶带铜银。生前富贵无余恨，痛念堂遗白髪亲。

弟兄词赋喧场屋，晚岁乡闾誉益哗。窗下残编雕草木，壁间遗翰走龙蛇。蜡余几緉游山屐，书满千篇载鹿车。痛惜蒲轮迎未果，寝门来哭泪横斜。

督赋宁居中上科，治身从此得名多。不闻老父逾垣走，且听儿童载道歌。吏不捉人真快乐，庭无留事足中和。邦民尽作婴儿泣，忍送輀车返烂柯。

累世以赀雄里闾，惟公挟策似寒儒。欲将那律九经库，定胜江陵千木奴。玉树诸郎新命贵，锦囊丹诰宠光殊。当时籍甚吴丞相，恩泽今归两凤雏。

数椽破屋临溪水，日日读书喧四邻。白首传经穷到骨，清风入座静无尘。堆窗史传千张纸，过隙光阴一转轮。富贵掀天亦埃灭，今时何必叹斯人。

季子过徐因挂剑，吾诗似剑敢欺徐。才华本自轻场屋，诂训犹堪授里闾。踏雪打门人问字，载殽从学酒盈车。儿童诵得平生赋，不是兔园遗下书。

初挟儒书战举场，弟兄旗鼓亦相当。探囊聊复起人死，系肘空余济世方。汉苑旧尝知姓字，壶天今别有仙乡。老龙犹抱玉函诀，夜扣柴门乞酒浆。

仰高虽未接华裾，清论时容著野夫。挂剑未能临死穴，隔江何处奠生刍。凄凉陶令松三径，寂寞扬雄宅一区。插架尚余三万轴，传家宜有凤凰雏。

令仪早出闺中秀，少日来归丞相家。能以功名勉夫子，忍看旌旐起悲笳。锦囊篆字金装出，玉珮鸣裾帔有霞。赠典有加儿亦贵，诰黄新墨字如鸦。

少日来归奉藻蘋，一门冠盖拥朱轮。平生未识德公嫂，比岁才依孟母邻。魂返蓬莱三万里，鹤归华表几千春。南州高士应匍匐，忍看灵车下北津。

徒身诸福寿尤丰，魄返仙曹第几宫。西土梦星生太白，东床选婿得梁鸿。岂无名士当时论，自有夫人林下风。来吊不知何处客，化为双鹤却飞空。

媪有才子邻我居，父老欲起高门闾。此媪不知家有无，但典髻鬟供买书。今朝恸哭城南道，忍送丧车入秋草。预愁来岁寒食时，不见襄阳德公嫂。

鬼伯歌朝露，归魂掩夜泉。起家诗礼盛，折桂弟兄贤。箭落双雕日，君当化鹤年。阿鸿今已贵，飞去欲摩天。

郡从簪缨贵，驺僮意气华。呼卢晋公子，大侠鲁朱家。锦臂夸豪放，银鞍走狭斜。忍寻桃径里，无主亦开花。

母子未相识，哀号彻九穹。一生何敢望，万里忽相逢。彩服旧儿戏，锦囊新诰封。悲歌满行路，千载想遗风。

渤海家声赫，先朝御史孙。霞冠宜象服，腰笏拥鱼轩。五福寿尤贵，两儿名更喧。惟嗟汉阳远，不及问平反。

岁歉倾禾粟，宾来剪髪鬟。其人今已朽，此事古尤难。斜日衔峰顶，秋风想珮环。出门惊吊客，双鹤下云间。

赐爵逢千载，皇恩下九关。诰词金篆字，珩珮玉连环。陶母今有后，莱衣不复斑。哀歌堪挽绋，徒有涙澘澘。

择对真佳婿，传家好弟兄。魂飞瑶海岸，风断玉箫声。举案人何在，埋文谁作铭。潘郎今未老，他日看褒荣。

陇上庞公女，相家裴十娘。空门参白足，佳婿得黄香。木马风前响，莲花火里芳。弥陀真乐土，环珮响锵锵。

华胄东京旧，青楼大道边。渡江离险阻，举族得安全。追赏荣身后，褒封及眼前。清魂在蓬岛，仿佛缀群仙。

东南作尉本神仙，化鹤家声亦宛然。临欲骑鱼归海岛，犹能跃马拓弓弦。花间载酒经旬日，陌上悲歌隔九泉。尚有读书台下月，夜深还照碧池边。

何年来卧北山霞，犹指海边团练家。手把方书妙耕种，门高闾巷独清华。两儿驹齿日千里，万卷牙籖架五车。风动松篁起萧瑟，不堪回首听悲笳。

泷神何年此列宫，神之来兮雨溟蒙。雷公击鼓驱群龙，神之灵兮与天通。十日五日一雨风，物无疵疠年谷丰。泷民事神甚严恭，牲羞荐酒罗鼓钟。湍虽汹涌长年工，不闻船石相撞舂。孰知此者神之功，宜歌此曲传无穷。

红日初生碧海边，蓬莱金殿起晴烟。几重瑞气笼双阙，万室欢声动九天。百二山河扶宝祚，两阶干羽舞文砖。遥闻葱岭新都护，愿举霞觞祝万年。

乐事初从天上传，慈宁宫在曰华边。庆逢诞节张钧乐，奏举遐方锡御筵。满殿薰风旗彩动，一墀鸣玉佩声喧。遥闻仪鳯随韶奏，报道君王寿万年。

秀岭东边今日晴，千兵绕出阵云平。长枪大剑遮行路，后虎前貔拥使旌。看拓弓弦声霹雳，愿回甲马扫欃枪。山农野叟何曾识，来听秋风鼓角声。

绀殿倾颓几十秋，佛应不语阿难愁。诸方檀越宜兴念，共出把茅来盖头。

击石出火，鼓钟得声。不鼓不击，寂无声形。人之有善，物中最灵。揉以学问，其识乃明。跛鳖千里，六骥不行。玉不加琢，器何由成。吾观成叔，挺挺有立。学有渊源，家声爀熠。深山大泽，龙蛇蟠蛰。实无所迁，假迁而入。犹天之升，不落阶级。参辰殊途，追莫能及。

大江之西，卢水之阴。有三昧手，斲无量音。震动法窟，是为老端之琴。盖尝求师于海中，登蓬莱阆风之岑，听海水林木之萧森。采枯桐以寄其妙绝，信哉点瓦砾而成金。

桐生高冈，斧出月窟。斵而成器，神藏鬼没。此一物也，与宝剑相携于卢溪之上，三者皆天下之英物。

万动俱寂，如大虚空。虚空无椎，何物为钟。傍震万壑，高闻九穹。声缘何起，吾知所从。钟邪椎耶，莫尸其功。隐如雷霆，在大千中。

蠢然冥顽孰与觉，空中雷电忽磅礴。大音希声本无作，回禄奋怒飞廉恶。一鼓成钟神所托，剑蟠蛟螭怒牙角。六种震动天雨雹，铸此铭诗呵不若。

迦叶天中五百尊，目连罗睺皆骏奔。阿难啼哭佛日昏，谁为设法沙林园。帝释拥护六凿根，习气脱尽婆罗门。仁山金碧耀人天，瞻礼愿见前世缘。法螺一吹天上闻，还报十方罗汉恩。

太山秋毫两微尘，巨细本无不二门。四方八面开户牖，是中元有不动尊。如大圆镜万象入，如大海水百谷奔。维摩倒用那罗印，用证初心岂或沦。

谓公为佛，乃工文章。谓公为儒，乃是和尚。非佛非儒，是虚空藏。画虽逼真，实非真相。作如是见，亦未离妄。水在瓶中，月在天上。

非佛非仙，亦非儒者。硉硉矹矹，名满天下。孰貌其真，非真非假。读东坡诗，乃识此画。

如马放逸兮不羁，如松磥砢兮多节。伟干如谢康乐之眉须，雄辩如楼君卿之唇舌。其高处可以上可以下，其妙处不可画不可说。

硉硉矹矹，如祝融太华，高不知其几千丈。轩轩轰轰，如惊雷唳鹤，声彻乎九天之上。道在真空，空即无相。以相求之，如盲摸象。乘机应物，河岳震响。眼如掣电，舌如奔浪。转大法轮，说无尽藏。当恁么时有识之者，个是径山杲和尚。

寂然其容，万法不起。色固无求，不怒不喜。人自即之，其门如市。忽然探囊，辄起人死。本自无生，死亦何理。公能起之，如月在水。应物现形，本无作止。我复赞之，亦游戏耳。

森然如千丈之长松，势若摩穹。昂然如野鹤之出笼，鸡群遂空。使之崛起，接翼鹓鸿。高冠大剑，立于庭中。七尺之躯，万夫之雄。

不冠不束，真被褐而怀玉。眼如曳电，光掣岩谷。不为燕颔虎头，万里飞而食肉。幅巾飘然，如五柳先生。宁终身为县令，而无求于世俗。挥麈尘埃之外，遗物离人，而立于独。

画无老幼，形全神守。颊上三毛，端逢妙手。少年角立，试辄不偶。不复掉鞅，名闻谷口。量陂千顷，才不论斗。今逾八十，年其逮耉。古人云用之则为公为卿，不用则山谷一叟。

吉州英，铁作觜。莫贬眼，只这是。

横担拄杖入山，坐断高峰境界。一吼震动林木，忽然草贼大败。了则万法俱空，未了应须还债。本是两重公案，如今一道俱解。

云门至死不惺惺，居士仍蹉半月程。未省梦中重说梦，醉来添酒几时醒。

头陀未具山僧像，只欠钵囊挑锡杖。我今自是在家僧，汝好将钱买和尚。

眨起眉毛钟已成，不容着手勒钟铭。一铺岭上新功德，只欠将来点眼睛。

半夜钟声殷寺廊，吹螺打鼓助铮𫓩。不妨白日开门睡，更遣阇梨饭后撞。

海藏龙宫五千卷，口角流涎方诵遍。不如烦此六丁神，一日与君推百转。

出家未踏曹溪碓，且打吟峰寺里钟。寺有高僧善哮吼，莫将一物蕴心胸。

横担拄杖何许语，那个丛林无佛祖。但见阇梨夜不眠，衲被蒙头听粥鼓。

东山寺里逢君语，问君何谓西来祖。鼻孔撩天唤不譍，呼童汲水敲茶鼓。

花药山中人解语，何必江西寻马祖。我亦会参铁觜师，如今不打这破鼓。

三入唐兴寺里宿，闭门风雨云垂屋。今朝披雾立山椒，始识唐兴真面目。

僧问灵山一会禅，不知谁与佛言论。灵山会里何曾说，只有阇梨独得闻。

佛固不可求，会处岂容说。苦作如是言，为谁略饶舌。

碧眼银须粉扑衣，又随雪柳趁灯辉。怕寒还恋南华梦，凝伫钗头未肯飞。

一泓天水染铢衣，生怕红埃透日蜚。急整离离苍玉珮，晓云光里渡河归。

衣裁相缬态纤秾，犹在瑶池午醉中。嫌近清明时节冷，趁渠新火一番红。

我家群从有封胡，潇洒如君更隐居。岂但开轩隐松竹，能令满屋贮图书。朱栏手植花犹在，黄叶风飘日已疏。触目自然堪痛哭，不胜清泪湿衣裾。

曾看词锋战举场，弟兄旗鼓略相当。两贤方折月中桂，此老翻为地下郎。弟妹力携家数口，文章空费纸千张。广寒宫里丛生桂，何日飘来垅上芳。

奔月姮娥魂已清，锦囊空贮诰封荣。穆家酥酪盈门贵，谢氏芝兰满砌生。风散采云吹碧落，霜飘寒菊堕红英。佳城万古凄凉地，陇水东流猿夜声。

残花不待恶风吹，细雨浮花半出篱。篱外行人错回首，黄鹂飞上绿杨枝。

唱彻严更凤钥开，侍祠济济列崇陔。小臣亦忝廊西献，惟秉温恭封越来。

玉佩珊珊出禁扉，金莲分炬散芳菲。祠班咫尺临黄道，惹得天香满袖归。

雪欲留君君不住，散作晴天送君去。沧江破腊。

欲结茅斋一两间，芙蓉高处掩柴关。人逢好景。

江南一梦中，觉来说梦已无踪。会寻湘水枕上逢。逐客衣冠尚褴缕，故欲下非坚敌，试举酒兵令。

白银宫。断椽破壁宛积玉千顷，流水湾如月半弓。江边寒梅自奇绝，何必更画渔蓑翁。

鹭洲盘地轴，螺浦泻天津。

江阔吞章贡，原长接广闽。

残春铃阁无公事，来就酴醾放晚衙。

月影印仙迹，花香供笔灵。

