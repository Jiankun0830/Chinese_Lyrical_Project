古木夹幽径，森严夏禹祠。阴云护陵寝，遗庙锁蛟螭。窆石今犹在，梅梁事亦奇。道人情意厚，邀我读残碑。

重屋祗承敬勿休，前星主鬯贰凝旒。度筵九尺陈黄目，助祭诸王未白头。精意已知通烈祖，仪文元不减圜丘。两阶屡舞苗民格，何况金穰岁有秋。

东南王气萃钱塘，襟帯江湖国势强。万顷烟波流德泽，四时弦管乐丰穰。帆归别浦鱼盐聚，雨过平堤草木香。欲赋上林才不逮，举头三祝寿无疆。

场屋辛勤债未偿，又随宦辙到河阳。米无五斗腰徒折，醋有三升鼻惯尝。屡典朝衣赒过客，时沽坊酒涤愁肠。此心对越知无愧，午夜炉香乞岁穰。

化瑟初更世道清，宗臣只合在朝廷。谋猷况已弥台衮，姓字尤当列御屏。不向红云鸣玉佩，却随丹旐引刍灵。象贤喜有金闺彦，全似先生旧典刑。

窗前银烛焰将暗，楼上梅花引已残。忽听鸡鸣思起舞，百年王业尚偏安。

一杯春酒对湖山，远胜夷犹绿水间。觅句未工天欲暮，碧云飞满舍前湾。

五湖深处足逍遥，错把扁舟系柳条。尘世不如烟水阔，笑骑黄鹤上层霄。

幽居无事属山家，闭却柴门日未斜。啼鸟一声惊梦觉，小窗闲坐听蜂衙。

羃羃黄云麦垅秋，牧童横笛倒骑牛。百金买得葫芦扇，持向田头蔽日头。

雨过天青似蔚蓝，碧云收入鳠鱼潭。蚕姑举手交相庆，趁得新晴老却蚕。

早蚕上箔将成茧，晚界蚕方起大眠。两月辛勤敢胥怨，成丝成绢更成绵。

树头桑叶似穿钱，准拟今年贱似前。谁信天公难预料，今年却贵似常年。

纺车才了办缫车，涧水当门足沤麻。输却官租偿却债，今年犹剩百斤茶。

自从巡尉罢搜茶，便觉山中气象嘉。卖得钱来供饱饭，尚余醉酒插山花。

漠漠轻烟护鹊巢，杨花无赖矗天高。粼粼白水秧畴满，省却年时灌溉劳。

樵得田头二麦归，做成餠饵饱妻儿。农家喜有耘田本，接到籼禾稻熟时。

新竹成林犹带粉，早秧出水便成针。日长门巷无人过，一觉齁齁夏木阴。

雨余西子湿香腮，那得心情滞酒杯。浪逐画舡分社饭，也教人道赏春来。

漠漠轻云冒两山，楼台依约有无间。画船未出波光定，一目新鸿度柳湾。

文如翻水艳天葩，始信才猷属故家。为爱新吟贪咀嚼，霜髭撚断日西斜。

多君时送早春葩，不减孤山处士家。留取水窗和月看，夜深踈影正横斜。

标格清奇压众葩，数枝频到士元家。情知老大花应笑，强饮从教醉眼斜。

屈曲溪桥路两丫，淡烟如隔小棂纱。南枝已入诗人手，三弄从教咽暮笳。

远望青山两髻丫，水纹风细绉如纱。不知游冶谁家子，也卷黄芦学塞笳。

花底莓苔蒲树丫，翠翘玉珥碧襦纱。靓妆雅器鸣琴友，不向朱门听鼓笳。

一种薰笼出锦机，殷勤遣送到书帏。自惭不是裁花手，沾得仇香香满衣。

双桂婆娑天上花，殷勤分送士元家。捷钤果副联鞯祝，谒谢当期穀旦差。

岸芷汀兰曲曲春，绿蓑青箬老江𣸣。倚船三弄东风恶，吹断巫山片片云。

岁朝伊轧上蓝舆，酷似当年在帝都。柔橹数声杨柳外，小舟逗晓过西湖。

颇得山居趣，悠然醉复醒。闭门延爽气，数竹寄闲情。清磬敲残月，寒潭浴晓星。谁能牵世网，汩汩苦劳生。

步绕西湖路，荷盘送晚香。归舟初袅缆，斜月已侵廊。水外锺声杳，风前曲韵长。剨然思远举，逸兴渺难量。

