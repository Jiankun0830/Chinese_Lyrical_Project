相送当摇落，孤舟泛渺弥。去帆看已远，临水立多时。别浦寒鸿下，空山夜鹤移。他年重会面，冷鬓共成丝。

地僻无宾侣，柴门画始开。谿山寒叶落，江国故人来。话旧惊霜鬓，论诗滞酒杯。相留喜同宿，不寐曙光回。

弱冠登龙入粉闱，少年清贵古来稀。袖中诏草朝天去，头上宫花侍宴归。卓笔玉堂寒漏迥，卷帘池馆水禽飞。三台位近犹多逊，闲听秋霖忆翠微。

朝苑优游数十春，文章敌手更无人。对敭旒冕如僚友，下直门阑似隠沦。倚槛白雪供醉望，搘筇黄叶落吟身。年来得意知难绝，大半门生作侍臣。

帝里山河景莫裁，就中春色似先来。暖融残雪当时尽，花得东风一夜开。艳日绮罗香上苑，沸天箫鼓动瑶台。芳心只恐烟花暮，闲立高楼望几回。

野景村家好，柴篱夹树身。牧童眠向日，山犬吠随人。地僻乡音别，年丰酒昧醇。风光吟有兴，桑麦暖逢春。

无定河边路，风高雪洒春。沙平宽似海，雕远立如人。绝域居中土，多年息战尘。边城吹暮角，久客自悲辛。

佩剑游边地，悲风卷败莎。雕饥窥坏冢，马渴嗅冰河。塞阔人烟绝，春深霰雪多。蕃戎如画看，散骑立高坡。

从军无住计，近腊塞门行。风劈面疑裂，冻粘髭有声。太阳过午暗，暮雪照入明。马上闻吹角，依依认汉城。

三十悬钩事圣朝，功名常爱霍嫖姚。锦衣香重花垂足，玉带光寒雪遶腰。秣马暖思秦地草，弦弓秋忆雁门雕。清时闲却英雄兴，醉听笙歌掷酒瓢。

昔年南国看黄葵，云鬓金钗向后垂。今日林容篱落下，秋风寂寞两三枝。

分飞南渡春风晚，却返家林旧业空。无限离情似杨柳，万条垂向楚江东。

马摇金勒嘶村墅，人抢花球落野田。

彩笺分卷碧云薄，腊烛对烧红泪干。

堂亲垂白日，稚子欲行时。

