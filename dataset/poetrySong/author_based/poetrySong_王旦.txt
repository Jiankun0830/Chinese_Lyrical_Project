喜缀真仙䜩禁林，玉堂新事好供吟。天章刻石兴风雅，宸翰书牌耀古今。势逸夺回龙凤迹，调高流入管弦音。光凝玉斝琼浆润，冷布花砖药树阴。地贵每朝金殿近，景清如到玉壶深。得陪嘉会荣观大，虔效赓歌乐圣心。

山川如幻阁长秋，一岛飞来伴九洲。不碍渔樵双桨过，何妨罗绮四时游。云疑泰华分张去，永忆蓬瀛散漫浮。禁苑未知湖海乐，生绡写取献九州。

年少复家贫，悬车去养亲。铜扉霑美命，彩服称闲身。纯孝敦时俗，高风似古人。禁林荣华者，羞见二毛新。

迥与群芳异，含芳向暮春。不如松柏木，常保岁寒新。

