绵绵瓜瓞，施于中林。顾于烝尝，匪今斯今。

既庶既繁，既多受祉。厥胤维何，宜兄宜弟。兄弟求矣，以燕翼子。

子兮子兮，继序其皇之。螟蛉有子，式谷似之。建尔元子，勿替引之。

穀旦于差，惠于宗公。工祝致告，神罔时恫。是烝是飨，何天之宠。

酒醴维醹，殽核维旅。吹笙鼓篁，和乐且孺。式序在位，以速诸父。

天锡公纯嘏，洵美且仁。如南山之寿，展也大成。从以孙子，绳其祖武。

自今以始，日就月将。遹观厥成，为龙为光，长发其祥。兄及弟矣，乃生男子。维其有之，是以似之。

太白仙人下岷峨，飞凌素烟紫琼珂。天风万里吹银河，手挼瑶草光逶迤。琅琅太清绿云欹，下弄倒影笑羲娥。锦袍淋漓金叵罗，醉围婵娟玉颜酡。金庭昔日乘鸾过，不肯上天著朝靴。下界弱水飞尘多，公为星精辟兵戈。愿见瀛海秋澄波，绿鬓𫄥𫄥吞天和，后天不老公所哦。

健笔千夫畏，长才四海空。飞腾须掌制，危急逐乘骢。国事笺天疏，臣心救日弓。故人牛斗上，相见气如虹。

壮图罹短世，野趣满余年。往事堪垂史，孤踪每畏天。广文俄病酒，摩诘厌闻弦。遥想南州士，生刍重泫然。

林塘万绿压沈沈，云满吟窝足靓深。几朵青山成畏友，一窗白日照初心。

山中昼永书一帙，兵后南州健更谁。君实中年陪社日，考亭无事注骚诗。

火龙骑日雪飞空，劲草亭亭不见风。臣亮南阳今未老，一锄云碎日犹红。

水叶雪花正可人，陌头客子剑生鳞。千年风致未尽歇，如此溪山有弃民。

望尽西南一隙明，荒荒野色弄微醺。青烟白骨行人老，苦竹黄芦细路分。寒雁不来秋似水，故园何处草如云。高怀久为凭阑尽，更遣西风化白纷。

酒壶花担发双明，陌上携扶笑语声。桑叶影稠春欲暗，楝花寒退雨初晴。宫官记梦曾传烛，□客无诗定罚觥。老影年年霜露感，牛羊踯躅乱孤茔。

一揖仍为别，他乡复避兵。客随风雨老，春著鼓鼙轻。宇宙关何事，艰危得此生。门前一溪水，几日到江城。

上日仍漂寄，尊前客又非。乡心眠听雨，病骨晚添衣。街鼓春将动，帘灯寒未归。梅花经一雪，几片不曾飞。

