百嶂千峰古桂州，乡来人物固难俦。峩冠共应贤能诏，策足谁非道艺流。经济才猷期远器，纵横礼乐对前旒。三君八俊俱乡秀，稳步天津最上头。

桂林山水甲天下，玉碧罗青意可参。士气未饶军气振，文场端似战场酣。九关虎豹看劲敌，万里鹍鹏𥩟剧谈。老眼摩挲顿增爽，诸君端是斗之南。

乳穴佳名久欣慕，兹游直与心期副。今朝萧散七枝筇，衰迟未觉跻攀苦。湘南悬想碧云横，桂岭遥瞻烟霭暮。招提钟磬出幽深，村疃牛羊自来去。忽闻流水响潺潺，渐睹岩扃隔烟雾。山蹊蹑履乱崎嵚，翠壁题名杂新故。乍暌朱墨略官箴，稍觉追随剧幽趣。绝知官里少夷途，始信闲中无窘步。人生如此信可乐，谁向康庄塞归路。共醉生前有限杯，浇我胸中今与古。早知富贵如浮云，三叹归田不能赋。

