朔风猎猎割人面，万里归人泪如霰。江南江北路茫茫，粟酒千锺为君劝。

李陵台上望，答子五言诗。客路八千里，乡心十二时。孟劳欣已税，区脱未相离。忽报江南使，新来贡荔枝。

妾命薄如叶，流离万里行。黄尘燕塞外，愁坐听衣声。

万里倦行役，秋来瘦几分。因看河北月，忽忆海东云。

愁到侬时酒自斟，挑灯看剑泪痕深。黄金台迥少知己，碧玉调高空好音。万叶秋声孤馆梦，一窗寒月故乡心。庭前昨夜梧桐雨，劲气潇潇入短襟。

