仙人驾鹤上三清，坛石空留万古名。昨夜碧天星斗烂，不闻朝礼步虚声。

沉沉古洞锁云寒，中有龙依积水蟠。若为苍生作霖雨，九天飞去不为难。

一脉灵源来已长，色浓如醴味甘香。石龙洞处无尘染，留与仙家作玉浆。

仙留白石显灵踪，化出水精云洞中。一片寒冰清可琢，方员成器任良工。

生来双笋几经春，直上云霄无藓痕。若使坚刚解成竹，人应唤作两龙孙。

元气融成知几春，石人峰好与谁论。擎天不老岁长在，捧日无言形独尊。每为头先生雪白，何尝口解把霞吞。登高望处浑疑活，自许相随游洞门。

路入麕{鹿/加}亭子岭，江围蒲稗富川城。

