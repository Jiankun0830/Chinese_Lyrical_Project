蠲吉辰，荐明廷。祇中坛，宾万灵。醮祠寿宫礼太一，东祀天孙西太室。灵芝宝鼎胙元封，亲郊雍畤回中峰。中峰绝崄天所划，百神驱道平如席。云髾秀革高拂空，翠辇玉鸾鸣霹雳。试凭萧关望朔方，月支稽首楼兰降。复朝独鹿狩鸣泽，芬树羽林归建章。建章壁门春昼永，井干泰液多游幸。千秋万岁奈乐何，几度鸾旗出安定。

有客可与游，阙酒得无病。岂意四从事，过我不待请。洗杓挹风度，免惭林花盛。公学此味如，浑厚兼醇正。公量虚谷如，有来良善应。肯分兵厨沥，少佐笔力劲。罢营杖头钱，徐取松间径。登临旧能赋，七发踵枚乘。此兴老未衰，西日尚余映。风怒雷再鼓，云破天一镜。山花下野鸟，诗题一堪命。府公文章伯，声称耸群听。明朝倒锦囊，非是庶所订。岂伊彩凤鸣，而聆露鹤警。定知谢东山，凡百易子敬。

毕逋秦氏乌，差池吴宫燕。秦人挟弹巢若危，吴宫遗火巢空散。不知野田雀，终日茅檐角。卑栖俛啄蓬艾间，不畏鹰鹯与缯{矢敫}。

逢人说也休，举世任沉浮。清磬野云晓，素琴山月秋。诗材频料理，世事不经求。每向沧波上，时时戏鸭鸥。

觌面祇谈道，知音不和诗。盈樽清竹叶，围坐古梅枝。煮茗云生鼎，抄糜雪满匙。张山山木落，何日又追随。

君来古括州，吴楚一节游。衣染匡庐碧，诗清雁荡秋。山行寻隠逸，野坐傲公侯。不欲携书献，文章生古愁。

自是神仙客，梅花亦让青。绿垂云叶重，黄映雪花轻。袜小凌波稳，杯斜带露倾。一枝来赠我，吟几觉春生。

晓入荆溪路，西风快似刀。雪深埋树脚，水浅见溪毛。岁序相将换，人心只自劳。牧童牛背卧，令我愧儿曹。

温然如美玉，文以武兼之。发镞妙穿的，挥毫不待思。行途多早气，参学已秋期。捷报重阳近，黄花泛一卮。

案有磨人墨，囊无使鬼钱。难教典班史，只可折花钿。破屋日多雨，颓檐夜见天。山童因煮笋，庖下始生烟。

饭罢扣松关，襟怀分外宽。冻云深拥寺，寒濑浅鸣滩。苔剥碑文字，香萦古篆盘。寻春难著句，为怕起愁端。

雪意犹商略，溪云半有无。短莎眠野犊，枯树点寒乌。牢落诗仍在，萧条岁已徂。过门人挽住，相倩写桃符。

解作漫天雪，终成满地灰。行空无罣碍，入幕任徘徊。巧趁蜂须去，轻随燕翼来。颠狂浑不定，飞舞过楼台。

经行到北林，此地转惊心。小市鱼虾贵，荒村竹树深。帆樯侵柳影，罾屋占溪阴。诗罢还飞去，沙鸥识苦吟。

兀坐苦无营，乘闲偶访僧。山深云作伴，庵迥石为朋。古木含苍藓，幽花落翠藤。昏钟三扣罢，童子上香灯。

四壁静无人，翛然夜不惊。龛灯光焰薄，纸帐梦魂清。有月山犹暗，无风松自鸣。结茅终隠此，高枕待升平。

马踏新松影，衣沾秀麦寒。藤花缀缨珞，竹笋透琅玕。诗向闲中得，心因静处宽。一声幽鸟啭，深在翠林端。

野蔓侵沙径，山泉渡石梁。树头蚕葚熟，篱下雀梅香。人与春光老，闲随日影长。撚须吟不就，穷杀孟襄阳。

五言与七字，句句总清新。但得诗囊富，何忧客路贫。梅花一𪩘雪，瑶草半岩春。着我司盟去，吟边养病身。

会面苦无因，缄书意亦勤。相望七十里，仅隔一重云。有句来求墨，得诗如见君。从知相忆梦，花下拟论文。

荒祠存玉像，画壁剥苍苔。额古名难问，村空祭不来。乱鸦号古木，鬭雀罥浮埃。犹有人求珓，西风动纸灰。

又是逢初度，红稀绿暗时。自斟生日酒，闲理去年诗。活计惟书在，衰容只镜知。人情与天道，翻覆似枯棋。

未晚僮先卧，无聊自展衾。一灯愁里梦，数首客中吟。邻舍谁歌曲，谯更远送音。秋风催素发，憔悴满华簪。

到此添离恨，垂杨已拂肩。担轻缘少镪，衣暖欲抽绵。春事遽如许，客怀殊未然。竹篱沽酒市，雨湿杏花烟。

去日犹残雪，归来夏气清。闲随白云出，看到绿阴成。野色供诗料，山光快客情。路逢乡父老，驻足问行程。

此地知谁隠，当门列翠屏。栽花多是药，题壁半书经。栗鼠咀红果，山禽堕翠翎。峰头宜眺望，只欠小茅亭。

长安为客者，皆是利名人。只有君同我，惟添病与贫。秋风篱下菊，夜雨水边莼。拟共租船去，归家趁小春。

论交三十载，彼此坐诗穷。只恨性各别，其他心尽同。茶苗封谷雨，书叶寄蘋风。无限怀君意，鶑声绿树中。

钓艇横溪水，渔罾搭槿篱。年丰翁自乐，酒熟客先知。凉吹生蘋叶，斜阳恋竹枝。苦吟浑未就，倚柂立移时。

伏枕屡经旬，医庸药不灵。自从春意动，才觉病魂醒。露洗桃心赤，风揩柳眼青。劳君相忆梦，每夜到岩扃。

试子玉簪笔，他工总不如。毫长宜贮墨，管净可抄书。汝自夸淮兔，吾犹注鲁鱼。鬓毛斑白尽，心折正缘渠。

松江期一到，二十二三年。今日身临此，凭虚骨欲仙。塔连吴苑树，帆带洞庭烟。见说鲈鱼美，囊无斫鲙钱。

欲言非一事，晓夕待君来。吟屋新装办，闲门未敢开。春光归巷陌，山色入楼台。犹有梅花在，相期把酒杯。

向来已观集，今见自吟诗。天下有清论，僧中真白眉。淡如秋水浄，浓比夏云奇。慎勿轻拈出，常人罕见知。

策杖扣禅坊，空山草木长。殿荒人晒席，僧去佛无香。榆树苔衣绿，松花粉穗黄。兹行无伴侣，独自绕修廊。

简师得道不参禅，燕坐常居古色轩。夏禹告功遗迹在，任公垂钓有车存。海通泉洞深千尺，寺映重岩月一痕。何日短筇尘外去，瓣香来此叩玄门。

小舟咿哑渡横塘，十里秋畦粳稻香。莫怪雨声惊客梦，要催诗句入行囊。重过蘋水波浮绿，遥见菊篱花正黄。佳节莫论重九后，{舟羲}篷独酌泛茱觞。

五百年前吾祖宅，云孙从昔未曾经。山藏古寺窗连碧，水绕平田稻正青。台染夜云微带润，剑涵秋水尚余腥。僧堂借得羊毛笔，自蘸寒泉写石屏。

五旬行李经吴越，四月风光正惠夷。绿水悠悠晴脉脉，青条总总实离离。飞来何处双黄蝶，叫彻他山一子规。却把闲身成倦客，关心书几昼长时。

丝桐挂壁户常扃，雅弄深防俗耳听。滴露研朱重点易，焚香炷火细翻经。山含晚色千峰紫，松傲新霜一派青。独向岩扉抱高隠，有谁能识少微星。

前面人家是画图，数间茅屋映菰蒲。蒙笼云里群峰出，款乃滩边一棹孤。岁熟农人还自乐，天晴水鸟竞相呼。绝怜两岸垂丝柳，比却来时一半枯。

细字书横双眼明，破窗阅尽几阴晴。年来干禄浑无梦，老去吟诗尚有情。谩向纸田耕石砚，断无金缕侑银觥。和篇聊博先生笑，应笑寒儒太瘦生。

世态翻云覆雨间，令人合眼梦还山。生平名义入肝膈，岁晚师门要面颜。鸥鹭波宽虽有约，凤凰城近可容闲。留年看试调元手，未拟安仁赋拙艰。

特地扪萝入翠微，杨花故故点征衣。游人尽逐暮光去，野老独携山色归。拟泛银涛浮浩渺，难寻玉貌问芳菲。吴亡越伯浑休问，且买清樽送落晖。

遥山一望青如染，到得山边却不青。松径有风常自扫，岩扉入夜不曾扃。烧残柏子重添火，沽得村醪旋倒瓶。却羡山僧无一事，日长帘下自翻经。

连日新晴惬病怀，跧藏一室绝纤埃。出来未得寒犹在，穷不奈何春又回。酒盏惭疏朋旧少，纸帘不为俗人开。日长自有闲工课，汲水铜瓶浸古梅。

借得小楼聊寄迹，夜深犹自未扃扉。鼠摇暗壁惊人梦，萤度破窗粘客衣。旧隠图书从水泛，后园松菊与心违。思量应被沙鸥笑，烟雨满船胡不归。

二十年前曾到此，重来又是晚春时。芦因水长全然短，山被云遮分外奇。渔艇添成古图画，雁行点破碧瑠璃。布衣憔悴江湖客，闲倚栏干自觅诗。

去年相遇钓鱼矶，今岁飘飘又入扉。渡月薄侵蟾兔冷，拂云轻助燕鸿飞。逗遛余响惊残梦，催促新寒上袷衣。欲把丝桐传此曲，破琴弦断损金徽。

六幅蒲帆去似飞，浪翻新涨绿沿堤。一川水墨王摩诘，十里鶑花杜牧之。云遶楚宫春雨后，烟笼秦树晚晴时。人生来往情何极，江北江南酒一卮。

闲来古寺欲忘归，无奈征尘染素衣。绿叶云稠荒涧水，白云青湿旧禅扉。窗涵远色明丹篆，钟冒岚烟入翠微。盛世登封今已矣，断碑无语对斜晖。

故人邀我共清樽，蹑屐归来已半醺。无限雨声供醉笔，一窗灯影共谁分。铜瓶火煖鸣天籁，宝鼎香残拂岫云。今夜梦魂清更甚，扁舟冷伴白鸥群。

入却山来事事宜，眼边何处不关诗。风飘花片上书册，水浸山峰入砚池。酒欲饮时斟易尽，棋当胜处著嫌迟。个中自有无穷趣，莫遣儿曹取次知。

遣送书斋小浄瓶，麝煤藏久带芳馨。难书八万四千偈，只写多心一卷经。

扁舟烟重冷渔蓑，两岸人家浸小河。芳草自生春自老，落花随雨晚风多。

一炷清香一局棋，坐看山雨到来时。晚晴独步出门去，云挂碧青松树枝。

睡起西窗午正蹉，小春天气尚融和。颠狂绝笑檐前蝶，不道残阳已不多。

万里春光眼界明，半窗斜日醉魂醒。有时梦入庐山去，瀑布声中拄杖行。

丝丝杨柳拂轻烟，那惜床头买酒钱。此段风流如不赏，一般佳致又明年。

梅脸斓斑褪粉妆，桃心依约晕轻黄。春风花草经行遍，次第安排到海棠。

寒梅一树照清池，花底嫣香尚觅诗。稚子不知吟思苦，却来池上数鱼儿。

兰芷流来水亦香，满汀鸥鹭动斜阳。声款乃，间鸣榔，侬家只住岸西旁。

翁妪齐眉妇亦贤，小姑颜貌正笄年。头发乱，髻鬟偏，爱把花枝立柂前。

湘妃泪染竹根斑，风雨连朝下钓难。春浪急，石矶寒，买得茅柴味亦酸。

满湖飞雪搅长空，急起呼儿上短篷。蓑笠具，画图同，铁笛声长曲未终。

离骚读罢怨声声，曾向江边问屈平。醒还醉，醉还醒，笑指沧浪可濯缨。

白发髼松不记年，扁舟泊在荻花边。天上月，水中天，夜夜烟波得意眠。

只在青山可卜邻，妻儿语笑意全真。休识字，莫嫌贫，方是安闲第一人。

紫燕黄鹂兴已阑，薰风庭院绿阴寒。儿童竞说新篁长，只隔前窗懒去看。

午风吹梦过桥西，梦里诗成未有题。睡起不知天早晚，柳风忽送子规啼。

过了荼{艹縻}与素馨，一春风雨欠追寻。却从立夏晴多日，策杖闲来看绿阴。

草绿花红展绣衾，菜畦一色漾黄金。行行山路情何限，春事三分一半深。

小院风来荷叶香，莓苔绕砌绿阴凉。燕飞低拂琴弦响，惊破一窗幽梦长。

万古玉潭水，君何独擅名。多应吟思苦，一似此泉清。山泽供高隠，江湖已着声。小诗拈未出，更欲与君评。

荒村日已黄，小泊近横塘。昨夜一番雨，今宵满意凉。湿沙藏蚓唱，风柳卸萤光。隔浦谁家住，吹来荷叶香。

