烂红一点出浮沤，夜坐嵩峰顶上头。笑对僧窗谈祖德，当年七十四回游。

一江秋水浸寒空，渔笛无端弄晚风。万里波心谁折得，夕阳影里碎残红。

阳燧初升八极车，飞光犹带赤城霞。山英固有葵心在，不许群峰取次遮。

山形叠叠掩禅关，长薄萧森落照间。天女欲夸新结束，都将翠藻簇烟鬟。

不分苍梧西北倾，只将一柱与搘撑。而今六幕安然处，不使斯人乐太平。

家山本与语溪接，使节曾过砥柱游。见说紫团铭勒处，西风千里重回头。

江上老人终独往，尘中孺子果何知。溪翁欲识沧浪意，看取青霄浸月时。

借问辽东鹤，归来得许悲。浮生随念变，何待冢累累。

寄谢西朝相，神奸古有图。如何延客处，庭燎照丰狐。

风曳山妃带，云穿木客衣。青松容袅袅，红叶半飞飞。月为幽人罢，春从旧处归。明朝碧峰外，试与绊斜晖。

云拂层峰四面朝，朝阳北过更岧峣。金仙自合居金屋，不为胶东贮阿娇。

天借溪头奠佛居，全将帝所作规模。汉家不识真鸱尾，何笑区区问越巫。

仙翁爱山居，留形在东岭。风林度啸声，梦乡壑漾飞影。华髪欲萧萧，青瞳犹耿耿。追踪有名流，回首发深省。

尘迹初从世网收，一邱一壑此优游。却应化作飞云片，长向亭前伴客留。

江庐已别游河侣，商洛休陪谒汉宝。独立南山千嶂里，长将万寿祝岩宸。

清征有逸仙，畴昔下南极。紫气远成图，照此太白域。芝田手所耘，地灵亦知啬。云根一十八，㔉握安可得。惟余乱峰间，乔林竦春寒色。

