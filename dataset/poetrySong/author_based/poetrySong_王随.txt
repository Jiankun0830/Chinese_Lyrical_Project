画堂灯已灭，弹指向谁说。去住本寻常，春风扫残雪。

才名登仕路，芝綍奉龙光。出宰神仙邑，吟辞鹓鹭行。烟波迎去棹，图籍富行装。淮月蒹葭影，江风橘柚香。新诗留禹穴，旧理过钱塘。市井鱼盐聚，亭台水石凉。云山接秦望，花木胜河阳。暂布惠和政，即看鹏翼翔。

振衣辞帝里，归路指禅林。胜地江山寺，澄明水月心。卸帆烟浦近，鸣磬夜船深。到喜清凉境，门开松桂阴。

贺监赐湖名价高，云山吟赏抽江毫。澄波杳渺醉欲去，烟光水月留归舠。

越上湖山何绝奇，昔闻寻胜宁遐遗。烟波无忆旧吟醉，方是致君尧舜时。

翠𪩘耸层云，珍祠古迹存。获登千佛岭，仰荷九天恩。塔影凌虚阁，钟声度远村。僧言前太守，罕有到松门。

虚窗残烛明，欹枕旅怀清。永夜起松籁，蒲山疑雨声。吟余闲景象，道胜小荣名。钟罢星河曙，悠悠回旆旌。

绀发丹颜气粹和，大茅峰畔隠云萝。至人朝斗传灵诀，先帝观龙赐御歌。町疃瑞文眠径草，蜿蜒神物戏池波。自惭五马来尘外，一挹仙风幸已多。

栖霞山后峰，天开一岩秀。中有坐禅人，形容竹柏瘦。饥餐岩下松，渴饮岩上溜。爱步岩室前，白云起孤岫。

霜毫感应早呈祥，谁布黄金建宝坊。古殿幡花遶真圣，美名灵迹异诸方。

殿庭松柏午阴浓，地占神山绝境中。瑞质有灵千古在，金田疑是玉蟾宫。

潋滟波光入座寒，翠翎雪羽下云端。林花四绕余何称，好种青青竹万竿。

一声啼鸟禁门静，满地落花春日长。

桑斧刊春色，渔歌唱夕阳。

江吴宁久次，知己在朝端。

客馆月斜寒梦断，仙舟风稳去帆飞。

事简晓花香落砚，讼稀晴藓绿生庭。

候馆虚窗晴月色，野桥疏树暮蝉声。

照池莲艳红疑菜，入户山光翠可枯。

闲门半掩庭花落，啼鸟一声烟树深。

数里竹溪藏野色，一轩松雨战秋声。

地回暖脉冰先觉，梅吐新香蝶未知。

千里水云归泽国，一帆烟雨挂秋江。

松桧阴中闲覆局，芰荷香里静垂钩。

晓色静和迷远径，晴光轻重织平芜。

静怜身计无尘事，贫喜生涯有古书。

满窗寒影云生岳，一枕秋声雨滴阶。

月白风清残夜影，辱悲荣喜几人心。

绿阴连野几株柳，翠霭绕城无限山。

当户晓山青倚汉，傍檐风竹冷敲秋。

晴楼凭月吟魂冷，春席眠花醉梦香。

梧桐风细初吹叶，河汉云疏欲护霜。

岸草雪残迎马绿，野梅风暖着人香。

村重晚笛吹遥岭，渔舍寒罾晒夕阳。

酒旗店远烟中动，渔艇人归岸次横。

好客几嫌州路僻，爱山长上郡楼高。

江馆夜凉风乍起，海天云淡月初高。

雨霁烟波帆挂晓，月明楼阁笛横秋。

诗酒一生唯道□，田园数顷敌封侯。

列岫萦回青霭合，层江空阔碧天垂。

孤影渐高云外月，寒声特起竹间风。

晚细雨余岚叠翠，碧江风细浪成纹。

印苔多鹤迹，题壁半僧名。

余残花落席，吟次月生楼。

杜门憎庆绝，枕石梦魂清。

波动月光碎，岸遥烟色深。

吏闲衙放早，事简印开稀。

住僧忘岁月，游客悟尘劳。

永夜起松籁，满山疑雨声。

岩深松半露，石乱水分流。

惜花愁有雨，待日喜无云。

汉月夜如昼，松风凉似秋。

水村烟暝早，山馆夜寒多。

地僻无来客，庭闲自落花。

云气凉秋簟，山光翠入门。

檐卷三峰碧，琴弹万籁清。

竹韵扣寒玉，苔花叠碧钱。

扫径苔痕破，开扉竹影分。

龛灯落烬残，药灶蔼余香。

冷余松子落，病起笋成篁。

松窗晴似雨，竹径夏如秋。

苔光浮乱石，花影倒寒潭。

径竹烟横素，庭莎露缀珠。

丹井经台接岩洞。

诗题：牡丹。

首句：枣花至小能成实。

出处：宋《锦绣万花谷》前集卷七。

附注：已录王曙诗。

