当年睥睨此山阿，欲著红楼贮绮罗。今日重来无一事，却骑羸马下坡陀。

万马度关山，关山三尺雪。马尽雪亦干，沙飞石更裂。归来三五骑，旌旗映雪灭。不见去时人，空流碛中血。

朝日上屋角，百鸟鸣不休。岂复辨名字，但闻闹钩辀。乱我读书语，惊我梦寐游。弯弓弹使去，暂去还啾啾。弹十不得一，穷时来愈稠。投弓坐榻上，咄咄空自尤。时节使汝鸣，我何为汝雠。

一双燕子语帘前，病客无憀尽日眠。开遍杏花人不见，满庭轻雨绿如烟。

霏微细雨不成泥，料峭轻寒透夹衣。处处园林皆有主，欲寻何地看春归。

寺古无邻家，千山抱虚碧。门开猿鸟路，殿锁烟霞积。老木森回溪，飞湍自淙激。曾无车马到，绝境闲今昔。逍遥贤大夫，肯此携佳客。鸣驺清晓来，归时日常昃。不使讼庭空，谁能傲泉石。

杜家园上好花时，尚有梅花三两枝。日暮欲归岩下宿，为贪香雪故来迟。

君心莫厌频欢乐，请看云间日西入。

