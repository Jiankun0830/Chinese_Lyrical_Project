骥不由穷巷，龙曾演瑞图。衣传袁道洁，梦接邵尧夫。四十年全未，三千行岂无。飘然何太速，愁杀奠生刍。

赠别文章妙，分携六见秋。真书藏相府，循吏说湖州。不作三公入，同谁八极游。朔风吹壮泪，应满藕池头。

有子才而美，知君死不亡。刀圭徒有验，兵法岂无妨。玉树新埋没，金丹旧渺茫。魂兮来止些，极乐在西方。

我生不是先，偶与前辈隔。古人犹爱水，况此千丈碧。孤圆本然明，万象纷如绎。行吟鬼破胆，坐钓风生腋。疏梅逞晨妆，漏月印金璧。奇峰列云影，平桥涨春泽。四时如劈剪，一照成虚射。缅想亭中人，屡憩泉上石。心空见了了，起觅已他适。吾诗复何言，镜镜如痕迹。

大洞黄庭太乙家，君山一叶泛莲花。南征客认湘灵瑟，北上人疑汉使槎。尚想飞仙游白鹤，偶于怀袖落青蛇。玉皇香案真如此，我欲晨奔到广霞。

折腰乡里愧陶潜，五斗黄陈饭莫嫌。一介古来难取与，先生伤惠我伤廉。

风定空澄气浑然，恍如太极未分前。只因有浪知为水，若遇无云总是天。旧说君山张帝乐，新同老木识飞仙。而今大洞黄庭客，又着题诗记岁年。

色如黄金，面如满月。尽大地人，只见一橛。

