西汉文章世所知，相如闳丽冠当时。游人不赏凌云赋，只说琴台是故基。

岁历起新元，锦里春意早。诘旦会朋采，群游候驺导。像塔倚中霄，翚檐结重橑。随俗纵危步，超若落清昊。千里如指掌，万象可穷讨。野阔山势回，寒余林色老。遨赏空闾巷，朅来喧稚耄。人物事多闲，车马拥行道。顾此欢娱俗，良慰羁远抱。第忧民政疏，无庸答宸造。

初岁二之日，言出东城闉。缇骑隘重郛，淤车坌行尘。原野信滋腴，景物争光新。青畴隠遥坝，弱柳垂芳津。逻卒具威械，祭墦列重茵。俗尚各有时，孝思情则均。归途喧鼓铙，聚观无富贫。坤隅地力狭，百业常苦辛。设微行乐事，何由裕斯民。守侯其勉旃，亦足彰吾仁。

齐民聚百货，贸鬻贵及时。乘此耕桑前，以助农绩资。物品何其伙，碎璅皆不遗。编{弥}列箱筥，饬木柄镃𫓹。备用诚为急，舍器工曷施。名花蕴天艳，灵药昌寿祺。根萌渐开发，蔂载相参差。游人衒识赏，善贾求珍奇。予真徇俗者，行观亦忘疲。日暮宴觞罢，众皆云适宜。

予尝观四方，无不乐嬉游。惟兹全蜀区，民物繁它州。春宵宝灯然，锦里香烟浮。连城悉奔骛，千里穷边陬。衯裶合绣袂，𫐆辘驰香辀。人声震雷远，火树华星稠。鼓吹匝地喧，月光斜汉流。懽多无永漏，坐久凭高楼。民心感上恩，释呗歌神猷。齐音祝东北，帝寿长嵩邱。

龙断争趋利，仁园敞邃深。经年储百货，有意享千金。器用先农事，人声混乐音。蚕丛故祠在，致祝顺民心。

千骑出重闉，严祠浄宇邻。映林沽酒斾，迎马献花人。艳日披江雾，香飚起路尘。韶华特明媚，不似远方春。

昔年张复之来乘寇乱余。三春虽宴赏，四野犹艰虞。遂移踏青会，登舟恣游娱。戒备渐解弛，人情悉安舒。垂兹五十年，材哲不敢逾。愚来再更朔，遽及仲春初。彩舵列城隈，画船满江隅。轻桡下奔濑，纵舆临精庐。因思贤守事，所作民乃孚。慈惠未为大，大者其忘诸。

蜀虽云乐土，民勤过四方。寸壤不容隙，仅能充岁粮。间或容堕孏，曷能备凶痒。所以农桑具，市易时相望。野氓集广鄽，众贾趋宝坊。惇本诚急务，戒其靡愆常。兹会良足喜，后贤勿忽忘。

郊外融和景，浓于城市中。歌声留客醉，花意尽春红。游人一何乐，归驭莫匆匆。

春山寒食节，夜雨昼晴天。日气薰花色，韵光遍锦川。临流飞凿落，倚榭立秋千。槛外游人满，林间饮帐鲜。众音方杂遝，余景更留连。座客无辞醉，芳菲又一年。

丽日照芳春，良会重元巳。阳滨修祓除，华林程射技。所尚或不同，兹俗亦足喜。门外盛车徒，山半列鄽市。彩堋飞镝远，醉席歌声起。回头望城郭，烟霭相表里。秀色满郊原，遥景落川涘。目倦意犹远，思余情未已。登高贵能赋，感物畅幽旨。宜哉贤大夫，由斯见材美。

高阁长廊门四开，新晴市井绝纤埃。老农肯信忧民意，又见笙歌入寺来。

春山缥翠一谿清，满路游人语笑声。自愧非才无异绩，止随风俗顺民情。

赤精流景铄，朱夏向清和。绀宇修祠盛，华封祝庆多。簪裳千载遇，钟梵五天歌。远俗尤熙泰，皇猷信不颇。

感帝开鸿绪，薰风正阜生。亿年逢景运，万国赞丕平。瑞霭承龙阙，晨曦启凤城。胪宾趋陛墄，乐舞备韶英。译导来珍贡，酺懽洽颂声。曼龄均庆祝，闿泽慰群情。地有扪参远，人怀就日诚。愿将民共乐，聊以报皇明。

浣花溪上春风后，节物正宜行乐时。十里绮罗青盖密，万家歌吹绿杨垂。画船叠鼓临芳溆，彩阁凌波泛羽卮。霞景渐曛归櫂促，满城懽醉待旌旗。

长空赤日真可畏，三庚遇火气伏藏。温风淟涊郁不开，流背汗浃思清凉。江渎祠前有流水，懽注蓄泄为池塘。沈沈隆厦压平岸，好树荫亚芙蕖香。登舟命酒宾朋集，逃暑大饮宜满觞。丝竹聒耳非自乐，肆望观者如堵墙。吾侪未能免俗累，近日颇困炎景长。今晨纵游不觉暮，形为外役暑亦忘。岂如高斋涤百虑，危坐自造逍遥乡。

万里银潢贯紫虚，桥边螭辔待星姝。年年巧若从人乞，未省灵恩遍得无。

飞阁穹隆轶翠烟，盂兰盛会众喧阗。且欣酷暑从兹减，渐有凉风快夕眠。

岷峨旁礴天西南，灵滋秀气中潜含。草木瓌富百药具，山民采捋知辛甘。成都府门重阳市，远近凑集争赍担。市人谲狯亦射利，颇觉良恶相追参。旁观有叟意气古，肌面皯黣毛{髟/监}𩭹。卖药数种人罕识，单衣结缕和阴岚。成都处士足传记，劝诫之外多奇谈。盛言每岁重阳市，屡有仙迹交尘凡。俗流闻此动非觊，不识妙理徒规贪。惟期幸遇化金术，未肯投足栖云嵓。予于神仙无所求，一离常道非所耽。但喜山民药货售，归助农业增锄芟。

景至履佳辰，朝祖著国令。黄宫启潜萌，紫宇晨荫映。阳德比君子，吾道实可庆。矧丁皇运亨，遇主尧舜圣。坤维最远方，拙者此尸政。雅俗旧儒文，民牒少讼争。幸足宣上恩，惟恐盭物性。良时不易得，行乐未为病。高会纵嬉游，丰岁愈繁盛。兴众助驩欣，寄情于俚咏。

醒时莫忆醉时事，今日休言昨日非。池上风光宜共釂，劝君不要半酣归。

先生尝此傲明时，绿袖清波万古奇。应有好名心未息，滩头洗耳欲人知。

澹静姿仪简旷纵，结庵深对大茅峰。坐忘世故愁应少，道断人情语亦慵。万里信音凭鹤到，一厨烟火倩猿供。几时归侍虚皇驾，七色霞衣九色龙。

曲终甚喜询前事，自言本是都知子。当时此地最繁华，酒酣不觉恣矜夸。若使斯人解感伤，岂能终老爱琵琶。

丹凤诏不起，白云藏更深。

