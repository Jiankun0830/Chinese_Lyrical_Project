我爱临封好，人烟十里赊。秋风三酿酒，风景四时花。竹屋无贫子，渔村足富家。守官真吏隠，谩放日高衙。

我爱临封好，诗人兴味长。岭南蕉子国，海上荔枝庄。民有百年寿，家藏十种粮。宦游无远近，乐处是仙乡。

我爱临封好，江流压水滨。东山画屏展，北阜翠虬驯。十里长松道，三春解佩人。乘闲狂太守，屐齿往来频。

我爱临封好，宾朋日往还。年来甘白酒，老去益朱颜。引鹤游西寺，携琴上北山。君恩虽未报，公外且偷闲。

我爱临封好，江楼四望遥。宾朋须共赏，风月故相邀。清兴拼成癖，诗狂不碍条。谩劳争自洁，适意乐偏饶。

我爱临封好，迎门水绕流。名山称濯锦，胜境说灵洲。嫩草青连座，奇花香入楼。公余无一事，携酒任遨游。

吏民相共乐，浑不记相关。

山近临轩翠，花开入座红。

我爱临封好，从来礼义乡。江山足形胜，风物半冠裳。

