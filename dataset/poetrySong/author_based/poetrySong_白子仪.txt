南亩先曾集素霙，缤纷又拂岁峥嵘。得无留滞青春色，况复蔽亏红日明。司历不能分昼刻，勾芒何处待时行。岂如直近农耕候，万耳听来甘雨声。

良辰今日正寒食，收拾宾槃宜再三。落笔唱酬宜不倦，把花醒醉亦何惭。客来常满眼无白，人道半痴心所甘。幸是禁烟芳节在，接{罒离}倒载定能堪。

余花茂草引醺酣，礼节休言爵止三。芳岁现逢虽强笑，少年相对但多惭。尚驱俗驾终何适，不辟愁门却未甘。难把长绳系春日，若非觞斝更谁堪。

朱辂初闻建赤旗，绿杨犹啭旧黄鹂。和风骀荡无三月，炎气凭陵又一时。飘去余香花衬屐，覆来浓荫叶成帷。秋光只在前山里，不日凉襟却共披。

火云方炽又风薰，谁柅天边午日轮。靖郭所生为贵子，灵均已死作忠臣。朝衣耻立鸡争地，宾幄难量狗盗人。休语前书忧喜事，浴兰角黍是良辰。

岁时三伏每相承，雨汗居人因不胜。况是五弦均长养，何须六幕苦炎蒸。中干愿沃仙盘露，上赐堪加凌室冰。安得天风破烦溽，释然群动返清澄。

炎天三伏经初伏，火烈石焚疑此时。钩带已逢瓜入座，扶疏还爱树成帷。良田广宅富家事，万壑千岩逋客期。顾念宿心俱未适，但惭种种鬓垂丝。

日涉征涂信马前，鸿飞时节几怀贤。青山渐向故园近，皓月更临归驿圆。四乘光荣惭太子，一箪穷陋本颜渊。江皋上客红莲幕，犹荷明恩未弃捐。

金瓮兰英见贶时，桂轮犹惜一分亏。未知望夜谁同赏，先喜醉乡今有期。飞盖正怀曹子建，登楼何待庾元规。薄帷长簟忘秋兴，且洗清尘举渌卮。

逸景运寒燠，良辰徒送迎。冬权讫昏暮，岁籥改黎明。华发任疏飒，宿心无变更。唯凭一樽酒，时得慰劳生。

