祥光非实相，灵异只虚夸。岩静长留雪，山寒故放花。云川千万里，灯火两三家。荷筿人何处，悠悠步落霞。

树倒因成路，林开忽见村。鸟音传木杪，梵语出云根。雪色连春夏，风声接晓昏。徘徊幽兴极，回首谢烦喧。

文公太华游，惆怅无与共。翁从二三子，泉石恣披弄。草木被芳鲜，山岩落飞动。朝市足纷华，不入幽人梦。

入眼林峦皆可意，不惮间关千里至。白云随步入危梯，前时想像今真是。千岩万壑诚瑰杰，小草微花亦精致。更随虎迹访幽深，恐有秦人来避地。

