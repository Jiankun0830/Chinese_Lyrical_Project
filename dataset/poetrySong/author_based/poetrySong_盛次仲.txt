扰扰红尘为底忙，僧家白日自舒长。朱帘着地寂无事，百刻青春一炷香。

四围老绿夏阴凉，一枕南风睡思长。梦里不知身是蝶，等闲飞入白莲香。

霜晴却见湖山好，境静方知日月长。陶令醉多难入社，时来采菊饮秋香。

趁雪看山坐小床，白云影襄玉虹长。不知砌下梅花发，只怪开帘有暗香。

一松偃蹇苍龙蟠，一石巉岩怒虎踞。我来题作龙虎轩，便恐风云卷将去。

看来天地不知夜，飞入园林总是春。

