孝养人谁及，清修少比伦。旋闻丹旐具，俄见轴车存。空叹音尘远，犹思燕席温。安然向窀穸，感涕一销魂。

清白传家旧，天钟间世才。大椿宜更寿，乔木遽先摧。难止交情泪，空遗宝烛灰。幽墟归葬处，惨惨暮云堆。

重叹张夫子，神襟遽弗宁。摧山倾岳算，萎哲奄椿龄。旧室惟图像，新阡但刻铭。何堪听歌挽，埋玉在幽坰。

