长安花如锦，不堪制郎衣。拾得并州剪，剪花花忽飞。

清溪彩鸳鸯，野性不可驯。君心空爱渠，渠无爱君心。

莫嫌秋后扇，明年还六月。凄凉暂离别，恩情难断绝。

一气自盘礴，万物自儵忽。盘礴运高厚，儵忽祝生没。高厚固冥冥，生没亦汩汩。愿言握金镜，以祛我之惑。

庄周一妄诞，丘明一浮夸。两都绣春英，三京组朝霞。楚骚哀灵均，𫛳赋凄长沙。律以素王经，春蛙与寒鸦。

抛抛机中梭，婉婉机中淑。兰膏媚鬓蝉，笋纤润红玉。织成锦绣段，光耀绮霞幅。世无黄锺尺，何以制华服。

青青琅玕竹，节直中心虚。风月与相忘，雪霜不能欺。𣃁之献良工，堪葺黄金舆。悲哉渭水滨，空抱岁寒姿。

南山有孤松，夭矫苍龙质。亭亭耸华盖，清风自永日。珍重栋梁材，甘心跧崖石。梓匠持规矩，大器匪易得。

深溪藏毒蛟，樵家冰灶口。结侣腰弯刀，破衲补更厚。持担俯清流，勇往不回首。褰裳望青采，岂暇寻枯朽。

苍苍双鬓银，矍铄不惮勤。背曲行步迟，徐徐溪水滨。群儿喧南山，踏起南山尘。翁跣负薪回，换得一壶春。

头蓬面萎黄，身轻步忽逮。方斫柴薪回，又带刀斧去。戏笑茅根掘，时暂松根踞。间道后山归，人寻不知处。

扪萝登峻坂，不避岚霾冒。拔茅过山{阝共}，壮者为前导。阴湿留步迹，叶滑无人扫。谁言此地幽，亦有春风到。

樵夫识雨候，风起装樵归。只顾担重轻，无心问是非。才观六鹢退，随知少女机。同行采樵人，先后不相违。

溪桥架木度人行，人影溪中步步生。真水真山皆旧识，时来时去几关情。鱼惊鸥立无闲意，鸟逐蝉飞有遁声。暂止笋舆生仆力，可人时至午风清。

