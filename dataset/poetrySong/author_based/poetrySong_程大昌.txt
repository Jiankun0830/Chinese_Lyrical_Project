抖擞身章却冒尘，袅蹄顾影也逡巡。銮坡寓宿非其地，莲烛操文自有真。字直由来同古语，位高兼复见今人。迎潮有诺无轻爽，季老当年不诿贫。

唤回残睡强矜持，浅破朱唇倚笛吹。千古妖妍磨不尽，长随春色上花枝。

先汉运尝屯，令周历再新。必知天地泰，为有帝王真。立极绵三纪，垂鸿更万春。鼎龙俄夭矫，升鹤肯逡巡。

英明如艺祖，慈厚类仁宗。民隠深忧恻，天骄入益容。前芳尝北指，鸣镝自回功。戢动皆时当，居然八政农。

智超黄屋表，不以位为怡。罢省斋居事，安持寿殿卮。尊荣天子父，巍焕圣王师。盛德几无古，惟尧始济兹。

九龄几协梦，三载忽缠丧。地卜周巡旧，山因禹穴傍。云卿飞步阔，风沛著思长。八表神游处，天高巩洛阳。

闻有挐音扫榻埃，尚疑却棹酒船回。锦囊忽至诗传诺，玉麈未交心已开。邂逅四人今楚尾，班联十载旧兰台。尊前莫发粗官叹，奇绝江山直一来。

霜枝凋翠雁横秋，莫倚危楼动旅愁。菊有清香樽有酒，茱萸不插也风流。

花中结子酸连骨，正味森严众苦之。待得和羹渠自会，如今莫管皱双眉。

世间剥复每相乘，此理几几唤得譍。万木冻僵梅有信，黄河冰合井如蒸。

著庭谨护箨龙儿，养就坚高抗雪姿。

有底滑稽堪羡处，金莲烛里话穷酸。

戏作风枝斜，垂恼玉堂宿。

