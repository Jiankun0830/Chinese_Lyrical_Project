待月凝云关，垂竿钓雪滩。虚窗摇冷翠，杰阁耸高寒。笼养千龄鹤，炉烧九转丹。不须论许事，心目自清安。

壁上烟萝子，窗前鸿素书。短篱开窈窕，嫩竹转扶疏。世事霜前叶，声名涧底樗。柴桑陶靖节，日暮荷归锄。

并辔春风禁籞游，外间底事上心头。骑馿后日嘉陵道，料得君王始欲愁。

阿环百巧专恩宠，自是三郎𫘤不知。上马未应乏无力，要回一顾特迟迟。

花中名品异，人重比甘棠。苞嫩相思密，红深琥珀光。好风传馥郁，凡卉愧芬芳。烂漫云成瑞，葳蕤女有嫱。生来先蜀国，开处始朝阳。赏即笙歌地，题称翰墨场。烟霞容易散，蜂蝶等闲忙。谁是多情侣，栏边重举觞。

曾逐狂飚取意飞，一时春色便依稀。旧丛还有香心在，却被西风管领归。

露湿燕脂泪脸寒，独将幽恨倚阑干。精神不比篱边菊，莫把寻常醉眼看。

玉脆红轻不耐寒，无端风雨苦相干。晓来试卷珠帘看，蔌蔌飞香满画栏。

今年春色可胜嗟，二月山中未见花。长忆去年今夜月，海棠花影到窗纱。

化境何年斵取还，崭然擢秀瘴茅间。我来授记开潜阅，从此佳名溢世寰。

地控三州界，池开十丈莲。桑麻无杜曲，松菊有斜川。别浦归帆远，他山晚照妍。江河春水阔，幽兴白鸥前。

芳丛列翠幰，新苞吐香麝。满地方争妍，何花肯相下。牡丹持晚节，群芳甘共亚。

柔条还自立，绝色所不鬭。昂然气格高，下视群卉陋。

独怜朱脸花容俗，全学瑶台玉女妆。素月共成中夜色，好风分散四邻香。

愁苦人意未相谙，率以初尝废后甘。王氏有诗旌橄榄，可怜遗咏在巴南。

远意来佳惠，秋筠启翠篮。清香殊未散，奇品至相参。凤卵辞丹穴，龙珠出古潭。剖轻刀匕快，嚼易齿牙甘。

万蘂纷妍照画堂，一林春思尚缄藏。

一色鲜猩血。

墙头荔子已烂斑。

绿幄紫笼文縠皱，绛囊包就寸珠圆。

味重带新驰驿贡，花旌难老隔年芳。

春飞白玉花，秋吐黄金实。

香散风前麝，浆寒霜后蜜。

粲粲核中仁，尚可瀹奇茗。

孤出亭亭羽盖高，撑开圆叶臂抽条。

纛影叱{沙/毛}竿影直，雪中霜里伴松筠。

