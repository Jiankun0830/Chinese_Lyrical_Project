漫浪江湖脚，周游到石门。能迎徐孺子，知有令公孙。话雨灯辉座，酬春酒滟樽。况逢朋友在，一见必温存。

多行三两日，犹在四安舟。天正当寒夜，人偏作远游。风高云叶动，江阔浪花浮。会得幽闲趣，唯应是白鸥。

侧耳桥边听，声声在翠微。自甘留此坐，何苦劝人归。院悄惊春昼，山空恋夕晖。得如鸥与鹭，对我欲忘机。

昆仑初凿破，大巧夺天真。竹锁三更月，桃酣几度春。山空闻鹤唳，溪远卜鸥邻。为拂留题石，松摇露滴身。

破帽西风里，龙山忆孟嘉。白衣谁送酒，黄菊自开花。塞远书传雁，天昏墨点鸦。凭高穷北望，何处是中华。

鞭摇五马踏沙堤，秋晚除书下紫泥。藓壁篆碑猿捧砚，松关吟句鹤分题。裴休故宅今为寺，谢脁闲官昔仕齐。太守宴归宾客从，数声山鸟日平西。

一祷心香雨便晴，万家和气酿成醺。时方入到昭亭路，风已吹开叠嶂云。话向禅中参冷淡，心于静处息纷纭。麦畦邂逅长沮语。想彻黄堂亦喜闻。

掀髯一笑倚危阑，面面青山不厌看。霜染丹枫秋色绚，日烘紫菊露痕干。鹊炉火慢熏龙脑，蟹眼汤新瀹凤团。回簇绛纱城郭晚，老梅吹角雁拖寒。

脱略机关一散人，清于兰畹抱幽馨。抚松细嚼渊明句，瀹茗闲笺陆羽经。春对风光秋对月，晓观云气夜观星。世间局面多翻覆，着数虽高亦懒听。

花飞檐语恰经旬，强半韶华断送频。三月便晴三十日，一年只有一分春。酒甘不饮心如醉，诗苦耽吟味越真。欹枕北窗清梦觉，落红啼鸟伴幽人。

水边山脚友渔樵，梅欲窥人故故招。树剥龙鳞黏碧藓，枝翘鹤膝糁红椒。诗如老杜吟东阁，梦约逋仙过断桥。好待月窗清影瘦，传他神子上生绡。

画楼人醉烛高烧，滴在寒枝蜡未消。蘂撇打鶑金弹滑，花悬驱雀彩铃摇。歌儿戏拍供檀板，妆女轻裁贴翠翘。酒揭黄封诗嚼淡，时匀乳蜜过山腰。

南山水乐洞，窈窈白云深。满耳笙歌者，谁能一洗心。

去时雪学杨花舞，归日花如雪样飞。何事杨花并雪絮，送人西迈送人归。

五岭崎岖一步难，白云兼雾羃中间。行人莫道山多险，更有人心险似山。

断烟荒草共幽幽，斜雨抛丝织晚愁。鸥鸟似知人乍别，飞来飞去渡船头。

吟月歌风酒力微，独寻幽壑叩禅扉。泊堤小艇迎人渡，入水闲云伴鹤飞。梅落半含冰雪思，石寒长覆薜萝衣。水西景物还如旧，恨不相从倒载归。

