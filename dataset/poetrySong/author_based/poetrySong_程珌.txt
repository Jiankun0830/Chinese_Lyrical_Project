磊魁晶荧，岁有常期，见于秋分。秋分维何，天高气清。玉蟾吐𪸩，银汉无声。澄霄一色，万里云平。此时候之，出丙入丁。所出之国，政化和平。人生其时，既寿且宁。矧复前星，以及子星，与之并明。天启休期，应期挺生。

太初孰元，浑沦蒙密。弥漫宇宙，一气沕潏。孰知是时，无极有极。天高地下，人生物出。畴虽未分，易虽未画。行乎其间，充满周悉。炎黄启序，姬孔抉机。陶为泰和，数千其期。写为六经，万言具垂。太史变法，汉唐续维。迄于我宋，皇皇巍巍。百代以下，上接农羲。畏天若临，视民如伤。消斥奸佞，登崇隽良。急将宽兵，我武维扬。选牧与部，仁风以翔。节用裕下，根深本强。身修国治，纲举目张。由经而史，自皇而王。以暨我朝，同此一纲。天赋高妙，学力深详。上而河洛之图画，近而我祖之宪章。贯千古于旦暮，敛一心于混茫。大哉斯学，夫岂经生学士析解章句而已哉。

皇穹发灵，炎图中兴。南吕调仪，运叶千龄。金相玉质，虎步龙行。亲师问道，日进月新。以是事亲，忠孝一忱。以是格天，昭彻一心。人之忠佞，事之几萌。至则能断，举无遁情。夫是以清明在躬，志气如神。绵绵若存，为天地根。非道之外，他有长生。又况秋饮沆瀣，宵见南极。风云叶和，海邦宁谧。枫宸椒禁，两宫怡愉。忠厚所根，仁浃阎闾。愿寿多男，洋洋康衢。天赐玉卮，人歌紫芝。磐石萝图，维熊梦奇。孔蔓且硕，时万时亿。

旬雨埋青冥，今晨浴新阳。老红堕万劫，稚绿罗千行。叶碎青槐古，条净紫薇香。去岁护筼筜，今年已苍筤。翩翻鹊引雏，伊优雀绕墙。有象咸熙愉，对时多慨慷。门外车马喧，省中日月长。要之非大快，大快在沧浪。沧浪兴何穷，风帆十丈樯。明日酌严君，浮丘蔚南翔。快马抹青山，恍入万松庄。山中多老人，雪巅更眉庞。持酒相劳苦，儿童纷迎将。小卧听雪坞，徐步堆云乡。玉界梅万本，烟海杉千章。三峡桃源浪，九夏冰岩霜。危桥跨长虹，曲水飞轻觞。两日足可周，百年事难量。送客出松关，壮楗设门旁。挥手谢世人，从今永相忘。

外物不足恃，翻覆百年间。唯有万卷书，可以解我颜。男儿贵立志，达人得大观。百川日夜流，与海会波澜。丘陵安于卑，宁复望太山。方当少年时，发齿未凋残。圣贤户庭阔，人人可跻攀。谨勿随余子，碌碌走丘樊。

去年何明正，有女方笄年。母病偕幼弟，奉佛祈病蠲。既蠲未全已，剖肝代兰荃。今年盛立旺，二子亦奇伟。兄肝起母病，弟复先割股。人生贵男儿，愧此簪笄女。峩峩儒冠弁，愧此田家子。予谬为令长，冥愚化不宣。彼直天性厚，或以上泽覃。劳之缗酒廪，重为此诗篇。揭之旌其门，观风盛采旃。既以劝邦人，庶几风普天。

顷与君别时，君颐未生髭。曶曶二十年，惊见紫髯奇。相逢不相识，视刺乃得之。尊酒出文卷，芙蓉阴未移。白露团虚檐，素蟾堕寒池。胡为于此时，与君又语离。自言甘旨急，毋失旧馆期。丈夫属有志，富贵无定姿。愿君勉自力，上以慰亲思。明年寒雁来，殷勤寄书词。为报秋风高，吴仙得桂枝。

悔作唐山来，山深交友绝。相逢忽相得，乍见乃乍别。嗟此冰玉人，寒梅疏带雪。胸次罗文奎，笔底耀离缬。朝家渴英隽，结网仍高设。行且收殊科，勉哉嗣先烈。一编忠义传，奸萌叹先折。千载懦夫魂，脆骨变奇节。识此吴中奇，复幸拜前哲。何异鲁国人，一朝获双玦。晴云起芝田，东风催啼鴂。慈庭有近书，明朝动归辙。新抽草可茵，微露花堪折。相思复相思，后夜天边月。

俗士贪刍豢，喜充藜苋肠。幽人乐清旷，要湔尘土裳。嗟予别松林，吴砧九换霜。困复不知归，念之汗如浆。

往哲有清言，晋人未为达。此身皆假合，既散安用锸。大音不在弦，琴亦安所设。当时逃酒徒，往往畏侵及。豁哉桴海时，风涛任兴息。

逝者如斯乎，翩翩北飞鸿。鸿北来岁南，人去亡回踪。庚寅仲姊去，庚辰伯姊空。千里不一见，血泪迸秋风。自余只一弟，留守先人宫。我已日崦嵫，安能久转蓬。束担其归与，相从十载山之东。

卜宅从先垄，驾言练日良。飞盖骛玄驷，古柳被龙{巾荒}。按辔且徐驱，听歌薤露章。忆昔朱峰仙，浩劫思陶唐。貂蝉换羽衣，翩然来帝旁。西车极岷峩，南佩窥潇湘。高牙开桂林，瑞节照襄阳。多少经纶业，春风散八荒。归来不言功，低簪鸳鹭行。一朝侍甘泉，天渥方对敭。堂堂山立姿，九尺鬓眉苍。胡为勇不留，瑶宫去路长。夫人有令德，威凤趣归凰。轮摩同入道，未忍遽相忘。春天渺无际，春花堪断肠。祇今枫林岗，双玉一时藏。西南多甘棠，日莫人凄凉。风月三千篇，烂烂光生香。佳郎与快婿，门户未渠央。三者无一憾，呜呼公不亡。

营筑未休臿，晓夕留松区。忽聆载輀车，归自杭与湖。冷雨涩不晴，山径淖如涂。间关五百滩，转轴上云衢。纯孝格玄穹，安席若平铺。忆昔祖慈亲，六月暑方徂。奠酒虽百壶，练溪焦釜枯。今日溯长风，辛岨谅一如。维公有贤称，霭然溢枌闾。千金手不售，其锺后人乎。天畀此石窌，指顾即吾庐。且复愆以平，万家守者居。甚欲一引绂，山寒阻前趋。黄罗金紫峰，送目但踌躇。

红云一朵金炉烟，黄伞亭亭午漏传。龙床犹御金华殿，方进群儒读宝编。编中并载神尧语，三十六年真复古。祇今安用读遗书，卓然已复光前绪。高皇当日济艰难，犹在经纶未备间。今日山东河北地，百年膻去一朝还。更有祖宗传国玺，琢于元祐隆平际。玉光射日篆云飞，今日煌煌登宝几。高皇一笑在天灵，神孙今日再中兴。锡与千秋万岁龄，甲兵洗尽年丰登。群臣尚或呻占毕，微臣但拱坳头立。芳筵华秩及龙媒，亦拜联翩自天锡。更忆先朝彻讲余，有臣曰轼感恩腴。愿对紫薇花影下，试草招来赞普书。今也梯航慕中夏，无复更待招来者。微臣但摩千丈松，敬赓吉甫中兴雅。

天狼腾腾照单于，怒麛抗岳于上都。松漠城高沙万里，其下穹庐育此胡。皇仁配天覆中宇，西垂北际杳无区。七十年来军事绝，谋臣猛将皆丘墟。兜鍪摧剥土气蚀，塞马不鸣秋草枯。祈连山下安稳卧，岁将金帛自膏腴。文儒申申武士堕，先生奋臂一长吁。当时颠末谁能记，家有中原孤臣书。吮血为墨肤为纸，惊风吹到玉蜚除。诚通精寤动乙览，天经地纬开庙谟。手援神矛截河汉，中天真人正握符。蛇龙螭虎杂万骑，庸蜀荆楚从吴车。皇旅如雷铁嶂碎，汴水沄沄汴风嘘。尺檄夜传三秦定，侵田归鲁在须臾。向来孽雾涨北极，羲和一旦晴光舒。顿纮提纲无亏阙，澶漫万里宣皇图。怖威报德永无畔，施令酬功偏裨俱。上下两间皆叶序，天锡皇寿天齐驱。炎精亦曜畅大钧，天祐皇业卑唐虞。金石并奏告清庙，圆坛紫气霭堪舆。丹门宣赦传天下，百万颂声流康衢。此时此书方策勋，先生忧国荣有余。

杜陵已醉老坡仙，生后百年恨不及。那知开眼大江西，突兀见公正冠帻。凛然清风不可攀，千载懦夫毛骨栗。暇时略吐胸中云，坐使九霄成五色。未辨执乐三千指，不计酒材七百石。落然收宝入丹田，归省庐阜千寻碧。那知城里住相如，但信城东有太白。一时余子皆鹢退，家有诸郎传正脉。世尘千劫都磨尽，独有诗缘渺亡极。天欲留公在世间，管领风月长为客。彩凤一鸣天地静，安得微吟容晚出。巨止青山吞泽芥，许投顽石博拱璧。先丘宰木已参天，幽碣未刊但惕夕。鲁山四绝先李文，谊贯幽明光存殁。先生匹素不可辜，傥得烟云生勃郁。化为匹锦授丘迟，磨钝为铦希万一。要是人贪常熟书，非关买菜复求益。讵敢限字如昔闻，小大当唯意所适。庶几挂在露寒堂，琅然一读意一释。不须点白鲙松鲈，解衣卧听歌赤壁。

阴崖老虎杀气骄，一噫三日搅泬漻。日寒不焰云飞逃，乾坤蚁转东南高。疾势已作奔天涛，余威犹卷少陵茅。鱼鳖怖死蛟龙号，舟中性命如鸿毛。起来危立大江皋，白沙黄尘纷驿骚。徐呼风伯入苹蒿，指㧑八极建六鳌。翕张橐籥吾谁曹，太平之风不鸣条。

富池大信江千里，三日醉卧烟蓬底。晓来推蓬登断岸，因忆牧之呼屐齿。九华隆隆闸天脊，微云低度差参是。百唤牧之如不闻，剥脱尘痕见文字。今年十月天未霜，木叶留露光嶷嶷。兴亡风流不可论，苍松怪石还如此。我今与子陟层巅，酌酒赋诗云乐只。后来谁复是牧之，斜阳归路芙蓉水。

世人眼见真莲少，真莲却在玻璃沼。浣花溪水入银河，何人更识月皎皎。谪仙不见见梅妆，荷稠搴作芙蓉裳。黄龙干叶何年堕，维摩雨华昨夜芳。真华真诗元在眼，要须心地先清凉。不然潇湘水清寒矶月，沙平水晚露低昻。劝君休问张子房，鉴湖十里藕华香。天驷超河夜未央，胡为自同太白光。何时握手论行藏，江东云暮天何方。

太史告春才五日，东风昨夜传消息，斗边一星下南极。饰以貂蝉扶社稷，更昌斯文开民则。

去年曾说冬葅绿，今年蓼甲春盘簇，彩花金胜相辉属。五色班衣佩苍玉，先奉庭帏千岁祝。

莫辞金盏十分斟，迩日星郎宠数深，庭前桂子更鲜新。鳌头早晚贴涂金，公亦绿殿峩华簪。

汉列土宇封同姓，唐擢宗英持国柄，我宋膺图临海镜。参天杞梓仙源盛，萧敷艾荣何足订。

向也何幸识仙翁，玉栗春明盛德容，又常一再见阿戎。神情颖异机生锋，公家流庆无终穷。

明年天使九街驰，御茗名薰宣玉词，更敕仪鸾饷寿卮。我有新曲名紫芝，会当献之凤凰池。

乔松落涧节轮囷，诗书万卷终经纶，日华隔雾光难晨。公独知其堕凡尘，何当一为问大钧。

江天欲雪未成雪，推出云头照霜月。此夕更长不可辜，何时百万入彩卢。几年长涎一车曲，输他猎奴饫生肉。也须龙伯坐鳌头，却看沙碛卧虾鳅。

鸡笼峰下万松山，中有游民天地闲。左架虹腰上玄圃，右骑鳌背度飞关。幽壑流泉喷三峡，衮衮桃花翻浪雪。两山对峙锦屏开，嫣紫肥红仍炫白。十里松风百哢琴，丹书一枕卧残春。何人共结无生社，冉冉青蜺下玉麟。九华突兀匡庐秃，幽深全似入盘谷。怀山一夜鬓如霜，画作烟图入洛阳。玉境那容凡骨洿，急草天章讯归路。磨松琢石歌太平，亦表微臣报国恩。

短绠长缾高下飞，老农雨汗红淋漓。夜来雨意已垂垂，一事不成风又吹。决破玉龙太清池，满浸万顷碧琉璃。

高座不知甚面目，当时唤作尸利密。要须勿负此标题，更向托茶山顶立。

二木盘根三千秋，万斧过之无敢视。今辰有梓号国工，朋曹十数来睥睨。为言此木难斤斧，上有蟠龙下伏虎。莫教惊动万年枝，掣电轰雷三日雨。直须作法起南风，号召百神同力扈。昻昻头角向梅堂，五六镇星来作辅。坐令国势巩萝图，万岁千秋奉明主。

黄云衔雪天模糊，有客飘然出上都。青丝络马银兜鍪，红锦{革长}弓金仆姑。剑光压匝照路隅，帕首百骑前诃呼。不知客本山泽臞，今胡为者意气粗。自言有将新孙吴，我欲与之同灭胡。呜呼亡胡岂难且，病兵怯将自逃逋。胡不观昔我艺祖造中区，以兵为国垂洪模。河北河东义勇徒，二十四万鼓应枹。中兴益振尺五符，世忠淮左聚熊䝙，刘锜淮西貔虎俱。上流岳飞弯天弧，金陵张浚罴搏狐。单于台下虽宽诛，采石山前已断颅。迩来残虏尚窥窬，门内群寇更睢盱。胡乃朘剥及其肤，岂止牛羊不求𫇴。我欲别幕飞於菟，十万一屯淮之区。技闲器利整平居，帜明鼓震搜彼庐。精神所折虏如无，而况山东群盗乎。五符傥缺听其虚，十年且尽一赋租。斩然圻画勿牵渠，他时混一更新图。伟哉玉帐得通儒，君复碧油吐良谟，凌烟岂一貂蝉与。

忆昔丙辰还亲旁，恰恰先春社三日。社日侍亲行交源，紫蕨儿拳森玉立。是日天明风气柔，入自交源茗源出。迤逦又复至前山，涉涧还家日将没。慈亲意在营一丘，卷卷欲于近舍求。当时议论悉未定，那知今作汪潭游。汪潭去家正五里，百里来龙于此止。龙止水亦止，清潭窈无底。宝剑秋空横，秀峰春笋峙。最爱丫角羊，艮木之印乡。长生亥水来朝丙，千古长溪流不尽。雍容冠佩紫薇垣，寿星更出丙丁间。神游既安后昆福，赋此铭章皆实录。

顺数方来兮，溯而上之洪荒。今不必短兮，古不必长。地有时而玄兮，天有时而黄。知靡草之先秋兮，又当知乔松之傲霜。知沧溟之连山兮，又当知大华之有长江。朝云西暮云东兮，岂期悉避乎阳光。入蒙汜浴虞渊兮，又孰知其扶桑。吾乌乎而折衷兮，但当付万化于茫茫。

粹古皆频岁，炎刘或异祠。有唐方定制，我宋遂因仪。列圣馨明德，皇穹答显祺。恭惟圣天子，大典应昌期。

涓洁先原庙，纯忱历太宫。八神开列阙，万骑拥丰隆。轨道清风肃，洪颐丽日红。康衢听细语，八彩更重瞳。

牙签犹未进，玉冕已先须。峻级飞平步，端圭却掖扶。祥光匝霄极，和气滃天区。福饮烟升已，傧神霭瑞符。

紫畤祗堂陛，苍龙奉驾回。边尘知电扫，岁稔十年开。丹凤覃天泽，东朝奉玉杯。楼前呼万岁，砰隠动春雷。

谓圣惟能飨，由心克致虔。天心今答圣，圣意更祈天。冲性犹勤德，搜求愈任贤。愚臣输至款，端在赋甘泉。

列障罗屏合，回泉玉带环。外容三肘密，中著十洲宽。天意驱蹲虎，人心见圣蟾。烦君招旧隠，来此共潺湲。

境胜由盘古，闻名自谪仙。一从江国后，又到老坡年。山顶烟仍紫，楼头月故圆。继今知几劫，风物更依然。

祇爱招提古，那知俗更醇。寺虽炎汉代，人尚葛天民。僧定都忘客，林深自鏁春。我来千载后，更有后题人。

禁近烟光润，阶平日影暄。黄麻方草罢，红药正花翻。蒨色浮春动，清阴匝午繁。心倾青琐客，香满紫微垣。漏永文书静，天低雨露温。人言有仙骨，早晚拜明恩。

颇忆严君濑，还寻钓石缘。邻鸡方叫月，边雁恰书天。句秀来仙白，声和应乐全。展编真一快，如放五湖船。

西浒俱来日，东朝极盛时。雕弓平黑海，彩笔照丹墀。垄起先裁费，丹成不用医。人间空怅望，风月宴瑶池。

圣祖艰难业，重孙拥佑恩。玉妃闲宝简，仙御送金根。杳杳龙先去，翩翩凤又翻。涂山望尧穴，日月万春存。

厌听人间乐，催成海上丹。云车分白象，天仗下红鸾。梧野朝烟淡，咸阳莫日寒。龙舟宵济处，清血涨红干。

玉锁辞椒禁，瑶宫问广寒。人间方祝鳦，天上忽飞鸾。弱水三山鬲，华胥一梦残。圣情凝望处，仙御景云端。

圣德同天运，神功并日升。鞑真怀栗栗，齐鲁格烝烝。复古周图盛，中宗汉业升。未饶元结辈，磨笔诵中兴。

恋阙葵心在，怀山秀野寒。华繁常侍愧，草隶折冲难。结绿红辉碎，悬藜夜色残。平生桑梓地，雪涕景云端。

抱大难倾橐，随时欲见田。星灾诸葛日，齿少紫芝年。鲁国麟枯骨，蓝田玉折瑄。忍闻环珮响，帝所侍钧天。

诸老都沦谢，惟公尚典刑。谋谟关社稷，风采耸朝廷。政路方虚席，台躔遽折星。幸哉芳史在，宁用问丹青。

志抗金坚厉，材成玉粹温。时哉非不遇，命也更奚言。季子风流远，吴公治行存。敬亭无恙否，愁绝暮云昏。

厚德推吾党，修名霭列绅。明经魁别幕，仗节聘殊邻。南峤思良牧，西枢失重臣。龙原高冢在，千古卧麒麟。

忠壮源尤远，新安盛莫偕。千年瑶斗柄，一夜玉楼阶。学业光文简，仪刑谢艮斋。晓锺传恨处，清泪落天涯。

分胄天皇媛，来嫔相国孙。孝慈山上梓，法度涧滨蘩。凤去箫沉响，鸾空镜掩痕。家庭熏沐事，千古说南轩。

人品真豪爽，天姿尚典刑。昼帘深院宇，春旆拥郊坰。云子千艘白，盐烟万灶青。南州高士传，三叹一雕零。

孝友尊前哲，词章裕后生。柏台真御史，槐市大司成。骐骥风方力，艅艎浪忽倾。山寒丹旐急，识者为霑缨。

学渺千江水，才雄百尺楼。凫飞思叶县，燕寝忆苏州。有感珠还浦，无苛虎渡洲。浦江天阔处，缺月正如钩。

威凤方翔汉，寒鸦已宿林。平生惟好士，无日不挥金。驷牡频催驾，琵琶遽绝音。山名升白日，回首一霑襟。

少年思贾谊，中寿忆宾王。军政存锺阜，民庸在括苍。马蹄归凤阙，车轴折羊肠。唤起青油梦，悲风搅白杨。

才华唐令君，名胜晋参军。善政流郴水，遗风袭缙云。宝钗当自合，神剑不中分。心折白岩路，猿吟日未曛。

风惨琳宫晓，云愁铁瓮春。鸿冥方避弋，鳣集遽成尘。金虎多遗爱，银菟愧后人。寻思汉循吏，竹帛逐时新。

宁须山泽论高平，但要曾餐石决明。三世击锺敲石磬，十年学剑斮铜钉。倘知狐祖天边去，肯向蛮奴脚底行。更许野夫寻上著，十洲三岛一宫城。

熙宁相望百余年，又有人如古铁顽。日落尚怜今夕路，月明无恙旧时山。朱红野实堆盘里，粉白诗牌满壁间。欲为慈颜供一笑，更留数语任渠删。

安车未向都门移，且揽西菩一段奇。路入山腰须种树，泉流石齿莫开池。重来坡老今谁是，出世参寥不记时。结束匆匆出门去，白云明月旧相知。

归来南橐旧萧萧，但有新诗照佩瑶。岘首溪山归点染，湘天风月困吟嘲。轻裘诗帅风流在，岳牧词臣意气饶。见说玉堂须翰手，公当归侍紫宸朝。

起自澄江应梦求，天还河北百余州。嵩瀍处士归罗致，淮蔡奇谋入彀收。午夜金陵瞻斗极，千年胡昴灭旄头。会须再作中兴历，还许诸生执笔不。

几年列植擅清芳，今日标题始作堂。远向松冈分老荫，近于菊畹借寒香。地虽未离人间世，心已全然物外乡。最好夜来清绝处，飞霜带月下南塘。

底用荒村访野坟，青编相对俨如存。当年但识清谈乐，今日方知节概尊。千载腐儒空吊古，几章冷语自消魂。便当僇力清河洛，一洗新亭旧泪痕。

画航同载若登仙，却笑泥鞯马不前。要识冷烟催谷雨，须知澹日养花天。千条翠柳随风舞，一树夭桃照水妍。须信人生行乐耳，虚名那用世间传。

北风传信报登平，白帝宸游堕玉英。月下草玄疑蜀客，鼎边得句失轩明。庄严东阁若为好，点缀南枝分外清。惟恨蔡州城北水，一池鹅鸭更无声。

历数河南去，乾坤一草亭。一亭犹是累，千古尽浮萍。

风细吹吟凤，雷惊起蛰龙。几年卧空谷，今日享真封。

彩帖隃麋湿，屠苏琥珀浓。夕阳犹腊日，午夜已春风。

日望黄尖杪，今登白际巅。千山皆委地，一臂独擎天。

曙色浮丹栱，春风煖禁街。微澜迷秀石，纤草荫新槐。

凤驾回天仗，鸳班集露门。须臾趋魏阙，杲日正中暾。

饭已茶三啜，隅中粥一盂。陶然咏皇化，安用东封书。

白日黄流涨渭城，三更风紧尽成冰。莫言此物浑无用，曾向滹沱渡汉兵。

沙寒日薄水云愁，贼魏王吴一夜休。自是英雄元不死，至今犹占大江流。

甘王楼下一帆风，猎猎舟旗照日红。酾酒三江饮龙腹，摩挲冠冕是谁功。

千章乔木烟苍苍，一帙遗文字字香。梁鼎西沉何处问，至今戟手看兴亡。

陈未亡时柏已苍，风来历历说兴亡。世臣元不如乔木，阅尽中原几战场。

玄机粗透古人胸，每说匡来晚未工。珍重芭蕉前夜雨，为传消息到墙东。

入门一径小纡回，百本芙蓉手自栽。寄语后来须善护，三年犹及见三开。

纷纷宾客趋骠骑，何事任安太朴疏。却笑君非王太傅，不容朝士不回车。

手自移时尺许长，三年拂拂及宫墙。愿言勿负栽培力，保此坚贞傲雪霜。

诗成催雪岂无功，今果装严七宝公。休说春花那解舞，也教耳热慰新丰。

朝来照眼百琼瑰，为有诗筒打雪来。不止梁园许分简，诗坛高筑比云台。

通明殿上紫芝仙，乞得闲身下九天。今日都门临祖处，几人惊叹着鞭先。

夜来天阙望文昌，移在藩臣斗极旁。千尺涛江元不远，公当早晚对明光。

一陪鸾凤入仙台，四见薰风舞禁槐。自笑平生无梦到，那知今日以身来。

紫宸朝退晓光寒，百吏奔曹一吏闲。便可云卿称散秩，柰何名籍尚人间。

当年银界隔鲸江，今日分明玉作堂。不是琼林宫树密，也应白虎接明光。

双莲合蕊更开花，报道金銮日未斜。已草禁中新凤诏，趣君十日觐东华。

摩诘何年留此笔，至今双壁犹崷崒。老松掀甲作风云，乱石激流殷霹雳。

吴绡一幅苦无多，中涵大华及黄河。偶然乘风山下坐，紫烟翠霭坐中过。

紫薇浥露翠条深，捷捷灵乌振好音。全似冰岩亭上坐，四屏烟霭奏春禽。

朝绝幸恩除目少，边清妖祲檄书希。饭余摩腹闲行立，一抹墙东新翠薇。

壁右方壶浸碧天，依然全似太湖边。清风一夜生新兴，好把渔竿上钓船。

松风一壑逼人寒，老石𪻐𪻐响碧湍。疑是银河天不锁，泻从云际下人间。

青琅削叶玉花钿，独占炎皇第一天。未羡冰桃垂夏后，且看金子粲秋前。

不知占得几躔星，阅尽人间聚散萍。今日重来桥上望，依然杨柳两行青。

人道秋风长桂时，天台散种未为迟。如君算到白榆窟，拣取南来第一枝。

已甘灰冷竹窗前，那意移来近绣毡。唯有幽人一寒暑，闭门高卧雪深天。

常时斗暗犹闲事，无月中秋可若何。我欲梯云千万丈，取光还月谢羲娥。

轻烟薄雾锁平川，全似江南二月天。昨夜溪头新雨过，分明洗出太平年。

夜来踏月过临川，水面粼粼桂魄圆。此际高人方熟寐，难为一扣绿筠轩。

分明如梦缟玄衣，傍月凌风自在飞。梦觉出门都不见，不知已上子陵矶。

不见东耕四十年，兹晨蓑笠去翩翩。从今数过三蓂朔，史笔当年大有篇。

人生万幻一牦轻，须筑铜驼万里城。莫道斜阳光不远，断霞收尽十分明。

当时千驷已无闻，宁说牛羊上冢行。同是博陵评古者，肯令千载尚龈卿。

午夜青衣海上还，八年两度雪封山。如今一水平如镜，好钓桐江五百滩。

云溪深处万松林，烟起晴天自作尘。根向九华分结处，与君同是墨仙人。

春风吹屣到南园，著酒涂酥花正繁。更喜满前无俗物，横塘疏竹渭南村。

翊运勋臣第一家，却于翰墨掇英华。谁知忠孝千年事，不逐春风落水花。

并海名山万叠开，太慈太白等蓬莱。自从齐国锄云后，又见夫人驾鹤来。

河南贡士紫萄诗，不比寻常贡士时。一老堂堂强国栋，四筵济济瑞庭芝。传闻座主趋璜召，恰与诸生赴诏期。宴罢琼林如谒谢，请君怀刺凤凰池。

朝来百鼓殷军门，知是元戎肃万屯。杀气直摧龙尾垒，英风远薄鬭场村。从今吴卒精成勇，却看燕兵脆可掀。好入庙堂裨圣略，指麾诸将定中原。

雉尾差参宝扇开，九霞双阙耸蓬莱。霜清法驾黄金殿，云拥仙班紫玉杯。天上剖符初绕电，人间作颂已鸣雷。长生纪箓知多少，瓠子澄清一万回。

青鸟衔饵海边来，报道群仙浴佛回。玉侍双成开翠箔，云冠七胜下银台。万年黎角丹方转，千岁冰桃花欲开。更待丹成桃熟后，却来亲奉紫宸杯。

惟古知哲粲青编，胡为典狱难其贤。皋陶苏公相后先，舍是未见书联翩。果哉知仁人难全，未得其情智欲研。既悉其罪乃宽旃，吾心钧石何所偏。服而舍之天则然，画冠不犯何由缘。教明化洽上所宣，上失其道民乃愆。又复淫刑如蔓延，立法初意浸天渊。苗民作威天弃捐，圣神应运符握干。春风甘雨遍八埏，内外建官相综絟。州复设掾职其专，此盖椎轮当益虔。县令狱掾非充员，渠用资格宜加铨。邢君天资静不儇，且尝一饮诗书泉。大府狱市来阗阗，严明之长日趋前。莫难此时周折还，三年一心上通天。荻苗水长问归船，而君胡为华此扁。吾非空扁乃心传，上溯苏公岁二千，下视方来漫无边。吾乃{耳少}然立中焉，来者式之不计年。

晖晖朝阳亭，亭前锺阜青。岩阴尚积雪，光彩浮初晴。亭下清溪水，滑流新泮冰。双凫知随阳，亦逐流澌行。亭中贤主人，快此景物清。开门延客入，掬雪当泉烹。凌蹙淮水涨，修鳞烂银瓶。更酌秦淮春，配此玉豉羹。了无一物俗，表里俱蓬瀛。宇宙有佳致，心清境乃并。甚爱主人贤，澹然遗世营。不言饮人和，恂恂发天诚。清处亦绝奇，亭亭秋露茎。胸中足丘壑，城头亦林埛。不与风月期，结屋谩茅菁。却惭最下客，形秽识不灵。宿怀幽深趣，侵寻尘坌撄。一官冷于铁，痴坐如冻蝇。唤来俎豆问，不知梅已英。清赏可无传，陋语恐难征。春风送鹏程，眷言寻此盟。

铁瓮高资只半程，柴沟晓发暮金陵。莫言三宿何濡滞，已觉匆匆役此生。

邂逅乡人却异方，蹇馿仍得瘦东阳。不妨令节随流水，自看寒花吐晚香。微岸纶巾风力劲，小亭飞盏午阴长。不堪细数淮南树，独倚青冥兴欲狂。

