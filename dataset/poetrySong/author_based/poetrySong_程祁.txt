山庵极回互，禅房深晦藏。红尘来不到，虚室自生凉。好鸟时孤啭，幽兰静亦香。征车又晓去，终恨世缘长。

作意寻兰若，重来是有缘。眼前真是喜，境熟故依然。归迹休论静，收心莫话禅。廊虚剩看月，照影枕书眠。

暂屏喧嚣想，来寻断续香。微风吹客袂，孤月照禅房。静起劳生念，闲谙养性方。欹眠不成梦，夜久转清凉。

春兰与秋菊，各是一时花。芳馥聊应尔，淹留定自佳。客尘随处有，归梦计程赊。采采眼前物，令人惜岁华。

策策日干禾，萧萧风晚木。秋容全未老，岁事十分熟。寺古断行迹，林幽聊税足。遥闻击壤响，知是先年曲。

献计忧不售，逃形惟愿深。老来销外念，闲处惬幽寻。晚草媚迟景，残蝉噪暝林。欲将诗遣兴，谁解此时心。

昔读先生传，埋铭属鄙文。里门经岁别，人事一朝分。宿诺成虚语，遗言忍重闻。伤心吟楚些，知我不欺君。

九老当年乐有余，于今五老更欢娱。乔松百尺倚天外，也许蒿莱入画图。

