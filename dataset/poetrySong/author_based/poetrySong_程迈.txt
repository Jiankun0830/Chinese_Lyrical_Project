枢密中朝杰，常怀物外心。碧山高杖履，黄发乐泉林。菊酿上尊酒，风传太古琴。乌衣佳子弟，玉树正森森。

天河谁挽洗兵尘，远播皇威到海滨。畏垒草封悲战月，乐郊农满际春耕。七闽草木无腥气，诸将恩勤有赐珍。穆穆清风堪作颂，犹沾湛露及微臣。

谈经草檄鬓华生，初拥闽山传节行。江入桐庐青欲断，溪从剑浦碧来迎。茶虽户种租宜薄，盐不家煎价欲平。要使祈招歌德意，君恩不为远人轻。

丙午峰前翠作堆，白云深处现楼台。老僧法地有神力，能使凶徒念佛回。

