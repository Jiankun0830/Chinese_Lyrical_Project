辞华奔竞至道离，茫茫学者争驱驰。先生独奋孟轲舌，扶持圣教增光辉。志期周礼制区夏，人称孔阴生阙西。当途闻声交荐牍，苍生无福徒尔为。道大不为当世用，著书将期来者知。今朝有客关内至，闻从大幕征南垂。南垂凶冠陷州郡，久张螳臂抗天威。圣皇赫怒捷书缓，虎侯秉钺驱熊罢。宏才未得天下宰，良谋且作军中师。蕞尔小蛮何足殄，庶几聊吐胸中奇。

鞭羸百里远来游，岩谷阴云暝不收。遮断好山教不见，如何天意异人谋。

至诚通圣药通神，远寄衰翁济病身。我亦有丹君信否，用时还解寿斯民。

闲来无事不从容，睡觉东窗日已红。万物静观皆自得，四时佳兴舆人同。道通天地有形外，思入云烟变态中。富贵不淫贫贱乐，男儿到此是豪雄。

天朝罢命锡归闲，富寿康宁老税冠。国史标名知骨鲠，邦人图像胜楹桓。龙飞天上时还暖，鱼跃波心气未寒。惟我潜心于易理，备知先哲应时看。

东郊渐微绿，驱马欣独往。舟萦野渡时，水乐春山响。身闲爱物外，趣逸谐心赏。归路逐樵歌，落日寒山上。

尧舜几千年，其心至今在。

