云淡风轻近午天，望花随柳过前川。旁人不识予心乐，将谓偷闲学少年。

吏身拘绊同疏属，俗眼尘昏甚瞽蒙。辜负终南好泉石，一年一度到山中。

身劳无补公家事，心冗空令学业衰。世路崄巇功业远，未能归去不男儿。

仙掌远相招，萦纡渡石桥。瞑云生涧底，寒雨下山腰。树色千层乱，天形一罅遥。吏纷难久驻，回首羡渔樵。

闻说猕猴性颇灵，相车来便满山迎。鞭羸到此何曾见，始觉毛虫更世情。

轰雷叠鼓响前峰，来自彤云翠蔼中。洞壑积阴成气象，鬼神凭暗弄威风。喷崖雨露千寻湿，落石珠玑万颗红。纵有虬龙难驻足，还应不是旱时功。

参差台殿绿云中，四面筼筜一径通。曾读华阳真诰上，神仙居在碧琳宫。

车倦人烦渴思长，岩中冰片玉成方。老仙笑我尘劳久，乞与云膏洗俗肠。

久厌尘笼万虑昏，喜寻泉石暂清神。目劳足倦深山里，犹胜低睂对俗人。

行尽重云几曲山，回头方见碧峰寒。天将仙掌都遮断，元恐尘中俗眼看。

长啸岩东古寺前，三峰相倚势相连。偶逢云静得见日，若有路通须近天。阴吹响雷生谷底，老松如箸见崖颠。结根不得居平地，犹与莲花远比肩。

南药东边白阁西，登临身共白云齐。上方顶上朝来望，陡觉群峰四面低。

襟裾三日绝尘埃，欲上篮舆首重回。不是吾儒本经济，等闲争肯出山来。

中春时节百花明，何必繁弦列管声。借问近郊行乐地，潢溪山水照人清。

心闲不为管弦乐，道胜岂因名利荣。莫谓冗官难自适，暇时还得肆游行。

功名不是关心事，富贵由来自有天。任是榷酤亏课利，不过抽得俸中钱。

有生得遇唐虞圣，为政仍逢守令贤。纵得无能闲主簿，嬉游不负艶阳天。

狱讼已闻冤滞雪，田农还喜土膏匀。只应野叟犹相笑，不与溪山作主人。

二月将临尾，群阴久退潜。只知桃李艶，何复雪霜嫌。密霰仍先集，飘霙忽散霑。帯风成料峭，和雨作廉纤。江汉初弥望，珠玑亦间兼。片痕才著瓦，斜势渐穿帘。鸟化辽城鹤，途铺越女缣。落英时鬭舞，飞絮或同黏。直把琼瑶比，谁疑鹄鹭挦。透肌锥共利，洒面刅争铦。寒怯开闱赏，光凝伴月觇。价增樵市炭，兴入酒家帘。驻足银妆履，昂头玉裹髯。如何欺煦律，重复困穷阎。薪乏经朝备，衣因恃暖拈。撷芳游女恨，忧岁老农占。惜竹频敲叶，愁花旋覆苫。失权悲太皥，助虐有飞廉。骤降初疑勇，旋消亦讶谦。朔云虽借便，水后可无厌。纵任阴灵巧，难令木气殱。寒威徒自奋，春气亦时添。积势方平垅，澌流已坠檐。暗空犹沓沓，近地即占占。远水难遮面，髙峰不裹尖。著墙聊画粉，盖地岂成盐。纨扇惊尘曀，昆岗认火炎。端来荐融释，空复助洳渐。积润终滋嫩，惊雷亦震淹。东君莫惆怅，杲日待重瞻。

人生百年永，光景我逾半。中间几悲欢，况复多聚散。青阳变晚春，弱条成老干。不为时节惊，把酒欲谁劝。

仙人绀髪粉红腮，近自武陵源上来。不比常花羞晚发，故将春色待秋开。存留金蘂天偏与，漏泄春香众始猜。兼得佳名共坚节，晓霜还独对楼台。

一夜威霜特地严，朝来寒气入书帘。乍须火暖亲炉兽，初觉冰澌结砚蟾。败叶卷风轻蔌蔌，远峰经晓静尖尖。出门未要貂狐燠，且著轻裘次第添。

青帝方成万物春，如何淫雨害芳晨。乞求共指云间日，悔恨轻嫌陌上尘。消尽风威犹料峭，放开山色已嶙峋。燕游莫道王孙乐，亦有羲皇更上人。

阴曀消除六幕寛，嬉游何事我心闲。鸟声人意融和候，草色花芳杳蔼间。水底断霞光出岸，云头斜日影衔山。缘情若论诗家兴，却恐骚人合厚颜。

潩水桥边鸭子陂，楼台只在郡城西。烟波乍见心先快，岛屿将寻路欲迷。尽日无风横舴艋，有时经雨饮虹霓。如何咫尺尘埃地，能使游人意不齐。

城居不见万山重，因起髙亭破远空。虚旷直疑天宇外，周旋如在画屏中。凝岚散蔼层层出，削玉排青面面同。暂得登临已忘去，四时佳致属贤公。

云静好风吹，清光溢四垂。金行方盛日，阴魄正中时。仿佛窥瑶阙，分明露桂枝。遴英同醉赏，谁复叹官覉。

大都博奕皆戏剧，象戏翻能学用兵。车马尚存周战法，偏裨兼备汉官名。中权八面将军重，河外尖斜步卒轻。却凭纹楸聊自笑，雄如刘项亦闲争。

平日邀相见，过门又不逢。贪随看花伴，应笑我龙钟。

须知春色醲于酒，醉得游人意自狂。直使华颠老公子，看花争入少年场。

贪花自是少年事，沉酒定嫌醒者非。顾我疏慵老山野，却骑归马背斜晖。

下马问老仆，言公赏花去。只在近园中，业深不知处。

桃李飘零杏子青，满城车马响春霆。就中得意张公子，十日花前醉不醒。

妖言莫信传张恶，虚气休将碎唾壶。借问闲窗静狐背，何如争胜击珊瑚。

晓日都门飐斾旌，晚风铙吹入三城。知公再为苍生起，不是寻常刺史行。

二龙闲卧洛波清，今日都门独饯行。愿得贤人均出处，始知深意在苍生。

条山苍苍河流黄，中蒲形势天下彊。帝得贤侯殿一方，四年不更慰民望。元丰戊午季春月，上心闵雨愁黎苍。使车四出走群望，我亦奉命来侯疆。情诚感格天意顺，诏书才下雨已霶。病麦还青禾出土，野农鼓舞歌君王。故人相见不道旧，为雨欢喜殊未央。圣主寛忧小臣乐，自可放荡舒胸肠。白石万固皆胜地，主人为我携壶觞。况逢佳日俗所尚，车马未晓填康庄。扶提十里杂老幼，迤逦千骑明戈枪。初听鸣铙入青霭，渐见朱斾辉朝阳。遨头自是谢康乐，后乘独惭元漫郎。侯来虽知有宾客，众喜更为将丰穰。临溪坐石遍岩谷，幽处往往闻丝簧。山光似迎好客动，日景定为游人长。乘髙望远兴不尽，恋恋不知歧路忙。人生汨没苦百态，得此乐事真难常。我辞佳境已惆怅，侯亦那得久此乡。他时会合重相语，辜负泉石何能忘。

曾是去年赏春日，春光过了又逡巡。却是去年春自去，我心依旧去年春。

南去北来休便休，白蘋吹尽楚江秋。道人不是悲秋客，一任晚山相对愁。

满地清霜结晓寒，平明飞霰洒柴关。乍凭酒力温肌骨，陡觉风威著面颜。闾里相呼泥北户，牛羊收牧下前山。急须趁日藏薪炭，冻后髙枝不易攀。

渐觉东皇意思匀，陈根初动夜来新。忽惊平地有轻绿，已盖六街无旧尘。莫为枯荣吟野草，且怜愁醉柅香轮。诗人空怨王孙远，极目萋萋又一春。

打乖非是要安身，道大方能混世尘。陋巷一生颜氏乐，清风千古伯夷贫。客求墨妙多携卷，天为诗豪剩借春。尽把笑谈亲俗子，德容犹足慰乡人。

圣贤事业本经纶，肯为巢由继后尘。三币未回伊尹志，万锺难换子舆贫。且因经世藏千古，已占西轩度十春。时止时行皆有命，先生不是打乖人。

先生非是爱吟诗，为要形容至乐时。醉里乾坤都寓物，闲来风月更输谁。死生有命人何与，消长随时我不悲。直到希夷无事处，先生非是爱吟诗。

先生相与赏西街，小子亲携几杖来。行次毎容参剧论，坐隅还许侍余杯。槛前流水心同乐，林外青山眼重开。时泰身闲难两得，直须乘兴数追陪。

先生髙蹈隐西街，风月犹牵赋咏才。暂到邻家赏池馆，便将佳句写琼瑰。壮图已譲心先快，剧韵仍降字占挼。只有一条夸大甚，水边曾未两三杯。

月陂堤上四徘徊，北有中天百尺台。万物已随秋气改，一𨱔聊为晚凉开。水心云影闲相照，林下泉声静自来。世事无端何足计，但逢佳日约重陪。

寥寥天气已髙秋，更倚凌虚百尺楼。世上利名群蠛蠓，古来兴废几浮沤。退居陋巷颜回乐，不见长安李白愁。两事到头须有得，我心处处自优游。

闲来无事不从容，睡觉东窗日已红。万物静观皆自得，四时佳兴与人同。道通天地有形外，思入风云变态中。富贵不淫贫贱乐，男儿到此是豪雄。

睿祖开真宇，祥光下紫微。威容凝粹穆，仙仗俨周围。嗣圣严追奉，神游遂此归。冕旒临秘殿，天日照西畿。朱鳯衔星盖，清童护玉衣。鹤笙鸣远吹，珠蘂弄晴晖。瑶草春常在，琼霜晓未晞。木文灵像出，太一醴泉飞。醮夕思飊驭，香晨望绛闱。衰迟愧宫职，萧洒自忘机。

闲坊西曲奉常家，景物天然占一窳。恰似庾园基址小，全胜浥涧路途賖。知君陋巷心犹乐，比我侨居事已夸。且喜杖藜相过易，隔墙无用少游车。

谁怜大第多奇景，自爱贫家有古风。会向红尘生野思，始知泉石在胸中。

强洁犹来真有为，好髙安得是无心。污亭妙旨君须会，物我何争事莫侵。

嚢中数味应千种，砌下栽苗过百名。好是微风入庭户，清香交送满檐楹。

亭下花光春正好，亭头山色晚尤佳。欲知剩占清风处，思顺街东第一家。

得意即为适，种花非贵多。一区才丈席，满目自云萝。静听禽声乐，闲招月色过。期公在康济，终奈此情何。

治剧君能佚，居闲我更慵。自惟降藻丽，不解断舂容。寡和知高唱，深情见古风。静吟梁甫意，真似卧隆中。

急须乘兴赏春英，莫待空枝谩寄声。淑景暖风前日事，淡云微雨此时情。

常劝嬉游须及辰，莫辞巾屦染埃尘。秪应风雨梅台上，已减前时一半春。

芳原绿野恣行时，春入遥山碧四围。兴逐乱红穿柳巷，困临流水坐苔矶。莫辞盏酒十分醉，秪恐风花一片飞。况是清明好天气，不妨游衍莫忘归。

新蒲嫩柳满汀洲，春入渔舟一棹浮。云幕倒遮天外日，风帘轻飏竹间楼。望穷远岫微茫见，兴逐归槎汗漫游。不畏蛟螭起波浪，却怜清泚向东流。

骤经微雨过芳郊，转觉长河气象豪。归骑已登吴坂峻，飞云犹认华山髙。门前岐路通西国，城上楼台压巨涛。欲问甘棠旧风化，主人邀客醉香醪。

庭下竹青青，盆荷水面平。谁言无远趣，自觉有余清。影倒假山翠，波光朝日明。涟漪尤绿净，凉吹夜来生。

衡茅岑寂掩柴关，庭下萧疏竹数竿。狭地难容大池沼，浅盆聊作小波澜。澄澄皓月供宵影，瑟瑟凉风助晓寒。不校蹄涔与沧海，未知清兴有谁安。

盛集兰亭旧，风流洛社今。坐中无俗客，水曲有清音。香篆来还去，花枝泛复沉。未须愁日暮，天际是轻阴。

对花酌酒公能乐，饭糗羮藜我自贫。若语至诚无内外，却应分别更迷真。

叹息斯文约共修，如何夫子便长休。山东无复苍生望，西土谁共后学求。千古声名联棣萼，二年零落去山丘。寝门恸哭知何限，岂独交亲念旧游。

百叶盆榴照眼明，桐阴初密暑犹清。深深重幕度香缕，寂寂高堂闻燕声。

洗涤炎埃宿雨晴，井梧一叶报秋声。气从缇室葭莩起，风向白蘋洲渚生。

大道刚明孰肯闲，拳拳心志尚遗冠。饭蔬饮水时行乐，定礼删诗国建桓。终身恋阙存忠厚，薄味供先表蹇寒。鸿钧幸得循清运，余烈凭人仔细看。

中心如自固，外物岂能迁。

