山家门迳锁寒松，更向烟萝第几重。幽鸟啼花归旧谷，应龙飞雨过前峰。分持皂盖歌千骑，入冠黄扉禄万锺。一见高吟重兴感，清名长在木阴浓。

山边清气拥祥氛，遗迹流传汉史存。金殿已颁新号美，剑崖犹隠旧痕昏。据檐焚鼎惊鱼市，浮盖呼风过海门。千里阴功诚不浅，纷纷余事岂须论。

昔人腾碧落，余地扫岩隈。石壁云长在，松梢风自来。暗扉通浩荡，古蔓接崔嵬。更欲穷幽隠，仙源路已回。

亭榜得佳名，山鬟拥翠闉。风流传晋客，谈笑忆秦人。水出桃源路，花浮洞府春。未应迷俗驾，行处是通津。

昔闻天台山，方广寺尤胜。石梁元自成，茶花随所应。见此绝世踪，嗟我拘三乘。更听寒泉声，不独发清兴。

