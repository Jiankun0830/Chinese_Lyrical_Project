暖凭磴藓坐，荫觅乔松倚。一诣云屋深，猿鹤颇相喜。霜须白纷纷，谓我作黄绮。

石窦定神鹓，控隘潭水际。神灵浮槎入，想到珠宫憩。岂似武陵源，尚容人避世。

褰裳踏寒流，路险仰称伛。崖根乳积雪，石脉泉溜雨。融结知何年，人间阅今古。

林表翠光出，浮埃不能涴。俯瞰松下石，冉冉飞云过。何人来栖真，复怀须弥座。

