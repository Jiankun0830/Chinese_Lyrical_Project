风驱残暑月侵衣，仙客乘槎八月归。万顷平湖波不动，夜深鸣橹渡如飞。

平湖闻说浪如山，今夜扁舟在还。天象水光俱一色，此身安渡斗牛间。

鄱阳湖面三百里，草树云山望里无。月夜扁舟讶何许，一天星汉近相趋。

百叶黄梅照小堂，江南春色冠年芳。洛妃不露朝霞脸，秦女聊开散麝妆。已荐香风来枕席，更留美实特杯觞。一枝今日欲谁赠，且伴钗头金凤凰。

江南春色胜常年，蚕妇耕夫笑语妍。日永湖山纵游屐，夜深箫鼓更划船。羁人半作吴侬语，骚客休吟楚些篇。服叛招携有长算，会移丰乐到齐燕。

平生亲契保初终，梦幻凋零念德宫。朝路时来陪圣相，家山老去逐逋翁。珠玑落纸吟豪健，兰菊浮觞醉面红。台曜转高无复见，除非书雁到江东。

