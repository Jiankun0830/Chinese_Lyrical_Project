造化雕镌巧，真成一洞天。曾将修蟒逐，却许蛰龙眠。石现金刚足，泉流仙客田。炷香吾道者，色体尚依然。

杰石何空洞，中藏一寺幽。不须补天漏，时觉有云浮。蟾吐半轮月，鲸吞万斛舟。兹岩本同姓，欲去且迟留。

梅在西湖上，精神别一般。喜供诗客赏，怕与俗人看。映水林文瘦，依山范叔寒。生平逢此友，更觉酒肠宽。

不费东君力，常先草木荣。魏徵元娬媚，夷甫太鲜明。有色谁同洁，无香可比清。飘零惟不恶，羌笛任渠横。

腊寒彻骨越精神，吐尽清香不待春。华屋芳筵犹恶俗，竹篱茅舍只安贫。湖烟笼处难藏艳，窗月飞来为写真。自得孤山题品后，至今偏解恼诗人。

出郭寻芳作野行，岩高墅旷水流声。草亭日午鹦啼巧，竹院更深月色明。宝殿鳞鳞章佛界，珠帘卷卷向山清。悠然一榻浑无梦，时有溪声枕外生。

飞鸟遗音入翠林，转教柳外和鶑吟。岩留云雨过朝暮，寺枕溪流亘古今。客过端阳欣采艾，僧嫌破衲懒缝针。杯中蒲酒休辞醉，目断青山有远心。

浄惠荒凉寺，平林浅阜闲。殿存碧支佛，门对赭亭山。遶屋竹阴翠，沿阶苔晕斑。雨中来托宿，却羡白鸥闲。

