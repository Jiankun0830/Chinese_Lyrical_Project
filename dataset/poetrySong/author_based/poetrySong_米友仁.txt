图契朴雕推圣智，万古奔沈余末伎。兰亭醉墨更无加，始信功名皆傥尔。庾翼儿郎岂不黠，自是家鸡惭野雉。退之彊聒六艺疏，见处才能到姿媚。相公有官那得取，不与官家深自秘。却因同好露心胸，谩使萧翼夸末计。摸金不必曹阿瞒，温韬家有昭陵器。披沙只恐取黄金，剔轴谁能收故纸。天章宝塔高嵯峨，永表文皇好文艺。至今油蜡传未休，善本何辞万金弃。

翰墨风流冠古今，鹅池谁不赏山阴。此书虽向昭陵朽，刻石犹能易万金。

山气与湖光，四时足殊秀。我识轩中人，是为益三友。

广文当日官虽冷，可奈才名振世何。他日君家须炙手，而今聊复雀堪罗。

老年尚喜管城子，更爱好山江上青。武林秋高晓欲雨，正若此画云冥冥。

三茅别有洞中天，我欲山居屏世缘。累行积功多蜕举，玉宸欣有地行仙。

乱山深处是烟霞，雨暗晴晖日夕佳。至识先生曾到此，故留戏笔在君家。

霄壤千千万万山，东南胜地熟跻攀。古人作语咏不得，我寓无声缣楮间。

崇山过新雨，苍翠浓欲滴。林深不通人，溪回有吟客。日落古道空，天青暮云碧。何处一声蝉，幽栖仍自得。

山中宰相有仙骨，独爱岭头生白云。壁张此画定惊倒，先请唤人扶著君。

山气最佳处，卷舒晴晦云。心潜帝乡者，愿作乘彼君。

密密万山重，一派哀湍泻。此志入瑶琴，当有知音者。

