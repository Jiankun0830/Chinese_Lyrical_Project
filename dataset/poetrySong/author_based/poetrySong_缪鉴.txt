白髪苍颜，谿藤兔颖。水月光中，梅花弄影。

花木最无情，春风一番好。人怜新态度，一岁一回老。

甚矣吾衰矣，深居不用名。瘦因诗思苦，贫为利心轻。有竹堪医俗，无花可问盟。醉眠闲听雨，饥鼠啮书檠。

铮铮金铁夜交锋，酷敌秋声杀气雄。战退晓天尘不动，依然横槊待西风。

老死儒生习未除，残膏分得燎原余。一枝冷焰摇清夜，要读生前未了书。

折柳期春春便归，叮咛好与护柴扉。东风怪我归鞍晚，调拨杨花到处飞。

龟纹薄薄胜纨纱，不用销金学党家。却似矮篷晴载雪，白云横幅乱梅花。

数载书窗伴读鸣，群中刚雉羽毛新。今朝命试牛刀手，望断函关夜度人。

漠漠冥鸿万里飞，倚阑身与白云齐。中原山色青如旧，惟有时人眼力低。

滴滴妖娆睡未醒，碎花犹带马嵬尘。少年正抱忧时恨，更有因花比太真。

闻说商山有隠仙，刘郎引入洞中天。谁知白石苍苔客，独守孤灯夜不眠。

青山修竹矮篱笆，仿佛林泉隠者家。酷爱绿窗风日美，鹤梳轻毳乱杨花。

谁去东篱号菊庄，饥来三嗅饱诗肠。何如陶令归南圃，天赐西风万斛香。

午香帘影静浮华，对面机心万里赊。夹骑倒戈窥虎穴，乱乌横阵占鸥沙。当人不让争先著，袖手须饶老作家。欲访烂柯山下客，洞深春染碧桃花。

莫笑诗翁懒出门，诗翁乐事在山村。鶑啼杨柳金歌舞，蝶宿梨花雪梦魂。罨画丹青分曙色，压醅{酉灵}醁涨溪痕。燕帘风里茶烟外，自选唐诗教子孙。

修竹垂杨映户栽，清风长送午阴来。门因好客时时扫，窗为看山面面开。此乐恐于儿辈觉，长贫能免俗情猜。儒衣不似牛衣好，叮嘱糠妻放窄裁。

老矣无心竞寸阴，不知公道为何人。晴梳栉齿千丝雪，静掩梨花一镜春。镊处痴儿愁是种，染来因药怪无嗔。儿曹共日夸头角，笑说非熊有渭滨。

不到招提二十霜，眼明犹识鲁灵光。云餐已供伊蒲塞，风铎犹传替戾冈。新寺金汤龙化远，旧家王谢燕飞忙。行人指点簪犀地，十里春风土尚香。

得驹未必真权奇，中雀未必有淑姿。男儿未必勋鼎彝，女子未必光门楣。吾今素髪纷如丝，得此一笑春生眉。苍苍天道不我遗，犹胜伯道全无儿。

江云漠漠水悠悠，望断春风燕子楼。书寄碧云千里雁，镜分明月半奁秋。来时杨柳阴连陌，归路蘋花雪满洲。遥想琐窗挑锦字，泪珠如粉冷银钩。

铁石槎牙玉粒姿，诗中图画画中诗。半棱山色初晴后，一截谿烟欲暝时。流水带云栖瘦影，小窗和月上横枝。老来自觉吟情拙，莫遣孤山怨鹤知。

一室虚明万境宽，水晶帘映玉阑干。不从此处逢仙子，争信人间有广寒。梅影夜窥霜镜满，桂香秋吸酒壶干。客来试问推敲字，笑指湖光上下看。

谁去江云问牧之，玉楼人醉半离披。烛摇窗影三更月，人醉花阴十二时。访杜秋娘惟我老，梦扬州鹤有谁知。临风笑却垂杨下，重解连环寄所思。

撩乱春风作阵飞，晓来余片尚离披。细看山色空明处，应似乾坤混沌时。一转阳和回土脉，十分清气入诗脾。芒鞋蹋碎琼瑶窟，问著梅花总不知。

两脚行来铁石坚，相逢去住总随缘。谈空舌本原无语，打破机关不用拳。山槛看云斋鼓后，竹窗听雨夜灯前。客来瀹茗煨寒柮，味胜庐峰第一泉。

雁沈秋驿雨，鸡送晓窗灯。

门当车马道，帘隔利名尘。

病犹有药扶持老，贫为无心俯仰人。

门因好客时时扫，窗为看山面面开。

既能事汉识真主，何必下齐求假王。

