静处观心尘不染，闲中稽古意尤深。周诚程敬应粗会，奥理休从此外寻。

性地栽培恐易芜，是非理欲谨于初。孔颜乐地非难造，好读诚明静定书。

知行蹊径固非艰，每在操存养性间。此道悟来随寓见，一毫物欲敢相关。

山染岚光带日黄，潇然茅屋枕池塘。自知寡与真堪笑，赖有颜瓢一味长。

矮作垣墙小作台，时邀明月写襟怀。夜深独有长庚伴，不许庸人取次来。

三年政化被生民，甘雨祥风溢剑津。解组幡然赋归去，攀辕无计可留恂。

未把阳关三叠吟，且将谬句写离心。千寻浩浩镡溪水，别恨不知谁浅深。

圣道由来自坦夷，休迷佛学惑他岐。死灰槁本浑无用，缘置心官不肯思。

不开鸡犬闹桑麻，仁宅安居是我家。耕种情田勤礼义，眼前风物任繁华。

今古乾坤共此身，安身须是且安民。临深履薄缘何事，祇恐操心近矢人。

彩笔书空空不染，利刀割水水无痕。人心但得如空水，与物自然无怨恩。

权门来往绝行踪，一片闲云过九峰。不似在家贫亦好，水边林下养疏慵。

松菊相亲莫厌频，纷纷人世只红尘。自怜寡与真堪笑，赖有清风是故人。

可怜萱草信无忧，谁谓幽兰解结愁。欲得寸田断荆棘，只消长伴赤松游。

室富真儒业，门多长者车。明经方教子，得第已荣家。性守仍知分，天然不爱奢。百年成古昔，行路亦咨嗟。

新生夸踯躅，旧德叹凋零。冷带商岩月，光凌处士星。布衣难得禄，白首易穷经。追想今何在，溪流对洞庭。

平时仰止在高山，要以亭名乐内颜。颠倒一生浑是梦，寻思百计不如闲。心斋肯与尘污染，陋巷宁容俗往还。坚守箪瓢心不改，恐流乞祭向墦间。

自嗟踽踽复凉凉，糊口安能仰四方。目送归鸿心自远，门堪罗雀日偏长。家徒四壁樽仍绿，侯户千头橘又黄。我醉欲眠卿且去，肯陪俗客语羲皇。

十载犹缁京洛尘，归欤那复厕朝绅。君今谈笑青油幕，我但巍峨乌角巾。江汉更从尼父濯，衣冠宁羡屈原新。欲赓孺子沧浪咏，会意须还舍瑟人。

鼎创新亭静更幽，四时景象镇长留。端如和气里谈笑，恍若春风中泳游。排闼山供蓝色重，凭栏水拥壁光浮。我来登赏无穷趣，好把篇诗与唱酬。

圣言天远海潭潭，独在潜心久泳涵。猥念百家非己好，妄将一贯与君谈。贤如赐也才知二，学若陈亢只得三。此道悮来因自足，却随鹏鸟话图南。

心源寂静映寒潭，每欲操存更养涵。顾我日思攀剧论，荷君时与得高谈。眼前旧识知多少，物外深交没二三。幸久相亲频握手，遽成分别又东南。

几树芬芳檀与沉，枝枝若占郄家林。风摇已认飘残菊，日照浑疑缀散金。仙窟移来成美景，东堂分去结清阴。我今不愿蟾宫折，待到蟾宫向上吟。

牛头山顶鏁烟霞，檐月松风即我家。筏渡有情新活计，袋空无物旧生涯。已将黄叶分双手，却攟白茅占一窊。会得懒慵归去路，索然忘鸟更忘花。

华构经营占地灵，浓岚环合数峰青。苟完公子方成室，趋训儿孙已过庭。岂止一时夸壮丽，定知百世享安宁。顾惟善颂非张老，祇贡汤盘往日铭。

良工创新第，潇洒侔洞府。经营未毕工，四面方兴渚。蛟龙忽夜徙，空中震雷雨。亲旧贺于门，主人迎孔户。连唤凤儿来，藏书几多部。为我张广筵，酬宾酌以旅。人谓主公贤，敦朴嗤峻宇。规模出心匠，务卑由乃祖。欲图久安逸，勿辞暂劳苦。忠孝阐门家，诗礼光族绪。居室云苟完，谦冲弥自处。玉石不分别，鹤鸡谩为侣。顾予局促辈，乡评少推许。尝游庄岳间，喜作齐人语。何幸天相之，幡然交邹鲁。早年钦大名，驰书聊以序。比来揖清风，谈笑挥玉麈。见之名利尽，久侍岂无补。素志以深酬，青眼犹相与。默念汤盘颂，未为倾肺腑。何当惠古风，锦绣施笺楮。妙曲诚寡和，取则凭柯斧。

济渡游丹洞，穿林惹翠云。迩来多野趣，殊觉少尘纷。笑日花迎客，临岩鸟唤群。真机皆自得，此道与平分。

