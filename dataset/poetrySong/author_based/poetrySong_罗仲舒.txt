河桥数株柳，偏受东风多。柔条慎勿折，生意全天和。

潮涨复潮退，盈缩痕常存。渡口孤舟横，济川应有人。

春雨鸣布谷，土膏三月足。举趾事深耕，竟亩水云绿。

先将补衮线，绾作钓鳌丝。投向苍江月，经纶小试之。

夜深展书读，伊吾声比屋。掩映杖头光，穿破西园竹。

春秋思报本，忠孝原有祠。仪物修孔时，击鼓吹豳诗。

秋山草木落，樵夫日相寻。幽歌出空谷，金石有余音。

晨昏礼法供，击鼓齐七众。堪笑木兰僧，饭了空声送。

孤愤全凭尺素书，一官牢落竟何如。兵威似火难言熄，世事犹棋祇报输。鱼弃青蒲归浅渚，鸟忘白粒堕枯株。杞人纵有忧天志，忍见鸱夷赐子胥。

世情落落疏，林树森森密。乘兴一登临，峭然风景别。飞云去不停，狂涧流无歇。巢许是何人，万古称豪杰。

