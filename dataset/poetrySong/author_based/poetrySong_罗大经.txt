错认苍姬六典书，中原从此变萧疏。幅巾投老锺山日，辛苦区区活数鱼。

赤子须摩抚，红尘几送迎。幕张云匼匝，车列鉴鲜明。岂是朘民血，空教适宦情。忍闻分竹者，竭泽自求盈。

奋髯要斩高邮守，攘臂甘驱好水军。到得绕床停辔日，始知心服范希文。

不惜黄金募铁椎，祖龙身在魄先飞。齐田楚项纷纷起，输与先生第一机。

平生谨敕刘文叔，却与狂奴意气投。激发潜龙云雨志，了知功跨邓元侯。

讲磨潜佐汉中兴，岂是空标处士名。堪笑史臣无卓识，却将周党与同称。

陋室偏遭黠鼠欺，狸奴虽小策勋奇。扼喉莫讶无遗力，应记当年骨醉时。

杀胡快剑是清讴，牛渚依然一片秋。却恨荷花留玉辇，竟忘烟柳汴宫愁。

范叔绵袍暖一身，大裘只盖洛阳人。九州四海黄绵袄，谁似天公赐予均。

濮园议起沸乌台，传语欧公莫怨猜。须记上坡持橐日，也曾寻探好题来。

松风桧雨到来初，急引铜瓶离竹炉。待得声闻俱寂后，一瓯春雪胜醍醐。

小槽真珠太森严，兵厨玉友专甘醇。两家风味欠商略，偏刚偏柔俱可怜。使君袖有转物手，鸬鹚杓中平等分。更凭石髓媒妁之，混融并作一家春。季良不用笑伯高，张竦何必讥陈遵。时中便是尼父圣，孤竹柳下成一人。平虽有智难独任，勃也未可嫌少文。黄龙丙魏要兼用，姚宋相济成开元。试将此酒反观我，胸中问学当日新。更将此酒达观国，宇宙皆可归经纶。书生触处便饶舌，以一贯万如斲轮。使君闻此却绝倒，罚以太白眠金尊。

瑰奇恣搜讨，贝阙青瑶房。方隘疑永巷，俄敞如华堂。玉桥巧横溪，琼户正当窗。仙佛肖仿佛，钟鼓铿击撞。赑赑左顾龟，狺狺欲吠庬。丹灶俨亡恙，芝田蔼生香。搏噬千怪聚，绚烂五色光。更无一尘涴，但觉六月凉。玲珑穿数路，屈曲通三湘。神鬼工剜刻，乾坤真混茫。入如夜漆暗，出乃日珠光。隔世疑恍惚，异境难揣量。

斋坛一钺底须悭，坐见诸贤散似烟。不使庆元为庆历，也由人事也由天。

瑰奇恣搜贝千趾，老仙遗祠邈谁始。后继述之□□李，异枝同根隆复祉。巨画更镵埒前美，紫气临关西未止。张留着书繄尹喜，末孙铭焉适当尔，附名崖端永不毁。

数间茅屋带烟云，一片秋光惹翠蘋。鹤发渔翁犹结网，世间何处有闲人。

日占出海时，月验仰瓦体。

臭袜终须来塞口，枉收八百斛胡椒。

