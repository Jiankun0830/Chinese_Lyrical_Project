过黎阳而遂西兮，烦嘉友之临饯。道踌躇而屡顾兮，忽背驰而不可挽。幸介弟之勤我兮，守权舆其益坚。人情岂其恶逸兮，虑我修涂之易倦。粲高原与平隰兮，冰雪凛其同践。山负石以当迳兮，泥飞屐以相溅。喜招招以卬涉兮，又风涛之交战。几四载之皆乘兮，初不悟其巳远。亦既降乎庐阜兮，县尹告以舟办。谋不主于云梦兮，果若大江之为限。分渚陆之异遵兮，弟亦曰予将返。试往阅于千帆兮，前车近其当鉴。挟忠信以临深兮，犹一觇而色变。爱我者于是而委去兮，吾然后知所恃之惟天。宁戒惧之遂忘兮，托命于南公之鸡犬。舍亲戚与坟墓兮，初岂以易刍豢。抑甚珍其所怀兮，每欲弃置而未忍。行四方以经营兮，膂力犹幸其可勉。荆又用武之国兮，庶几少施乎吾辩。至天性之燥湿兮，盖终身陋巷而不厌。非将老无闻之为病兮，且安往而不乐其贫贱。独夫人之信此兮，跂予望之而不之见。秋兰何时其可致兮，聊以报乎足茧。

浙水带天邑，于今如涧瀍。言从发源处，直到行阙前。使君仪曹郎，省闱早周旋。一行领辅郡，奏课十郡先。是时新雨余，纵缆惊号蝉。长河无六月，解带风中眠。乌羽动林莽，马门纳云烟。村村老农出，寒女一笑嫣。共谈两岁乐，米粮不论钱。今日见使君，使君正当年。还能持节来，莫作长弃捐。再拜不可留，鼓声催发船。嗟我寄枌社，弟兄辱知怜。宦游适四方，从公倘非难。农人寔怀土，欲见无由缘。唯因足襦袴，长说使君贤。

许嫁女始字，昔人良所钦。此身有所属，安得强委禽。嗟哉乃翁愚，弃盟欲重寻。死生还复合，世谓遂初心。谁知彼寒女，义烈动芳襟。顷来已一惭，厚愧方在今。正性不负物，临流殒千金。我来吊丛祠，目眩寒潭深。凄凉一川上，行客闻知音。

凌晨登郁孤，南走韶阳道。封疆有申画，山川本怀抱。公行度塞岭，残雪故未扫。高情无南北，反谓兹山小。顷来我尝游，亦觉山媚好。前贤困远谪，我辈得幽讨。两崖瞻欲眩，数树攀且绕。想公哦新诗，千骑转林杪。衙冠候颜色，约束军声悄。韶阳古名郡，四十专城早。重华已千岁，苍石在云表。鱼龙舞幽壑，遗韵盖可考。以兹供抚玩，或可荐寿考。公余亦时饮，未用绝芳醥。行行布恩惠，正直神所保。

去国二千里，叱驭良已勤。到官一百日，啜菽念所欣。使君岂常流，早岁承华勋。螭首有故步，天香带余熏。时清省谏纸，符竹亦再分。属者寇虽除，遗民尚惊尘。公来钤江右，喜气感三军。下担见施设，果苏雕瘵群。天姿夙已高，况复勇所闻。属县但期约，讼庭无放纷。村团不识吏，处处饱羹芹。生女戒勿怒，减输劝其耘。惠术颇次第，归心已乡枌。小子谬从师，颇尝侍朝曛。从容进逢掖，惨淡立红裙。中坐要娱客，所陈金石文。行装遂如此，何以充栋棼。人事与天意，嗟予岂须云。来携谏坡雨，去开崆山云。多公能摧刚，圣虑已策勋。行藏吾有命，所愿不忘君。

峨峨郁孤台，下有十万家。喧呼隘城阙，恋此明使车。忆公初来时，狂狡啸以哗。主将失节度，玉音为咨嗟。一朝出明郎，绣衣对高牙。持斧自天下，荒山走矛叉。光腾将星魄，枉矢失惊蛇。氛雾果尽廓，十州再桑麻。恩令撰中秘，天笔有褒嘉。辛氏世多贤，一姓古所夸。太史善箴阙，伊川知辞华。谁欤立军门，杖节来要遮。亦有救折槛，叩头当殿衙。英风杂文武，公独可肩差。佩玦善断割，挥毫绝纷葩。时时有纵舍，惠利亦已遐。京西故畿甸，傍塞闻悲笳。明时资馈𫗥，岂减汉褒斜。勿云易使耳，重地探荆巴。三节萃一握，眷心良有加。古来居此人，爱国肯雄夸。羊祜保至信，陶公戒其奢。安边有成略，此道未全赊。公今有才气，功名安可涯。愿低湖海豪，磨砻益无瑕。凌烟果何晚，犹有发如鸦。

君不见菊潭之水饮可仙，酒旗五星空在天。此江縠纹更奇绝，投以麹米清如泉。分甘正拟供低唱，要筑糟台须大匠。诗人便欲醉千日，欢伯仅堪陪一饷。曰予此乐未知之，独爱为瓶居井湄。因君饮兴亦浩荡，梦随骖驾觞瑶池。昔贤酒尽孤长吸，大似竹枯还欲沥。明朝秀句传满城，笑指空樽卧墙壁。

天意欲为雨，川云出相望。明时揽俊乂，所立固无方。少小讽二南，美此江汉乡。猥当兴能职，首辟较艺场。群儒悦宽简，浩荡出文章。方观纵壑鱼，忽作抟风翔。此去升礼闱，旋当对殿廊。忠言动明主，家国有辉光。

鹿鸣首宵雅，义取好贤深。寥寥疑莫续，工席有遗音。诗言君臣间，不以位相临。如禽食苹水，有酒方共斟。从容陈所好，亦复有鸣琴。庶使峨冠者，洋洋动其心。愿言解子褐，结绶贯华簪。真心有相感，千载岂殊今。

昔在冯当世，起家冠伦魁。天衢跃群龙，转见绝足才。驰誉塞四海，致身近三台。凄凉城东宅，岁晚就蒿莱。古来用武地，编简委尘埃。每见儒冠喜，况逢贤路开。祝君如冯公，决科亦崔嵬。终身可师法，正复在轲回。

任子众所许，一鸣居上头。王高两县来，选拔皆其尤。里行张可贵，月书苏屡优。向来丁与虞，颇从别驾游。嗟我爱群才，不间薪与槱。既为得者喜，岂忘欲旁搜。鼓箧五百家，要皆儒者流。相期作邹鲁，过是我何求。

士有未就驾，郡守身劝之。君观汉诏中，有此勤恳词。由来贤俊人，出处每委蛇。譬彼未嫁女，深闺秀容姿。施衿有所适，婉娈终自持。汉俗尚如此，前世当可知。勉哉策名者，不但好爵縻。君臣有明义，行矣方自兹。惟当秉高节，长副此心期。

班嗣不借书，刘棻真好事。惭君辍汉简，畀我充口耳。胡为有牵联，苍石乃遭刵。平生任公子，百犗供钓饵。坐令天壤间，厌此江海味。君今效清癯，我更觉软美。挟书拟从游，梦到沙头市。

江汉之会，中具五民。见异而迁，乃丧厥真。相彼樊山，我行所因。有闲其壤，问彼居人。方时清明，家自为稷。其薮其浸，其动其植。孰为使民，有田不穑。亦惟蒲鱼，恃此鲜食。岁运周回，景躔西陆。帝籍重开，天颜逾穆。耕事将起，毋荒游逐。凡我农官，戒民宜宿。戒民伊何，美成在久。譬彼射侯，则求其耦。驱率慵堕，转缘南亩。数耘疾收，在而心手。农亦有书，匪藏金匮。盍耕如莘，盍馌如冀。桑荫清好，浊醪日至。已勤而食，则无所愧。勿谓此州，远连边鄙。我疆西北，尽其四履。风雨顺时，日星循轨。屡丰作颂，以致归美。

国有四民，各分一职。农次于士，盖尊稼穑。日出当作，日入乃息。用天分地，以足衣食。菖叶初生，于是始耕。务限既入，农事转急。禾当播种，乘雨接湿。高田大豆，榆荚为候。三月区处，油麻穄黍。时当警窃，图葺墙宇。蚕沙麦种，四月收贮。开渠决窦，以待暴雨。月建在午，秧苗入土。女工织作，三伏炎暑。七月芟草，烧治荒田。大麦小麦，上戊社前。禾欲上场，九月涂仓。缉绩布缕，十月多霜。冬至埋谷，预试五种。不宜者轻，宜者则重。腊月粪地，治碓雕桑。修治农器，向春则忙。四时之务，展转相寻。既有常产，当有常心。鸡豚兼蓄，枣栗成林。我念此州，土多冒占。纷纷刬请，扰扰定验。雨泽空过，失天之时。生意不发，失地之脂。身力不出，枉堕四肢。于私无益，于官亦亏。耕既不深，难行根脉。耘既不勤，众草之宅。粪若不施，谷不精泽。收若不速，风雨狼藉。若能开垦，处处良田。若能灌溉，岁岁丰年。古来开亩，广尺深尺。长亩三条，于中种植。渐锄陇草，爬土亩中。苗根日深，耐旱与风。又有区种，与亩不同。方深六寸，种禾一丛。七寸一区，匀如棋局。区收三升，亩号百斛。用力既到，所收亦多。比之漫撒，效验如何。凡苗之长，全在粪壤。器欲巧便，牛须肥健。其或无牛，以人牵犁。彼此换工，惟在心齐。游手浮堕，讥笑父祖。一时之逸，终身之苦。稍识文字，莫弄官方。暂然得理，不可为常。劝尔保身，孝谨无辱。劝尔居家，省俭常足。兄弟同心，勿营私曲。年丰感谢，休厌米谷。官租未送，莫尝酒肉。不寻闲事，门户清肃。粗然不阙，教子习读。渐入士类，光庇宗族。岁时礼节，亲邻往复。孙曾济济，所谓受福。古有茅容，鸡供母馔。自将野菜，与客同饭。张氏九世，同居相爱。官家亲问，写忍以对。郄公贫馁，甥侄孤遗。饭藏两颊，以活两儿。王丹在乡，亲行农野。多载酒肴，劝赏勤者。前贤所为，可以为师。美哉农者，国之良民。直道本业，必养其亲。奸未必富，拙未必贫。地道无穷，天有冬春。筋力在己，日用日新。俯仰求人，莫如求身。

节物重阳后，风烟庾岭头。休论梅子雨，才度菊花秋。翠壁堪横绝，幽亭劝小留。谋生兄弟拙，一一傍南州。

题舆才赴日边程，便拥油幢镇列城。地望素高唐五管，人才今似汉三明。时清市骏非无意，岁晏逢花好寄声。太学英名湖海气，此行持论要平平。

华堂清旷隔喧卑，户外春残绿满枝。好鸟窥檐时下啄，有人燕坐独支颐。

世间谁号最闲忙，强健收身意自凉。春去扫花时汲井，客来剪韭旋炊粱。

丹枝近岁出深宫，合向严宸伴晚枫。珍重幽轩无俗物，月中根墢日边红。

岩下才经昨夜雷，风炉瓦鼎一时来。便将槐火煎岩溜，听作松风万壑回。

山中果树略扶疏，炎帝经中未尽书。闻道木瓜红胜颊，露枝云叶缀华琚。

籍甚王文度，同侪意自亲。方舟能送我，别驾苦劳人。属县应如律，山田向食新。荷花开几许，老子旧凝神。

有客才相识，乖离又许时。不愁蓬转远，独恨盖倾迟。卑薄江南地，青冥岁晚期。宦游妨意气，直恐负君诗。

华屋成来有几年，名因耆旧里中传。未容极口论臧否，正欲虚心到圣贤。室有图书人自好，门多车马地还偏。邕州健笔人争诵，姓字从今到日边。

奏事何能补帝聪，流年早已付天公。旧闻双剑沦波底，忽有三刀入梦中。首出诗文为我贺，多惭忧乐与人同。如君孝友天应报，飞鹤那应久在笼。

冠盖追随寂寞滨，绝甘宽我未闲身。古来把酒持螯者，便作风流一世人。

此物湖乡价不论，带糟聊遣荐芳樽。梦魂忽去浮清霅，唤拨渔舟傍马门。

别驾游心到古初，时将前辈警公余。异时治行传青史，名字牵联倘得书。

郫令风流太史家，早知抹莉有奇葩。生嫌众色空尘滓，遍阅余香见等差。多谢珠玑来坐右，好将根墢到天涯。蜀江红紫纷披后，初看东南第一花。

蓄纳深无际，凭临势易高。青春关气象，白日散风涛。有野张轩乐，何人续楚骚。古来川浸在，闲却汉阴槹。

鱼龙掀舞后，渺莽记空庭。地带三苗阔，山传二女灵。客怀光水月，诗笔妙丹青。少作扬雄悔，惟思草一经。

质明帨洗动轻漪，礼殿巍巍百世师。伏几亲瞻古人象，陪祠颇杂汉官仪。诗书自可谋元帅，俎豆何妨示小儿。春服咏归千古意，只今童冠可无诗。

素餐深觉愧涟漪，后稷勾龙实吏师。平土至今犹有赖，配天在昔盖多仪。操豚底用勤巫祝，饷黍行看媚妇儿。海内和平颂声作，登歌还有载芟诗。

湖边飞盖欲谁同，治行人思旧弱翁。行乐未饶溱水女，咏归应有舞雩童。闽山影浸烟云动，沧海潮连浦溆空。欲识元侯疏凿意，君王勤俭正卑宫。

南方春早冻先融，荷臿趋时小异同。要使齐民知水利，亦如前哲变文风。四时镜浄登临美，万顷云垂灌溉通。嗟我一麾江汉上，慨然歆叹似南丰。

坐对崆峒帅府开，尚书元是济川材。才看剑履从天下，倏见旌旗照海来。兵卫半年虚抱戟，公堂今日共衔杯。文昌暂照东南地，已觉光辉近上台。

老照轩前翠已空，却惊嘉树巧玲珑。幽芬自出禅枝外，圆相长标法窟中。过客莫辞三宿恋，道人已费十年工。要须共结团栾坐，赏尽清秋面面风。

