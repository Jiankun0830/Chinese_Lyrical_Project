国朝启运星聚奎，太极夫子生濂溪。圣远言湮开众迷，接引伊洛为航梯。乾精坤粹星端倪，纸上陈迹俱筌蹄。南来道统坠涂泥，我考亭翁重挈提。及肩诸子户牖低，有山突兀宫墙西。道则高矣身颠挤，嘉禾瑞草来庭闱。种之美也无稗荑，公尤硗硗头峙犀。笔下绝去翰墨畦，删后既醉涂凫鹥。三十年前塔上题，只今待漏听朝鸡。排海摧嵩鳞屡批，肯美宫室奉妾妻。广厦峨冠讲若稽，我欲托国谁放麑。知公可仗为筑堤，保我子孙安烝黎。谁贤稚老空自赍，有德与位至公齐。言如车行得𫐄𫐐，尼山上有孤凤栖。惟伋传道如取携，鲤与白也难之隮。西山家学有根柢，眼中三世琮璋珪。言行一一无诃诋，此福如海难测蠡。番番黄发齿且儿，倘可撰杖桃李蹊。

凤凰巢定万年枝，陶铸苍生尽未迟。六丈语言同辈服，二郎官职乃翁知。味回春茗甘方永，春到寒花淡更奇。十有三人共千岁，向羊终社更追随。

武夷奇绝处，水碧更山丹。观辟南唐址，祠仍西汉坛。山禽酣午梦，野菜健晨餐。道士江冲一，新诗有集刊。

我是曾孙孙又孙，今朝始谒武夷君。三英秀峙千岩合，九曲平穿两岸分。丹壑何年流绛水，幔亭整日鏁红云。一生湖海江三白，早向溪头累石坟。

