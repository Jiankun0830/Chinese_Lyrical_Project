又是春残也，如何出翠帷。落花人独立，微雨燕双飞。寓目魂将断，经年梦亦非。那堪向秋夕，萧飒暮蟾辉。

又是秋残也，无聊意若何。客程江外远，归思夜深多。岘首飞黄叶，湘湄走白波。仍闻汉都护，今岁合休戈。

病卧瘴云间，莓苔渍竹关。孤吟牛渚月，老忆洞庭山。壮志潜消尽，淳风竟未还。今朝忽相遇，执手一开颜。

风高弓力大，霜重角声干。

客帆来异域，别岛落蟠桃。

寒清万国土，冷鬭四维根。

漏光残井甃，缺影背山椒。

万木残秋里，孤舟半夜猿。

因寻买珠客，误入射猿家。

何处残春夜，和花落古宫。

孤舟半夜雨，上国十年心。

