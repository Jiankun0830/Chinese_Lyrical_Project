应诏书闻便远行，庐陵不独诧邦衡。寸心祇恐孤天地，百口何期累弟兄。世态浮云多变换，公朝初日盍清明。危言在国为元气，君子从来岂顾名。

风吹仙梦落江南，忽忽今年六十三。嗜酒引壶倾腊蚁，挥毫落纸食春蚕。行观仙籍香浮桂，荣看恩袍色鬭蓝。他日投簪松径下，摩挲铜狄对清谈。

睡起庭前立片时，寂无人到乱云飞。杨花吹尽鶑声懒，小雨廉纤春已归。

来时人指拙为谋，出手方知刃解牛。有病黄堂怀药问，丐归紫橐列衔留。

虹桥影倒中边月，蟾镜光浮上下磨。未易丹青知画少，苦难题品费诗多。

晚风乘兴出溪边，小立斜阳待钓船。唤仆去寻赊酒店，倩人来认买鱼钱。

雍容陪大政，密勿赞洪钧。

在朝但觉民瞻耸，参政从知国势高。

有少园池仅蔬竹，无多屋宇欠楼台。

唤仆过林寺，逢僧问石桥。

雨余便涉岭，风定稳行船。

