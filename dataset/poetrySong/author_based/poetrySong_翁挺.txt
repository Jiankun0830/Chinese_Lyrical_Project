秘书丹旐返，旅殡尚丹阳。海路三山远，江流万古长。交情惟太史，传业冀诸郎。谁与铭泉壤，临文泪数行。

先生来东都，貌如林间鹤。闻名今见之，信难尘中著。诸儒纷藏宝，人进已反却。眇然千载事，独与复商略。斯人昔俊豪，世故熟斟酌。冥栖二十年，不为幽禅著。秋风有所思，木落庐山脚。岂为菰莼念，亦负溪友约。清霜动车轮，不复生四角。想见胸府间，天地泻寥廓。平生杜陵老，妙处倚山阁。岁晚或相从，应分半岩壑。

夕阳黯将沉，缺月迟未吐。满眼玻璃堆，翻疑梦中睹。

玉树秋益明，骊珠夜方吐。绕槛碧云收，尘踪故难睹。

山深风露易凄清，树老于人若有情。万里好秋寻不见，一花香处便分明。

