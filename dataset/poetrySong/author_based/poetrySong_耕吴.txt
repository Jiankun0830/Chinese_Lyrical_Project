九夏蜩螗不可听，秋风才动便无声。一襟月露丘园里，却胜趋炎作队鸣。

菊过重阳尚吐香，晚秋风景属村庄。日羹野菜同妻饭，时倩邻𫇴对客觞。霜后树枝多老丑，雨余山色半微茫。近来少入城中去，为爱闲居滋味长。

得失两忘机，何心问是非。难求斩马剑，且守钓鱼矶。鹤瘦添新料，儿寒补旧衣。诗成兴飘逸，天外片云飞。

