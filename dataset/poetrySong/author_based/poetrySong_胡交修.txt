吾君忧岁为民祈，天报精衷喜莫违。盈尺定占京辇应，余花犹到汝邦飞。润流土脉霑濡洽，巧著寒梢点缀微。春色欲随晴色动，劝耕农野渐芳菲。

履声曾接中台武，銮禁陪刊翠琰名。二老风流同燕席，一樽谈笑会江城。岁寒松柏青无改，酒畔篇章语可惊。辱叙金兰分赠我，勤拳尤识故人情。

纶掖琐闱曾并直，贤关芸阁早闻名。追陪每忆同清禁，邂逅开怀在赤城。良会惟知文字饮，高歌应有鬼神惊。相逢一笑真何乐，寄此樽前莫逆情。

