小院春寒闭寂寥，杏花枝上雨潇潇。午窗归梦无人唤，银叶龙涎香渐销。

何处金钱与玉钱，化为蝴蝶夜翩翩。青丝网住芳丛上，开作秋花取意妍。

青玻璃色莹长空，烂银盘挂屋山东，晚凉徐度一襟风。天分风月相管领，对之技痒谁能忍，吟哦自恨诗才窘。扫宽露坐发兴新，浮蛆琰琰抛青春，不妨举盏成三人。

新诗湔拂自苏黄，想见当年喜色香。草木无情遇真赏，岂知千载有余芳。

溪边短短长长柳，波上来来去去船。鸥鸟近人浑不畏，一双飞下镜中天。

秋云漠漠烟苍苍，芦花初白莲叶黄。钓船尽日来往处，南村北村秔稻香。

卷起纶竿撇櫂归，短篷斜掩宿渔矶。日高春睡无人唤，撩乱杨花绕梦飞。

三间小阁贾耘老，一首佳词沈会宗。无限当时好风月，如今总属绩溪翁。

乞巧筵开玉露秋，一钩凉月挂西楼。人间百巧方无奈，寄语天孙好罢休。

执戟老人双鬓斑，陆沉三世不迁官。穷如老鼠穿牛角，拙似鲇鱼上竹竿。岂有葡萄博名郡，空余苜蓿上朝盘。荣华气象无丝许，正坐平生骨相寒。

碑存溪石高嵯峨，汉字漫灭新镌讹，台非旧筑行人过。赤帝当年布衣起，老妪悲啼白龙死，芒砀生云凝夜紫。一朝花发咸阳春，老剑磨血消京尘，归来故里天上人。千古斜阳愁色里，草没荒城狐掉尾，不信英雄化为鬼。

壮图鹏翼九万里，末路羊肠百八盘。

话尽春愁双紫燕，唤回午梦一黄鹂。

润资宿麦两歧秀，寒勒新花几信风。

鹦鹉杯且酌清浊，麒麟阁懒画丹青。

为官两部喧朝梦，在野千机促妇功。

钓艇江湖千里梦，客毡风雪十年寒。

霞抹晚空鱼尾赤，水生春渚鸭头青。

愁随竹叶消春盏，喜入灯花缀夜缸。

飞花红千点，芳草绿万里。

白发惟公道，春风不世情。

飞絮落花春向晚，疾风甚雨暮生寒。

