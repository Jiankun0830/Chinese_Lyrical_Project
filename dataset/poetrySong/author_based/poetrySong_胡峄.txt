念昔扶衰别故城，敢期身见稍休兵。连年防患秋更急，此节浮家夜亦行。梦里不应追昨梦，生前聊复且偷生。空中鸟迹谁能记，万古由来一妄情。

疾风欺雨透蓬船，拥被和衣昼亦眠。儿女登临余脚力，更随明月遶山前。

政欲相携紫翠间，不堪风雨径催还。何时更上月华阁，细认真山与假山。

风雨留人阻去程，扶衰上冢过清明。百家瀼里犹掀簸，那得江神不世情。

