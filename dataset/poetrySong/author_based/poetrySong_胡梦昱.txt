古人遗直今人是，肯效乡原事踽凉。不把危言陈北阙，因何著脚到南荒。排奸斥佞风霜手，耐冷禁寒铁石肠。赢得榕阴浓密处，忘言默坐对炉香。

新来时事不相关，赢得蛮荒日月闲。存取丹心照碧汉，任他黄口闹清班。非求美誉传千古，不欲浮生愧两间。天亦而今无奈说，秀才且荷肯相还。

瘴地人忧我莫支，人虽危我我何危。元来忧国不怕死，非为捐身要出奇。肯怨江山千里远，幸逢天地一时知。孔光张禹人无笑，禄位输他善保持。

沉沉汉殿晓烟迷，燕雀输他取次飞。爰把丹衷吐骨鲠，且甘白饭与鱼肥。意循天理可无忤，岂料人心各有机。日薄西山予未死，当留此语待公归。

