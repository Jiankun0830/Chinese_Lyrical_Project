钟静日已夕，尘缘谢驱役。琪树鹤争定，山空万籁寂。明月散庭除，寒光照床席。花鸟魂梦间，相见曾相识。五更仙鹿鸣，声近在篱隙。晓来问童子，石径无行迹。

不见铜龙何处飞，空余芳草旧台基。月明风冷禽声碎，疑是仙人佩玉归。

余杭泉石欠幽探，浄拂衣尘入翠岚。九锁山门云上下，一峰天柱殿西南。元封旧事无人记，德寿仙游有客谈。痛饮丹泉卧玄石，松风满耳梦初酣。

