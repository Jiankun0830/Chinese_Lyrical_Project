北往长思闻喜县，南来怕入买愁村。区区万里天涯路，野草荒烟正断魂。

何人着眼觑征骖，赖有新诗作指南。螺髻层层明晚照，蜃楼隠隠倚晴岚。仲连蹈海齐虚语，鲁叟乘槎亦谩谈。争似澹庵乘兴往，银山千叠酒微酣。

一带清波六月凉，洗兵安用挽天潢。哥舒血蹴红凝箭，子美苔欹绿卧枪。玉垒尘清闲擂鼓，玳筵风静细流觞。澹庵临水空惆怅，洛水凌波见未尝。

山似牛头峡，水如龙尾湾。半生多罪垢，浣洗尘土颜。仙人旧闻名，一往何年还。岫幌烟为锁，玉扉谁与关。忽闻响答谷，恍若猿叫山。我欲纪末契，焉得茅三间。泉漏听琴筑，风雨闻佩环。木杪青螺髻，得非云雾鬟。

路入阳春境，杳然非世间。初疑金菊岭，原是铁坑山。日薄岚气重，天寒酒力悭。人言兹地恶，我爱碧孱颜。

是处山皆石，他山尽不如。固非从地出，疑是补天余。下随一拳小，高凌千仞虚。奇章应未见，名不下中书。

感时湔泪几时干，顾影伶俜独立难。自恐节孤无与对，谁怜族冷不胜寒。未应一世供愁断，长愿三更秉烛看。雨过花边行更好，犹嫌子美借银鞍。

风亭小立梦初残，步步凌空对广寒。照眼双明清可掬，闲情一味淡相看。晓萦瑞雾黏初润，晴映高云暴未干。三嗅临风思无限，蕊宫遥夜酒初阑。

瘦吟幽玩有余妍，更向高人独乐园。无垢未应经露沐，不缁宁信受尘昏。春风自识明妃面，夜雨能清吏部魂。插向胆瓶看更好，凛如明月荐雷樽。

一年佳处早梅时，钩引清风巧钓诗。未分霜冷禁瘦朵，渐看春入奈愁枝。晚尤奇特怜无伴，夜更分明不可私。冷落更须凭酒煖，从今邹律未消吹。

纷纷红紫勿相猜，自古骚人酷嗜梅。皂盖折花怜老杜，黄梅时雨忆方回。一生耐冻天怜惜，满世趋炎我独来。桃李争春身老大，急须吟醉莫停杯。

落网从前一念斜，崖州前定复何嗟。万山行尽逢黎母，双井浑疑似若邪。行止非人十年梦，废兴有命一浮家。此行所得诚多矣，更愿从今泛北槎。

一片潇湘落笔端，骚人千古带愁看。不堪秋著枫林港，雨阔烟深夜钓寒。

谁向生绡白团扇，画将羁客据征鞍。南迁万里知前定，壁上崖州莫怕看。

君恩宽逐客，万里听归来。未上凌烟阁，先登望海台。山为翠浪涌，湖拓碧天开。目断飞云处，终身愧老莱。

匹马吴江谁着鞭，惟公攘臂独争先。张皇貔虎三千士，支持乾坤十六年。堪恨临淄功未就，不知锺室事何缘。石头城下听舆议，万姓颦眉亦可怜。

痛饮从来别有肠，酒酣落笔扫沧浪。如今却怕风波恶，莫画清江画醉乡。

何人半醉眼花昏，画出江南烟雨村。满世庾尘遮不得，聊将醉墨洗乾坤。

往事浑如一梦中，回思吴越腋生风。云闲别岭千层碧，日落西湖一抹红。上竺留题陈迹在，孤山游赏故人空。莫将句搅幽人意，我辈缘诗正坐穷。

竹径萧疏杖履经，偕临流水诵黄庭。秋风忽作世情冷，山色似惭君眼青。

白发无端苦见寻，十年孤负醉花阴。可怜独鹤轻浮海，未及昏鸦日伴林。天末醉眠千岭寂，江南梦绕五云深。一杯遥祝慈闱寿，松柏长春共有心。

姑孰先生方遣化，饥食馋涎餐餠画。信知诗必穷乃工，忍穷谁复如公者。崎岖我已羁江湖，偻肩如我世恐无。从来画亦穷乃妙，两穷相值真堪吁。平生笑坡夸四板，祇爱丹青非道眼。岂如淡墨出天然，雪欲来时水云晚。先生一见辄倾倒，回观浊世秋毫小。不须更羡钓鱼翁，已自超然游汉表。

晚年种德听和銮，露冷林深绽锦团。金凤花残秋欲半，木犀香远晚初寒。拟将艾制候朝绂，愧把芦芽易钓竿。早与君王乞归去，仕途方险战于鞍。

万古云霄一凤鸾，归来蓬岛月光团。久将忠义私心许，要使奸雄怯胆寒。漏尽玉龙随彩仗，赦衔金凤下长竿。天家催赐黄花酒，笑指是翁能据鞍。

以身去国故求死，抗疏犯颜今独难。阁下特书三姓在，海南惟见两翁还。一坵孤冢寄琼岛，千古高名屹太山。天地祇因悭一老，中原何日复三关。

不踏金堤新筑沙，却寻寂寞紫云家。一春弦管花间鸟，半夜笙歌水底蛙。荣悴安时犹竹柏，行藏有待岂匏瓜。独醒正渴杯中物，薄薄茅柴亦胜茶。

悲哉为儒者，力学不知疲。观书眼欲暗，秉笔手生胝。无衣儿号寒，绝粮妻啼饥。文思苦冥搜，形容长枯羸。俯仰多迍邅，屡受胯下欺。十举方一第，双鬓已如丝。丈夫老且病，焉用富贵为。可怜少壮日，适在贫贱时。沉沉朱门宅，中有乳臭儿。状貌如妇人，光莹膏粱肌。襁褓袭世爵，门承勋戚资。前庭列嬖仆，出入相追随。千金办月廪，万钱供赏支。后堂拥姝姬，早夜同笑嬉。错落开珠翠，艳辉沃膏脂。妆饰及鹰犬，绘彩至蔷薇。青春付杯酒，白日消枰棋。守俸还酒债，堆金选娥眉。朝从博徒饮，暮赴娼楼期。逢人说门阀，乐性惟珍奇。弦歌恣娱燕，缯绮饰容仪。田园日脧削，户门日倾隳。声色游戏外，无余亦无知。帝王是何物，孔孟果为谁。咄哉骄矜子，于世奚所裨。不思厥祖父，亦曾寒士悲。辛苦擢官仕，锱铢积家基。期汝长富贵，岂意遽相衰。儒生反坚耐，贵游多流离。兴亡等一瞬，焉须嗟而悲。吾宗二百年，相承惟礼诗。吾早仕天京，声闻已四驰。枢庭皂囊封，琅玕肝胆披。但知尊天王，焉能臣戎夷。新州席未煖，珠崖早穷羁。辄作贾生哭，谩兴梁士噫。仗节拟苏武，赓骚师楚累。龙飞睹大人，忽诏衡阳移。帝曰尔胡铨，无事久栖迟。生还天所相，直谅时所推。更当勉初志，用为朕倚毗。一月便十迁，取官如摘髭。记言立螭坳，讲幄坐龙帷。草麻赐莲炬，陟爵衔金卮。巡边辄开府，御笔亲标旗。精兵三十万，指顾劳呵麾。闻名已宵遁，奏功靖方陲。归来笳鼓竞，虎拜登龙墀。诏加端明职，赐第江之湄。自喜可佚老，主上复勤思。专礼逮白屋，悲非吾之宜。四子还上殿，拥笏腰带垂。父子拜前后，兄弟融愉怡。诚由积善致，玉音重奖咨。资殿尊职隆，授官非由私。吾位等公相，吾年将期颐。立身忠孝门，传家清白规。但愿后世贤，努力勤撑持。把盏吸明月，披襟招凉飔。醉墨虽欹斜，是为子孙贻。

县崖怪石水潺潺，宜有神龙隠此间。穷胜不妨归险洞，寻春那止看群山。攀龙行即天边去，跃马聊同野外还。好景良辰适相会，一樽好共水云闲。

连云宿麦团碧浪，缀草落花成锦窠。我来欲觅种桃者，猎猎空存庭下莎。

庐峰漱玉旧传名，今见青原喷雪成。两处山川肯相下，洗除尘垢一时清。

尘容不逐江流浄，酒力都从雪压消。斗下祇今无剑气，年来牛犊在人腰。

幽花卧雨滋溅泪，秀色可人羞冶容。却笑楚人非博物，不知木末有芙蓉。

小园聊日涉，鸥鸟共忘机。笋长畦丁喜，春余菜甲稀。幽花禁雾雨，翠筿澹风漪。步屧横塘路，游鱼觉昨非。

逐客生涯一钓篷，野塘幽绝小楼东。柳边新过清尘雨，水面徐来送月风。逸兴似穷千里远，胜游还复五人同。子皮已结烟波社，白酒何妨日日中。

放逐归来户已篷，梦魂时到浙江东。心如止水偏陶月，身似虚舟但逐风。云路自怜飞鸟倦，山盟谁与白鸥同。管城本乏封侯骨，人道中书却不中。

澹叟意简古，终日巾不屋。彼美德星崔，怜我味蠹竹。挈榼破孤闷，聊欲观醉玉。情殊馈盘餐，事等遗潘沐。古人感意重，饮水亦沙醁。一觞万虑空，天宇觉隘促。自非薪突者，上客怕徐福。主人起扬觯，百岁风雹速。莫献野人芹，但饱先生蓿。我亦起膝席，卒爵更三肃。温伯况可人，康{巩/言}亦脱俗。共赋饤坐梅，句压诗人谷。浩浩气吐虹，盎盎春生腹。湘累彼狷者，底事醒乃独。日游无功乡，生计岂不足。壶歌发笑电，雅剧不言肉。夜久拔银烛，幽烬飘蔌蔌。我于腹无负，正恐腹自恧。姑置勿复科，茗碗瀹寒渌。舌出醉言归，况我舌已木。

沙鸥无事作群眠，乱荇萦风翠带牵。波静不忧无蒂{木虏}，心清聊溉不毛田。

湖边日日枕流眠，却笑风波百丈牵。无限烟光堪我老，不须投表乞归田。

北湖境自舒，水迥山更碧。雪衣故飞来，照影共清白。

临水迟佳客，碧尽天边云。心期殊未来，且复偶细君。援琴松满耳，添酒月入樽。水天静秋光，不受世所醺。饮酣睡味美，风漪生簟纹。得来亦何有，理乱了不闻。儿童莫唤醒，不妨长醉昏。休论万里情，我非宜城浑。

天宇修眉浮太华，晚晴浓绿新如画。何似文君蹙远山，秀色可餐清更雅。人知泼黛青孱颜，共喜眉宇修弯环。不知是中石蕴玉，遂能发彩惊尘寰。美人美人隔秋水，娟娟静淑金闺里。其人如玉德满身，笑杀西湖比西子。杜陵破帽随金鞍，心醉归来空掩关。不须更问许玉斧，二十四山如髻鬟。

千林閴无伴，独秀益孤明。索笑延幽赏，闻香失宿酲。天教清到骨，我岂淡无情。睡起黄昏月，花边洗破觥。

玉壶佳处野梅发，未减后山襄样黄。乞取一枝淮海去，不应春色占钱塘。

竹外梅花耿玉颜，凛然冰句落霜纨。莫将轻扇趋炎子，留作人间六月寒。

踏月看梅不见花，只惊水底影横斜。归来扫向冰绡扇，袖有西湖处士家。

花亦兴不浅，美人头上开。心事眼勾破，鬓香魂引来。笑春烛底影，溅泪风前杯。分韵得先字，客今谁可哉。

未信花飞能减春，花飞只恼有情人。也知造物贾余巧，要作醉眠红锦裀。

大块劳生亦可吁，解言佚我漆园癯。东家尝记老吾老，西洛请师迂叟迂。于谨延年还可杖，孔光灵寿不须扶。劝君早作菟裘计，太半归来雪满须。

公余诗老屡携将，物外高谈味自长。省事清心追豹隠，批花判月泻鹅黄。地偏不愧先生里，意野何如处士乡。却笑商颜园与绮，苦矜岩穴事高皇。

微风稍披冻，芳萌亦吐林。百鸟感春阳，钩辀弄其音。振策遵城曲，逍遥写烦襟。爱此堂下石，青润挺琅琳。中坳贮清泉，测之不盈簪。纤鳞候暖戏，寂历自浮沉。默视澹忘虑，白日为移阴。人生本虚静，垢浊无自侵。忽为外物牵，至性不可寻。于焉得所监，一洗尘中心。

萍迹长泡转，天崖到处家。芳菲云过雨，聚散手抟沙。且唤陈惊坐，共寻留子嗟。酒狂从旷荡，汉吏要无华。

苏张姓字炳如丹，遍历遐荒觉世宽。龙勒殊勋标绝域，麟宫奇节障狂澜。二千里外河源远，十九年间海上寒。二子精忠君勉继，归来锦领万人看。

平生痛饮号专门，逸气旋干复转坤。孔坐年来客常满，直须一日倒千樽。

公家家世旧崔嵬，惊坐先生日万杯。已办槽床千日饮，便须乘月抱琴来。

不妨我与鱼传素，只恐人言鸩作媒。莫笑东坡管闲事，细将红叶写将来。

世路羊肠险，崎岖不计层。附炎蛾并火，待暗鼠窥灯。国削臣心折，秋高虏势增。鱼虾何足虑，回前顾鲸鹏。

袯襫但多于耜者，犀渠不见弄兵人。盈畴云子岁不恶，父老却谈今使君。

从来无逸为元龟，艰难稼穑诚宜知。奚为三老冻且馁，不以仁政勤嘘吹。澹庵野人错料事，苦吟对雪空掀髭。苏仙漫解赋晓浩，韩子亦徒歌晚澌。两翁句法岂不好，祇欠鲠语书安危。先生忍寒蹋凛冽，著屐步步如爰丝。忧民未减胼胝叟，挟纩拥貂吾忍为。斲水长哦压郊岛，令我玩味终朝持。肯同侠窟暖金帐，不说庄生姑射肌。平生浮云睨卿相，往往羞谈蔡克儿。向来编研国朝事，典刑一一裨明时。侧闻玉音犹在耳，记录姓名标殿帷。遄归承明定不日，启沃要领亲凤姿。莫将篇什助雪虐，好吐忠嘉淳俗漓。致君宜许尧相稷，活国未惭唐宰墀。嗟予三黜从此逝，已觉别袖风披披。扁舟却忆剡溪老，梦寐早逐心旌驰。古风永秘此囊锦，恶语勿笑吾言卮。行行自爱保明哲，咄咄贤业追规随。况复君家有故事，元城先生刘器之。

贤哉洛城翁，尘甑每贷粟。饥来睨书案，臭味清可掬。独抱古遗经，凛凛一川玉。唯知耕宽闲，未暇井衍沃。萧然跨𫘧駬，破漏数间屋。谏议真可人，着意向幽独。赠之三百月，鼌采照鲸目。闭门予自煎，飒爽对修竹。先生如玉川，诗书实其腹。顾我亦何幸，此客良不俗。新篇忽入手，阔蹑李杜躅。华衮褒虽荣，溢美论非笃。何时玉壶山，复得从所欲。三碗浇枯肠，勿赋饭不足。

相印横拖御案前，圣恩暂许帅藩宣。举幡北阙危三刖，抗疏南床忽十年。往事凄凉人堕甑，此身空洁鹭栖烟。当时坐榻生龙尾，犹望陈蕃一解悬。

千里还经赤地连，老农作苦也堪怜。来牟不复歌丰岁，荞麦犹能救歉年。山色浅深秋泼黛，田毛上下晓披绵。天公莫遣霜如雪，赤子嗷嗷要解悬。

胜游宝箓记吾曾，五十年来一衲僧。昼短莫吟千岁烛，年丰聊看九华灯。一球未放寒星坠，万炬浑惊烈日升。诗酒虽堪驱使在，照愁佳句愧坡能。

漫云学佛竟何曾，且伴西邻正觉僧。莫笑酒狂刚止酒，且来灯下看传灯。人言星近如堪摘，谁谓天高不可升。见说燧人初改火，固知将圣信多能。

赏心乐事巧相违，清坐持枚学数扉。雁足不来空燕雀，鸰原何在叹蟏蝛。开怀对酒祛愁破，缓步看灯踏月归。万里投荒真细事，频年不得戏莱衣。

南山旧说王隠者，北斗今看韩退之。不须觅句花照眼，行见调羹酸著枝。

酴醾独殿春，得路未为晚。露叶张翠伞，月蕊明玉幰。洗妆雨亦妍，暗麝风更远。唐时真宰相，劲气凌谏苑。危言工切劘，壁立万仞𪩘。帝为酿此花，以赏硕画婉。清芬濯千古，天河岂须挽。不妨便醉死，闻香定魂返。

头白经筵思漫覃，骎骎末路我何堪。八年还作玉堂集，一笑真怀银杏谈。敢说麕书讥聂北，聊因麟趾咏周南。梅开更得珠园去，红粟寒梢试一探。

岩耕名已振京关，未信终身袖手闲。万卷不移颜氏乐，一生无愧伯夷班。致君自许唐虞上，待我谁能季孟间。两社年来欠元老，苍生拭目望公还。

士气从来弱不支，逢时言行欲俱危。不因湖外三年谪，安得江南一段奇。非我独清缘世浊，此心谁识只天知。万牛回首须公起，大厦将颠要力持。

闲爱鹤立木，静嫌僧叩门。是非花莫笑，白黑手能言。心远阔尘境，路幽迷水村。逢人不须说，自唤小桃源。

悬崖怪石水潺潺，宜有神龙隠此间。穷胜不妨归险洞，寻春那止看群山。攀龙行即天边去，跃马聊同野外还。好景良辰适相会，一樽聊共水云闲。

宝公何似赞公房，好句还追铁凤翔。金象妙高惊地胜，木犀清远送天香。明年蜡屐谁犹健，昨日登楼我尚强。三老未应输二老，兹游奇绝永难忘。

六代风流最永嘉，郁葱胜气隠晴霞。折冲樽俎神俱旺，表里山河险莫夸。几缕碧烟迷杏眼，半篙清涨减蒲芽。歌声已得檀郎怨，四海而今再一家。

禁署装成宝缨络，冰盘翦出水晶盐。传呼天上好消息，玉果新颁出御奁。

饯行朱邸帝城春，随例颠忙宴玉津。报国独劳千一虑，钧天同听十三人。金卮宣劝君恩重，花露湔愁醉梦真。却忆故山猿鹤在，便思投劾乞其身。

夜读文公猛虎诗，云何虎死忽悲啼。人生未省向来事，虎死方羞前所为。昨日犹能食熊豹，今朝无计奈狐狸。我曾道汝不了事，唤作痴儿果是痴。

县古杉枫老，人居水竹间。字民无狱讼，携客有江山。路远旅愁积，病多诗思悭。

平生不识澥渤岛，入海要看蓬莱山。向来同是灾荒客，今我海南君海北。

暗里寻香自不迷，照空焉用夜燃脐。欲危疏朵风吹老，太瘦长条雨飐低。孤艳几时同把盏，野香犹记助看题。唐人未识高标在，浪自纷纷说李蹊。

缟裙练帨照钗荆，霜竹寒松秀色并。八咏格高凌太白，千林地迥切西清。著枝有味知深意，欹屋无言似薄情。日暮水边空怅望，浑如湘浦见皇英。

当年曾见凤城头，入骨贪看兴未休。小摘欲论千种恨，微吟还唤一番愁。每嫌俗物熏心醉，长愿清馨满世留。秾李倚风梨带雨，比方应合面骍羞。

为瑞应便种麦鸦，余光犹得映书车。也知一腊要三白，故作六霙先百花。授简才悭惭赋客，披蓑句好忆渔家。拟酤斗酒听琴操，三百青铜落画叉。

别离如许每引领，邂逅几何还着鞭。微服过宋我何敢，大国赐秦公不然。衰鬓雕零已子后，高名崒嵂方丁年。即看手握天下砥，山中宰相从云眠。

打成大错一毫差，万里去寻留子嗟。微管闲思齐仲父，赐奴长价汉浑邪。道穷怜我空忧国，句好知君定作家。便欲相携趁帆饱，要观子美赋灵槎。

忆昔昌黎伯，直谏气凛然。又闻赞皇公，直道薄云天。堂堂两宗工，盖世勋无前。朅来着此邦，仰山同不骞。公今又继往，相望三百年。风流虽已矣，遗迹俨弗愆。邦风杂未纯，雕俗顽莫镌。要须痛一洗，兴氓作其贤。束吏缚猛虎，爱民烹小鲜。课为天下最，名压坐中先。凤尾催归诏，看看下小旃。践槐知不晚，开旦促曹鞯。

卧病高秋留海浦，明日重阳更风雨。杜门不出长苍苔，令我天涯心独苦。篱角黄花亲手栽，近节如何独未开。含芳閟采亮有以，使君昨暮征诗来。凌晨试遣霜根送，畚玉虽微甚珍重。极知无意竞秋光，往作横窗岁寒供。忆我初客天子都，西垣植此常千株。结花年年应吹帽，始信南邦事尽殊。愿得封培自今日，何间朱崖万家室。秋香端不负乾坤，但愿箫管乱畴匹。归去来兮虽得归，念归政自莫轻违。他日采英林下酌，谁向清霜望翠微。

好竹平生志颇坚，谁知岛上有淇园。溪边六逸李太白，林下七贤杨巨源。空翠有时穿荦确，圆机终日转潺湲。从来到处安心地，肯认家山作本源。

人皆犯红尘，君独嗜空翠。红尘终有得，空翠了无味。自众人以观，君亦少良计。细问红尘人，轩冕蔓倒敝。方寸万斛埃，灰土常处袂。翻思对青山，一洗秽浊气。始知空翠佳，千古余爽思。何子亦何人，对此日隠几。明涵轩窗浄，影入林牖媚。眼界括穷碧，白鸟决归眦。青山如高人，可挹不可致。

井邑峰峦绕郡城，新台高峙见南溟。海澜浩荡连云白，江汉朝宗彻底清。日月往来双羽箭，乾坤今古一邮亭。年年不改长春景，遥想蓬山作画屏。

君侧无谗人，发口不须婉。

盈尺子鱼来丙穴，一瓶女酒敌新州。

君恩许归此一醉，傍有梨颊生微涡。

万古嗟无尽，千生笑有穷。

两山排闼来，周遭似环翠。

眼明渐见天涯驿，脚力将穷地尽州。

儋耳道中还可乐，东坡安用叹途穷。

有水不栽莲。

当时号令君听取，白战无须带步叉。

啖毡使者莫思家。

梁园高会忆邹岩，千里莼羹未下盐。

中有羁孤湿帽尖。

梦入琼崖身益壮，烟销金坞臭空传。

笑春烛底影，煎泪风前杯。

