天怜素质太柔轻，不奈西风雪片凝。故与红颜如美玉，尚余清影似寒冰。黄香仅可追多叶，重萼堪怜只两层。欲问园官分此贴，宜楼深远叹难应。

悬崖怪石水潺潺，宜有神龙隠此间。穷胜不妨穿险洞，寻春那止看群山。攀龙行即天边去，跃马聊同野外还。好景良辰适相会，一尊且共水云闲。

旧闻雁不到衡阳，今复南飞入瘴乡。天阔随阳皆可去，未应为界限潇湘。

闻道嘉鱼出火山，我来那得一鳞看。

