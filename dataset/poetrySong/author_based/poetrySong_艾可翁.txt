老夫晨沐罢，还卧看云行。发短便巾小，衰容怯镜明。空林存竹意，破屋带泉声。自喜诗棋外，无营梦亦清。

青山意自足，扰扰复何之。见客从衣破，哦诗任饭迟。蔬畦耕犊草，匏架落蝉枝。逆境偷贫乐，休兵未可期。

村落兵戈后，江湖几杖前。索居兼屏燕，幽梦反宜蝉。茅舍分炊火，苔砖出酿泉。家贫思辟谷，非是博长年。

隔林看日落，出户对天行。久乱人情变，长贫心事明。虹拖城郭势，河泻甲兵声。谁似秋来水，能于浊世清。

故人在何处，清梦或逢之。老树秋声早，深窗曙色迟。湿萤粘露草，惊鸟徙风枝。琴破才支卧，知无锺子期。

乱离生世晚，衰白在人前。云水飞饥鹤，山林付乱蝉。日今行黑道，人有隔黄泉。晷渐秋来短，愁长亦敌年。

水月长依梦，江天半入诗。断崖云欲落，危岸树多欹。天晓雁先起，舟行客未知。雪霜篷隔断，何得上吟髭。

相疏怜各病，相见贺更生。久乱诗书废，长贫门户清。晨炊才脱粟，夜卧亦班荆。祇有悲秋卷，多于未受兵。

督府春移檄，江城昼撤花。好书如隔世，久客似无家。畏路多言虎，荒村半是鸦。道逢西北客，挥泪问京华。

干戈连万国，丘壑卧三年。虎啸黄茅地，鸦屯白骨田。渴虹疑竭海，腥雾欲沈天。摇落前朝老，长怀鲁仲连。

江村兵火后，月色似长淮。鼓角连秋思，风尘带客怀。诸公朝漠北，一老哭天涯。犹幸舂陵夜，葱葱气尚佳。

汉阳城上望，天色欲苍黄。云去仍清野，人稀半战场。江分青草断，山接白云长。一掬中原泪，凄凉对夕阳。

归去江头伸脚眠，不烦太史验星躔。一丝千古经纶在，不为东都二百年。

云台历历纪功臣，底事中间有子陵。未必故人同卧处，了无一语及中兴。

举目山河恼客怀，百年前事总尘埃。如何爱劝人归去，倒引南人入汴来。

力战奚忧曳落河，可怜重阃亦投戈。后来未可轻东晋，虽是清谈死节多。

漉酒不孤头上巾，醉来万事等浮尘。谁家三径无松竹，肯说昨非能几人。

仕晋何心更仕刘，知几闻早去来休。多君不肯腰轻折，非为区区县督邮。

人家落落堕荒丘，碑带苔痕独字留。博陆脊梁扶日月，中郎名笔法春秋。一抔谁下寻坟马，片石今供砺角牛。惟有斜阳闲照管，肯随鸦影上螭头。

丧乱逾三载，孤高配九秋。日方行北陆，江不改东流。诗入中年老，官逢世变休。仲将头雪白，摇落更多愁。

雨浥梨花粉泪香，一痕淡月照修廊。春来只是寻常夜，惟有杜鹃添觉长。

君马黄，我马骊。白玉为勒络青丝，与君并辔河水湄。河上扑扑杨花飞，杨花飞飞送客人。生别离，良可惜。愿君鞭影去迟迟，莫学杨花各南北。

偶然散策无寻访，何限伤心强笑歌。世味正如春酒淡，市灯不及月华多。人生只合且如此，国势遂成无奈何。年少尚装胡旋舞，不知舞破几山河。

不必相逢啸语春，本然心迹自相亲。青山我已卧三载，白社君今与一人。乱后事非京国旧，雨余秋共客愁新。躬耕谷口云应满，何处堪寻郑子真。

来寿吾兄玉局仙，郎君亦自醉颓然。乱离难得团𪢮日，清健何须少壮年。投老宦情云在壑，忧时心事日行天。遐龄此去应如鹤，蕙帐月寒相对眠。

时危安乐是神仙，默有扶持岂偶然。林下且须坚晚节，尊前未用说明年。穷通莫计惟期寿，兴废难言赖有天。恨杀飘蓬白头弟，十年风雨别州眠。

机舂坎坎水潺潺，曲折舟行乱石间。无数水禽飞不起，杜鹃花满夕阳山。

尘埃漠漠一千里，风雨潇潇十四陵。立得身高愁转甚，龙山从此不须登。

