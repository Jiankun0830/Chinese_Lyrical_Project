属玉双飞水满塘，菰蒲深处浴鸳鸯。白蘋满棹归来晚，秋著芦花一岸霜。扁舟系岸依林樾，萧萧两鬓吹华髪。万事不理醉复醒，长占烟波弄明月。

层波渺渺山苍苍，轻霜殒木莲叶黄。呼儿极浦下笭箵，社瓮欲熟浮蛆香。轻蓑淅沥鸣秋雨，日暮乘流自相语。一笛清风万事休，白鸟翩翩落烟渚。

登临萧寺几回头，石怪林深山自秋。地布黄金长照日，泉溜碧玉暗通沟。浚穿地脉疑无底，静啮崖根更不流。多谢老僧勤供佛，井华晓汲注瓷瓯。

丈室十一尺，闽山数百层。春风近梅柳，腊水漫沟塍。

已爱观音远俗尘，鹫峰林壑更清新。不辞遍历安禅地，要使溪山识主人。

隐约开旸谷，坐看云气升。地神如献秀，一色露山棱。

我梦扁舟浮震泽。

