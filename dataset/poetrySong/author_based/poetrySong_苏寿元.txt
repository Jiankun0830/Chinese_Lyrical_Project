转眼江流已昨非，便随鸥鹭省渔矶。飞花无复浪千顷，倒影依然山四围。不向静中观物理，更于何处觅天机。兴来倚杖斜阳外，弄遍潺湲未肯归。

青紫过如拾芥轻，今吾非辱故非荣。海波忽与桑田改，书眼空如秋月明。只可一丘容鹤隠，何须万里较鹏程。到头更要深山住，不作终南捷径名。

空有奇胸贮石渠，功名不许老头颅。凭君细阅寒窗下，还有它年房杜无。

