属玉双飞水满塘，菰蒲深处浴鸳鸯。白蘋满棹归来晚，秋著芦花一岸霜。

扁舟系岸依林樾，萧萧两鬓吹华发。万事不理醉复醒，长占烟波弄明月。

层波渺渺山苍苍，轻霜陨木莲叶黄。呼儿极浦下笭箵，社瓮欲熟浮蛆香。

轻蓑淅沥鸣秋雨，日暮乘流自相语。一笛清风万事休，白鸟翩翩落烟渚。

王郎臞庵摩诘诗，烟花遶舍江遶篱。石渠东观了无梦，笔床茶灶行相期。古人已往不可作，甫里顾有今天随。湾头蟹舍岂着我，请具蓑笠悬牛衣。

笛弄松江明月，蓑披笠泽归云。若话青霄快活，五侯何处如君。

臞庵主人天与闲，回栏飞阁临沧湾。晴波渺渺雁行落，坐见万顷穿云还。百年有底付鸟翼，未暇著脚鸳鸾间。径须呼酒浇磈磊，莫遣暝色霾烟鬟。

玉蟾飞入水晶宫，万顷琉璃碎晚风。诗就云归不知处，断山零落有无中。

秋落空江动碧虚，黄芦洲渚雁飞初。我来欲访鸱夷子，为挂西风十幅蒲。

柳外西风六幅蒲，野塘睡鸭对舂鉏。如何唤得王摩诘，画作江南烟雨图。

寒芦淅淅催秋晚，浦雨溟溟忆去年。它日未埋黄土陌，为君重赋补亡篇。

卷衲下苍壁，夜光容暗投。人追道林辈，诗入杼山流。风吹蒹葭雨，雁横江汉秋。须烦紫藤杖，聊与白云留。

溪南溪北鸟啼处，树头树底梅已空。绝叹不如木上座，伴君千叠夕岚中。

雨暗蒹葭浦，烟青杨柳津。有劳修月手，来访卧云人。落笔向来事，无锥今岁贫。故山何处是，落日大江滨。

床头萝月厌同攀，发兴东吴万叠间。森木已深溪上屋，瘦藤穿尽雨余山。黄梅绿李看来熟，长簟北窗谁与闲。此别故应频作恶，一樽何日慰勤艰。

校书绝足腾飞黄，不数向来何与江。锦囊诗句随云表，十袭未启心先降。

语别既不易，况与子同生。如何携手好，忽作千里行。

敌骑乘秋入，妖氛拥贼营。孤城控淮海，百口付柴荆。徒想回天力，空余恋阙情。艰难思报主，炯炯寸心明。

蟠胸历历邺侯书，落笔奔奔走坂车。办作五言玉节信，直拼病渴马相如。

聊辍清都玉笋班，虎符犹得控荆蛮。已见五溪谈笑了，坐追九辨典刑还。

秋霜一夜到枯荷，奈此江南秋色何。蕲君未作一成去，同听竹窗鸿雁过。

尺五城南客，能过仲蔚居。烟霏深寂历，云树晚扶疏。老去一无著，诗成百不如。喜无招隠作，仍免绝交书。

铜棺之南山复山，扪萝绝壁藓苔斑。只今何处可容足，乞我石房云一间。

吴中未历佳山水，湖上怀思去惘然。云去云归两峰寺，鸥飞鸥没夕阳天。客愁官渡落花雨，归梦下湖春水船。想得对床成夜语，何须陇月向人圆。

牛背行将老，鸥沙盟已寒。莼鲈付张翰，书札报任安。古学饱胸次，惊澜翻笔端。西湖千顷月，留取醉眼看。

蕊珠妙言，字照编简。云霾三馆，其人则远。世衰道丧，完节者鲜。临终之叹，作世和篇。

沙溪烟绝雨才通，无数深红间浅红。山店落英春寂寂，青旗吹尽柳花风。

十日已吹梅信风，绝怜未许一尊同。喜君不减习主簿，愧我殊非庞德公。

问讯云萝小隠家，剡藤醉墨半欹斜。酒余落笔已殊绝，发兴不须薝卜花。

竹阴既疏明，流泉复清驶。佳响闻山禽，凉风澹然至。幽人此安禅，阅世一嬉戏。何必周八垠，是中有能事。

沙晚水痕碧，萧萧蒲苇秋。鸿飞遵远渚，木落见沧洲。藤杖吟还倚，风帘行可休。有怀谁共语，暝色起林丘。

弦歌武城宰，遗芳叹汉官。莫怀千载忧，且毕今日欢。亭午百吏散，曲肱谢喧烦。况看古锦句，落笔酬江山。

但见金华仙伯语，笔端丘壑饱经心。

休言贫病惟三箧，已办借书无一鸱。

去止书三箧，归亡酒一鸱。

惭无安世书三箧，滥得扬雄酒一鸱。

斯人活国计，不数管及萧。

惟公廊庙姿，骨相宜珥貂。

饱闻胸次有云梦，语作惊澜翻舌端。

骑鲸公子汉於菟，并驾殊非李与苏。

晚喜此士来相亲，呼童汲涧濯玄云。

江南溪工琢溪玉，凄风瑟瑟江作縠。

古屋茆茨小。

殷勤今日一时开。

雨过乱蓑堆野艇，月明长笛和菱歌。

断崖绝壑元无主。

竹里江梅寒未吐。

乞得东风一杖藜。

眼底青山映寂寥。

穿花却与共扶藤。

迎春不负千金诺。

