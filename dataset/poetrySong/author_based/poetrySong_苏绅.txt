九派分流涌化城，登临潜觉骨毛清。僧依玉鉴光中住，人踏金鳌背上行。锺阜云开春雨霁，海门雷吼夜潮生。因思绝顶高秋夜，四面云涛浸月明。

几年飞锡倦寻芳，云衲斓斑掩竹房。一榻夜禅蒲座稳，满盂春供药苗香。汲泉岩畔惊猿饮，裁苇池边引鹭翔。像室雾昏灯焰小，石楼风度磐声长。攀萝别岭冲寒雾，扫叶前林趁晓霜。大抵僧居遗俗虑，此中身世更清凉。

驱马款禅扉，松风冷拂衣。红尘不到处，青嶂此忘归。鸟望生台下，云侵讲座飞。楞伽味真趣，转觉俗缘稀。

绮塍行尽入松门，暂拂尘缨袖惹云。海月未升楼上见，湖波初起坐中闻。宝扉膜拜青莲相，石案傍行白{叠毛}纹。促榻偶随居士语，煮茶烧栗到宵分。

游人汉女投珠路，野火荆山出猎朝。

城郭依然郧子国，山川分得楚王台。

一篇此日摛鸿藻，五色它年浴凤文。

它年跃马相逢处，记得先生旧姓名。

