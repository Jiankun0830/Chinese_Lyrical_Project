杖屦追随入翠蓬，玲珑一窍彻心胸。山罗斗宿英灵萃，地镇龙潜气势雄。碑藓犹涵周子泽，涧松仍有老包风。岁寒共约吾三友，要把清规踵二翁。

曾闻娲氏补天漏，也记春秋石陨星。却讶端岩星错落，何时漂坠数峰青。

汗漫孤槎到海滨，荒阡触目尽忧薰。休粮未遇赤松子，采蕨终惭孤竹君。甚欲去寻东道主，只愁见谕北山文。秋风吹动归与兴，又隔扶胥一片云。

千古仪型竹隠堂，此身虽晦道弥光。轩裳不入山林梦，尘土难侵冰雪肠。清影雅宜梅共瘦，高风堪与菊同芳。斯文一派流传远，羞把庭槐祝二郎。

