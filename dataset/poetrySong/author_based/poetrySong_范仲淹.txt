数枝梅寄寂寥人，多谢韶华次第均。穰下此花留未发，待君同赏后池春。

故人为使富天才，相与抽毫赋早梅。气艳未劳横玉笛，风光先合倒金罍。陇头欲寄交情远，林下初逢病眼开。必若和羮有遗味，花王应亦命公台。

芳洲名冠古南都，最惜尘埃一点无。楼阁春深来海燕，池塘人静下仙凫。花情柳意凭谁问，月彩波光岂易图。汉上山公发新咏，许昌何必诧申湖。

穰下胜游少，此洲聊入诗。百花争窈窕，一水自涟漪。洁白怜翘鹭，优游羡戏龟。阑干红屈曲，亭宇碧参差。倒影澄波底，横烟落照时。月明鱼竞跃，春静柳闲垂。万竹排霜仗，千荷卷翠旗。菊分潭上近，梅比汉南迟。岸鹊依人喜，汀鸥不我疑。彩丝穿石节，罗袜踏青期。素髪频来醉，沧浪减去思。步随芳草远，歌逐画船移。绘写求真赏，缄藏献已知。相君那肯爱，家有鳯皇池。

枢府当年日赞襄，隐然一柱在明堂。亲逢英主开前席，力与皇家正旧章。直道岂求安富贵，纯诚惟欲助清光。龚黄政事追千载，齐鲁风谣及万箱。伟望能令中国重，奇谋曾压北方强。故人待看调元后，乞取优游老洛阳。

制节重并汾，淹留又见春。年高成国老，道在乐天真。风韵应如旧，精明迥绝伦。致君心未展，宁是式微人。

曩由清举玉宸知，今觉光荣冠一时。曾入黄扉陪国论，重求绛帐就师资。谈文讲道浑无倦，养浩存真绝不衰。独愧铸颜恩未报，捧觞为寿献声诗。

何处潮偏盛，钱唐无与俦。谁能问天意，独此见涛头。海浦吞来尽，江城打欲浮。势雄驱岛屿，声怒战貔貅。万叠云才起，千寻练不收。长风方破浪，一气自横秋。高岸惊先裂，群源怯倒流。腾凌大鲲化，浩荡六鳌游。北客观犹惧，吴儿弄弗忧。子胥忠义者，无覆巨川舟。

把酒问东溟，潮从何代生。宁非天吐纳，长逐月亏盈。暴怒中秋势，雄豪半夜声。堂堂云阵合，屹屹雪山行。海面雷霆聚，江心瀑布横。巨防连地震，群檝望风迎。踊若蛟龙鬭，奔如雨雹惊。来知千古信，回见百川平。破浪功难敌，驱山力可并。伍胥神不泯，凭此发威名。

余杭偶得借麾来，山态云情病眼开。此乐无涯谁可共，诗仙今日在苏台。

江干往往腊不雪，今喜纷纷才孟冬。乃知王泽寖及远，益明天意先在农。有年预可慰四海，大瑞且当闻九重。况此湖山满清思，与君交唱若为慵。

钱唐作守不为轻，况是全家住翠屏。名品久参卿士月，部封全属斗牛星。仁君未报头先白，故老相看眼倍青。最爱湖山清绝处，晚来云破雨初停。

西湖载客恣游从，湖上参差半佛宫。回顾隙驹曾不息，沉思樽酒可教空。层台累榭皆清旷，万户千门尽郁葱。向此行春无限乐，却惭何道继文翁。

东南为守慰衰颜，忧事浑祛乐事还。鼓吹夜归湖上月，楼台晴望海中山。奋飞每羡冥鸿远，驰骋那惭老骥闲。此日共君方偃息，是非荣辱任循环。

鹤禁兰宫达了身，高居南阙重为邻。西园冠盖时时会，北海樽罍日日亲。共弃荣华抛世态，同归清静复天真。一如刘白东都下，更得裴公作主人。

一带林峦秀复奇，每来凭槛即开眉。好山深会诗人意，留得夕阳无限时。

凿开奇胜翠微间，车骑笙歌暮未还。彦国才如谢安石，他时即此是东山。

飞泉落处满潭雷，一道苍然石壁开。故老相传应可信，此山云出雨须来。

虽叨世契与邻藩，东道瞻风御史尊。郑馆昔时延下客，于家今日见高门。我居方面荣为惧，君向台端直且温。彼此中怀蕴金石，不须销黯动离魂。

新诗遗鹤指真经，对此仙标讵敢轻。万里华亭思去伴，千年辽海识归程。鸡群与处曾非辱，鹏路将翔孰谓荣。独爱九皋嘹唳好，声声天地谓之清。

玉皇近侍请修真，赐得南山十里云。樽有圣贤聊自慰，鼎多龙虎复谁分。谢家山色朝晡见，陶隐松风寤寐闻。万物已齐无一事，独醒惟笑众醺醺。

要路抛来自寡尤，高怀卷去白云收。玉缘秘宝须藏密，兰为奇香却在幽。仙骨岂曾移静节，帝心终是竭嘉猷。红霞绿竹忘机地，未免天家下诏求。

汉陂高兴自飘飘，何必天台渡石桥。潭上药灵多饵菊，林间诗逸半书蕉。勤歌兰珮招逋隐，懒事尘缨逐宷僚。客有赤松盟约在，异时猿鹤不相辽。

瑶坛日月静中长，诗思时时逸谢塘。神枕自成仙岛梦，朝衣犹有御炉香。三元秘简侵星奏，五岭灵芽待雪尝。金阙九重留不住，高风何处是严光。

门外烟岚紫阁横，九衢风土更何情。篱边醉傲渊明饮，陇上歌随桀溺耕。三乐放怀千古重，万锺回首一毫轻。鹏鹪共适逍遥理，谁复人间问不平。

高尚继先君，岩居与俗分。有泉皆漱石，无地不生云。邻里多垂钓，儿孙半属文。幽兰在深处，终日自清芬。

家有清白志，所宝甑中尘。休去无生涯，老来犹苦辛。一麾了婚嫁，万事蠧精神。与君尝大言，定作青山邻。蹭蹬未携手，得无羞故人。

清言一以遥，默默江楼上。安得如白云，无心两相忘。

古籍东南美，蔚蔚幕中议。懿行希圣贤，尚文粲游赐。伊余发已秃，偶继立朝士。何以宣王政，甘为时所弃。酌以广州泉，不易伯夷志。直哉心如弦，安虑道边毙。窃尝力于古，秉笔庶几至。孰为末闻达，聊以道幽秘。夫君锵以名，尤为世之器。赠我百余言，升堂出而示。土木朽且陋，黼黻谬增贲。毌盐烦刻画，返朴吾所愧。华勋爱士心，蓬壶延才地。何人荐于子，当彼得言位。吐以胸中奇，落落金玉继。九虚高可游，凌厉垂天翅。吾将退而隐，尚得荣其视。

泰山采芝人，吏隐清淮滨。金函秘宝箓，奉之如高真。谓子有仙志，兴言一相示。叩头鸣天鼔，玉书粲然异。白云引轻素，朱丝闻灵篇。题云天宝岁，传于任凤仙。兵火换九州，于兹三百年。非有灵物持，此书安得全。绿字起龙蛇，丹文挂星斗。六甲当奉行，百神迺奔走。密密天上语，忽忽人间有。与君置青山，解冠松桂间。服此上淸箓，上淸庶可攀。无为尘土中，草草凋朱颜。

重君爱诗书，孜孜不知老。白发末理生，惟谈圣人道。爱君妙山水，所得是神气。尺素写林峦，邈有千里意。今日江南行，孤云无繋程。直指九华峰，去扫先君茔。却来华阳川，与我溪上盟。行歌紫芝秀，坐啸清风生。炼真变金骨，飘飘朝玉京。结成物外游，忘此天下情。

灵剑经年匣，决云谁为高。报人如有道，何忍问吹毛。

南园万树花，极目春芳丽。林下老成人，相招植松桂。

行歌春满路，坐歌春满园。花前人自乐，桃李岂须言。

明月照前墀，朱弦奏流水。春风如未回，敢望无云起。

南楼百尺余，淸夜微埃歇。天会诗人情，遗此高高月。

君有江南行，为君歌以喜。龙盘山万曲，练静江千里。江山不可空，台星照吴中。古来王谢地，今有周召风。而间杨与郑，万丈光相映。煌煌聚宰府，金陵一何盛。此去知已贤，雅客情无边。白云起江树，明月逐江船。云月共徘徊，优哉如游仙。归来笑春风，白日登青天。

天与神交忽解携，一溪风月更同谁。自惭潇洒如猿鹤，却向周郎怨别离。

欲赋前贤九日诗，茱萸相鬭一枝枝。可怜宋玉情无限，争似陶潜醉不知。绿鬓爱随风景变，黄华能与岁寒期。登高迥处狂多少，笑杀襄阳拍手儿。

暂向天台参众真，虎丘风月远随身。琼台肯便长栖去，无限人间未度人。

北固高栖海气寒，使君应此凭阑干。春山雨后青无限，借与淮南洗眼看。

满面南风指四明，山长水曲不胜情。自言此去云林下，惟讲华严报太平。

北楼千尺午犹寒，冉冉飞尘不可干。横望沧溟了无际，贵人休向画图看。

都督再临横海镇，集仙遥辍内朝班。清风又振东南美，好梦多亲咫尺颜。坐啸楼台凌皓月，行春鼓吹入青山。太平天子尊耆旧，八十王祥未赐闲。

万户侯家几叶孙，弟兄红斾独乌巾。携琴人入庐山去，谁信朱门有逸人。

云坛共上百神清，碧坞红霞相照明。幽草欲迷丹井处，乱峰依旧白云生。亭亭翠纛高杉矗，险险狂雷落石轰。待得九霄鸾鹤驭，玉书应改地仙名。

本非桃李色，佳节敢先开。席上无言晚，霜前幸未摧。芳心应有待，真赏直须催。愿上金樽寿，何伤蝶不来。

天涯彼此勿冲冲，内乐何须位更崇。白发监州身各健，青山遶郭景多同。日高窗外眠方起，月到樽前宴未终。况在江南佳丽地，重阳犹见牡丹红。

越中山水绝纤尘，溪口风光歩步新。若得会稽藏拙去，白云深处亦行春。

汉包六合罔英豪，一个冥鸿惜羽毛。世祖功臣三十六，云台争似钓台高。

番国英豪富鲁儒，同时举送起乡闾。文章耻学扬雄赋，议论羞谈贾谊书。喜得明珠三十六，恨遗壮士二千余。送君直上青霄去，行看归乘驷马车。

十口相将泛巨川，来时暖熟去凄然。关津若要知名姓，定是孤儿寡妇船。

江南有美人，别后长相忆。何以慰相思，赠汝好颜色。

圣人作神兵，以定天下厄。蚩尤发灵机，干将构雄绩。槖籥天地开，𬬻治阴阳辟。南帝输火精，西皇降金液。炎炎昆冈荧，汹汹洪河擘。雷霆助意气，日月沦精魄。神气不在大，错落就三尺。直淬灵溪泉，横磨太行石。雄雌威并立，昼夜光相射。提携风云生，指顾烟霞寂。坚刚正人心，耿介志士迹。初疑成夏鼎，魑魅世所适。又若引吴刀，犀象谓无隔。截波虬尾滑，脱浪鲸牙直。顽冰挂阴霤，皓月乘孤隙。河角起彗气，云罅露秋碧。晓镡星斗烂，夜匣飞龙宅。舞酣霰雪回，弹俊球琳击。鲜摇霅水光，腻刮湘山色。青蛟渴雨瘦，素虺蟠霜瘠。清音锵以鸣，寒姿坚且泽。鬼类丧影响，佞党摧肝肠。一旦会神武，四海屠凶逆。周王奉天讨，商郊千里赤。楚子扬军声，秦师万首白。祥辉冠吴楚，杀气横燕易。与君斩鳌足，八极停震虩。与君刜鹏翼，三辰增焕赫。莫使化猿翁，辱我为幻惑。莫使暴虎人，屈我执仇敌。尊严俟冠冕，左右舞干戚。功成不可留，延平空霹雳。

上霄降灵气，锺此千年禽。幽闲靖节性，孤高伯夷心。颉颃紫霄垠，飘飖沧浪浔。岳湛有仙姿，钧韶无俗音。毛滋月华淡，顶粹霞光深。目流泉客泪，翅垂羽人襟。腾汉雪千丈，点溪霜半寻。纤喙砺青铁，修胫雕碧琳。岩栖干溪树，泽饮卑蹄涔。鸾皇自埙箎，燕雀徒商参。独翅耸琼枝，群舞倾瑶林。病余霞云叚，梦回松吹吟。静嫌鹦鹉言，高笑鸳鸯淫。金精冷澄澈，玉格寒萧森。洁白不我恃，腥膻非所任。稻粱不得已，虮虱胡为侵。天池忆鹏游，云罗伤鳯沈。风流超缟素，雅淡绝规箴。相亲长道情，偶见销烦襟。西汉惜冯唐，华皓欲投簪。南朝仰卫玠，清羸疑不禁。端如方直臣，处群良足钦。介如廉退士，惊秋犹在阴。几诮鹰隼鸷，羁韝俄见临。还嗤凫鹥贪，弋缴终就擒。乘轩乃一芥，空笼仍万金。片云伴遥影，冥冥越烟岑。长飚送逸响，亭亭出霜砧。蓬瀛忽往来，桑田成古今。愿下八佾庭，鼓舞薰风琴。

长白一寒儒，登荣三纪余。百花春满地，二麦雨初车。鼓吹前迎道，烟霞指旧庐。乡人莫相羡，教子读诗书。

饱去樱桃重，饥来柳絮轻。但知离此去，不用问前程。

一路入岚堆，还惊禹凿开。林无恶兽住，岩有好泉来。云阵藏雷去，山根到海回。莫辞登绝顶，南望即天台。

长江万里来，古寺中流起。何如天上星，汩汩波涛里。

神仙一去几千年，自遣秦人不得还。春尽桃花无处觅，空余流水到人间。

小径小桃深，红光隐翠阴。是非不到耳，名利本无心。笋迸饶当户，云归半在林。何须听丝竹，山水有清音。

治乱兴衰甚可嗟，徒怜水调诉荣华。开元盛事今何在，尚有霓裳寄此花。

当罏一曲竹枝歌，肠断江南奈尔何。游子未归春又老，夜来风雨落花多。

湖边多少游湖者，半在断桥烟雨间。尽逐春风看歌舞，几人着眼到青山。

危言迁谪向江湖，放意云山道岂孤。忠信平生心自许，吉凶何恤赋灵乌。

一派青山景色幽，前人田地后人收。后人收得休欢喜，还有收人在后头。

金山寺近尘埃绝，铁瓮城高气象雄。

唐世碑犹在，高丽鼓半穿。

劝君莫过南充路，恐被冯休笑一番。

当门巴字分流水，去路难歌转曲岩。

松桂有嘉色，不与众芳期。金石有正声，讵将群响随。君子著雅言，以道不以时。仰止江夏公，大醇无小疵。孜孜经纬心，落落教化辞。上有帝皇道，下有人臣规。邈与圣贤会，岂以富贵移。谁言荆棘滋，独此生兰芝。谁言蛙黾繁，独此蟠龙龟。岂徒一时异，将为千古奇。愿此周召风，达我尧舜知。致之讽谏路，升之诰命司。二雅正得失，五典陈雍熙。颂声格九庙，王泽及四夷。自然天下文，不复迷宗师。

前王诏多士，咸以德为先。道从仁义广，名由忠孝全。美禄报尔功，好爵縻尔贤。黜陟金鉴下，昭昭媸与妍。此道日以疏，善恶何茫然。君子不斥怨，归诸命与天。术者乘其隙，异端千万惑。天道入指掌，神心出胸臆。听幽不听明，言命不言德。学者忽其本，仕者浮于职。节义为空言，功名思苟得。天下无所劝，赏罚几乎息。阴阳有变化，其神固不测。祸福有倚伏，循环亦无极。前圣不敢言，小人尔能臆。裨灶方激扬，孔子甘寂默。六经无光辉，反如日月蚀。大道岂复兴，此弊何时抑。末路竞驰骋，浇风扬羽翼。昔多松柏心，今皆桃李色。愿言造物者，回此天地力。

圣人作耒耜，苍苍民乃粒。国俗俭且淳，人足而家给。九载襄陵祸，比户犹安辑。何人变清风，骄奢日相袭。制度非唐虞，赋敛由呼吸。伤哉田桑人，常悲大弦急。一夫耕几垄，游堕如云集。一蚕吐几丝，罗绮如山入。太平不自存，凶荒亦何及。神农与后稷，有灵应为泣。

先王教百工，作为天下器。周旦意不朽，刊之考工记。嗟嗟远圣人，制度日以纷。窈窕阿房宫，万态横青云。荧煌甲乙帐，一朝那肯焚。秦汉骄心起，陈隋益其侈。鼓舞天下风，滔滔弗能止。可甚佛老徒，不取慈俭书。竭我百家产，崇尔一室居。四海竞如此，金碧照万里。茅茨帝者荣，今为庶人耻。宜哉老成言，欲攦般输指。

尝闻商者云，转货赖斯民。远近日中合，有无天下均。上以利吾国，下以藩吾身。周官有常籍，岂云逐末人。天意亦何事，狼虎生贪秦。经界变阡陌，吾商苦悲辛。四民无常籍，茫茫伪与真。游者窃吾利，堕者乱吾伦。淳源一以荡，颓波浩无津。可堪贵与富，侈态日日新。万里奉绮罗，九陌资埃尘。穷山无遗宝，竭海无遗珍。鬼神为之劳，天地为之贫。此弊已千载，千载犹因循。桑柘不成林，荆棘有余春。吾商则何罪，君子耻为邻。上有尧舜主，下有周召臣。琴瑟愿更张，使我歌良辰。何日用此言，皇天岂不仁。

天地何风流，复生王子猷。黄金买碧鲜，绿玉排清秋。非木亦非草，东君岁寒宝。耿耿金石性，雪霜不能老。清风及故人，徘徊过此君。泠泠钧天音，千载犹得闻。应是圣贤魄，锺为此标格。高节见直清，灵心隐虚白。粉筠多体貌，锦箨见儿童。上交松桂枝，下结兰蕙丛。秀气蔼晴岚，翠光凝绿水。明月白露中，静如隐君子。不愿湘灵泣，不求伶伦吹。鳯皇得未晚，蛟龙起何时。萧萧云水间，良与主人宜。红尘满浮世，何当拂长袂。坐啸此亭中，行歌此亭际。逍遥复逍遥，不知千万岁。

应是少微星，又云严君平。浩歌七十余，未尝识戈兵。康宁福已大，清静道自生。邈与神仙期，不犯宠辱惊。读易梦周公，大得天地情。养志学浮丘，久炼日月精。寿存金石性，啸作鸾鳯声。阴德不形言，一一在幽明。何当换金骨，五云朝玉京。有客淳且狂，少小爱功名。非谓钟鼎重，非谓箪瓢轻。素闻前哲道，欲向圣朝行。风尘三十六，未作万人英。乃闻头角者，五神长战争。祸福有倚伏，富贵多亏盈。金门不乏隽，白云宜退耕。人间有嵩华，栖之比蓬瀛。芝田春蔼蔼，玉涧昼铮铮。峰峦多秀色，杉桂一何清。月壑认瑶池，花岩列锦城。朱铉冉冉奏，金醴迟迟倾。相劝绮季徒，颓玉信纵横。此乐不寻常，何苦事浮荣。愿师先觉者，远远濯吾缨。

明月在天西，初如玉钩微。一夕增一分，堂堂有余辉。不掩五星耀，不碍浮云飞。徘徊河汉间，秀色若可餐。清风起丛桂，白露生阶兰。高楼望君时，为君拂金徽。奏以尧舜音，此音天与稀。明月或可闻，顾我亦依依。月有万古光，人有万古心。此心良可歌，凭月为知音。

真人累阴德，闻之三十天。一朝鸾鹤来，高举为神仙。冉冉去红尘，飘飘凌紫烟。下有修真者，望拜何拳拳。愿君银台上，侍帝玉案前。当有人间问，请为天下宣。自从混沌死，淳风日衰靡。百王道不同，万物情多诡。尧舜累代仁，弦歌始能治。桀纣一旦非，宗庙自然毁。是非既循环，兴亡亦继轨。福至在朱门，祸来先赤子。尝闻自天意，天意岂如此。何为治乱间，多言历数尔。愿天赐吾君，如天千万春。明与日月久，恩将雨露均。帝力何可见，物情自欣欣。人复不言天，天亦不伤人。天人两相忘，逍遥何有乡。吾当饮且歌，不知羲与黄。

清风何处来，先此高高台。兰丛国香起，桂枝天籁迥。飘飘度清汉，浮云安在哉。万古郁结心，一旦为君开。有客慰所思，临风久徘徊。神若游华胥，身疑立天台。极渇饮沆瀣，大暑执琼瓌。旷如携松丘，腾上烟霞游。熙如揖庄老，语人逍遥道。朱弦鼓其薫，可以解吾民。沧浪比其清，可以濯吾缨。愿此阳春时，勿使飘暴生。千灵无结愠，万卉不摧荣。庶几宋玉赋，聊广楚王情。

东南沧海郡，幕府清风堂。诗书对周孔，琴瑟亲羲黄。君子不独乐，我朋来远方。言兰一相接，岂特十步香。德星一相聚，直有千载光。道味清可挹，文思高若翔。笙磬得同声，精色皆激扬。栽培尽桃李，栖止皆鸾皇。琢玉作镇圭，铸金为干将。猗哉滕子京，此意久而芳。

上都有圣人，日月一以新。晔晔天下才，西走尧舜宾。百谷望东浸，万星依北辰。直者为之辕，曲者为之轮。一材不复遗，况此席上珍。南山张公子，气象清且淳。怀有绮绣文，朝无瓜瓞亲。寸心如铁石，不羞贱与贫。买臣起白社，贾谊富青春。宝此金辘轳，去去延平津。

思古理鸣琴，声声动金玉。何以报昔人，传此尧舜曲。

万物有常性，性无不贵生。风翔与骏奔，一一远害情。𫛣彼沙上鸥，皎皎霜雪明。月宿沧洲静，日浴沧浪清。何以狎溪人，溪人淡无营。循循自饮啄，往往相逢迎。徘徊两无猜，何慕亦何惊。客有怀依依，云水言将归。逐尔群鸥乐，群鸥尔勿飞。此心未忘者，天机非杀机。

磨此千年鉴，朱颜清可览。君看日月光，无求照人胆。

五代云雷屯，九野皆龙战。闻国如棋枰，皇极何由建。太祖乘天飞，大发光华旦。樊公江表来，经纶速如电。微子入姬周，仓皇救涂炭。四海乃大同，万里闻薫风。礼乐与征伐，出自明光宫。大勋未大赏，积庆宜无穷。李广不封侯，继世多英雄。公有承家子，所至神明理。复有起家孙，一见知千里。和气十洲春，清流九江水。非有神笔梦，粲粲文何绮。天子青春朝，列鼎招英髦。明年桃李开，禹浪如霞高。之子可变化，咫尺登金鳌。始知祖德长，光辉传佩刀。

何处逢神仙，传此棋上旨。静持生杀权，密照安危理。接胜如云舒，御敌如山止。突围秦师震，诸侯皆披靡。入险汉将危，奇兵翻背水。势应不可隳，关河常表里。南轩春日长，国手相得喜。泰山不碍目，疾雷不经耳。一子贵千金，一路重千里。精思入于神，变化胡能拟。成败系之人，吾当着棋史。

我先本唐相，奕世天衢行。子孙四方志，有家在江城。双松俨可爱，高堂因以名。雅知堂上居，宛得山中情。目有千年色，耳有千年声。六月无炎光，长如玉壶清。于以聚诗书，教子修诚明。于以列钟鼓，邀宾乐升平。绿烟亦何知，终日在檐楹。太阳无偏照，自然虚白生。不向揺落地，何忧岁峥嵘。勗哉肯构人，处之千万荣。

二松何年植，清风未尝息。夭矫向庭户，双龙思霹雳。岂无桃李姿，贱彼非正色。岂无兰菊芳，贵此有清德。万木怨揺落，独如春山碧。乃知天地威，亦向岁寒惜。有声若江湖，有心若金璧。雅为君子材，对之每前席。或当应自然，化为补天石。

此阁宜登临，上有松风吟。非弦亦非匏，自起箫韶音。明月万里时，何必开绿琴。鳯皇下云霓，锵锵呜中林。淳如葛天歌，太古传于今。洁如庖羲易，洗人平生心。安得嘉宾来，当之共披襟。陶景若在仙，千载一相寻。

梅福隐市门，严平居卜肆。乃知神仙徒，非必烟霞地。异哉西山人，逍遥京洛尘。门多长者车，察脉如有神。轩皇万余载，此术了然在。精意洞五行，飞名落四海。结舍拟沧洲，东池接御沟。兰芳披幽径，琴樽在小舟。清夜泛月华，宛是江湖游。他日上云去，兹为黄鹤楼。

嵩高发灵源，北望洛阳注。清流引河汉，白气横云雾。英雄惜此地，百万曾相拒。近代无战争，常人自来去。

传闻王子仙，涧边遗一骥。当时青云路，鸡犬亦可致。未必真龙媒，悠悠在平地。

太室何森耸，少室欲飞动。相对起云霞，恍如游仙梦。何以宠此行，行歌降神颂。

白云随人来，翩翩疾如马。洪崖与浮丘，襟袂安足把。不来峻极游，何能小天下。

窈窕玉女窗，想像玉女妆。皎皎月为鉴，飘飘霓作裳。莫学阳台梦，无端惑楚王。

但见岩前砧，谁闻月下杵。金文与铁色，璨璨知千古。试问捣衣仙，何如补天女。

天门绝境游，熙然揖灏气。下顾莽苍间，云雷走平地。天威不远人，孰起欺天意。

天门有灵泉，埃尘未尝至。日月自高照，云霞亦辉庇。惟抱夷齐心，饮之可无愧。

岳顶见天池，神异安可度。勿谓无波涛，云雷有时恶。乘此澄清间，吾缨可以濯。

巍巍八仙坛，上有三醉石。怜此高阳徒，如乐华胥域。憔悴泽边人，独醒良可惜。

徘徊峻极寺，清意满烟霞。好风从天来，吹落桂树花。高高人物外，犹属梵王家。

嵩高最高处，逸客偶登临。回看日月影，正得天地心。念此非常游，千载一披襟。

银潢耿耿霜棱棱，西轩月色寒如冰。上人一叩朱丝绳，万籁不起秋光凝。伏羲归天忽千古，我闻遗音泪如雨。嗟嗟不及郑卫儿，北里南邻竞歌舞。竞歌舞，何时休，师襄堂上心悠悠。击浮金，戛鸣玉，老龙秋啼苍海底，幼猿暮啸寒山曲。陇头琴瑟咽流泉，洞庭萧萧落寒木。此声感物何太灵，十二衔珠下仙鹄。为予再奏南风诗，神人和畅舜无为。为余试弹广陵散，鬼物悲哀晋方乱。乃知圣人情虑深，将治四海先治琴。兴亡哀乐不我遁，坐中可见天下心。感公遗我正始音，何以报之千黄金。

湖山满清气，赏心甲吴越。晴岚起片云，晚水连初月。渔父得意归，歌诗等闲发。

千寻月脚寒，湖影浄于天。忽如嫦娥宫，俯仰见婵娟。更约中秋夕，长津无寸烟。

为爱碧鲜亭，入夏叩叩至。台榭竞生烟，独有清凉意。高冈鳯不来，幽人此沉醉。

风引湖边笛，焉知非隐沦。一声裂云去，明月生精神。无为落梅调，留寄陇头人。

武陵谁家子，波面双双渡。空积心中丝，未成机上素。似共织女期，秋宵苦霜露。

世传学中禄，小子迺逢辰。一入谏诤司，鸿毛忽其身。可负万乘主，甘为三黜人。岂量尧舜心，如日照孤臣。薄责落善地，雅尚过朝伦。仅同龟在泥，敢冀蠖求伸。朱楼逼清江，下睨百丈鳞。羡此南鱼乐，不忍持钩纶。为郡良优优，乏材止循循。恬愉弗扰外，何以慰远民。拙可存吾朴，静可逸吾神。渐得疏懒味，下车将四旬。嘉兴风雅来，观对如天宾。感兹韶夏音，佐我台上春。

年年春自东南来，建溪先暖冰微开。溪边奇茗冠天下，武夷仙人从古栽。新雷昨夜发何处，家家嬉笑穿云去。露牙错落一番荣，缀玉含珠散嘉树。终朝采掇未盈襜，唯求精粹不敢贪。研膏焙乳有雅制，方中圭兮圆中蟾。北苑将期献天子，林下雄豪先鬭美。鼎磨云外首山铜，瓶携江上中泠水。黄金碾畔绿尘飞，紫玉瓯心雪涛起。鬭余味兮轻醍醐，鬭余香兮薄兰芷。其间品第胡能欺，十目视而十手指。胜若登仙不可攀，输同降将无穷耻。于嗟天产石上英，论功不愧阶前蓂。众人之浊我可清，千日之醉我可醒。屈原试与招魂魄，刘伶却得闻雷霆。卢仝敢不歌，陆羽须作经。森然万象中，焉知无茶星。商山丈人休茹芝，首阳先生休采薇。长安酒价减千万，成都药市无光辉。不如仙山一啜好，泠然便欲乘风飞。君莫羡花间女郎只鬭草，赢得珠玑满斗归。

江城有卒老且贫，憔悴抱关良苦辛。众中忽闻语声好，知是北来京洛人。我试问云何至是，欲语汍澜堕双泪。斯须收泪始能言，生自东都富贵地。家有城南锦绣园，少年止以花为事。黄金用尽无他能，却作琼林苑中吏。年年中使先春来，晓宣口敕修花台。奇芬异卉百余品，求新换旧争栽培。犹恐君王厌颜色，群芳只似寻常开。幸有神仙接花术，更向都城求绝匹。梁王苑里索妍姿，石氏园中搜淑质。金刀玉尺裁量妙，香膏腻壤弥缝密。回得东皇造化工，五色敷华异平日。一朝宠爱归牡丹，千花相笑妖娆难。窃药嫦娥新换骨，婵娟不似人间看。太平天子春游好，金明柳色笼黄道。道南楼殿五云高，钧天捧上蓬莱岛。四边桃李不胜春，何况花王对玉宸。国色精明动韶景，天香旖旎飘芳尘。特奏霓裳羽衣曲，千官献寿罗星辰。兑悦临轩逾数刻，花吏此时方得色。白银红锦满牙床，拜赐仗前生羽翼。惟观风景不忧身，一心岁岁供春职。中途得罪情多故，刻木在前何敢诉。窜来江外知几年，骨肉无音雁空度。北人情况异南人，萧洒溪山苦无趣。子规啼处血为花，黄梅熟时雨如雾。多愁多恨信伤人，今年不及去年身。目昏耳重精力减，复有乡心难具陈。我闻此语聊悒悒，近曾侍从班中立。朝违日下暮天涯，不学尔曹向隅泣。人生荣辱如浮云，悠悠天地胡能执。贾谊文才动汉家，当时不免来长沙。幽求功业开元盛，亦作流人过梅岭。我无一事逮古人，谪官却得神仙境。自可优优乐名教，曾不恓恓吊形影。接花之技尔则奇，江乡卑湿何能施。吾皇又诏还淳朴，组绣文章皆弃遗。上林将议赐民畋，似昔繁华徒尔为。西都尚有名园处，我欲抽身希白傅。一日天恩放尔归，相逐栽花洛阳去。

灵泉在天半，狂波不能侵。神蛟穴其中，渇虎不敢临。隐照涵秋碧，泓然一勺深。游润腾龙飞，散作三日霖。天造岂无意，神化安可寻。挹之如醍醐，尽得清凉心。闻之异丝竹，不含哀乐音。月好群籁息，涓涓度前林。子晋罢云笙，伯牙收玉琴。徘徊不拟去，复发沧浪吟。乃云尧汤岁，盈盈常若今。万里江海源，千秋松桂阴。兹焉如有价，北斗量黄金。

平湖数百里，隐然一山起。中有白龙泉，可洗人间耳。吾师仁智心，爱兹山水音。结茅三十年，不道日月深。笑我名未已，来问无端理。却指岭边云，斯焉赠君子。

江上往来人，但爱鲈鱼美。君看一叶舟，出没风波里。

朔风岂不寒，蜀道岂不难。之子代亲行，万里心自安。剑阁雪犹明，锦江春未阑。到日必诗战，重登李杜坛。

吾生岂不幸，所禀多刚肠。身甘一枝巢，心苦千仞翔。志意苟天命，富贵非我望。立谭万乘前，肝竭喉无浆。意君成大舜，千古闻膻香。寸怀如春风，思与天下芳。片玉弃且在，双足何辞伤。王章死于汉，韩愈逐诸唐。狱中与岭外，妻子不得将。义士抚卷起，眦血一霑裳。胡弗学掲厉，胡弗随低昂。干时宴安人，灭然已不扬。匹夫虎敢鬬，女子熊能当。况彼二长者，乌肯巧如簧。我爱古人节，皎皎明如霜。今日贬江徼，多惭韩与王。罪大祸不称，所损伤纤茫。尽室来官下，君恩大难忘。酒圣无隐量，诗豪有余章。秋来魏公亭，金菊何煌煌。登高发秘思，聊以摅吾狂。卓有梅圣俞，作邑郡之旁。矫首赋灵乌，拟彼歌沧浪。因成答客戏，移以赠名郎。泉南曹使君，诗源万里长。复我百余言，疑登孔子堂。闻之金石音，绳绳自宫商。念此孤鸣鹤，声应来远方。相期养心气，弥天浩无疆。铺之被万物，照之谐三光。此道果迂阔，陶陶吾醉乡。

天地久开泰，过言防结括。谁怜多出处，自省有本末。心焉介如石，可裂不可夺。尽室得江行，君恩与全活。回头谏诤路，尚愿无壅遏。岂独世所非，千载成迂阔。

灵源何太高，北斗想可挹。凌日五光直，逗云千仞急。白虹下涧饮，寒剑倚天立。阔电不得瞬，长雷无敢蛰。万丈岩崖坼，一道林峦湿。险逼飞鸟坠，冷束山鬼泣。须当截海去，独流不相入。

长江天下险，涉者利名驱。二公访贫交，过之如坦途。风波岂不恶，忠信天所扶。相见乃大笑，命歌倒金壶。同年三百人，大半功名呼。没者草自绿，存者颜无朱。功名若在天，何必心区区。莫竞贵高路，休防谗疾夫。孔子作旅人，孟轲号迂儒。吾辈不饮酒，笑杀高阳徒。

相国镇东鲁，开合多英豪。羡子赋从军，壮思如波涛。当有非常遇，所得连六鳌。故人孙复之，卧云生二毛。或作梁甫吟，秋风共呼号。翩翩草檄外，可与相游遨。益以夫子心，万物都一毫。此行名与节，须似泰山高。

爱此千里器，如见古人面。欲弹换朱丝，明月当秋汉。我愿宫商弦，相应声无间。自然召南风，莫起孤琴叹。

绛台史君府，亭阁参园圃。一泉西北来，群峰高下睹。池鱼或跃金，水帘长布雨。怪柏锁蛟虬，丑石鬭䝙虎。群花相倚笑，垂杨自由舞。静境合通仙，清阴不知暑。每与风月期，可无诗酒助。登临问民俗，依旧陶唐古。

神哉叔虞庙，地胜出嘉泉。一源甚澄静，数步忽潺湲。此异孰可穷，观者增恭虔。锦鳞无敢钓，长生同水仙。千家溉禾稻，满目江乡田。我来动所思，致主愧前贤。大道果能行，时雨宜不愆。皆如晋祠下，生民无旱年。

贤哉先处士，天书召不起。云夫嗣孤风，复为隐君子。有石砺其齿，有泉洗其耳。下瞰红尘路，荣利无穷已。孜孜朝市人，同在风波里。大为高士笑，誓不拾青紫。我亦宠辱流，所幸无愠喜。进者道之行，退者道之止。矧今领方面，岂称长城倚。来访卧云人，而请益诸已。得无长者言，佩之玉非美。

南阳太守清狂发，未到中秋先赏月。百花洲里夜忘归，绿梧无声露光滑。天学碧海吐明珠，寒辉射空星斗疏。西楼下看人间世，莹然都在青玉壶。从来酷暑不可避，今夕凉生岂天意。一笛吹销万里云，主人高歌客大醉。客醉起舞逐我歌，弗舞弗歌如老何。

南阳有绝胜，城下百花洲。谢公创危亭，屹在高城头。尽览洲中秀，历历销人忧。作诗刻金石，意垂千载休。我来亭蚤坏，何以待英游。试观荆棘繁，欲步瓦砾稠。嗟嗟命良工，美材肆尔求。曰基复日构，落成会中秋。开樽揖明月，席上皆应刘。敏速迭唱和，醺酣争献酬。老子素不浅，预兹年少俦。九日重登临，凉空氛气收。风来雁声度，云去山色留。西郊有潭菊，满以金船浮。雅为君子寿，外物真悠悠。过则与春期，春时良更优。焰焰众卉明，衮衮新泉流。箫鼓动地喧，罗绮倾城游。五马不行乐，州人为之羞。亭焉讵可废，愿此多贤侯。

先王制礼经，祠为国大事。孟春祭风师，刺史敢有二。斋戒升于坛，拜手首至地。所祈动以时，生物得咸遂。勿鼓江海涛，害我舟檝利。昊天六七月，会有雷雨至。慎无吹散去，坐使百谷悴。高秋三五夕，明月生天际。乃可驱云烟，以喜万人意。愿君入薫弦，上副吾皇志。阜财复解愠，即为天下赐。八使重古礼，作诗歌祭义。诚欲通神明，非徒奖州吏。贤哉推此心，良以警有位。

穰下故都今善藩，沃衍千里多丰年。孙公顷以清浄化，我来代之惭二天。人物高传卧龙里，神仙近接弄珠川。汉光旧烈山河在，徘徊吊古良依然。二十八将固不朽，风云一代皆忠贤。我亦明时得君者，出处十载功不前。尚得州麾养衰疾，优游岂减居林泉。因逢故人作宴喜，琴樽风月夕不眠。之翰诗来若金石，重于我辈何其偏。相其直道了无悔，宁争蠖屈与鹏骞。

少年好逸骥，老者重安车。争先尚逐逐，致远贵徐徐。勿言一尉卑，千户系惨舒。外矜固不足，内乐则有余。子游与季路，作邑宁欷歔。五斗对万锺，所问道何如。

高车赴南岘，敝郊主东道。风采喜一见，布素情相好。屈指四十秋，于今岁寒保。我起为君寿，善颂复善祷。愿尽杯中物，薄言理可到。君子贵有终，功名非必早。朝端卿大夫，所尚贤而老。世虑久乃周，圣门深已造。与君誓许国，无忝于祖考。洁如鳯食竹，乐若鱼在藻。安得长相亲，时时一绝倒。不忘平生期，明月满怀抱。

今之刺史古诸侯，孰敢不分天子忧。自秋徂冬渇雨雪，旬奏空文惭转邮。得非郡国政未洽，刺史闭合当自尤。上赖天子仁且圣，神龙奔走不俟求。同云千里结雪意，一夕密下诚如羞。晓来赏心江海上，东望不见三神丘。浑祛厉气发和气，明年黍稷须盈畴。烟郊空阔猎者健，酒市暖热沽人稠。光精璨璨夺剑戟，清寒拂拂生衣裘。铃斋贺客有喜色，饮酣歌作击前筹。常愿帝力及南亩，尽使风俗如东邹。谁言吾子青春者，意在生民先发讴。

南阳本佳处，偶得作守臣。地与汝坟近，古来风化纯。当官一无术，易易复循循。长使下情达，穷民奚不伸。此外更何事，优游款嘉宾。时得一笑会，恨无千日醇。客有多闻者，密法为我陈。自言此灵物，尽心妙始臻。非徒水泉洁，大要麹糵均。暄凉体四时，日月周数旬。其气芳以烈，厥味和而辛。涓涓滴小槽，清光能照人。固可奉宗庙，宜能格天神。我姑酌金罍，驻此席上珍。况有百花洲，水木长时新。烟姿藏碧坞，柳杪见朱闉。两两凫雁侣，依依江海濒。晚光倒晚影，一川无一尘。悠悠乘画舸，坦坦解朝绅。绿阴承作盖，芳草就为茵。引此杯中物，献酬交错频。礼俗重三爵，今乃不记巡。大言出物表，本性还天真。或落孟嘉帽，或抛陶令巾。吾非葛天氏，谁为刘伯伦。大使达观者，与予日相亲。作诗美嘉会，调高继无因。但愿天下乐，一若樽前身。长戴尧舜主，尽作羲黄民。耕田与凿井，熙熙千万春。

休哉羊叔子，辅晋功勋大。化行江汉间，恩被疆埸外。中国倚而安，治为天下最。开府多英僚，置酒每高会。徘徊临岘首，兴言何慷慨。此山自古有，游者千万辈。堙灭皆无闻，空悲岁月迈。公乎仁泽深，风采独不昧。于今堕泪碑，观之益钦戴。卓有王源叔，文学伟当代。借麾来襄阳，高怀极恬退。山姿列云端，江响拂天籁。行乐何逍遥，览古忽感概。不见叔子祠，芜没民畴内。千金赎故基，庙貌重营绘。襄人复其祀，水旱有攸赖。太守一兴善，比户皆欢快。源叔政可歌，又留千载爱。

忆守姑苏日，见君已惊人。翩翩幕中画，落落席上珍。强记及敏力，一一精如神。洎余领西帅，密与羌夏邻。君来贰边郡，表里还相亲。有如得四支，周旋卫其身。予始按万渠，兵行百物陈。而君主其事，进退皆有伦。羌酋八九百，醉歌喜龂龂。传告以号令，再拜罔不驯。作城大顺川，扼胡来路津。汉军始屯集，虏骑俄纷纶。诸将稍畏怯，偶语辞艰辛。君跃疋马去，入险将死滨。持檛画祸福，虎校靡不遵。呼兵就畚锸，悦使咸忻忻。昼夜战且役，城成未逾旬。虏乃急攻我，万众生烟尘。苍惶被矢石，遁走无逡巡。君驰奏阙下，感慨动中宸。是秋怀敏败，虏势侵泾原。天地正愁惨，关辅将迸奔。腹心苟不守，皮肤安得存。予召蕃汉兵，趋邠当北门。诸将切切议，谓宜守塞垣。惟君力赞我，咸镐为本根。全师遂鼓进，连城息惊喧。果释天子忧，奖诏垂明恩。予贰机衡重，君掌食货繁。岂敢懈夙夜，未尝摅笑言。今叨领南阳，会君乘使轩。携手百花洲，无时不开樽。语论极今古，情契及子孙。气同若兰芝，声应如篪埙。浩歌忘物我，剧饮无凉暄。自问平生心，此乐曾几番。一旦改使节，匆匆指并汾。惜别固不忍，赠行当有云。从来宿兵地，北与胡汉分。长河出紫塞，太行入青云。天然作雄屏，览者怀忠勋。行府在平阳，山川秀氤氲。尧民击壤歌，千古犹得闻。君有经济心，润以金石文。揽辔问风俗，坐堂精典坟。此道日益大，行行思致君。

南阳风俗常苦耕，太守忧民敢不诚。今秋与冬数月旱，二麦无望愁编氓。龙遁云藏不肯起，荒祠巫鼓徒轰轰。昨宵天意骤回复，繁阴一布飘寒英。裁成片片尽六出，化工造物何其精。散乱狂飞若倚势，徘徊缓舞如含情。千门竞扫明月色，万木都拆寒梅英。天上风流忽尔在，人间险阻无不平。因松偶作琴瑟调，过竹徐闻环珮声。江天鸣雁畏相失，龙庭奔马豪如惊。丞相沙堤初踏练，将军紫髯浑缀璎。岩前饥杀啸风虎，海上冻死吞舟鲸。我有高楼擘云上，双瞳一开千里明。群阎逐去疫疠远，长逵压下尘埃清。当知有年可坐致，东皋父老休营营。因招大使赏天瑞，醉把羲黄向上评。穷通得丧了无事，庄老器宇何难并。君起作歌我作和，天地和气须充盈。当年此乐不可得，与雪对舞摅平生。共君学取雪好处，平施万物如权衡。

中山天下重，韩公兹镇临。堂上缋昔贤，阅古以儆今。牧师六十人，冠剑竦若林。既瞻古人像，必求古人心。彼或所存远，我将所得深。仁与智可尚，忠与义可钦。吾爱古贤守，馨德神祗歆。典法曾弗泥，劝沮良自斟。跻民在春台，熙熙乐不淫。耕夫与樵子，饱暖相讴吟。王道自此始，然后张薫琴。吾爱古名将，毅若武库森。其重如山安，其静如渊沉。有令凛如霜，有谋密如阴。敌城一朝拔，戎首万里擒。虎豹卷韬略，鲸鲵投釡鬵。皇威彻西海，天马来骎骎。留侯武侯者，将相俱能任。决胜神所启，受托天所谌。披开日月光，振起雷霆音。九关支一柱，万宇覆重衾。前人何赫赫，后人岂愔愔。所以作此堂，公意同坚金。仆思宝元初，叛羌弄千镡。王师生太平，苦战诚未禁。赤子喂犬彘，塞翁泪涔涔。中原固为辱，天子动宸襟。乃命公与仆，聨使御外侵。历历革前弊，拳拳扫妖祲。二十四万兵，抚之若青衿。惟以人占天，不问昴与参。相彼形胜地，指掌而蹄涔。复我横山疆，限尔长河浔。此得喉可扼，彼宜肉就椹。上前同定策，奸谋俄献琛。枭巢不忍覆，异日生凶禽。仆已白髪翁，量力欲投簪。公方青春期，抱道当作霖。四夷气须夺，百代病可针。河湟议始行，汉唐功必寻。复令千载下，景仰如高岑。因赋阅古篇，为公廊庙箴。

世德践甲科，青紫信可拾。故乡特荣辉，高门复树立。余姚二山下，东南最名邑。烟水万人家，熙熙自翔集。又得贤大夫，坐堂恩信敷。春风为君来，绿波满平湖。乘兴访隐沦，今逢贺老无。文藻凌云处，定喜江山助。未能同仙舟，离樽少留驻。行行道不孤，明月相随去。

白云无赖帝乡遥，汉苑谁人奏洞箫。多难未应歌鳯鸟，薄才犹可赋鹪鹩。瓢思颜子心还乐，琴遇锺君恨即销。但使斯文天未丧，涧松何必怨山苗。

纯衣黄冕历星辰，白马彤车一百春。莫道茅茨无复见，古今时有致尧人。

成都成邑即天开，终践尧基咏起哉。但得四门元凯至，九韶何必鳯皇来。

景命还将伯益传，九川功大若为迁。讴歌终在吾君子，岂是当时不让贤。

履癸昆吾祸莫移，应天重造帝王基。子孙何事为炮烙，不念嘻吁祝网时。

斧钺为藩忍内侵，商人涂炭奈何深。不烦鱼火明天意，自有诸侯八百心。

蔌蔌楼台外，新辉溢四遐。云中凋玉叶，星际落榆花。岳色参差露，松声仿佛加。风流裁赋苑，清苦读书家。霜女惭轻格，蟾娥让素华。孤鸿迷鸟道，万马忆龙沙。浄拂王恭氅，香滋陆羽茶。载歌劳郢谢，一奏待锺牙。几处和梅赏，何人为鬓嗟。含毫看不足，诗社好生涯。

太平燕赵许闲游，三十从知壮士羞。敢话诗书为上将，犹怜仁义对诸侯。子房帷幄方无事，李牧耕桑合有秋。民得袴襦兵得帅，御戎何必问严尤。

万石君贤再出麾，犹龙川上五歌时。九重执宪清规在，十镇分忧白髪知。环禁申威星拱极，铃斋舒啸月侵帷。金台下客思何报，愿上中和乐职诗。

丑石危松半绿萝，函关真相玉嵯峨。谁言仙道求难至，自愧阴功积未多。渺渺云霞开绛节，雝雝鸾鳯答空歌。几时身退琼坛畔，荣利匆匆奈老何。

分携俱是佐高牙，两地光尘自等差。荣事日趋丞相府，道情时过老君家。双鸿得侣知风便，一鹤思鸣对露华。早晚相将云汉外，重为龙友免天涯。

刑措东南始诏回，重分邦计命钦哉。于公已积充闾庆，萧相还施富国才。十郡甘棠歌未歇，一方流马路初开。启心知有嘉谟在，足乱云霓忆帝台。

千古如天日，巍巍与善功。禹终平洚水，舜亦致薫风。江海生灵外，乾坤揖让中。乡人不知此，箫鼓谢年丰。

阳和不择地，海角亦逢春。忆得上林色，相看如故人。

同时辟命新，中道改丝纶。沧海人归楚，清风子在秦。共居卿月下，独得将星邻。耸动军前檄，峥嵘席上珍。烽烟边信息，金鼓武精神。猎度天山雪，歌逢陇树春。燕台无限好，西向自霑巾。

秋汉寥寥迥，雄心肯木栖。人间正揺落，天外绝攀跻。月兔精应丧，阳乌影欲齐。长河匹练小，太华一拳低。下眄群毛遁，横过百鸟睽。乘风俊未巳，空阔玉关西。

鹰犬一何骄，霜明远近郊。鸾皇不触网，狐兔自充庖。熠熠流鸣镝，纷纷过绿髾。雄飞侵汉下，杀气与云交。翦棘争探穴，摧林竞覆巢。惟开三面者，盛德播弦匏。

堂上每云云，金笼久受恩。思山诚有意，对主忍无言。性比孤鸾洁，声殊百舌繁。云林如一去，应喜谢朱门。

稻粱留不得，一一起江天。带雪南离楚，和春北入燕。依依前伴侣，历历旧山川。木叶程犹远，梅花信可传。子规啼到晓，鹦鹉锁经年。应羡冥冥者，东风羽翼全。

青郊鸣锦雉，绿水漾金鳞。愿得郢中客，共歌台上春。

渺渺指平湖，烟波极望初。纵横皆钓者，何处得嘉鱼。

珠彩耀前川，归来一扣舷。微风不起浪，明月自随船。

君归一水遥，魂断木兰桡。赖有南轩竹，清风慰寂寥。

平湖万顷碧，谢客一开颜。待得临清夜，徘徊载月还。

弦上万古意，樽中千日醇。清心向流水，醉貌发阳春。

月色满沧波，吾生乐事多。何人独醒者，试听濯缨歌。

空半簇楼台，红尘安在哉。山分江色破，潮带海声来。烟景诸邻断，天光四望开。疑师得仙去，白日上蓬莱。

非烟亦非雾，羃羃映楼台。白鸟忽点破，夕阳还照开。肯随芳草歇，疑逐远帆来。谁谓山公意，登高醉始回。

梓人一笑白云乡，杞桂森森遇豫章。闻道周公绳墨在，天庭谁此遇明堂。

有客蓝田得意归，溪光冉冉白虹蜺。玉人岂忍言环珮，留取天王尺二圭。

铿铿千古峄山桐，金石声来造化中。谁道元和无复致，为君堂上起薫风。

岭上英英向日开，帝乡情态自徘徊。如何一施阳春雨，依旧无心归去来。

南宫曾荐牧之文，失足徒劳忽十春。天上云龙期际会，山中猿鹤愧因循。无功岂不孤黄石，有道何堪忆紫莼。少壮由来须努力，篆铭钟鼎古何人。

卑栖曾未托椅梧，敢议雄心万里途。蒙叟自当齐黒白，子牟何必怨江湖。秋天响亮频闻鹤，夜海朣胧每见珠。一醉一吟疏懒甚，溪人能信解嘲无。

秋风海上忆神交，江外书来慰寂寥。松柏旧心当化石，埙篪新韵似闻韶。须期管鲍垂千古，不学张陈负一朝。三复荆州无限意，王孙芳草路遥遥。

海涯牢落若为怀，惟子相过未忍回。劲草不随风偃去，孤桐何意鳯飞来。樽藏金醴迟迟进，匣锁云和特特开。万古功名有天命，浩然携手上春台。

唐虞重逸人，束帛降何频。风俗因君厚，文章至老淳。玉田耕小隐，金阙梦高真。罢钓轮生蠧，慵冠鉴积尘。饵莲攀鹤顶，歌雪扣琴身。墨妙青囊秘，丹灵绿髪新。岭霞明四望，岩笋入诸邻。几姓簪裾盛，诸生礼乐循。朝廷唯荐鹗，乡党不伤麟。吊古夫差国，怀贤伍相津。剧谈来剑侠，腾啸骇山神。有客瞻冥翼，无端预荐绅。未能忘帝力，犹待补天均。早晚功名外，孤云可得亲。

谢家风雅若为酬，散吏方耽海上游。疏懒几忘传笔梦，寂寥仍有负薪忧。欲歌兰雪归真隐，敢向簪轩竞急流。如共茂先瞻气象，莫言神物在南州。

名动公卿四十秋，相逢仍作旅人游。青山欲买难开口，白髪思归易满头。厌入市廛如海燕，可堪云水属江鸥。故乡知己方都督，千树春浓种橘休。

山中宰相下岩扃，静接游人笑傲行。碧嶂浅深骄晚翠，白云舒卷看春晴。烟潭共爱鱼方乐，樵爨谁欺雁不鸣。莫道隐君同德少，樽前长揖圣贤清。

林下提壶招客醉，溪边杜宇劝人归。可怜白酒青山在，不醉不归多少非。

翠峰高与白云闲，吾祖曾居水石间。千载家风应未坠，子孙还解爱青山。

闲约诸公扣隐扃，江天风雨忽飘零。方怜春满王孙草，可忍云遮处士星。蕙帐未容登末席，兰舟无赖寄前汀。湖山早晚逢晴霁，重待寻仙入翠屏。

萧索遶家云，清歌独隐沦。巢由不愿仕，尧舜岂遗人。一水无涯静，群峰满眼春。何当伴闲逸，尝酒过诸邻。

夜入翠烟啼，昼寻芳树飞。春山无限好，犹道不如归。

寂寥门巷每相过，亲近贤人所得多。今日九重天上去，濉阳孤客奈愁何。

霜露丘园不忍违，三年月日速如飞。金门乍入应垂泪，因挂朝衣忆彩衣。

落落崆峒一大儒，四方心逸忆江湖。东南赖有林君复，万里清风去不孤。

仙家枝叶令威孙，南去司刑庇越民。金阙道书微旨在，狱多阴德是真人。

片帆飞去若轻鸿，一霎春潮过浙东。王谢江山久萧索，子真今为起清风。

姑苏台下水如蓝，天赐仙乡奉旨甘。梅淡柳黄春不浅，王孙归思满江南。

偶缘疏拙得天真，岂问前途屈与伸。车马纵能欺倦客，江山犹可助骚人。懒如叔夜书盈几，狂似渊明酒满巾。况有南窗姬易在，此心那更起纤尘。

归心不可夺，千里故园春。及见市朝事，却思江海人。烟波方得伴，松月定为邻。愿结虎溪社，休休老此身。

华构高轩敞，名湖一面分。星辰居上相，鼓吹燕中军。山色来嵩室，风光彻汝坟。杉篁涵晚翠，兰茝荐时薫。坐啸频乘月，归怀几望云。迥临黄霸俗，远味仲宣文。万户方开国，三阶复致君。斯亭比棠树，千载颂清芬。

盛府兼名邑，荣归指故林。多年望乡泪，万里倚门心。江馆春寒薄，山程晚翠深。板舆迎侍日，桃李正芳阴。

此行深惜别，所喜是宁亲。祖帐千门晓，乡关锦国春。鸟歌疑劝酒，山态似迎人。我绝南陔望，因兄泪满巾。

精鉴本非深，英僚暂此沉。火炎方试玉，沙密偶遗金。岂累青云器，犹孤白雪音。敢希苏季子，潜有激仪心。

长忆西湖胜鉴湖，春波千顷绿如铺。吾皇不让明皇美，可赐疏狂贺老无。

片心高与月徘徊，岂为千锺下钓台。犹笑白云多事在，等闲为雨出山来。

圣门非入室，文阵敢争盟。不意栖云阁，何才隶月卿。珍群怜未至，霄鹗引修程。直舍有仙味，秘庭无俗声。午阴宫树绿，宵刻禁钟清。奉制歌三秀，称觞听六英。恩辉孤易感，交结淡难成。新髪鉴中改，旧山天际横。缨思渔父濯，春伴隼旟行。桃浪观秦塞，薫风省舜城。几多兴废迹，重叠古今情。进退思先觉，蹉跎畏后生。见诒如美衮，欲报乏英琼。浄揖澄江练，高窥擢露茎。复惊闻正始，终仰辅登闳。好励图南志，翺翔览四瀛。

河光岳色过秦关，英气飘飘酒满颜。贾谊书成动西汉，谢安人笑起东山。亨途去觉云天近，旧隐回思水石闲。此道圣朝如不坠，疏封宜在立谭间。

蜀道归来万里身，上堂嘉庆动诸邻。贤良诏下先生起，休向成都问卜人。

光华岂不盛，赏宴尚迟迟。天意将圆夜，人心待满时。已知千里共，犹讶一分亏。来夕如澄霁，清风不负期。

一麾轻去奉兰羞，共惜清贤岂易求。筮易暗惊鸣鹤远，赋诗深望白驹留。古来经纬心皆晓，闲处光阴髪半秋。长孺之才同吏隐，相寛频上海边楼。

重父必重母，正邦必正家。一心回主意，十口向天涯。铜虎恩犹厚，鲈鱼味复佳。圣明何以报，没齿愿无邪。

圣宋非强楚，清淮异汨罗。平生仗忠信，尽室任风波。舟楫颠危甚，蛟鼋出没多。斜阳幸无事，沽酒听渔歌。

妻子休相咎，劳生险自多。商人岂有罪，同我在风波。

一棹危于叶，傍观亦损神。他时在平地，无忽险中人。

仕宦自飘然，君恩岂欲偏。才归剑门道，忽上洞庭船。坠絮伤春目，舂涛废夜眠。岳阳楼上月，清赏浩无边。

陇上带经人，金门齿谏臣。雷霆日有犯，始可报君亲。

君恩泰山重，尔命鸿毛轻。一意惧千古，敢怀妻子荣。

妻子屡牵衣，出门投祸机。宁知白日照，犹得虎符归。

分符江外去，人笑似骚人。不道鲈鱼美，还堪养病身。

有病甘长废，无机苦直言。江山藏拙好，何敢望天阍。

天阍变化地，所好必真龙。轲意正迂阔，悠然轻万锺。

万锺谁不慕，意气满堂金。必若枉此道，伤哉非素心。

素心爱云水，此日东南行。笑解尘缨处，沧浪无限清。

沧浪清可爱，白鸟鉴中飞。不信有京洛，风尘化客衣。

风尘日已远，郡枕子陵溪。始见神龟乐，优优尾在泥。

萧洒桐庐郡，乌龙山霭中。使君无一事，心共白云空。

萧洒桐庐郡，开轩即解颜。劳生一何幸，日日面青山。

萧洒桐庐郡，全家长道情。不闻歌舞事，遶舍石泉声。

萧洒桐庐郡，公余午睡浓。人生安乐处，谁复问千锺。

萧洒桐庐郡，家家竹隐泉。令人思杜牧，无处不潺湲。

萧洒桐庐郡，春山半是茶。新雷还好事，惊起雨前芽。

萧洒桐庐郡，千家起画楼。相呼采莲去，笑上木兰舟。

萧洒桐庐郡，清潭百丈余。钓翁应有道，所得是嘉鱼。

萧洒桐庐郡，身闲性亦灵。降真香一炷，欲老悟黄庭。

萧洒桐庐郡，严陵旧钓台。江山如不胜，光武肯教来。

数仞黄堂上，题名仅百贤。孤高宋开府，千载可拳拳。

山水真名郡，恩多补谏官。中间好田锡，风月亦盘桓。

风物皆堪喜，民灵独可哀。稀逢贤太守，多是谪官来。

去国三千里，风波岂不赊。回思洞庭险，无限胜长沙。

江上多嘉客，清歌进白醪。灵均良可笑，终日著离骚。

高岚指天近，远溜出山迟。万事不到处，白云无尽时。异花啼鸟乐，灵草隐人知。信是栖真地，林僧半雪眉。

江干日清旷，寓目一搘笻。落叶信流水，归云识旧峰。兰荪谁共采，凫雁自相从。莫爱蘋风起，波来千万重。

僧阁倚寒竹，幽襟聊一开。清风曾未足，明月可重来。晚意烟垂草，秋姿露滴苔。佳宾何以伫，云瑟与霞杯。

狂愚多苦口，幽远独甘心。言路有余责，权门无去音。忘忧曾扣易，思古即援琴。此意谁相和，寥寥鹤在阴。

结舍近沧洲，江山不外求。我来明月夜，更得主人留。

孰敢先怀富贵图，良时须惜几嗟吁。众心可致巍巍主，上意思平两两符。不称内朝裨耳目，多惭外补救皮肤。子陵滩畔观渔钓，无限残阳媚绿蒲。

千年风采逢明主，一寸襟灵慕昔贤。待看朝廷兴礼让，天衢何敢鬬先鞭。

千峰秀处白云骄，吏隐云边岂待招。数仞堂高谁富贵，一枝巢隐自逍遥。杯中好物闲宜进，林下幽人静可邀。莫道官清无岁计，满山芝术长灵苖。

风雅先生旧隐存，子陵台下白云村。唐朝三百年冠盖，谁聚诗书到远孙。

姑苏从古号繁华，却恋岩边与水涯。重入白云寻钓濑，更随明月宿诗家。山人惊戴乌纱出，溪女笑偎红杏遮。来蚤又抛泉石去，范茫荣利一吁嗟。

至德本无名，宣尼一此评。能将天下让，知有圣人生。南国奔方远，西山道始亨。英灵岂不在，千古碧江横。

堂上列歌钟，多惭不如古。却羡木兰花，曾见霓裳舞。

吴山无此秀，乘暇一游之。万顷湖光里，千家橘熟时。平看月上早，远觉鸟归迟。近古谁真赏，白云应得知。

昔见虎耽耽，今为佛子岩。云寒不出寺，剑静未离潭。幽步萝垂径，高禅雪闭庵。吴都十万户，烟瓦亘西南。

吴门耸阊阖，迎送毎跻攀。一水帝乡路，片云师子山。落鸿渔钓外，斜柳别离间。白傅归休处，盘桓几厚颜。

古来兴废一愁人，白髪僧归掩寺门。越相烟波空去雁，吴王宫阙半啼猿。春风似旧花犹笑，往事多遗石不言。唯有延陵逃遁去，清名高节满乾坤。

有浪即山高，无风还练静。秋宵谁与期，月华三万顷。

胥也应无憾，至哉忠孝门。生能酬楚怨，死可报吴恩。直气海涛在，片心江月存。悠悠当日者，千载秪惭魂。

高压郡西城，观风不浪名。山川千里色，语笑万家声。碧寺烟中静，红桥柳际明。登临岂刘白，满目见诗情。

西施台下见名园，百草千花特地繁。欲问吴王当日事，后来桃李若为言。

徽音来景亳，盛事耸吴乡。上象三台照，高文五色章。纯如登乐府，渊若测天潢。寒谷春重煦，幽宫草特芳。感知心似血，思报鬓成霜。新定惭无惠，姑苏惜未康。尧汤余水旱，刘白旧风光。北阙云霓远，南园橘柚荒。愿闻歌画一，敢议赋长杨。碌碌嘲须解，循循教弗忘。迹甘荣路外，情寄圣门傍。几托为鱼梦，江湖尚渺茫。

祖述贤人业，何因降玄乡。周公旧才美，夫子近文章。逸气弥冲斗，雄源甚决潢。月中灵桂老，春外宝芝芳。远似天无翳，清如塞有霜。日星图舜禹，金石颂成康。涡曲风骚盛，营丘学校光。至精含变化，大手凿洪荒。崧岳词欺甫，甘泉价掩扬。满朝当讽诵，终古岂遗忘。恍若探龙际，森疑履虎傍。半生游此道，观海特茫茫。

贤者逝如斯，皇天岂易知。众人皆堕泪，君子欲安碑。几世传清白，满乡称孝慈。贤哉生令嗣，遗秀在兰芝。

一品山前识，迢迢三十春。多惭画戟里，重见白云人。

二十年前已定交，而今鹏鷃各逍遥。但能贾傅亲前席，何必萧生意本朝。直节羡君如指佞，孤根怜我异凌霄。莫将富贵移平昔，彼此清心髪半凋。

吴门歉岁减繁华，萧索专城未足夸。柳色向秋迎使馆，水声终夜救田车。丘山在负思朝寄，毫髪经心愧道家。不似桐庐人事少，子陵台畔乐无涯。

圣君贤相正弥纶，谏诤臣微敢徇身。但得葵心长向日，何妨骛足未离尘。岂辞云水三千里，犹济疮痍十万民。宴坐黄堂愧无限，陇头元是带经人。

华亭孤立病时身，终日徘徊尚海滨。露掌思高还警夜，芝田音断欲伤春。千年灵气何求药，八变奇姿已过人。莫厌在阴犹寡和，九皋非晚见精神。

亭亭百尺栋梁身，寂寞云根与涧滨。寒冒雪霜宁是病，静期风月不须春。萧萧远韵和于乐，密密清阴意在人。高节直心时勿伐，千秋为石迺知神。

万汇嘉亨日，皇心豫宴辰。华林新濯雨，灵沼正涵春。帝幄纷仙花，天钩掷锦鳞。洋洋颁睿唱，赓颂浃簪绅。

登临江上寺，迁客特依依。远水欲无际，孤舟曾未归。乱峰藏好处，幽鹭得闲飞。多少天真趣，遥心结翠微。

官秩文昌贵，功名信史褒。朝廷三老重，乡党二疏高。涯业尽图籍，子孙皆俊髦。西湖天下绝，今日盛游遨。

南国风波远，东门冠盖回。多情是明月，相逐过江来。

通籍三公后，监州五岭深。欲知明主意，将慰远人心。岁计多藏药，舟行不废琴。归书清白最，宁问槖中金。

楼殿观崔嵬，灵芝安在哉。云飞过江去，花落入城来。得食鸦朝聚，闻经虎夜回。偶临西阁望，五老夕阳开。

爱此诗家好，幽轩绝世纷。澄宵半床月，淡晓数峰云。远意经年就，微吟并舍闻。只应虚静处，所得自兰芬。

三出专城鬓似丝，斋中萧洒过禅师。近疏歌酒缘多病，不负云山赖有诗。半雨黄花秋赏健，一江明月夜归迟。世间荣辱何须道，塞上衰翁也自知。

寒苦同登甲乙科，天涯相对合如何。心存阙下还忧畏，身在樽前且笑歌。闲上碧江游画鹢，醉留红袖舞鸣鼍。与君今日真良会，自信麤官乐事多。

再贬鄱川信不才，子规相爱劝归来。客心但感江山助，天意难期日月回。白雪孤琴弥冷淡，浮云双阙自崔嵬。南方岁宴犹能乐，醉尽黄花见早梅。

人间无复动机心，挂了儒冠岁已深。惟有诗家风味在，一坛松月伴秋吟。

貌古神疏画本难，因师心妙发毫端。无功可上凌云阁，留取云山静处看。

旌旗如火浪如鸥，一路春城次第游。江上高楼欲千尺，便从今日望归舟。

五老闲游倚舳舻，碧梯岚迳好程途。云开瀑影千门挂，雨过松黄十里铺。客爱往来何所得，僧言荣辱此间无。从今愈识逍遥旨，一听升沉造化𬬻。

迥与众流异，发源高更孤。下山犹直在，到海得清无。势鬭蛟龙恶，声吹雨雹麤。晚来云一色，诗句自成图。

忆昔同游紫阁云，别来三十二回春。白头相见双林下，犹是清朝未退人。

丹阳太守意何如，先谒茅卿始下车。展节事君三黜后，收心奉道五旬初。偶寻灵草逢芝圃，欲扣真关借玉书。不更从人问通塞，天教吏隐接山居。

有客生平爱白云，无端年老尚红尘。只应金简名犹在，得见仙岩种玉人。

突兀立孤城，诗中别有情。地深江底过，日大海心生。甘露楼台古，金山气象清。六朝人薄命，不见此升平。

庆朔堂前花自栽，便移官去未曾开。年年忆著成离恨，只托清风管勾来。

天遣今宵无寸云，故开秋碧挂冰轮。诗人不悔衣霑露，为惜清光岂易亲。

孤光千里与君逢，最爱无云四望通。处处楼台竞歌宴，的能爱月几人同。

退也天之道，东南事了人。风波抛旧路，花月伴闲身。湖外扁舟远，门中驷马新。心从今日泰，家似昔时贫。见子登西掖，携孙过北邻。白云高阁曙，渌水后池春。樽酒呼前辈，𬬻香扣上真。只应阴德在，八十富精神。

蔽野旌旗色，满山笳吹声。功名早晚就，裴度亦书生。

三月二十七，羌山始见花。将军了边事，春老未还家。

种柳穿湖后，延安盛可游。远怀忘泽国，真赏即瀛洲。江景来秦塞，风情属庾楼。刘琨增坐啸，王粲乍销忧。秀发千丝堕，光揺匹练柔。双双翔乳燕，两两睡驯鸥。折翠赠归客，濯清招隐流。宴回银烛夜，吟度玉关秋。胜处千场醉，劳生万事浮。王公多雅故，思去共仙舟。

优游滕太守，郡枕洞庭边。几处云藏寺，千家月在船。疏鸿秋浦外，长笛晚楼前。旋拨醅头酒，新炰缩项鳊。宦情须淡薄，诗意定连绵。迥是偷安地，仍当饱事年。只应天下乐，无出日高眠。岂信忧边处，干戈隔一川。

数年风土塞门行，说着江山意暂清。求取罢兵南国去，满楼苍翠是平生。

乡关交复亲，把酒且逡巡。共上青云路，相看白髪人。有为须报国，无事即頥神。故素几云在，风音莫厌频。

老来难得旧交游，莫叹樽前两鬓秋。少日苦辛名共立，晚年恬退语相投。龚黄政事聊牵强，元白邻封且唱酬。附郭田园能置否，与君乘健早归休。

出处曾无致主功，南阳为守地犹雄。醉醒往日惭渔父，得失今朝贺塞翁。七里河边归带月，百花洲上啸生风。卧龙乡曲多贤达，愿预逍遥九老中。

滥登清显遇公朝，岂有才谋可致尧。拙守自惭成木强，宦游谁叹仅蓬飘。醉来多谢提壶劝，归去宁烦杜宇招。好乐当年开口笑，此心无事愧重霄。

南豳日日接英标，公外追随岂待招。恶劝酒时图共醉，痛赢棋处肯相饶。一抛言笑如何遣，频得音书似不遥。独上西楼为君久，满城明月会云销。

南阳偃息养衰颜，天暖风和近楚关。欲少祸时当止足，得无权处始安闲。心怜好鸟来幽院，目送微云过别山。此景此情聊自慰，是非何极任循环。

吏隐南阳味日新，幕中文雅尽交宾。满轩明月清谭夜，共忆诗书万卷人。

交亲莫笑出麾频，不任纤机只任真。远护玉关犹竭力，入陪金铉敢周身。素心直拟圭无玷，晚节当如竹有筠。道本逍遥惟所适，吾生何用蠖求伸。

万里承平尧舜风，使君尺素半空空。庭中无事吏归早，野外有歌民意丰。石鼎鬭茶浮乳白，海螺行酒灎波红。宴堂未尽嘉宾兴，移下秋光月色中。

列宿専城且自娱，清名善最即前途。江山乐国诚难会，风月诗家的不辜。未必晚成输早达，好将高笑代长吁。公余更励经邦业，思为清朝赞禹谟。

墙外辘轳响，楼前江汉欹。曙光和月色，犹记早朝时。

日色清如照，前林叶未零。海东新隼至，一点在青冥。

晚色动边思，去年犹未归。戍楼人已冷，目断望征衣。

春色人皆醉，秋光独不眠。君看明月下，何似落花前。

三十余年交旧心，相逢那复议升沉。卑飞尘土味诚薄，达宦风波忧更深。自古荣华浑一梦，即时欢笑敌千金。追陪未久还离索，早晚轩车重见寻。

太原兵重压强胡，莫对秋风忆鲙鲈。万里天声扬紫塞，十年人望在黄枢。定应松柏心无改，自信云龙道不孤。应笑病夫何所补，独能安坐养桑榆。

萧条腊后复春前，雪压霜欺未放妍。昨日倚栏枝上看，似留芳意入新年。

静映寒林晚未芳，人人欲看寿阳妆。玉颜须傍韶春笑，莫鬭严风与恶霜。

百花争早孰过梅，天与芳时岂待催。莫惜黄金置清赏，隔年春色为君开。

三提相印代天工，邓国归来耀本封。此日神仙丁令鹤，几年霖雨武侯龙。酬恩定得祠黄石，谈道须期会赤松。莫虑故乡陵谷变，武当依旧碧重重。

鳯池三入冠台躔，致了升平一品闲。白傅歌诗传海外，晋公桃李满人间。上都云远经时别，故国春浓几度还。太史占天应有奏，寿星光彩近南山。

搢绅谁敢望差肩，独向昌期协半千。首会云龙游少海，亲扶日月上中天。碧油两就元戎镇，黄阁三提冢宰权。坐致唐虞成大化，退居师傅养高年。闲披丹诀开𬬻灶，醉度清歌被管弦。同榜几人登将相，满朝今日羡神仙。松楸薙草思纯孝，里巷挥金过昔贤。归赴诞辰知兑说，轻安拜舞寿觞前。

