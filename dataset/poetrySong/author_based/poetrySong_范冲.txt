扫尽阴氛尽见春，荒山风物一时新。谪仙自是和羹手，聊与梅花作主人。

石梁杰出望南州，登览从公破旅愁。棋罢未应消一日，人归无奈已千秋。尘缨自喜临流濯，车辖仍逢好事投。莫怪神仙近如许，当年此地绝深幽。

秋风吹上景华天，醉梦醒来一洒然。万古林泉招我老，百年风雨复谁怜。顿除热恼初无病，剩买安闲不用钱。寻得青霞是归处，漫修岩穴小乘禅。

几回飞锡入红尘，一任随缘自在身。琢句不妨明日用，援琴谁与听阳春。扬眉瞬目如相委，捧腹狂歌即是真。汤餠藜羹奉朝夕，自怜担板小乘人。

