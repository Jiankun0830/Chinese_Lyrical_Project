八环流韵宝枝鸣，古铁无花紫翠明。莫遣闲人容易振，泉飞石落鬼寰惊。

石门关外古亭基，树老藤枯野径微。放鹤道人今不见，故应人与鹤俱飞。

跨马凌空亦快哉，龙腰鹤背谩徘徊。游人欲识仙踪处，但觅苍崖白塔来。

庄严福地守灵仙，不为人闲计子钱。一掬斓斒光照眼，路傍馋隶枉流涎。

孝龙分职隶湘西，天许宁亲岁一归。风雹春春损桃李，山中寒食尚冬衣。

古木参天护碧池，青钱弱叶战涟漪。匆匆游子匆匆去，不见风清月冷时。

银须玉璞紫金精，犯难穷探亦有名。白垩区区土同价，吴侬无事亦轻生。

新堂燕雀喜，竹篱挂藤萝。崩奔风涛里，得此巢龟荷。西山效爽气，南浦供清波。会心不在远，容膝何须多。先生淮海俊，踏地尝兵戈。飘飘万里道，芒鞋厌关河。风吹落下邑，楚语成吴歌。岂不有故国，荒垣鞠秋莎。无庸说当归，到处皆南柯。卜迁不我遐，一水明青罗。闭户长独佳，奈客剥啄何。会令苍苔石，屐齿如蜂窠。

海山之湫龙所宫，溅瀑下赴声琤琮。碧𪾦大士何许主，爱此匹练飞冥蒙。偶然宴坐百千劫，神力悲愿俱无穷。向来火云挟日走，沙煎日烂千山童。陆浑风高煽热属，泾川草肥闲雨工。万口嗷嗷叫此士，炉燎未吐诚先通。暮尘卷地羊角暗，朝霞横天鱼尾红。商羊摩霄鸢起舞，居然一澍歌年丰。人言佛陀入三昧，断取世界如旋蓬。指麾释梵骏奔走，况尔风伯并雷公。风骚老将亦赞喜，笔阵独扫诗坛空。嗟余啸咏不释手，一曲何啻歌三终。

愚士繁俗如囚奴，至人遗形与化俱。纷纭觉梦不可辨，蘧蘧栩栩知谁欤。百年如泡亦如电，刚欲铸铁充门枢。列仙之臞堕山泽，一席三椽良有余。平生嵚巇百战勇，顿挫久已归夷途。光芒无用入诗句，青天白日轰雷车。松煤茧纸妙挥扫，芸香锦囊深贮储。紫露双瓶春夜醉，黄云一棱秋田租。谁能抟扶北溟海，政尔归卧南阳庐。鸿飞冥冥隔云雨，弋人可慕不可呼。

似雾如烟夜气浮，鹤鸣惊睡起搔头。含风竹影淡留月，著雨蛩声深怨秋。万事心空痴已惯，百骸岁晚病相投。便当采药西山去，脚力蹒跚怕远游。

卷却丝纶飏却竿，莫随鱼鳖弄腥涎。须知别有垂钩处，枯海无风浪拍天。

竹舆伊轧走长街，掠面风清醉梦回。曲巷无声门户闭，一灯犹照酒垆开。

呼唤携锄至，安排筑圃忙。儿童眠落叶，鸟雀噪斜阳。烟火村声远，林菁野气香。乐哉今岁事，天末稻云黄。

照丛菊靥万黄金，欹架薇条半绿阴。逋客已随丹凤诏，但余花草怨秋深。

青堆溪上水平堤，绛瓦参差半掩扉。我与圣公俱客寓，人传帝子尚灵威。胜缘龃龉三重障，志士辛勤十载归。花木禅房都不见，但余蝙蝠昼群飞。

溪上清风柳万重，绿烟无路月朦胧。船头忽逐回塘转，一水迢迢却向东。

毂击肩摩锦绣堆，朝声汹汹暮声催。忽然忆起长桥路，天镜无边白鸟回。

村巷秋舂远，禅房夕磬深。饥蚊常绕鬓，暗鼠忽鸣琴。薄薄寒相中，棱棱瘦不禁。时成洛下咏，却似越人吟。

秋芸有春绿，疏篱照孤芳。清霜早晚至，何草能不黄。宁当念衰落，政尔事容光。及时且自好，来日殊未量。

牙樯罨画橹，摇漾三湘浦。佳人翔绿裾，含颦为谁舞。拳拳新荷叶，愁绝烟水暮。风云忽飘荡，隠约闻箫鼓。

岁寒人墐户，霜重独登舟。弱橹摇孤梦，疏篷盖百忧。但吟今不乐，岂计几宜休。惭愧沙湖月，年年照薄游。

竹响风成阵，窗明雪已花。柴扉吟冻犬，纸瓦啄饥鸦。宿酒欺寒力，新诗管岁华。日高犹拥被，蓐食愧邻家。

夜月流瑶圃，春风满玉都。篱疏先剥落，树密正模糊。乱点横烟雁，惊啼失木乌。醉魂方浩荡，风袖不支梧。

运斗寅杓转，周天日御回。夜从冬后短，春逐雨中来。鬓绿看看雪，心丹念念灰。有怀怜断雁，无思惜疏梅。絮厚眼生缬，蔬寒肠转雷。烛花红琐碎，香雾碧徘徊。昨梦书三箧，平生酒一杯。床头新历日，衣上旧尘埃。摇落何堪柳，纷纭各梦槐。隙光能几许，世事剧悠哉。岐路东西变，羲娥日夜催。头颅元自觉，怀抱故应开。踊跃金何意，青黄木自灾。身谋同斥鷃，政尔愿蒿莱。

莫问前程事，漂然海上舟。命乖逢鬼国，缘合遇蓬丘。毕竟非身计，俱成错路头。故乡随脚是，流浪不知休。

出处由人不系天，痴儿富贵更求仙。东家就食西家宿，世事何缘得两全。

堂下心如铁，庵中语似雷。有人参此语，三个一坑埋。

谁言万事转头空，未转头时亦梦中。若向梦中寻梦觉，觉来还入大槐宫。

水杨成幄翠相遮，犹有东风管岁华。叶底青梅无数子，梢头红杏不多花。烦将炼火炊香饭，更引长泉煮鬭茶。约我诗成须疥壁，莫嗔欹侧似归鸦。

卷幔灯千朵，钩帘月半弓。绣鸳翔沥水，金雀跂屏风。细意翩长袖，多情结短封。铜壶从婉娩，玉珮正丁东。

明月无声满屋梁，梦余分影上人床。素娥脉脉翻愁寂，付与风铃语夜长。

斑骓别后月纤纤，门外疏桐影画帘。留下可怜将不去，西风吹上两眉尖。

莫将彩笔寄朝云，红泪罗巾隔路尘。说与东风无限恨，倩风吹断去年春。

彩舟归去海山青，寂莫瑶台月自明。啼雨落花春已尽，梦魂何必更多情。

空里情知不着花，逢场将病当生涯。蒲团软暖无时节，夜听蚊雷晓听鸦。

溽暑薰天地涌泉，弯跧避湿挂行缠。出门斟酌无忙事，睡过黄梅细雨天。

石鼎飕飕夜煮汤，乱拖芝术鬭温凉。化儿幻我知何用，祗与人间试药方。

病中心境两俱降，犹忆江湖白鸟双。一夜雨声鸣纸瓦，听成飞雪打船窗。

檐头排溜密如帘，溪上层阴定解严。最是看山奇绝处，白云堆絮拥青尖。

夜合梢头蘸紫茸，菉葱顶上拆黄封。去年团扇题诗处，依旧疏帘细雨中。

盆倾瓴建夜翻渠，绕屋蛙声一倍粗。想见西堂浑不睡，明朝踏湿看菖蒲。

晴色先从喜鹊知，斜阳一抹照天西。竹鸡何物能无赖，如许泥深更苦啼。

扰扰随流无定期，波停浪息始应知。一尘不偶同归处，四海无亲独步时。苦相打通俱入妙，病缘才入更何疑。霜清木落千山露，笑杀东风叶满枝。

一交销取万黄金，将病求医在用心。化尽此身成药树，不妨栽得病根深。

莫把无言绝病根，病根深处是无言。丈夫解却维摩缚，八字轰开不二门。

微风不动敛涛湍，组练晶晶色界寒。斜照发挥犹未尽，月明残夜更来看。

峰头挥手笑红尘，天入双眸洗翳昏。万里西风熟秔稻，白云堆里著黄云。

人语嘲喧晚吹凉，万窗灯火转河塘。两行碧柳笼官渡，一簇红楼压女墙。何处采菱闻度曲，谁家拜月认飘香。轻裘骏马慵穿市，困倚蒲团入睡乡。

风劲便轻棹，霜严怯弊裘。青山蟠巨浸，红树立沧洲。月黑雁犹去，灯寒人更愁。烟松漫小岘，何处问鸣驺。

黄鹄高飞碧落寒，向来山水梦惊残。故情若问玄真子，依旧江头把钓竿。

新词一阕话羁愁，清似寒泉咽陇头。官下有谁同此景，仲宣应是独登楼。

听熟朝鱼又暮钟，全将慵懒度三冬。贪眠豹褥窗间日，怕拥𫘞裘陌上风。登版自怜行蹭蹬，读碑仍怪视蒙笼。少年豪壮今如此，略与残僧气味同。

北山山下小庵居，佛劫仙尘只故吾。八万四千空色界，不离一法认毘卢。

草草家风节物新，从来忧病不忧贫。琴书稍觉浮生误，香火惟知此事真。室里谈空思二士，花间对影谩三人。袛愁卢李分携后，别有箜篌一曲春。

彩胜金旛换物华，垂垂天意晚平沙。东君未破含春蕊，青女先飞剪水花。夜逐回风鸣瓦垅，晓成疏雨滴檐牙。朝暾不与同云便，烘作晴空万缕霞。

雪晴风劲晚来冰，楼上奇寒病骨惊。雀啄空檐银笋堕，鸦翻高树玉尘倾。青帘闪闪千家静，黄帽亭亭一水横。坐久天容却温丽，一弯新月对长庚。

梅柳欲动风作难，行人意在飞鸿间。一官远游门户弱，百岁上策身心闲。胸次饶渠有廊庙，梦魂叵使无江山。栽桃种杏须付我，已办铁锁迟公攀。

刮地风来健葛衣，一凉便觉暑光低。云头龙挂如垂箸，雨在中峰白塔西。

卓笔峰前树作团，天平岭上石成关。绿阴匝地无人过，落日秋蝉满四山。

伊轧篮舆草露间，夜凉月暗走孱颜。忽逢陂水明如镜，照见沉沉倒景山。

路入千峰一线通，陆离长剑立天风。五年领客题诗处，正在孤云乱石中。

松风竹露午犹寒，知有龙蟠一掬悭。我欲今年来结夏，莫扃岫幌掩云关。

秋入壶中玉宇鲜，芝兰桃李共熙然。已饶瑞荚明朝满，先借清蟾一夜圆。北阙紫泥应道路，东山红袖莫云烟。如今且醉江湖酒，来岁城南尺五天。

故乡江吴多好山，笋舆篾舫相穷年。春风吹入江南陌，叠障双峰如旧识。闻道金牛更孱颜，古来铁锁高难攀。自从仙伯弭芝盖，凤舞鸾歌开洞天。新诗賸说山中妙，我不曾游先梦到。从渠弱水隔蓬莱，云山何处无瑶草。

晓山障望眼，脉脉紫翠横。澄江已不见，况乃江上城。结束治野装，木末浮三星。羸马陇头嘶，小车谷中鸣。亭亭东灞树，练练绿浦明。篙师笑迎我，新涨没蘋汀。径投一叶去，云水相与平。聊将尘土面，照此玻瓈清。怀我二三友，高堂晨欲兴。风细桐叶堕，露浓荷盖倾。凝香绕燕几，安知路傍情。

宫府相图势不收，国家何有各身谋。纵无管蔡当时例，业已弯弓肯罢休。

弟兄相贼斁天伦，自古无如舜苦辛。掩井捐阶危万死，不闻亲杀鼻亭神。

佐命诸公趣夜装，争言社稷要灵长。就令昆季尸神器，未必唐家便破亡。

建成回马欲驰归，元吉行趋武德闱。若使两人俱得去，却于何处极兵威。

嫡长承祧有大伦，老公爱子本平均。只知世上寻常理，争信英雄解灭亲。

父子情深苦亦深，盖天神武一沾襟。想当拔刃投床际，也忆海池舟里心。

承乾谋父保天年，青雀图兄亦两全。隠刺诸儿却孥戮，一私知隔几山渊。

更张聊欲亢吾宗，仁孝承家合至公。天发杀机那可料，正投阿武祸胎中。

浆家馈食槿为藩，酒市停骖竹庑门。红树亭亭栖晚照，黄茅杳杳被高原。饮溪有迹於菟过，掠草如飞朴渥翻。车轨如沟平地少，饱帆天镜忆江村。

闲里方知得此生，痴人身外更经营。君看坐贾行商辈，谁复从容唱渭城。

燃萁烘煖夜窗幽，时有新诗趣倡酬。为问灞桥风雪里，何如田舍火炉头。寒釭欲暗吟方苦，冻笔难驱字更遒。绝笑儿痴生活淡，略无岁晚稻粱谋。

仙翁旧游处，琅璈韵灵曲。至今有余音，玄鹤舞幽谷。众真期我住，岁晚芝田熟。腰镵从翁来，𥬞云跨飞鹿。

崩涛裂岸四三年，落日寒烟正渺然。空腹荷锄那办此，人功未至不关天。

虎啸狐鸣苦竹丛，魂惊终日走蒙茸。松林断处前山缺，又见南湖数十峰。

潦退滩滩露，沙虚岸岸颓。涧声穿竹去，云影过山来。柳菌粘枝住，桑花共叶开。庵庐少来往，门巷湿苍苔。

洒洒沾巾雨，披披侧帽风。花燃山色里，柳卧水声中。石马立当道，纸鸢鸣半空。墦间人散后，乌鸟正西东。

江郭花开也寂寥，不须绿暗与红凋。疾风甚雨过寒食，白日青春吟大招。芳景尚随流水去，故人应作彩云飘。烟波千里家何在，惟有溪声似晚潮。

埂外新陂绿，冈头宿烧红。裹鱼蒸菜把，馈鸭锁筠笼。酒侣晨相命，歌场夜不空。土风并节物，不与故乡同。

草草相逢小驻船，一杯和泪饮江天。妹孤忍使行千里，兄老那堪别数年。马转不容吾怅望，橹鸣肯为汝留连。神如相此俱强健，绿发归来慰眼前。

路入高淳麦更深，草泥霑润马骎骎。雨归陇首云凝黛，日漏山腰石渗金。老柳不春花自蔓，古祠无壁树空阴。一箪定属前村店，衮衮炊烟起竹林。

杉松庑门森老苍，佛屋深夜幡花香。借床睡倒恍何处，梦随潜鱼听惊榔。咿哑禽语晓光浄，窸窣草鸣朝雨凉。哦诗出门怀二妙，春涨绕山湖水黄。

暖日烘繁梅，秾香扑征鞅。云烟酿春色，心目两骀荡。柳眉翠已扫，桑眼青未放。兹游定不俗，前路入千嶂。

雾雨胭脂照松竹，江南春风一枝足。满城桃李各嫣然，寂莫倾城在空谷。城中谁解惜娉婷，游子路傍空复情。花不能言客无语，日暮清愁相对生。

仙翁来佩玉符麟，绿发无霜照碧筠。永夜阑干千嶂月，清风挥麈七州春。尘埃不隔壶中境，功业犹关物外身。鸾鹤莫惊兵卫峻，主人元是白云人。

鳌背飞来绀碧浮，人间还有小蓬丘。不须击水三千里，已压中天十二楼。羽驾旧曾将梦到，芝田今合为公秋。玉霄有客方东望，竟欲乘风驭气游。

植德千章茂，硎材百炼刚。事功才止此，物理故难量。雁序云天远，兰阶雨露芳。公无憾身后，人自惜堂堂。

幽介联昏援，门阑阅岁更。方欣承燕几，何意写铭旌。笑语犹寻梦，恩勤已隔生。情伤到深处，有泪不胜倾。

霜桥冰涧浄无尘，竹坞梅溪未放春。百叠海山乡梦熟，三年江路旅愁生。松楸永寄孤穷泪，泉石终收漫浪身。好住邻翁各安健，归来相访说情真。

莲炬光中月自圆，人情草草竞华年。最怜一夜旗亭鼓，能共钟声到客船。

家住丹枫白苇林，横枝一笑万黄金。玉溪园里逢千树，还尽春风未足心。

土桥茅屋两三家，竹里鸣泉漱白沙。春色恼人无畔岸，乱飘风袖拂梅花。

佛灯已暗还吐，旅枕才安却惊。月色看成晓色，溪声听作松声。

松梢台殿郁高标，山转溪回一水朝。不惜褰裳呼小渡，夜来春涨失浮桥。

波惊石险夜喧雷，晓泊旗亭笑眼开。休问行人缘底瘦，适从百八十滩来。

苔茵无地著红尘，花草含芳一笑新。不待东君能剪刻，相公笔力挽回春。

星芒垂耀笔床寒，河汉波流砚滴干。棐几松跗入三昧，一篇诗就一杯残。

料峭轻寒结晚阴，飞花院落怨春深。吹开红紫还吹落，一种东风两样心。

东君留恋一分春，蜂蝶阑珊燕子新。桃李无情空绿径，市桥杨柳送行人。

结束晨装破小寒，跨鞍聊得散疲顽。行冲薄薄轻轻雾，看放重重叠叠山。碧穗炊烟当树直，绿纹溪水趁桥弯。清禽百啭似迎客，正在有情无思间。

石碍珠旒溅，滩平雾縠铺。小童能好事，系马𣃁菖蒲。

孤山山下小斜桥，客魂曾共暗香飘。五年不踏西湖路，想见黄昏清浅处。如今憔悴古江干，岂有幽芳伴倚栏。腊尽雪残春不至，坐令愁里眼长寒。霜棱未贷千林槁，门外风饕人欲倒。斟酌芳心正怯寒，有情真被无情恼。

老父田荒秋雨里，旧时高岸今江水。佣耕犹自抱长饥，的知无力输租米。自从乡官新上来，黄纸放尽白纸催。卖衣得钱都纳却，病骨虽寒聊免缚。去年衣尽到家口，大女临岐两分首。今年次女已行媒，亦复驱将换升{豆斗}。室中更有第三女，明年不怕催租苦。

梦魂翾蝶翅，鼻息吼鼍鼓。唤起治晓装，马嘶童仆语。汩泥溷凫鹜，惭愧黄鹄举。猥吟陬隅池，浪废桔槹圃。啼鹃撩客心，钩引著何许。请歌苏仙词，归耕一犁雨。

城外屏峰云百叠，城里看云笏拄颊。山灵自与人争秀，明灭烟霏难应接。南邻范叔骨相寒，不如骑曹知爱山。晨霞傥可救枵腹，丐君分我入朝餐。

晓装缇骑踏芳辰，江为安澜露浥尘。棨戟前驱留住月，笙箫后备带行春。鱼龙水面金杯满，鸾鹤山头彩笔新。闻道将军宽礼数，不辞酩酊吐车茵。

晓风生小寒，岚润裛巾屦。宿云埋树黑，奔溪转山怒。东方动光彩，晃晃金钲吐。千峰森隠现，一气澹回互。平生癖幽讨，邂逅饱新遇。那知尘满甑，晨炊午未具。不愧忍饥面，来寻古岩路。稻粱亦易谋，烟霞乃难痼。持此慰龟肠，搜枯尚能句。

门外泥深蘸马鞍，墨云未放四维宽。前山忽接后山暗，暑雨全如秋雨寒。梦里江湖三叹息，醉中天地一凭阑。斗升留滞休惆怅，枳棘从来着凤鸾。

簿书堆里解归鞍，我亦萧然辔勒宽。炉篆无风香雾直，庭柯有月露光寒。闲思喜鹊填河鼓，静数流萤绕井栏。明日又驱官里去，从教白鹭侣红鸾。

京尘红软扑雕鞍，年少王孙酒量宽。倚袖竹风怜翠薄，捧杯花露怯金寒。黄云城上栖乌曲，绿水桥边鬭鸭栏。别后相思惟故物，壁煤侵损扇中鸾。

前山后山梅子雨，屯云日夜相吞吐。长林绝壑望不到，时有樵归说逢虎。奔溪朝来忽怒涨，夹岸柳梢余尺许。屋头未放浓岚散，苦忆清风泛琼宇。客行落此乱山中，但欲寻人诉羁旅。比邻邂逅得清士，眉宇津津佳笑语。杯行起舞出新句，我气已衰聊复鼓。明年与君杭太湖，扁舟踏浪不踏土。沉沉玉柱閟仙扃，矫矫虹梁浮水府。目力无穷天不尽，却笑向来谁缚汝。

长风吹月来，影碎竹间牖。良宵坐窘束，愧我尘外友。平生烟霞兴，硉兀上南斗。颇亦契三三，未省计九九。迷涂入簿领，乡心几回首。嗟予季行役，舟拂涨溪柳。凌晨双鹊鸣，玩占得无咎。何当从汝去，履綦寻蕙亩。

官居数椽间，局促如瓮牖。幸邻诗酒社，金薤对玉友。真清廊庙器，伟望配山斗。行当侍紫极，槐棘位三九。馆舍有奇士，高文粲参首。倡酬猥及我，双松压孤柳。生活从冷淡，幸免誉与咎。相从结此夏，何异归陇亩。

日斜犹畏暑，吏退合偷闲。霞散红绡薄，溪回碧玉弯。伴人惟羽扇，娱客欠风鬟。且复哦新句，相嘲饭颗山。

谁扶病客起龙钟，恩在盆倾一雨中。问讯九关何路到，拟笺欢喜谢天公。

惊雷隠地送凉飔，起舞看山不自持。说与骚人须早计，片云催雨雨催诗。

东山朝日澹冥蒙，一片云生万叠中。宿雨未苏焦卷尽，又烦箕井唤雷公。

溅瓦排檐散万丝，颠狂风筿要扶持。恩深到骨吾能报，急赋新凉第一诗。

佳晨出西郭，仰视天宇清。乐哉旷士怀，浩浩吞四溟。新涨忽勇退，篱落粘枯萍。风幡招客游，旷望隔蘋汀。仆夫厉清深，竹舆竦亭亭。波翻石凿落，尚带蛟龙腥。华堂入松竹，德人占聚星。脱帽飞羽觞，颓放解天刑。时当行火令，草腐亦化萤。炎官纷陆梁，空飞赤云𫐌。遥知陇上耘，暴背愁白丁。兹游岂易得，未用叹沉冥。

天马西极来，目力尽九寰。执辔者谁欤，堕此空谷间。草深石啮足，一跃度孱颜。长风送逸驾，荡荡登虎关。五云清都上，白日开帝闲。钩陈动光彩，球琳锵辔环。亦复念旧群，依然叹驽顽。红尘起天末，可望不可攀。

官路驱驰易折肱，官曹随处是愁城。随风片叶乡心动，过雨千峰病眼明。一脔何须尝世味，寸田久已废吾耕。羡君早作归欤计，屈指从今几合并。

穷士病且饥，古今同一流。身安腹果然，此外吾何求。判司诚卑官，未免尘甑忧。穷山更瘅暑，惫卧不举头。二物交寇我，生世真如浮。晨朝墨云作，疾雷破山丘。排檐忽飞溜，蛙蝈鸣相酬。朱冠领热属，横溃输一筹。新凉苏肺气，踏湿登城楼。好邀云雨仙，长袖按梁州。吹水添瓶罍，浄洗千斛愁。何从有此段，冰厅冷如秋。但觉诗思生，爽气入银钩。章成竟何用，知能救穷不。汤子亦旅食，回望家还羞。倡予敢不和，共作商声讴。

断云将雨洗松篁，昨夜痴龙起蛰藏。人自无情孤乐事，天犹有意作新凉。尊前不见凌波袜，楼下空闻拜月香。万事安能尽如愿，且来相伴压糟床。

白鸟营营夜苦饥，不堪薰燎出窗扉。小虫与我同忧患，口腹驱来敢倦飞。

鸣驺如电马如雷，知是婆娑醉尉回。常日锦囊犹有句，况从三十六峰来。

落月堕眇莽，残星澹微茫。竹舆乱清溪，飞盖入岚光。松桧雾霭湿，桑麻风露香。空翠滴尘缨，何必濯沧浪。山家亦早作，迨此朝气凉。林深无人声，木末炊烟苍。离离瓜芋区，肃肃枣栗场。田园古云乐，令我思故乡。墟市稍来集，筠笼转山忙。吏事亦挽我，归路盘朝阳。

李侯昔游吴，莲舟镜苍茫。风鬟与雾鬓，共濯玻瓈光。采花不盈舫，日暮云水香。还登缥缈楼，罗襟酒淋浪。卷箔纳星月，踏筵按伊梁。安知有恨事，但恐蒹葭苍。风吹落穷谷，草深麋鹿场。高冈苦炎热，游子悲异乡。尚喜简书省，期会无匆忙。犹余作诗苦，消瘦如东阳。

丰隆坎坎夜伐鼓，灵湫老龙撇波舞。褰云掣电上清空，倒卷天潢作飞雨。向来炎官作夏旱，万里彤霞烘玉宇。岂惟牛马困蚊虻，垅上行人口生土。我从雪浪叶舟来，不谓山城热如许。天公知我愁欲病，施与一凉苏逆旅。稍闻水绕屋除鸣，不觉星从云罅吐。千山濯濯浄鬟髻，缺月娟娟炯眉妩。浮生此景万事足，但欠清歌对芳醑。天上秋期正多事，趣驾星桥跨银渚。人间四者自难并，莫妒黄姑迎织女。

冉冉流光迫岁余，青林日夜向人疏。雨滋岩桂重堆粟，风折庭蕉又献书。逋客解兰思婉娩，先生弹铗厌清虚。一尘不立浑输我，即境心安是故庐。

浮生饱外莫求余，羁旅东来计已疏。肩耸已高犹索句，眼明无用且翻书。百年子莫占元绪，万法吾今付子虚。惟有登临心未厌，黄山闻道胜衡庐。

秋风袅袅露华鲜，去岁如今刺钓船。歙县门西见红蓼，此身曾在白鸥前。

灵均堕荒寒，采采纫兰手。九畹不留客，高丘一回首。峥嵘路孔棘，凄怆肘生柳。遂令此粲者，永与穷愁友。不如汤子远，情事只诗酒。但知爱国香，此外付乌有。栽培带苔藓，披拂护尘垢。孤芳亦有遇，洒濯居座右。君看深林下，埋没随藜莠。

幻尘久已破狐涎，身世谁能料鼠肝。暮夜雨收千嶂出，晨朝风卷四维宽。我今无事不如梦，君岂有心犹觅安。但促小槽添压石，龙头珠滴夜珊珊。

双旌暮卷小舂容，画栋云生笑语中。但觉山光侵酒绿，不知日脚染溪红。控临缥缈疑无地，指点虚无欲驭风。谁遣玉蟾催骑吹，归来人影在朦胧。

珠履参陪北海觞，仍邀拥节旧中郎。碧城香雾连天暝，黄叶霜风卷地凉。佳节转头论聚散，清波从古阅兴亡。明年重把茱萸醉，公在丛霄贡玉堂。

斯民邹鲁更丰年，雅道凄凉见此贤。万陇登禾新霁色，千村鸣柝旧寒烟。锵金绝世诗情妙，倚剑凌空隶墨鲜。珍重北窗山六六，使君名与汝俱传。

浪随儿女怨萍蓬，笑拍阑干万事空。宇宙勋名无骨相，江山得句有神功。掉头莫觑秋高鹗，留眼来宾日暮鸿。懒拙已成三昧解，此生还证一圆通。

溪山四时佳，今日更奇绝。天公妙庄严，施此一川雪。飞花浩如海，眩转塞空阔。水西万珠树，玉塔照银阙。碧溪不受冻，长滩泻清咽。渔舟晚犹泛，樵檐寒未歇。悬知画不到，未省诗能说。归来强搜句，冰砚冷于铁。不知严夫子，迎门生暖热。梅香不可耐，但觉酒肠{火曷}。密融花气动，茶泛乳膏发。宁辞春笋寒，为暖花瓷滑。瞢腾画屏暖，唤起眼余缬。笑我独何事，作此淡生活。想像高唐赋，何如径排闼。

截玉凝膏腻白，点酥粘粟轻红。千里来从何处，想看舶浪帆风。

竹坞拨沙犀顶锐，药畦粘土玉肌丰。裹芽束缊能分似，政及莱芜甑釜空。

瓦沟冻残雪，檐溜粘轻冰。破寒一竿日，春随人意生。瑞叶再三白，南枝尚含情。定知司花女，未肯嫁娉婷。官居苦无赖，一笑如河清。落木露荒山，寒溪绕孤城。朝暮何所见，云黄叫饥鹰。东风不早计，愁眼何当明。北邻小横斜，藓地可班荆。凭君趣花信，把酒撼琼英。

闭户成痴坐，扶藜得意行。楼台浮霁色，市井碎春声。雪尽小桥出，烟消千嶂生。病多无脚力，遥羡落鸿轻。

碧瓦朱甍上牛斗，妙墨新题森锁钮。使君笔力挽春来，一夜飞花暗梅柳。南山与楼相对高，向来千载争雄豪。八分三字一弹压，众峰戢戢如儿曹。人间盛事天不隔，急催此雪成三白。未论千古福邦人，先卜明年满冈麦。东风酒面吹凝酥，不辞醉倒归相扶。短歌万一传乐府，湛辈亦与公名俱。

春入林梢一再风，破寒匀染费天工。虽然媚荡新妆别，只与横斜旧格同。午枕乍醒铅粉退，晓奁初罢蜡脂融。后来颜色休论似，夹路漫山取次红。

真色生香绝世逢，烟光池面两溶溶。楚邻不待施朱好，虢国翻嫌傅粉浓。晴日暧云春照耀，温风霁月夜舂容。酒阑且驻纱笼看，慢破团团一壁龙。

司花一笑为谁开，知道朱幡得得来。疏影有情当洞户，蔫香无语堕空杯。风生翰墨留连看，月入笙歌次第催。来岁如今翻旧唱，五云丛里望三台。

华灯收尽江梅落，别有横枝照林薄。天教阆苑染芳根，小住山城慰萧索。腾腾醉后酒红醺，淡淡妆成笑靥新。斟酌东君已倾倒，为渠都费十分春。别乘胸怀有风月，催唤清尊洗愁绝。花知主客得不凡，一夜光风融绛雪。楼头烟暝吹单于，花梢挂星光有无。归来境熟落春梦，梦入锁香红绮疏。

冻云埋山天冥蒙，北风无情雪塞空。道傍人稀鸟飞绝，问君东游何匆匆。君言薄官淡无味，免俗未能聊复尔。我评兹事一鸿毛，因行且看佳山水。陵阳楼阁压高城，烟屏百叠双流横。姑孰江亭更奇绝，浓黛两抹长眉青。山形成龙复成虎，六代遗踪供吊古。大荒莽苍江水黄，两涘风烟眇吴楚。却浮一苇下长川，浮玉低昂波聒天。梁溪南岸小停橹，一酌人间第二泉。阊门峨峨过吾国，姑苏临波照金碧。太湖三万六千顷，上有垂虹跨南极。我家越相尚神游，试从烟浪访扁舟。问讯白鸥相记否，谓言久客不胜愁。软红三尺长安道，九重城阙乾坤绕。西湖山寺浙江楼，君昔曾游今更好。故人客馆中天开，非君谁上黄金台。挽著天衢五云上，却望江湖如梦回。万境何如一丘壑，几时定解冠裳缚。幔亭山下桂丛深，清社向来都寂莫。

一杯何处洗愁颜，黄法曹家玉树寒。翠袖撚香留客看，春风都在小阑干。

佳人绝世堕空谷，破恨解颜春亦来。莫对溪山话京洛，碧云西北涨黄埃。

歙浦烟山蟠万叠，钓台云日拥千章。两侯好事洗寒劣，宝槛移春入燕香。

阆风苑里司花女，肯作山腰水尾来。十二玉栏天一笑，只今归路五云开。

乌帽休冲九陌埃，瘦藤定约到秋回。龙湫雁荡经行处，断取松风万壑来。

徂徕千丈松，阅世耸绝壁。高标上霄汉，峻节贯金石。惟有孤生竹，亭亭附微植。月夜借清景，春朝分秀色。托根未渠央，万牛挽山泽。昂藏转江湖，夷路入王国。明堂五云上，一柱屹天极。可望不可攀，清都与尘隔。依然此清士，空山淡愁閴。悲吟发清籁，摇荡风雨夕。

雁荡之山天下无，奔岸绝壑不可图。地灵境秀有人物，新安府丞今第一。纷纶草木变暄寒，竹节松心故凛然。穷山薄宦我无恨，识公大胜荆州韩。梅风涨溪绿如酒，晓插樯乌上南斗。只今广厦论唐虞，斟酌正须医国手。秀眉津津双颊丹，想看鸣佩翔九关。诸公倘欲持公议，莫遣此贤思故山。

揽秀堂前一笑倾，都忘身世两浮萍。扶藜处处从君赏，落笔时时得我惊。荔熟闽山劳梦想，蘋香苕水约逢迎。袛愁误入桃源后，从此车轮四角生。

十日闲愁昼掩关，起寻一笑共清欢。罢休诗社工夫淡，洗浄书生气味酸。尽遣余钱付桑落，莫随短梦到槐安。绣𫖇画鼓留花住，賸舞春风小契丹。

汉阴无械可容机，岁晚功名一衲衣。槁木闲身随念懒，浮云幻事转头非。三彭已罢庚申守，五鬼从教乙丑归。富贵神仙两俱累，此心安处是真依。

转午闻鸡日正长，小亭方丈纳空光。绿阴一雨浓如黛，何处风来百种香。

留连银烛照金荷，肠断华年一掷梭。月姊有情难独夜，天孙无赖早斜河。晶晶霜瓦寒生粟，衮衮风帏细涌波。鸹鹖晓啼鸣鹊散，许多佳景奈愁何。

桑阴浄尽麦头齐，江上闻鶑每岁迟。不及晓风鹎𫛥子，迎春啼到送春时。

一声初上最高枝，忙杀呕哑百舌儿。老尽西园千树绿，却怜槐眼正迷离。

六月火云高偃蹇，使君有意怜焦卷。一封红篆驿金龙，雨气倏随炉燎满。风师避路雷车鸣，石破天惊檐溜倾。不知稻本颇苏否，但觉溪声如百霆。税驾朱旛未云久，造化功成屈伸肘。我评兹事与天通，知公小试调元手。清坛深夜宾众真，前驱霓旌后飚轮。定有灵官识仙伯，报道紫皇思侍臣。

阴谷云低梅雨多，黄山涤源溪涌波。南风匝地送归客，双桨下濑如投梭。严夫子，君举酒，我其为君歌。万山丛丛石凿凿，官居破屋巢烟萝。杜鹃晓啼猿暮叫，客行到此真蹉跎。穷愁无复理，一饮三叹息。城东黉舍有佳人，邂逅使我加餐食。同乡更同调，目击心已传。蛰虫欲作雷奋地，万籁方寂风行山。吹竽唤我醒，连鼓相追攀。飚车电毂不可辇，但觉两腋生飞翰。狂歌不必终曲，戏奕不必满局。有时不揖上马去，出门大笑惊僮仆。穷乡眼冷见未曾，道上嗫嚅相指目。云此狭隘何以有二士，直恐翩翩跨黄鹄。广文组解登王畿，诸公贵人争劝归。常日心期有定论，赠行不惜重费词。腰金佩璐众目好，汗简沉碑千载痴。一尊有意重山岳，五鼎无心轻网丝。严夫子，应领略，别后频书相发药。我既为万顷之狎鸥，君勿作九皋之鸣鹤。

露稻粘明珰，风茅衮高浪。荒烟暗白道，行行乱蛩响。日脚午未吐，云头晚犹涨。欣此半日凉，篮舆走清旷。病客不堪暑，兹行天肯相。蚊虻扫无迹，秋意满千嶂。稍寻泉石盟，略褫簿书障。鸰原定相念，因风报无恙。

万山绕竮竛，二水奔澒洞。亭亭林中寺，金碧灿檐栋。解鞍得蒲团，卧受瓦炉供。少捐一炊顷，暂作百年梦。无人自惊觉，幽禽正清哢。倦客如残僧，无力供世用。此行端为山，紫翠迭迎送。漱井出门去，惊尘扑飞鞚。

闻鸡一唱罢，占斗三星没。天高月徘徊，野旷山突兀。暗蛩泣草露，怨乱语还咽。凉萤不复举，点缀稻花末。惟余络纬豪，悲壮殷林樾。小虫亦何情，孤客心断绝。魂惊板桥穿，足侧石子滑。行路如许难，谁能不华发。高城谩回首，叠嶂屹天阙。遥知秋衾梦，千里一飘忽。

松杉晨气清，桑柘暑阴薄。稻穗黄欲卧，槿花红未落。秋鶑尚娇姹，晚蝶成飘泊。犬𫘤逐车马，鸡惊扑篱落。道逢行商问，平生几芒𪨗。頳肩走四方，为口不计脚。劣能濡箪瓢，何敢议囊橐。我亦縻斗升，三年去丘壑。二俱亡羊耳，未用苦商略。

沟塍与涧合，陇亩抱山转。向来六月旱，此地免焦卷。早穗已垂垂，晚苗犹剪剪。一川丰年意，比屋闹鸡犬。老农霜须鬓，矍铄黄犊健。自云足踏地，常赋何能免。刈熟倩人输，不识长官面。康年无复事，但恐社酒浅。我亦有二顷，收拾尚可茧。怀哉笠泽路，归铲犁头藓。

微生本渔樵，长日渺江海。扣舷濯沧浪，尚说天宇隘。朅来车马路，悒悒佳思败。黄尘扑眉须，驱逐似偿债。羸骖系偪仄，狂犬吠荒怪。乡心入旅梦，一叶舞澎湃。晨兴过墟市，喜有鱼虾卖。眼明见清江，积雨助横溃。褰裳唤扁舟，臲卼不胜载。不辞野渡险，弄水聊一快。

五峰抱岩扉，千柱奠云壑。荒原蕞尔县，有此宝楼阁。维昔经营初，衣锡化双鹤。杖头具只眼，矫矫云中落。尊者一笑许，璇题照林薄。庭柏有祖意，石泉韵天乐。清簧转碧鸡，飞梭掷苍鹊。号风饥虎怒，失木啼猿愕。英游偶然同，吏檄乃不恶。题名记吾曾，醉墨疥丹垩。

瘦马兀瞢腾，荒鸡号莽苍。丝窠罥朝露，篱落万珠网。宿云拂树过，飞泉擘山响。老桑跼潜虬，怪蔓挂腾蟒。山行何许深，空翠滴羁鞅。酿愁积雨寒，破闷朝日放。曈曈赤帜张，昱昱金钲上。浮动草花馥，清和野禽唱。仆夫有好语，沙平路如掌。惟忧三溪阻，桥断山水涨。

城头千峰青绕屋，城下滩流三百曲。谁云偪仄复偪仄，尚有高轩肯来辱。红梅花下两芳春，春风惠和如主人。抢攘尘土簿书里，见此缫籍天球温。厚禄故人车结辙，掉头独泛清溪月。不从世外得超然，世间谁肯如公决。生平我亦一沙鸥，苇白芦黄今正秋。送公使我归思动，破烟冲雨忆扁舟。明年想见东山起，我亦煎茶石桥水。道逢蓑笠把渔竿，即是马曹狂掾史。

新安学宫天下稀，先生孝友真吾师。斑衣悮作长裾曳，二年思归今得归。笺词上诉人叵挽，玺书赐可群公叹。青山百匝不留人，空与诸生遮望眼。白云孤起越南天，向来恨身无羽翰。下马入门怀橘拜，身今却在白云边。鹤发𩭹𩭹堂上坐，儿孙称觞妇供果。世间此乐几人同，看我风前孤泪堕。一杯送舟下水西，我欲赠言无好词。径须唤起束广微，为君重补南陔诗。

暂移三席款云关，木末阑干暮紫间。绛帐莫贪江上路，青鞋先试水西山。伯阳有道来重趼，御寇他年忆解颜。怪我抗尘驱俗驾，诸公何事许追攀。

篙师叫怒破涛泷，水石如钟自击撞。欲识人间奇险处，但从歙浦过桐江。

城府黄尘扑马鞍，一篙重探水云寒。耳边眼底无公事，睡过严州二百滩。

山林朝市两尘埃，邂逅人生有往来。各向此心安处住，钓台无意压云台。

湿云垂野淡疏林，十日山行九日阴。梅子弄黄应要雨，不知客路已泥深。

不到江湖恰五年，歙山青绕屋头边。富春渡口明人眼，落日孤舟浪拍天。

春晚山花各静芳，从教红紫送韶光。忍冬清馥蔷薇酽，薰满千村万落香。

邑居官寺两凄清，晚市都无菜可羹。何处直能令鬼怕，祗今犹自有人行。

翠染南山拥县门，一洲横截两溪分。长官日永无公事，卧听滩声看白云。

沐雨梳风有底忙，解鞍来宿赞公房。传闻三岭连天峻，未到王千已断肠。

竹舆摇兀走婆娑，石滑泥融侧足过。昱岭不高人已困，晚登新岭奈君何。

山灵设险合峥嵘，行客何须向此行。羸马不前人雨汗，此身安得讳劳生。

麦头熟颗已如珠，小厄惟忧积雨余。丐我一晴天易耳，十分终惠莫乘除。

种密移疏绿毯平，行间清浅縠纹生。谁知细细青青草，中有丰年击壤声。

隔篱处处雪成窝，牢闭柴荆断客过。叶贵蚕饥危欲死，尚能包裹一丝窠。

斧斤留得万枯株，独速槎牙立暝途。饱尽春蚕收罢茧，更殚余力付樵苏。

今代丹台籍，频年绿野居。铁冠真御史，革履旧尚书。短世浮云尽，平生半稿余。人言公不朽，兰玉照前除。

一昨更调瑟，如闻欲赐环。途殚泣西狩，望绝起东山。华屋林霏惨，新阡草露班。春风埋玉泪，重为庾公潸。

白水名多士，清河最有声。人危孔北海，帝识柳宜城。蜀险谈间固，蛮讧檄到平。凌烟何处在，风雨上铭旌。

太息逢萋锦，平生付薄冰。沧溟淙赤舌，白日照青蝇。岳麓身犹健，星维驭已升。天如遗一老，人亦望三登。

蚤兆于凰卜，来嫔驷马车。夫君宜竹帛，子舍各诗书。露薤丹旌举，风杨组帐虚。空余彤管训，他日照乡闾。

宾筵旧压三千客，燕榭新高十二城。泼墨云头连树暗，垂丝雨脚过溪生。葛巾羽扇吾身健，雪椀冰瓯子句清。从此相从须痛饮，故应此事胜公荣。

神仙绝世立，功行闻清都。玉符赐长生，𥬞云游紫虚。鸡犬尔何知，偶舐药鼎余。身轻亦仙去，罡风与之俱。俯视旧篱落，眇莽如积苏。非无凤与麟，终然侣虫鱼。微物岂有命，政尔谢泥涂。时哉适丁是，邂逅真良图。

大鹏上扶摇，南溟聒天沸。斥鷃有羽翼，意满蓬蒿里。不如附骥蝇，掣电抹荆蓟。谁云极么么，俛仰且万里。向来庭户间，决起不逾咫。飘飖托方便，意气乃如此。物生未可料，旦暮倘逢世。君看功名场，得失一交臂。

林泉随处有清凉，山绕阑干客自忙。溪雨不飞虹尚饮，乱蝉高柳满斜阳。

清溪可怖亦可喜，造化于人真虐戏。轰雷卷雪鬓成丝，一掷平生来此试。险绝无双是乳滩，舟如滚石下高山。画楼正倚黄昏雨，岂识江间行路难。

黟山郁律神仙宅，三十六峰雷雨隔。碧城栏槛偃双旌，笑挹浮丘为坐客。岩扉无锁昼长开，紫云明灭多楼台。云中仙驭参差是，肯为使君乘兴来。西昆巉绝不可至，东望蓬莱愁弱水。谁知芳草遍天涯，玉京只在珠帘底。他年麟阁上清空，却访旧游寻赤松。我亦从公负丹鼎，来𣃁砂床汲汤井。

天风无边吹海月，景入溪山更奇绝。太守文章别乘贤，平生付与金杯滑。门阑我亦似彭宣，想闻横玉叫苍烟。读碑索句仍投辖，谁是扬州控鹤仙。

汉图昔中天，百六启真主。当时邓高密，徒步赴光武。诸公上云台，一叶渺湘浦。声名三十年，玉气贯晴宇。向来宣室问，天语道旧故。不图太平日，复见起兵簿。双旌奠侯服，三节临江浒。垂欲大用公，少驻议圜府。人言山泽官，底用庙廊具。果闻一乘传，已踵追锋去。翔凤览辉来，风采照鸳鹭。平生经济心，十不一二吐。兹行公勿逊，安国如鼎吕。

南街豪郡城，东圃压州宅。谁云沸镬地，气象不偪仄。林园富瓜笋，堂密美杉柏。山醪极可人，溪女能醉客。吴子邑中彦，毫端万人敌。传杯相劳苦，不觉东方白。

石梁平波心，金刹驾岩腹。溪藤卷霜缯，山骨琢紫玉。东堂有嘉名，窈窕窗纱绿。落花扫无迹，蕉叶森似束。主人甚爱客，挽袖语陆续。冲雨出门去，役役愧童仆。

陵高类登天，斗下剧窥井。衡从十里近，底用许多岭。秋雨酿春泥，掀淖力扛鼎。仆夫负隅哭，邂逅忧性命。旧嗤子猷狂，夜半桨归艇。方知兴尽处，顷步令人瘿。

大滩石如林，小滩石如枿。微生抛掷过，两桨砉将割。一滩复一滩，食顷经七八。崎岖幸脱免，已足凋鬓发。我家五湖船，镜面贴天阔。行迷勿浪远，归欤泛花月。

凄悲鸿雁来，泱漭鱼龙蛰。雷霆一鼓罢，星斗万里湿。波翻渔火碎，月落村舂急。折苇已纷披，衰杨尚僵立。长年畏简书，今夕念蓑笠。江湖有佳思，逆旅百忧集。

渥丹枫凋零，浓黛柏幽独。畦稻晚已黄，陂草秋重绿。平远一横看，浩荡供醉目。落帆金碧溪，嘶马锦绣谷。世界真庄严，造物极不俗。向非来远游，那有此奇瞩。

回肠山百盘，挥手天一握。俯惊危栈穿，仰诧飞石落。挽舆如挽舟，绝叫断双筰。怪蔓缠枯槎，瘠草被幽壑。此岂车马路，谁云强刊凿。人言远游好，呼来试着脚。

维帝有下都，作镇此南国。孤撑紫玉楼，横绝太霄碧。晶荧砂窦红，夭矫泉绅白。晴云无尽藏，竟日袅幽石。诸峰三十五，离立侍傍侧。会稽眇小哉，请议职方籍。

砂床毓灵源，石液漱和气。郁攸甑常蒸，觱沸鼎百沸。人生本无垢，安用涤肠胃。一瓢滟清肥，回首谢罗罻。山深人迹罕，政以远为贵。君看华清池，谈者至今讳。

使君来暖东堂席，又见堂前花信息。小白犹封竹外枝，微黄已点眉间色。山城十月如春台，闻有细书天上来。说与横斜应早计，不须更待雪花催。

冷云去仍来，冻雨落还歇。平明一篙涨，珍重送船发。端成南溪泛，宁复东堂谒。何时公三日，请泽看山笏。恩勤一未报，终古铭肌骨。幡幡迹虽远，耿耿心不没。门阑如水波，永印此孤月。

晏温解船去，暮夜檥船歇。横斜隘梅村，玉蓓粲将发。城中三辅豪，指日承明谒。高怀妙康济，未试君前笏。周南又小春，微温入花骨。我瞻浮丘亭，山高璿柄没。飞鸟正飘荡，空绕南枝月。

东山西山双袖舞，中有清宫蟠万础。云横朱阁碧梧寒，风扫石坛苍桧古。道人宾实其姓方，来从何许今几霜。诛蒿仆蓬殿突兀，玉华紫气腾真香。胸奇腹愤无人识，我独相从似畴昔。时时苦语见针砭，邂逅天涯得三益。明朝归客上归艎，重到晞真计渺茫。只有双鱼相问讯，歙江之水通吴江。

残山剩水带离亭，送客烦君远作程。直欲明年击吴榜，白沙翠竹是柴荆。

交情弥岁竟匆匆，短棹归寻一亩宫。塞责文书容我懒，及时杯酒赖君同。披云峰顶城头月，揽秀堂前扇里风。千里音书慰离索，莫言天远费鳞鸿。

放船鸣橹便秦吴，送别空烦长者车。宿雾锁山常羃羃，断云将雨忽疏疏。高城五岭花深处，短棹三江木落初。赖得溪流通尺素，蒲根仍有一双鱼。

当年仗外揖高标，绣{革毚}芦鞭宝马骄。琼苑天香飘合坐，碧城山色照同僚。思归意决吾张翰，赠别情深子绕朝。蟹簖鱼梁从此去，他年书札堕烟霄。

山郭官闲得烂游，弥年还往话绸缪。西园剥栗催奴课，东院寻梅劝客留。笔下修锋千首富，谈间和气两眉浮。别来怅望何时见，谩上重城谩上楼。

先生有道抗浮云，拄颊看山意最真。霜鬓不堪痟首疾，翠蛾常作捧心颦。官如斯立蓝田小，家似渊明栗里贫。俯仰别来蓂荚换，衹今谁与话情亲。

歙维群山囿，漫仕富英杰。清标照人寒，玉笋森积雪。嗟余独委琐，无用等木屑。又如道傍李，味苦不堪折。归舟坐成泛，去马亦已刷。三年风波险，尽付一笑阅。惟君同怀抱，各坐天机拙。我家鸱夷子，竹帛照吴越。云仍无肖似，𫖯首愧前哲。若家卧龙公，事业管萧埒。期君踵祖武，勿惜儿女别。言狂举白浮，醉倒霜松折。

团蒲曲几坐成痴，北看南观恍是非。道眼已空诗眼在，梅花欲动雪花稀。

天边客里五迎冬，争信还乡似寓公。人事都非城郭是，独怜鸡犬识新丰。

床头历日鬓丝丝，懒倦慵吟守岁诗。宜入新年须吉利，明朝把笔写门楣。

西湖冰泮绿生鳞，料峭东风欲中人。花片不禁寒食雨，鬓丝犹那涌金春。江山契阔诗情在，京洛追随客梦新。唤取歌声不愁思，为君吹水引杯频。

手板头衔意已慵，墨池书枕兴无穷。酿泥深巷五更雨，吹酒小楼三面风。草色有无春最好，客心去住水长东。今朝合有家书到，昨夜灯花缀玉虫。

当年连璧气如蜺，人许跻攀九列齐。黄壤一时埋玉树，青云何处用丹梯。生平书札频双鲤，岁晚交情但只鸡。眼底伤心难制泪，宁论宿草已萋萋。

吴波鳞鳞越山紫，镇东旌旆东风里。前驱传道相君来，一夜鉴湖春涨起。鉴湖如鉴涵空明，相君出处如湖清。十年勋业泰山重，五鼎富贵浮云轻。人言公如裴相国，绿野堂高贮风月。我独愿公如子牟，身在江湖心魏阙。浯溪有石高嵯峨，公方东征如此何。丁宁湖水莫断渡，早晚归来绝江去。

有客叩岩扃，无人管送迎。片云闲出岫，水月自空明。

错落参旗罥竹梢，柴荆临水闭蓬蒿。春风吹晓玉蟾堕，秾露洗空银汉高。双鹊绕枝应也倦，一蛩吟壁已能豪。新秋只合添诗兴，莫学潘郎叹二毛。

屋山从卷杜陵茅，门径慵芟仲蔚蒿。澹澹白虹风晕壮，纷纷苍狗雨云高。凌空累箸仙无术，半夜撞钟句谩豪。枵腹题诗将底用，真成兔角与龟毛。

先生笔力玉山鳌，气压明堂一柱蒿。雪椀涤毫词绝妙，朱弦缩瑟调弥高。心兵不起无三粲，坐客常多似四豪。喜有过从南北巷，苏兰薪桂瀹溪毛。

书生活计极萧骚，爝火微明似束蒿。犬子地寒徒壁立，元龙身懒谩楼高。笔端未办夸三绝，酒里犹能扫二豪。又向诗坛蕲借一，强磨铅钝齿吹毛。

镇南旌旆照江皋，入幕如今客最高。月暗秋城稀击柝，云飞朝栋賸挥毫。长亭酒尽歌三叠，半夜溪深雨一篙。莫恋阳关更西路，九关归路踏金鳌。

客行端似未归云，指点璿杓几易辰。喜有风花黄作晕，似闻溪涨绿生鳞。我从走俗言无味，君已鸣文笔有神。绣段炳然空辱赠，急翻缇袭扫蛛尘。

月窟飞来露已凉，断无尘格惹蜂黄。纤纤绿裹排金粟，何处能容九里香。

水尾山腰树影苍，一天风露不供香。谁家镜里能消得，付与诗人古锦囊。

密密娇黄侍翠舆，避风遮日小扶疏。画阑想见悬秋晚，无限宫香总不如。

翰墨门阑正岿然，故应婉娩亦儒先。与闻古学三千礼，能诵家书四百篇。卜协妫姜占永世，梦呼辰巳谶凋年。班姬合有遗文在，后日从容访孟坚。

求名当着鞭，访道亦重趼。二边俱不住，三昧不如懒。向来南岳师，自谓极萧散。收涕且无绪，客至那可款。争如懒窝高，门外辙常满。殊不妨啸歌，秉烛苦夜短。天寒雪欲花，屋角黄云晚。径须烦二妙，对洗玻瓈盏。

金星荧荧眉子绿，婺源琢石如琢玉。宝玩何曾救枵腹，但爱文君远山蹙。文人笔阵森五兵，书品入妙仍诗名。我有陂陀天海样，与公文字俱金声。枭卢一掷不须呼，况敢定价论车渠。只烦将到妆台下，试比何如京兆画。

锁闱令严深复深，五星帘幕晴若阴。澹云微月谩清夜，短檠政自关人心。看灯作晕生睡色，江南行处梦不隔。觉来快读新晴篇，恍然寘我鶑花前。径欲觞公后堂酒，倘烦春衫小垂手。

碧城香雾赤城霞，深出刘郎未见花。凭仗天风扶绛节，为招萼绿过羊家。

海上三山冠彩霞，六时高会雨天花。步虚声里随风下，吹落寻常百姓家。

一天云叶翳朝霞，风卷泥沾不惜花。群玉山高春好在，人间烟雨暗千家。

满枝晴雪照青霞，旧识桃源晕碧花。俯仰京尘隔年梦，东风犹认故人家。

花落满城雨，雨余云重阴。驱车有底急，巷泥三尺深。平生黄篾舫，渔榔有清音。斗升得苦相，怀刺冲愁霖。归来掩关卧，一枕直兼金。作诗诧比邻，幸勿讥褊心。

献之今年不堪暑，天亦相怜病良苦。明便中秋法合凉，夜半行云晓行雨。蕲州竹簟清如冰，饥蚊倔强犹鸣声。下床蚤喜衣裳健，出门更觉山川明。曳屐扶藜寻水月，不惜垂垂巾角折。竹间松下已凄然，却要芳樽生暖热。

金章玉色照离亭，战伐和亲决此行。国有威灵双节重，家传忠义一身轻。平生海内文场伯，今日胸中武库兵。万里往来公有相，淮𣸣阴德贯神明。

檄到中原杀气销，穹庐那敢说天骄。今年蕃始来和汉，即日燕当远徙辽。北土未干遗老泪，西陵应望孝孙朝。着鞭往矣功名会，麟阁丹青上九霄。

杯中畴昔共江天，倾座新诗报警联。海浦寸心空共月，京华双鬓各凋年。交情敢说同方友，句法甘从弟子员。有意数从文字饮，何须争着祖生鞭。

客里仍携一束书，闭门虹气自凌虚。未闻光范延珠履，谁向甘泉从玉车。散尽生涯千答布，收将文价百车渠。淹留且结西湖夏，同到秋风赋遂初。

云烟挥翰墨池翻，缃缥如山昼掩关。已许六丁收散落，只愁雷电费墙藩。

玉帛干戈汹并驰，孤臣叱驭触危机。关山无极申舟去，天地有情苏武归。汉月凌秋随使节，胡尘卷暑避征衣。国人渴望公颜色，为报褰帷入帝畿。

一叶起秋色，众绿凋岁华。耿耿霜露侧，余此黄金葩。西风满天地，孤芳照尘沙。殷勤开小筑，花气日夕嘉。落英楚累手，东篱陶令家。两穷偶寓意，岂必真爱花。不如亭中人，一笑了天涯。采采勿虚度，门前欲高牙。

抱瑟游孔门，岂识宫与商。古曲一再行，乃杂巴人倡。知音顾之笑，解弦为更张。归来掩关卧，冰炭交愁肠。平生桑濮手，未省歌虞唐。明发理朱丝，复登君子堂。遗音入三叹，山高水汤汤。

空山学仙子，穷年卧岩扃。煮石不得饱，秋鬓苍已星。道逢紫霄翁，示我餐霞经。采采晨之华，涤濯腐与腥。向来役薪水，终然槁柴荆。跪谢起再拜，飘飖蜕蝉轻。飞升那敢学，倘许学长生。

古苔危磴著枯藜，脚底翻涛汹欲飞。九陌倦游那有此，从教惊雪溅尘衣。

五斗留连首屡回，来寻南涧濯尘埃。春风直恐渊明去，借与横斜对菊开。

承明才入又南州，重见旌旗照柁楼。道义平生无捷径，风波随处有虚舟。如公未可违文石，稽古何妨欠碧油。我亦登门烦着录，此行无力为王留。

声利场中百战鏖，今谁勇退似公豪。缓寻南粤千山路，先破西兴百尺涛。平日曼容嫌禄厚，他年文本叹官高。才名政尔归安往，富贵追踪未可逃。

岁晚山同色，湖平雾不收。寒云低阁雪，佳节静供愁。竹柏森严立，蒲荷索莫休。瘦笻知脚力，政尔耐清游。

草草驰三里，萧萧共一餐。吏方绵礼𫈵，公自将诗坛。隙月窥床近，窗风刮坐寒。鸦鸣未忍散，端为四并难。

三一旧传神咒，十神今济时艰。愿挽灵旗北指，为君直𢭏阴山。

月色胧明碧瓦，蜡烟浮动黄帘。罡骑飚轮欲下，一天飞霰纤纤。

云木栖乌未动，风庭警鹤先鸣。残夜百灵夙驾，人间鼻息雷惊。

行道羽衣缥缈，卷班玉珮冬珑。回首金铺兽面，步虚声在天风。

黄昏苦寒乌鸟稀，吹沙走石交横飞。布衾如铁复似水，梦想东风来解围。岂知天地有奇事，夜半窗纸生光辉。兜罗宝界佛所现，冥凌不敢专璿玑。开门倚杖眩一色，迥立此世空无依。少年行乐恍尚记，瑶林珠树中成蹊。犬骄鹰俊马蹄快，狡穴未尽须穷追。湖海粗豪今岂在，但忆鸣哮如饿鸱。北邻亦复淡生活，要我忍寒吟此诗。手龟笔退不可捉，墨泓龃龉冰生衣。

建子玉杓直，黄昏月如霜。除道启柴扃，客来巾履忙。满炷寒缸油，共此书檠光。平生卜邻愿，何意登我堂。定交吾岂敢，南荣惭伯阳。执手道古作，遗篇记河梁。破窗风鸣悲，孤客多慨伤。危肠不救饥，我诗安得昌。成章类村歌，但可侣牛羊。收功翰墨薮，微子谁能良。开卷得雅音，玉銮导旗常。闭户坐相念，雪深梅暗香。

九陌缁尘满客襟，钱塘门外有园林。胡床住处梅无限，酒旆垂边柳未深。晴日暖风千里目，残山剩水一人心。元方伯始皆吾党，解后清游直万金。

斯言向来立，千古敢疵瑕。有命孤蓬转，何心劲箭加。人穷名满世，天定客还家。回首冥恩怨，虚空不着花。

日脚融晴晚气暄，睡余初觉薄罗便。如何柳絮沾泥处，煖似槐阴转午天。

汗础经旬未肯干，破窗随处有蜗涎。衹今不耐春阴得，想见黄梅细雨天。

汉家麟阁多王侯，冠佩相望经几秋。昼锦声名两荣耀，惟有信州如相州。国南门头折杨柳，借问江津垂白叟。住在行都四十年，曾见归舟似公否。人言公与赤松期，飚车羽轮来何时。云出云归俱是道，苦学赤松还未妙。君不见补陀大士海复山，随喜却来观世间。

种成桃李恰新阴，忽忆家山丛桂林。客路莫嫌归计拙，春江争似骇机深。一封朝奏钧天梦，万里江行魏阙心。后日还朝饱风露，黑头应有雪丝侵。

黄鹄飘然下九关，江船载月客俱还。名高岂是孤臣愿，身退聊开壮士颜。倾盖当年真旦暮，沾巾明日有河山。后期淹速都难料，相对犹怜鬓未斑。

春关十载记英游，蚤喜时才近采旒。夷路着鞭方逸驾，急流回首忽扁舟。云霄正稳君犹去，尘土无边我合休。问讯后车容客否，茶山荔浦看南州。

宝马天街路，烟篷海浦心。非关爱京口，自是忆山阴。高兴余飞动，孤忠有照临。浮云付舒卷，知子道根深。

见说云门好，全家住翠微。京尘成岁晚，江雨送人归。边锁风雷动，军书日夜飞。功名袖中手，世事巧相违。

相逢已叹十年迟，冷淡贫交又语离。玉笋换班通籍后，黄梅催雨送帆时。月岩家世犹为县，金濑溪山好赋诗。唤起酸寒孟东野，倒流三峡洗余悲。

玉笋翻乘县佐车，飘然不肯待新除。才名已被人争说，官薄何妨计小疏。忆昨西湖同我载，从今南浦望君书。遥知敛板趋风后，始觉丞哉果负予。

碧空无处泊同云，晴入荒园鸟雀驯。冰面小风池欲动，雪边浓日瓦如薰。尘容俗状长为客，冷蕊疏枝又作春。诗卷岂能生暖热，犯寒聊复恼比邻。

雪瓴待伴半阴晴，竟日檐冰溜雨声。九陌泥干尘未动，南山石露塔犹明。稍闻吉语占农事，便觉归心胜宦情。想得秫田来岁好，瓦盆加酿灌愁城。

帝德重尧绪，天心与舜禋。庆期符后甲，元日际初辛。土纬扶南极，旄胡拱北辰。律谐风自艮，衡正斗垂寅。桂燎灵宫晓，萧脂太室晨。百神森壁垒，万卫密钩陈。日月青旗色，雷霆玉辂尘。洗兵银汉水，收雪紫坛春。天步临黄道，仙班像玉宸。陶匏宗素朴，琮璧慕精纯。秘祝裒时对，高斿欻下宾。金钟鸣杰簴，朱火熭芳薪。日丽鸡竿矗，天旋凤律新。端门敷锡后，六合共絪缊。

寂寥人在晓鸡窗，苦忆花前续断肠。全树折来应不惜，君家真色自生香。

烟浓日淡不多寒，担上看花雪作团。想得竹边春已暗，明朝走马过溪看。

沙际春风卷物华，意行聊复到君家。年年我是曾来客，处处梅皆旧识花。官减不妨诗事业，地寒犹办醉生涯。城中马上那知此，尘满长裾席帽斜。

灯市凄清灯火稀，雨巾风帽笑归迟。月明想在云堆处，客醉都忘马滑时。老去樽前花隔雾，春来句里鬓成丝。浮生不了悲欢事，作剧儿童总未知。

办作长愁客，工哦苦雨吟。挑灯今夕意，欹枕故园心。漏屋疏疏滴，空檐细细斟。相过巷南北，屐齿怕泥深。

联翩步屧翠微间，回首红尘自鲜欢。卷地雨添千涧急，拥门云锁两山盘。绝怜茶笋能留客，仍喜蛙声不在官。雪白杨梅消息未，重来应至麦秋寒。

西湖富清丽，城府尘事并。我独数能来，不负双眼明。骚骚残絮罢，飐飐新荷成。岁华日夜好，游子能无情。午阴酿初暑，稍喜巾袂轻。小风吹鬓毛，将我入松声。崖寺金碧暗，石泉肝胆清。寿藟万蛟舞，灵峰双髻撑。仙人昔来游，笔墨上朱甍。举臂寻丈高，聊得儿童惊。老矣谢狡狯，题诗记吾曾。

君不见东林怪蔓之诗三百年，字如金绳铁索相纠缠。不如李侯灵石句，笔阵压倒长城坚。藤阴诗律两秀发，此段奇事今无前。吾闻草木未有不黄落，雨荒霜倒相后先。绵绵紫藟天所寿，风雨不动常苍然。坚姿绝邻傲一所，深本无极融三泉。腾虬舞蛟矫欲去，流苏络带翩如仙。班荆芘藾得吾党，酌泉共吸杯中天。诗成一斗属太白，擘笺挥扫如云烟。北门西掖君自有，坐拥红药然金莲。山腰涧底莫濡滞，早晚天风吹蜕蝉。

丘园窈窕复崎岖，草木生香景倍殊。花下百杯齐物我，云边一眼尽江湖。不知朱户趦趄者，能胜青山放浪无。六逸萧然真可画，为君题作竹溪图。

寻壑经丘到此堂，官闲聊作送春忙。短篱水面残红满，团扇风前众绿香。尽卷帘旌延竹色，深斟杯酒纳山光。洞门无锁城门近，转午鸡啼日正长。

十里山行杂市声，道傍无处濯尘缨。宝林寺里逢修竹，方有诗情约略生。

谁酿愁{雨/竛}玉宇间，都缘梅子要斓斑。腾腾困思午犹梦，扰扰奔云风未还。休问满城骑马滑，不妨长日闭门闲。今朝晴色熹微似，乾鹊飞来语屋山。

瑶姬家山高插天，碧丛奇秀古未传。向来题目经楚客，名字径度岷峨前。是邪非邪莽谁识，乔林古庙常秋色。暮去行雨朝行云，翠帷瑶席知何人。峡船一息且千里，五两竿头见旛尾。仰窥仙馆至今疑，行人问讯居人指。千年遗恨何当申，阳台愁绝如荒村。高唐赋里人如画，玉色頩颜元不嫁。后来饥客眼长寒，浪传乐府吹复弹。此事牵连到温洛，更怜尘袜有无间。君不见天孙住在银涛许，尘间犹作儿女语。公家春风锦瑟傍，莫为此图虚断肠。

金鹤飞来尺素通，新诗字字挟光风。三年湖海关心处，都在先生句子中。

官居门巷果园西，桃李成蹊杏压枝。如许年芳忙里过，斩新今日试题诗。

暮林栖鸟各深枝，燕子知巢触幔飞。倘有三椽今已去，不关五斗解忘归。

懒不看书似姓边，梦魂飞绕白鸥前。须知席帽冲尘出，不似篷窗听雨眠。

送春蒙雨涨蘋滩，荷叶田田柳絮阑。想见垂虹三万顷，拍天湖水钓丝寒。

知从了义透音闻，古井无波岂更浑。便好一坑埋众妙，何须六结解诸根。

几多蝼蚁与王侯，往古来今共一丘。遮莫功名掀宇宙，百年两角寄蜗牛。

粟囊聊复寄三餐，埋没缁尘懒濯冠。红紫百般纷过眼，乡山岁晚自苍官。

太学虀盐旧，中吴翰墨声。关山题柱笔，风露读书檠。夜雨绿荷破，孤坟丹桂生。空将擅场手，往记玉楼成。

歌豪仍作家，弈胜岂徼幸。莫嗤老非少，乃尚可以逞。玉瓶引杯长，政尔寒漏永。二三文章公，共此银烛影。陈卿得秀句，刘郎一笑领。羸骖兀残梦，乘坠恍难省。晓枕讧更潮，俱坠无何境。

清班合列大明宫，自要牛刀试一同。踏遍巉岩吾道在，莫将寻尺较穷通。

毡车席帽各青春，花下骅骝一哄尘。离合飘零十霜露，咸阳客舍有诗人。

可怜山县五斤手，不识王孙八斗才。君自扶摇有霄汉，从渠蜩鷃舞蒿莱。

宦游触处似悬匏，北岳南山想献嘲。指手百年休铸铁，盖头一把暂诛茅。玉京岁晚梧桐落，水国霜清橘柚包。飞锡已随归梦去，何人顶上鹊成巢。

雪溪清兴未渠阑，晚上西楼带月看。公子自贪低唱酒，肯来同对玉峰寒。

文场宁复鬓霜宜，白玉堂前雪霁时。不惜狂言枨忌讳，秃毫冰砚竟无奇。

盛际群多士，诸儒逊一贤。名场魁淡墨，官簿到花砖。地近行知政，天高不假年。书生稽古力，何必尽台躔。

郊庙熙成霈率滨，罪如猾夏亦维新。边烽已却来南虏，使节犹烦第一人。遥想穹庐占汉月，便呼重译布唐春。单于若问公家世，说与麒麟画老臣。

峨冠方侍玉舆香，双节飘然照大荒。正倚先生令赵重，宁容骄子诧胡强。天教忠信行区脱，人许功名上太常。试卜和羹知未晚，归来烟雨正梅黄。

窈窕新堂好，委蛇夜直还。遥知欹帽发，正奈卷帘山。门外客姑去，窗前人对闲。谁能乌帽底，尘土涴朱颜。

秀岩堂上玉东西，把酒登临望眼迷。天宇四垂粘地近，海山一抹带潮低。绝知客好无尘事，聊记吾曾有醉题。倚赖群仙联姓字，他年谁敢一锨泥。

云庄风榭对东西，清暑光阴近竹迷。一斗正缘诗兴尽，两眉休为客愁低。披开豹雾寻陈迹，扫尽蛛尘看旧题。健往莫愁骑马滑，阑珊梅雨不成泥。

寂寥春事冷于秋，雨打风吹断送休。点检梨花成一梦，蘸红新绿满枝头。

绮川亭上凌云赋，人在回仙旧游处。谁教书剑走长安，荻月霜枫等闲度。朱门不炙钓竿手，万卷难供折腰具。偶然把箸忆莼羹，乞得闲官径呼渡。江涨桥头有渡船，船头历历东林路。云烟如画水如天，笑忆红尘问良苦。我亦吴松一钓舟，蟹舍漂摇几风雨。因君赋里说江湖，破帽蹇馿明亦去。鸡犬相闻望可见，鸥鹭同盟心亦许。相过得得款溪门，雪夜前村听鸣橹。

抗章幞被岂公难，已说高风立懦顽。客路莫嫌河畔草，直庐须爱道家山。秋生莲浦船初泛，春满茶溪骑趣还。却访故人西府旧，定烦书札堕田间。

孝至兰陔茂，身修梓里恭。名场儿中鹄，姻党婿乘龙。驹隙惊年运，蝉嫣有庆锺。幽光定无憾，丰刻妙形容。

漫郎西笑费三年，故业新闻腹果然。长麈剧谈抽茧绪，短檠细字缀蚕眠。频惊陆海风波梦，未了京尘粥饭缘。后日重来应访旧，五湖烟浪有渔船。

浪学骚人赋远游，大千何事不悠悠。酒边点检颜红在，镜里端详鬓雪羞。过眼浮云翻覆易，曲肱短梦破除休。孤烟落日冥鸿去，心更冥鸿最上头。

光风先放越溪春，萧散寻诗索笑人。藜杖前头春浩荡，三生应是主林神。

日者更皇化，公来辅圣能。无心殊辙混，不作众波澄。举国材真相，他年了中兴。天如遗一老，人亦望三登。

候火朝连夕，筹帷决纵擒。一江遮虏障，千古杀胡林。皦日黄河誓，浮云绿野心。身名两无憾，天壤独清音。

圣父咨当璧，元臣预断金。玉衡宾舜日，黄屋遂尧心。国定功无迹，身闲病已深。旌忠有谟训，碑榜照来今。

趣召单车至，惊传两鬓凋。倾城迎国老，即日走天骄。梦已商人奠，身犹汉相朝。古来贤达意，生灭两消摇。

九畹滋兰静自芳，啁啾谁复认孤凰。风流岁晚嫌杯酒，文字功深得鬓霜。敛板君犹能俛仰，倚楼吾敢计行藏。船开便作江南客，天色无情更雁行。

休沐辰良不待晴，径称闲客此闲行。春衫欺雨任教冷，病眼得山元自明。抹黛浓岚围坐晚，揉蓝新渌没篙清。栖鸦未到催归去，想被东风笑薄情。

结发险艰会，捐躯跳荡功。鬓凋犹陛戟，心在惜弢弓。剑履三槐次，楼台四壁中。诸郎竞文武，不朽是清风。

我昔官黟歙，人传女训芳。尊章宜小妇，孙子寿高堂。风木真无定，冰鱼已不尝。遥怜霜露感，何必薤歌伤。

捧檄三牲养，称觞百岁期。身犹孺子泣，世已隙驹驰。吉梦青衣卜，丰碑黄绢辞。佳城有奇事，应足洗余悲。

残夜露如雨，秋气凄以分。墙西云正黑，跕跕堕金盆。良耜酢西成，豆笾蓊芳芬。去年岁大祲，小家甑生尘。疫鬼投其巇，虐甚溺与焚。皇慈降清问，下招离散魂。调糜鬻药石，黑簿回春温。德馨典神天，秋稼如云屯。社公亦塞责，醉此丰年樽。神兮率旧职，为国忧元元。自今岁其有，驱疠苍烟根。

公退闭阁卧，官居如浄坊。屋角断虹饮，日西杨柳黄。客来束我带，客去书满床。睡觉有忙事，煮茶翻断香。

拂我膝上琴，当客清风襟。我琴无轸弦不和，愿借之子调其音。美人一笑千黄金，弹作江岸花木深。下有同队之游鱼，上有同声之鸣禽。琴声一叠一叹息，江花江草无终极。

峰头非尘寰，一舍谁所茇。轩眉玉霄近，按指沙界豁。万山纷累块，众水眇聚沫。来云触石回，去鸟堕烟没。向无超俗缘，兹路讵可越。偕行木上坐，同我证解脱。

万杉离立翠云幢，袅袅稀闻晚吹香。山下行人尘扑面，谁知世界有清凉。

浴日苍茫水，扪星缥缈楼。神光来烛夜，寿木不知秋。海内五峰秀，天涯双径游。爱山吾欲住，衰疾懒乘流。

始贺火流西，还嗟斗斜闰。余暑犹强颜，新凉颇难进。燥刚渴欲坼，焦卷秃如烬。炎官扶日毂，辉赫不停运。登临有高台，勇往得三俊。仍将王郎子，飞步凌劫仞。风从噫气来，云作坏山阵。乡如垂头鱼，忽已蛰虫振。空明晚逾清，更要孤月印。书生乃易与，俛仰更喜愠。凭阑天为高，举酒山欲近。奇书铁钩锁，丽句锦窠晕。兹游我辈独，难挽软红轫。君看笼中鸟，宁识咸池韵。

幽怀青松独，直道黄杨闰。懒从褦襶子，遮日干主进。闭户友千载，脱简理秦烬。秋热出意表，谁云法天运。摧颓如铩翮，何暇贾余俊。愿从青溪仙，飞下二千仞。撇波啸长风，鏖暑陷其阵。兹行病未能，暍卧何时振。一雨忽破悭，江湖发封印。天公如仲尼，亦念季路愠。团扇未全疏，短檠差可近。细字读蚕眠，揩眼眩灯晕。明当呼我友，乘凉𫏆游轫。赓诗代仆呐，非敢玩强韵。

困倚船窗看斗斜，起来风露满天涯。亭亭宿鹭明菰叶，闪闪凉萤入稻花。月下片云应夜雨，山根炬火忽人家。江湖处处无穷景，半世红尘老岁华。

西城落日半轮明，浴罢衣裳一倍轻。玉宇风来归鸟急，火云销尽绿云生。

海内交情两断金，一官分袂阻登临。书来恰值看云眼，梦往谁知共月心。道义只今无捷径，溪山依旧有清音。西风满棹蒲帆饱，秉烛相寻语夜深。

赤日才低又火云，巷南街北断知闻。荷风拂簟昭苏我，竹月筛窗慰藉君。避暑无奇那避谤，能觞便了莫能文。浮湛放荡从今始，悔把长裾强沐薰。

暑窗当午思昏昏，雷起千峰睡不闻。铄石谁能招楚魄，斲冰我欲访湘君。年华衹合加餐饭，事业休工刺绣文。赖有两贤南北巷，岁寒幽谷共兰薰。

船头月午坐忘归，不管风鬟露满衣。横玉三声湖起浪，前山应有鹊惊飞。

黄尘车马梦初阑，杳杳骑馿紫翠间。饱识千峰真面目，当年拄笏漫看山。

先庙垂忠烈，孤童侈旧勋。风云天策府，心膂殿前军。汴猘渐台蹙，胡骄罽幕焚。人亡汗青在，足以诏无垠。

岁与灵光晚，名登甲令芳。剖符山若砺，交戟鬓如霜。半世三槐位，千秋异姓王。哀荣公不憾，人自惜堂堂。

今代魁梧老，终身寂寞滨。鬓霜三馆直，碑泪五州春。寿相空壬甲，行年竟巳辰。坟丘才马鬣，何处著经纶。

忆昨登门日，驩传考室诗。谓公安且吉，何意哭于斯。遗老典刑尽，此邦名教悲。谁能传耆旧，他日慰吴儿。

莓苔风雨旧诗留，十七年前鬓未秋。岩桂拂云篁竹拱，树犹如此一搔头。

过午曾云未肯开，暖寒村店竹初灰。萧萧林响棠梨战，晚恐阳山有雨来。

四海论交赖有子，一日不见真愁予。人谁可与话心曲，天忽遣来同里居。懊恼春来不数面，丁宁岁晚犹频书。黑头屡别那敢惜，叹息骎骎霜满梳。

月窟移来有贵名，一帘金碧照东荣。鼻端入妙睡魔醒，眼底会真诗句生。日气珑璁无奈醉，露华凌乱不胜清。君家倾国何时见，淡扫蛾眉撚夕阴。

论蜀三年戍，还吴万里船。云归双节后，雪白短檠前。百世春秋传，一丘阳羡田。浮生如此了，何必更凌烟。

日者悲离索，公今又眇冥。门人办韩集，子舍得韦经。此去念筑室，空来闻过庭。平生无路见，终古泣松铭。

东壁星宫馆列仙，一麾苦欲近田园。宅家但宝千金鉴，臣辈何辞万里船。京洛知心尘鞅里，江吴携手暮帆边。声名如此归安往，日日阊门望眼穿。

东风分袂省西廊，袖有明珠照客航。道义有情通出处，文章无地著炎凉。君今犹把一麾去，我敢倦锄三径荒。邂逅天涯如梦寐，肯来相对话更长。

英雄转眼逐东流，百战工夫土一抔。荞麦茫茫花似雪，牧童吹笛上高丘。

读书窗下一灯残，忽有诗来为暖寒。闻道扁舟春共载，雪云虽冷不相干。

渚蒲汀蓼得霜残，归客思家不计寒。喜鹊门前人一笑，绝胜风色候长干。

庭叶翻翻闹，灯花粟粟秾。关山千里雁，风雨满城钟。陇上新登谷，江头旧熄烽。今年吾计得，安稳读三冬。

滩长石出水鸣堤，城郭西头旧小溪。游子断魂招不得，秋来春草更萋萋。

愁边逢酒却成憎，衣带宽来不自胜。烟水苍茫外沙路，东风何处拄枯藤。

垆下三年世路穷，蚁封盘马竟难工。千山虽隔日边梦，犹到平阳池馆中。

文章光焰照金闺，岂是遭逢乏圣时。纵有百身那可赎，琳琅空有万篇垂。

山碧丛丛四打围，烦将旧恨访黄鹂。缬林霜后黄鹂少，须是愁红万点时。

古藤阴下醉中休，谁与低眉唱此愁。团扇他年书好句，平生知已识儋州。

分袂悠悠尔许年，莫嗔蓬鬓两萧然。酒槽不奈青春老，经笥空供白昼眠。暗绿千章新活计，软红三尺旧尘缘。相逢且作西湖客，山绕荷花檥画船。

芜城老藓不知春，忽有柴门月色新。芝草琅玕无锁钥，自无超俗扣门人。

莫问朝歌与棘津，浮生惟有一杯春。君看百战功名地，越戍吴台两窖尘。

镜面波光倒碧峰，半湖云锦万芙蓉。去年荡桨香风里，行傍石桥花正浓。

红皱黄团熟暑风，甘瓜削玉藕玲珑。身谋已落园丁后，满帽京尘日正中。

两贤风度蔼春阳，步屧随风上柳塘。彩笔红笺芳径里，句中挟我万花香。

得得来题小隠诗，拂香萦柳画船移。湖边好景春犹未，须到秋清月满时。

潇洒王郎亦胜流，今年何事阻清游。当家风味今如此，孤负山阴夜雪舟。

摛文窗户九霄中，岸帻烧香愧老农。上直马归催下钥，传更人唱促鸣钟。金城嶻嵲云千雉，碧瓦参差月万重。骨冷魂清都不梦，玉阶萧瑟听秋蛩。

笑看收云卷雨忙，沉沉宫树纳空光。夜长来伴玉堂宿，天近似闻丹桂香。𫛛鹊楼栏浮瑞气，凤凰城阙带新凉。遥知胜绝西园会，也忆车公对举觞。

雨意蒸云暗夕阳，浓薰满院落花香。题诗弄笔北窗下，将此工夫报答凉。

垂虹亭上角巾倾，鼍怒龙吟醉不听。安得对君浮大白，想应嗤我汗新青。梦魂舞蝶随春草，时节宾鸿点暮汀。湖海扁舟须及健，莫教明月照星星。

元亮折腰嘻已久，故山应有欲芜田。因君办作送酒客，忆我北窗清昼眠。

清绝仍香如橘露，甘余小苦似松肪。官槽重浊那知此，付与街头白面郎。

一语为君评石室，三杯便可博凉州。百年兀兀同渠住，何处能生半点愁。

江湖垂钓手，天汉摛文堂。魂清不得眠，室虚自生光。晓纬澹天阙，江涛隠胡床。传呼九门开，奔走千官忙。若若夸组绶，纷纷梦黄粱。微闻铃下驺，窃议马上郎。但计梦长短，宁论己行藏。

柳岸松门胜处通，马蹄踏雾入空蒙。春寒有力欺游子，天色无情没断鸿。雨脚远连山脚暗，杏梢斜倚竹梢红。𫘞裘拥鼻吾衰矣，年少犹嫌料峭风。

泮水桥门识太平，归来霜鬓老柴荆。淹中学邃方成传，谷口名高岂待卿。黄壤无情埋玉树，青衫有道胜金籯。襄阳耆旧今萧索，惟有松风到晚清。

纯孝当年有护持，赤眉那敢近姜诗。眼看庭玉成名后，身及堂萱未老时。湖海青鞋惊断梦，风霜丹旐挂新悲。尊前五客今谁在，愁绝庐山十段奇。

归鸦陆续堕宫槐，帘幕参差晚不开。小雨遂将秋色至，长风时送市声来。近瞻北斗璿玑次，犹梦西山翠碧堆。惭愧君恩来甲夜，殿头宣劝紫金杯。

圣人坐明堂，洪覆等穹盖。岁颁两玉节，前后歌出塞。公才有廊庙，安用试专对。要烦第一人，镇抚大荒外。嫩寒欺别酒，微月见征旆。遥知燕山雪，飘洒汉冠佩。玉色照穹庐，骄子亦心醉。要领一笑得，归来安鼎鼐。是时春正佳，湖上花如海。清游不可迟，日日檥船待。

芷葺莲巢唤客游，芦鞭席帽为君留。未论吹水堪添酒，且要移床学枕流。乍霁却阴梅酿雨，暂暄还冷麦催秋。石湖也似西湖好，烦向苍烟问白鸥。

莫嫌络纬股鸣悲，解向寒窗促晓机。海眼多花无藉在，颠狂只待学于飞。

丹霄碧海眇高鶱，厌直承明却自论。宝马十年听漏箭，扁舟一雨看潮痕。侍臣相忆松门远，归客还怜菊径存。清润要非山泽相，又烦一札下云根。

术业推游刃，功名苦溯洄。着鞭孤壮志，筹算老奇才。星省庞眉去，云山袖手来。知公了时命，何必诔余哀。

自古归来引，于今遂隠篇。碁灯荧夜观，歌板聒春船。陈迹空华似，佳城露草边。寂寥鸡黍约，望眼一潸然。

窈窕崎岖学种园，此生丘壑是前缘。隔篱日上浮天水，当户山横匝地烟。春入葑田芦绽笋，雨倾沙岸竹垂鞭。荒寒未办招君醉，且吸湖光当酒泉。

海棠雨后沁胭脂，杨柳风前撚绿丝。香篆结云深院静，去年今日燕来时。

幽香馥蕙帐，清梦安且吉。萝月堕苍茫，松风隠萧瑟。晓禽啄且鸣，唤我起盥栉。钩窗纳云涛，滟滟浴初日。金钲忽腾上，倒景落书帙。佳晴有新课，晒种催艺秫。从今不得闲，东皋草过膝。

钓海风水急，登楼尘雾高。不如岸纶巾，春船携小桥。芳草含奇薰，光景上东壁。桂林那办此，办作安昌客。

夜饮海棠月，朝漱山茶露。臞儒槁木形，受用侈如许。荆扉隔黄尘，谁识花岛路。惟有瘦筇枝，共饱园中趣。林神酿余春，政尔美无度。葱茏千万重，芳意未渠暮。风香荐秀色，鼎俎谢腥腐。虽无稻粱谋，扪腹有余饫。

菊花开时我种麦，桃李花飞麦丛碧。多病经旬不出门，东陂已作黄云色。腰镰刈熟趁晴归，明朝雨来麦沾泥。犁田待雨插晚稻，朝出移秧夜食𪎊。

去岁排场德寿宫，薰风披拂酒鳞红。小臣供奉金龙盏，亲到虚皇玉座东。

天中伞动玉舆来，万岁三声彻九街。想见牙床当殿过，舜裳云委拜尧阶。

白葛乌纱称老农，溪南溪北水车风。稻头的皪粘朝露，步入明珠翠网中。

山精媒长生，仙理信可诘。梨枣本寓言，杞菊亦凡质。幽人爱臞儒，药鼎荐珍物。绝粒谢烟火，耘苗换肌骨。摩挲莱芜甑，尘生不须拂。

蜩鷃鹏鹍任过前，壶中春色瓮中天。朝来兀兀三杯后，且作人间有漏仙。

五杂组，同心结。往复来，当窗月。不得已，话离别。

五杂组，流苏缕。往复来，临行语。不得已，上马去。

五杂组，回文机。往复来，锦梭飞。不得已，独画眉。

五杂组，彩丝针。往复来，鸟投林。不得已，梦孤衾。

两头纤纤探官茧，半白半黑鹤氅缘。腷腷膊膊上帖箭，磊磊落落封侯面。

两头纤纤小秤衡，半白半黑月未明。腷腷膊膊扣户声，磊磊落落金盘冰。

五杂组，绶若若。往复来，大车铎。不得已，去丘壑。

五杂组，侯门戟。往复来，道上檄。不得已，天涯客。

五杂组，汉旌旆。往复来，宾鸿字。不得已，餐毡使。

五杂组，非烟云。往复来，朝马尘。不得已，婴龙鳞。

四檐密密又疏疏，声到蒲团醉梦苏。恰似秋眠天竺寺，东轩窗外听跳珠。

忍寒索句踏霜行，刮面风来须结冰。倦仆触屏呼不应，梅花影下一窗灯。

忘却下楼扶我谁，接{罒离}颠倒酒沾衣。贪看雪样满街月，不上篮舆步砌归。

轻烟小雨酿芳春，草色连天绿似裙。斜日满楼人独望，断鸿飞入万重云。

翠袖凌寒弄月明，梅花影下醉三更。一天风露谁惊觉，寂寞空杯缀落英。

邂逅婆娑失少年，剧谈抵掌尚超然。君犹拄笏看山去，我且披蓑听雨眠。京洛分襟疑后会，江吴把酒悟前缘。暂来忽去都如梦，疑是陈卿竹叶船。

伯劳东去燕西飞，同寄春风二月时。可恨同时不同调，此情那得更相知。

底处飞双燕，衔泥上药栏。莫教惊得去，留取隔帘看。

主人细意惜芳春，宝帐笼阶护紫云。风日等闲犹不到，外边蜂蝶莫纷纷。

药栏花暖小猧眠，雪白晴云水碧天。煮酒青梅寒食过，夕阳庭院锁秋千。

西窗一雨又斜晖，睡起薰笼换夹衣。莫放珠帘遮洞户，从教燕子作双飞。

双鲤无书直万金，画桥新绿一篙深。青蘋白芷皆愁思，不独江枫动客心。

岁暮天涯客，黄昏蝙蝠飞。高楼人不到，小雨怯单衣。

蘋芷迷烟路，莲舟忘却归。夜寒江水黑，风雨梦如飞。

溪头风迅怯单衣，两桨凌波去似飞。折得蘋花双叶子，绿鬟撩乱带香归。

藕花深处好徘徊，不奈华筵苦见催。记取南泾茭叶露，明明风熟更重来。

柔橹无声坐钓鱼，浪花飞点翠罗裾。空江日暮无来客，肠断三湘一纸书。

赏心亭上再来游，烟月迷人独自愁。行到江边无去路，却随潮水过扬州。

船旗衮衮径长淮，汴口人看拨不开。昨夜南风浪如屋，果然双节下天来。

指顾枯河五十年，龙舟早晚定疏川。还京却要东南运，酸枣棠梨莫蓊然。

刘项家人总可怜，英雄无策庇婵娟。戚姬葬处君知否，不及虞兮有墓田。

狐鸣鬼啸夜茫茫，元是官军旧战场。土伯不能藏碧燐，三三两两照前冈。

九陨元身不陨名，言言千载气如生。欲知忠信行蛮貊，过墓胡儿下马行。

平地孤城寇若林，两公犹解障妖祲。大梁襟带洪河险，谁遣神州陆地沉。

一战填河拥汉屯，拔山意气已鲸吞。直南即是阴陵路，兵果难将胜负论。

三尺黄垆直棘边，此心终古享皇天。汲书猥述流传妄，剖击嗟无咎单篇。

功成轻举信良谋，心与鸱夷共一舟。吕媪区区无鸟喙，先生轻负赤松游。

碧蔓凌霜卧软沙，年来处处食西瓜。形模濩落淡如水，未可蒲萄苜蓿夸。

狐冢獾蹊满路隅，行人犹作御园呼。连昌尚有花临砌，肠断宜春寸草无。

倚天栉栉万楼棚，圣代规模若化成。如许金汤尚资盗，古来李𪟝胜长城。

新郭门前见客舟，清涟浅浅抱城楼。六龙行在东南国，河若能神合断流。

翚飞五级半空翔，指点楼栏说太皇。劫火不能侵愿力，岿然独似汉灵光。

倾檐缺吻护奎文，金碧浮图暗古尘。闻说今朝恰开寺，羊裘狼帽趁时新。

州桥南北是天街，父老年年等驾回。忍泪失声询使者，几时真有六军来。

峣阙丛霄旧玉京，御床忽有犬羊鸣。他年若作清宫使，不挽天河洗不清。

梳行讹杂马行残，药市萧骚土市寒。惆怅软红佳丽地，黄沙如雨扑征鞍。

菜市桥西一水环，宫墙依旧俯清湾。谁怜磊磊河中石，曾上君王万岁山。

松漠丹成去不归，龙髯无复有攀时。芳园留得觚棱在，长与都人作泪垂。

黄流日夜向南风，道出封丘处处逢。紫盖黄旗在湖海，故应河伯欲朝宗。

洪河万里界中州，倒卷银潢聒地流。列弩燔梁那可渡，向来天数亦人谋。

一冈邑屋旧河滩，却望河身百里间。涌土涨沙漫白道，天成桥石在高山。

大伾山麓马徘徊，积水中间旧滑台。渔子不知兴废事，清晨吹笛棹船来。

活人绝技古今无，名下从教世俗趋。坟土尚堪充药饵，莫嗔医者例多卢。

陵谷迁移尚故墟，天盈商罪未蠲除。古今行客同嗤骂，何止三篇泰誓书。

堂堂十乱欲兴周，肯使君王死作囚。巧笑入宫天亦笑，可怜元不费深谋。

秃巾髽髻老扶车，茹痛含辛说乱华。赖有乡人聊刷耻，魏公元是鲁东家。

栏街看幕似春游，斑犊雕车碧画油。奚女家人称贵主，缕金长袖倚秦楼。

连衽成帷迓汉官，翠楼沽酒满城欢。白头翁媪相扶拜，垂老从今几度看。

阿瞒虓武盖刘孙，千古还将鬼蜮论。纵有周遭遗堞在，不如鱼复阵图尊。

一棺何用冢如林，谁复如公负此心。闻说群胡为封土，世间随事有知音。

金石笙篁绝代无，鼪鼯藜藿正乘除。园翁但爱城泥暖，侵早锄霜种晚蔬。

薄晚霜侵使者车，邯郸阪峻且徐驱。困来也作黄粱梦，不梦封侯梦石湖。

玉节经行虏障深，马头酾酒奠疏林。兹行璧重身如叶，天日应临慕蔺心。

长安大道走邯郸，倚瑟佳人怅望间。若见膻腥似今日，汉宫何用忆关山。

凭高阅士剑如林，故国风流变古今。袨服云仍犹左衽，丛台休恨绿芜深。

竟日霜寒暮解围，融融桑柘染斜晖。北人争劝临洺酒，云有棚头得兔归。

太行东麓照邢州，万叠烟螺紫翠浮。谁解登临管风物，枯荷老柳替人愁。

主人敬客有余情，催唤绳床坐柳亭。曲水流觞非故物，马鞍山色旧青青。

汗后鹅梨爽似冰，花身耐久老犹荣。园翁指似还三笑，曾共翁身见太平。

梨枣从来数内丘，大宁河畔果园稠。荆箱扰扰拦街卖，红皱黄团满店头。

贯生名压汉公卿，自古逢雠不反兵。仇虏滔天无敢动，柏乡空溷迫人名。

勋唐遗德照清湾，百圣闻风不敢班。何物苦寒胡地鬼，二名犹敢废尧山。

云台列像拱真人，野老犹夸建武春。不用剑锋能刜石，冰河一瞥已通神。

石色如霜铁色新，洨河南北尚通津。不因再度皇华使，谁洗奚车塞马尘。

胡来胡现劫灰深，风鼓三灾海印沈。急过当年无佛处，庭前空有柏森森。

颓垣破屋古城边，客传萧寒爨不烟。明府牙绯危受杖，栾城风物一凄然。

闻道河神解造冰，曾扶阳九见中兴。如今烂被胡膻涴，不似沧浪可濯缨。

紫袖当棚雪鬓凋，曾随广乐奏云韶。老来未忍耆婆舞，犹倚黄钟衮六幺。

化原坊里尚黉堂，闻道苏仙有奉尝。想见当年行乐处，牙旗铁马照金章。

松风漱罢读离骚，翰墨仙翁百代豪。一笑毡裘那办此，当年嵇阮尚𫗦糟。

荒寺疏钟解客鞍，由山东畔白烟寒。望都风土连唐县，翁媪排门带瘿看。

从古铜门控朔方，南城烟火北城荒。台家抵死争溏泺，满眼秋芜衬夕阳。

当年玉帛聘辽阳，出塞曾歌此路长。汉节重寻旧车辙，插天犹有万垂杨。

高陵深谷变迁中，佛劫仙尘事事空。一水涓流独如带，天应留作汉提封。

西北浮云卷莫秋，太行南麓照封丘。横峰侧岭知多少，行到燕山翠未休。

柳棬凉罐汲泉遥，味苦仍咸似海潮。却忆径山龙井水，一杯洗眼洞层霄。

邮亭偪仄但宜冬，恰似披裘坐土空。枕上惊回丹阙梦，屋头白塔满铃风。

新城迁次少人烟，桑柘中间井径寒。亦有染人来卖缬，淡红深碧挂长竿。

女僮流汗逐毡𫐌，云在淮乡有父兄。屠婢杀奴官不问，大书黥面罚犹轻。

烟林葱蒨带回塘，桥眼惊人失睡乡。健起褰帷揩病眼，琉璃河上看鸳鸯。

塞北风沙涨帽檐，路经灰洞十分添。据鞍莫问尘多少，马耳冥蒙不见尖。

新寒冻指似排签，村酒虽酸未可嫌。紫烂山梨红皱枣，总输易栗十分甜。

草草鱼梁枕水低，匆匆小驻濯涟漪。河边服匿多生口，长记轺车放雁时。

九日朝天种落驩，也将佳节劝杯盘。苦寒不似东篱下，雪满西山把菊看。

尧舜方堪橘柚包，穹庐亦复使民劳。华清荔子沾恩幸，一骑回时万骑骚。

重译知书自贵珍，一生心愧蹋鸱巾。雨中折角君何爱，帝有衣裳易介鳞。

乍见华书眼似麞，低头惭愧紫荷囊。人间无事无奇对，伏猎今成两侍郎。

燕石扶栏玉作堆，柳塘南北抱城回。西山剩放龙津水，留待官军饮马来。

金盆濯足段文昌，乞索家风饱便忘。他日楚人能一炬，又从焦土说阿房。

万里孤臣致命秋，此身何止一沤浮。提携汉节同生死，休问羝羊解乳不。

白蘋有嘉招，苍弁得胜践。会心不惮远，乘兴恐失便。篮舆犯穷腊，共作忍寒面。溟蒙云酿雪，浩荡风落雁。松篁渐清幽，猿鹤或悲怨。英英文章公，作舍锁葱蒨。峣峰俯前荣，佳木秀诸院。穷搜发山骨，林立侍谈䜩。西岩踞熊虎，东岩峙屏案。履綦故仿佛，盖瓦已零乱。经营三十年，成毁一飞电。摩挲土花碧，小立为三叹。

一丘乃中虚，洞穴四无碍。却略岩岫杳，黝纠石床怪。苍牛饮前池，碧罅滟微濑。雕锼具百巧，图画窘千态。哀湍写坏磴，冻雨湿空翠。疏梅照草棘，瘦竹拔蹊隧。当时闾阎子，目力在尘外。孤童藐难料，奇事疑有待。谁欤千金捐，来换把茅盖。不仙亦足豪，众垤皆累块。我评北山游，胜绝此无对。玲珑讵可小，孰能为之大。

凄风急雨脱然晴，当道横山似见迎。野水茫茫何用许，烂供游子濯尘缨。

浮生渺渺但飞埃，问讯星宫又独来。天上人间最高处，为君题作郁萧台。

拙疏何计补涓埃，惭愧双旌去复来。三过溪门今老矣，病无脚力更登台。

界天山雪浄黄埃，溪上扁舟夜泛来。匝地东风劝椒酒，山头今日是春台。

常山多清溪，玉山富乔木。行色郁苍然，颇亦慰愁目。梅花隔篱见，珑璁照茅屋。晚来风刮地，想见飘香玉。

石坛无土谩嵚岑，何自能生小柏林。拟擘蛤蜊龟壳上，病来不杀懒登临。

曲浦弯环绕县青，一杯闲客两飘零。琵琶不语苍烟暮，山水清音着意听。

春工酿雪无端密，大块囊风不肯收。休问巉岩与欹侧，我今弟靡共波流。野鹰兀兀平沙上，折苇萧萧古渡头。满眼荒寒底处所，令人肠断五湖舟。

绣槛临沧渚，牙樯插暮沙。浦云沉断雁，江雨入昏鸦。野旷天何近，春寒岁未华。来朝风一席，随处且浮家。

闰岁花光晚，霜朝草色荒。趁墟犹市井，收潦再耕桑。客路东西懒，江流日夜忙。长歌情不尽，一酌酹沧浪。

芳林不断清江曲，倒影入江江水绿。未论万户比封君，瓦屋人家衣食足。暑风泛花兰芷香，秋日篱落明青黄。客舟来迟佳景尽，但见碧树愁春霜。

南来富寿冈，形胜此蟠结。岑竮戴高台，栏槛了风月。萧滩曳长烟，合皂炯残雪。江流当带横，练𦈌浮木末。天风来无乡，万里吹醉缬。登临信奇事，忍冻亦痴绝。故人春梦觉，遗墨秋蛇掣。浮云真可咍，挥觯酹空阔。

客行无晴时，涔涔如漏天。东吴至西江，旧岁接新年。蜡屐惊踵决，油衣笑鹑悬。掀淖起复仆，顷步如重关。略似鸭与猪，汩没泥水阑。我涂未渠穷，一晴愧天悭。倒塔桥已断，壁破渡无船。路人相告语，未到先长叹。薄晚得硗确，稍入袁州山。不辞石啮足，聊免泥没鞯。自古行路吟，听者凋朱颜。轩渠尚能赋，诗人类痴顽。

白云堆里白茅飞，香味芳辛胜五芝。揉叶煮泉摩腹去，全胜石髓畏风吹。

新喻渡无桥，分宜桥有栏。孰欤两徼吏，贤否已判然。堂上著威信，四郊如目前。入国政可知，兹焉略窥观。

竹君个个面团团，此士刚方独凛然。外貌中心俱壁立，任从痴子削教圆。

堵田溪渊清洄洄，梅洲问路寒云堆。连空磴道虬尾滑，竹舆直上无梯阶。苍官来迎夹道立，相逢无言心眼开。翠微中断雪磵吼，两耳不办供喧豗。林间静极成断相，政要万壑号风雷。山如莲盆绕金地，龙官避席余苍崖。祖师抱膝坐古塔，大禅海浪翻天来。腾空狡狯我未暇，拄杖踏湿撞莓苔。问龙亦借一席地，解包听雨眠西斋。当年公案忌错举，神通佛法同坑埋。混融庵中的的意，笑我舌本空崔巍。兹事且置饱吃饭，稊田米贱如黄埃。

谁开大仰云，此岂吾力及。日光千丈毫，弹指众峰立。衡山卷阴气，海市发冬蛰。韩苏两枯鱼，出语自濡湿。人厄与天穷，底用苦封执。但喜拄杖俊，仍欣芒𪨗涩。向来三尺泥，有足似羁馽。龙渊古桥皴，獭径寒溜泣。春浅山容瘦，风饕涧声急。一箪寄前村，野{艹敕}旋收拾。猫头髠笋尖，雀舌剥茶粒。土毛冠江西，斗酒况可挹。聊同一笑粲，缓赋百忧集。

崖树阴阴夹暝途，出山欢喜见平芜。一春客梦饱风雨，行尽江南闻鹧鸪。

绿水桥通县，门前柳已黄。人稀山木寿，土瘦水泉香。乍脱泥中滑，还嗟堠子长。槠洲何日到，鼓枻上沧浪。

积雨倏然晴，秀野若新沐。芳草径寸姿，中有不胜绿。萋萋路傍情，颇亦念幽独。驱马去不顾，断肠招隠曲。

三日晴泥尚没𫖇，几将风雨过年华。湘东二月春才到，恰有山樱一树花。

烟凝山如影，云褰日射毫。桃间红树迥，麦里绿丛高。客子叹游倦，田家甘作劳。乘除吾尚可，未拟赋离骚。

湘山中间湘水横，绿蘋叶齐春涨生。盘涡沄沄去无声，吾乘桂舟溯中{氵霝}。扬波击汰双橹狞，辘轳引笮如牛鸣。篙师绝叫叠鼓轰，潜鱼跳奔乳猿惊。暖烟浮空昼梦腾，山长水远天无情。吹箫拊瑟吊湘灵，水妃风御缤来迎。问客良苦远征行，昨者斧钺下青冥。命我尽护安南兵，岭海一视如王庭。布荡阳春濯腐腥，王事靡盬来有程。匪躬之故惟尔甿，芳洲杜若空青青。九歌凄悲不可听，愿赓楚调归和平。

船头雪浪吼奔雷，十丈高帆满意开。我自只凭忠信力，风应不为世情来。儿童屡惜峰峦过，将士犹教鼓笛催。明日祝融天柱去，更烦先卷乱云堆。

知时社燕语樯竿，游子奔波自鲜欢。趁客卖鱼双桨急，隔林沽酒小旗寒。潇湘浑似日南落，岳麓已从天外看。薄暮滩前收百丈，卧闻三老报平安。

湘中固多山，夹岸万马屯。坡陀无敢高，似逊乔岳尊。晓投望云亭，众丘拱墙藩。浓岚忽飘荡，积翠浮云端。天柱已峻极，祝融更高寒。紫盖郁当中，冈势汹崩奔。峙为赤帝峰，下直宫壖垣。角楼捧双阙，圆方模九阍。炎符抚中兴，南正实司天。草木薰协气，山林奠神奸。妥灵有备物，龙卷鸾旗轩。走忝桂林伯，与神俱南辕。上谒礼亦宜，为国忧元元。心空祸福相，古井寒无澜。杯珓不用掷，但愿归田园。相传壁画好，拂拭尘埃昏。弓刀立壮士，剑珮班灵官。后宫行乐处，窈窕千云鬟。锦地舞月昼，珠栊侍春闲。武氏笔已绝，梗概犹清妍。旋车阖庙去，颇厌山市喧。胜果招客游，径排集贤关。梵庋绚杂组，锡杖锵古镮。避雨胜业阁，晚晴留凭栏。石廪映岣嵝，望眼增孱颜。上封眇孤绝，南台半云烟。碧岫有灵药，朱陵巢洞仙。病倦懒幽讨，山僧镌我顽。松樛唐季枝，柏跼隋初根。奇事不胜纪，重游当细论。

鹧鸪忧兄行不得，杜宇劝客不如归。天涯羁思难绘画，惟有两虫相发挥。

桑下芜菁晚，高花出短篱。茅檐少春事，惟记浴蚕时。

黑羖钻篱破，花猪突户开。空山竹瓦屋，犹有燕飞来。

古磴浮沧渚，新黉锁碧萝。要津山独立，巨壑水同波。俎豆弥文肃，衣冠盛事多。地灵锺杰俊，宁但拾儒科。

石鼓郁嵯峨，截然踞沧洲。有如古盟主，勤王会诸侯。蒸湘伯叔国，禀命会葵丘。敢不承载书，戮力朝宗周。混为同轨去，崩奔不敢留。宜哉百谷王，博大无与俦。毡毳昔乱华，车马隔中州。未闻齐晋勋，包茅费诛求。威文亦弘规，尚取童子羞。安知千载后，但泣新亭囚。我题石鼓诗，愿言续春秋。

乍晴芳草竞怀新，谁种幽花隔路尘。绿地缕金罗结带，为谁开放可怜春。

平生春梦境，俛仰抚八极。湖南天尽头，梦亦未常识。岂知多病身，今乃著脚历。山泉澄不清，崖土璺而赤。坳堂滑胜油，累块硬逾石。贪夫一回顾，壮士三叹息。不知清淑气，果复曾郁积。我岂鄙夷之，短咏聊一剧。

食饱倦舆马，散策步前冈。意行踏芳草，萧艾蓊生香。春事甚寂寥，山桃带松篁。游蜂入菜花，此岂堪蜜房。今年蚕出迟，柘叶分寸长。好晴才数日，岁事未渠央。

薄游每违己，兹行遂登危。峻阪荡胸立，恍若对镜窥。传呼半空响，蒙蒙上烟霏。木末见前驱，可望不可追。跻攀百千盘，有顷身及之。白云叵揽撷，但觉沾人衣。高木傲烧痕，葱茏茁新荑。春禽断不到，惟有蜀魄啼。谓非人所寰，居然见锄犁。山农如木客，上下翾以飞。宁知有康庄，生死安崄巇。室屋了无处，恐尚橧巢栖。安得拔汝出，王路方清夷。

朝登赤土岭，暮入黄泥谷。春江弄花月，归梦恍在目。觉来行路难，杜宇叫高木。凹中泥没踝，凸处石啮足。坐舆我尚病，想见肩舆仆。衡阳复祁阳，可暂不可宿。晚来出前冈，路坦亭堠促。将士走相贺，喜色如膏沐。人生本无闷，逆境要先熟。不从忧患来，安识平为福。夷涂不常遇，历险始知足。

三颂遗音和者希，丰容宁有刺讥辞。绝怜元子春秋法，都寓唐家清庙诗。歌咏当谐琴搏拊，策书自管璧瑕疵。纷纷健笔刚题破，从此磨崖不是碑。

一水弯环罗带阔，千古零陵擅风月。取名如许安得愚，因病成妍却奇绝。至今镜浄不可唾，犹恐先生遗翰墨。泽及溪流不庇身，付与后来商巧拙。我欲扁舟穷石涧，春涨未生寒濑咽。纷红骇绿四山空，惟有风篁韵骚屑。清溪东去客西征，钴鉧潭边聊驻节。何时随汝下潇湘，归路三千橹伊轧。

驱马力犹彊，奏床身始疲。浮浮云拂帐，潏潏水鸣篱。未熟灯前梦，闲寻道上诗。湘中多夜雨，客枕最先知。

北户书频到，南云雁不飞。试评骑马路，何似钓鱼矶。击柝黄茅店，篝灯白竹扉。故园桑柘暖，亦有稻粱肥。

静极闻檐珮，慵来爱枕帏。隙虹飞永昼，帘影碎斜晖。燕踏花枝语，蜂萦柳絮归。轻飔宜白纻，时节近清微。

好事怜春老，无愁耐日长。炉烟惊扇影，酒面舞花光。照水云容懒，移床竹意凉。更烦红槿帽，促拍打山香。

绿叶焦心展，红苞竹箨披。贯珠垂宝珞，剪彩倒鸾枝。且入花栏品，休论药裹宜。南方草木状，为尔首题诗。

檐雨初干团扇风，夕阳芳树绿葱葱。蕉心榴萼俱无赖，要与春衫相并红。

胜绝尊前万事休，纵非吾土且登楼。山迎雨脚俄飞过，风约江声欲倒流。野水渐堪添酒面，夕阳依旧满帘钩。凭阑从此迟归鞅，能及中秋对月不。

把酒临风瑞露倾，琼浆何用谒云英。卷帘雨脚银丝挂，倚杖江头绿涨生。岭海一凉苏暑病，山林千籁试秋声。兹游奇绝忘羁宦，惭愧烟中短棹横。

青灯相对话儒酸，老去羁游自鲜欢。昨夜榕溪三寸雨，今朝桂岭十分寒。知心海内向来少，解手天涯良独难。一笑不须论聚散，少焉吾亦跨归鞍。

马群杂沓草蒙茸，刮目权奇一洗空。天末也烦行李到，岁寒聊得酒尊同。梅花夜夜湘南雨，榕叶年年海北风。少待佳晴看山去，玉𥮾高插翠云丛。

红尘宝马碧湖船，一梦如今费十年。却照清溪寻绿鬓，但余衰雪两萧然。

唐子皦自鲜，水清石粼粼。绣肠五车书，不鄙簿领尘。黟山与桂岭，一笑二十春。天涯会面难，岁晚情话真。五管无贤侯，但有岚烟昏。此岂功名场，往戍清淮滨。北门诗书帅，平生吾故人。问讯今何如，凌烟上星辰。为言落南客，病作寒螀呻。飘飘北归梦，夜绕吴淞云。

卢橘花残细细飞，满枝晴日闹蜂儿。霜余有此香无奈，合与称题赋小诗。

忆昔北征秋遇雪，穹庐苦寒不堪说。飞花如席暗燕然，把酒悲歌度佳节。胡儿馆客类西河，𫔎户不容浮蚁泄。当时已分餐毡莩，宁复梦游炎岭热。忽逐梅花行万里，又与故山轻话别。天公恐我愁瘴雾，十日号风吹石裂。同云乃肯度严关，一夜玉峰高嶻嵲。老榕蓊密最先缟，穉竹枵虚时一折。须知桂海接蓬瀛，满目三山白银阙。不管楼高翠袖单，但嫌酒浅金杯凸。东郭先生履虽敝，诗情却鬭冰壶洁。归撚冻髭搜好句，山馆青灯对明灭。为怜叶气到黄茅，何止森森松柏悦。丰年作守会饱暖，羁宦思归自愁绝。岂无菊径乐琴书，亦有秫田供麹糵。东冈雪后一犁春，谁在陂头忆调燮。

仙人漓江游，剪水冯夷宫。宾友来邹枚，寒辔摇冬珑。起望天南陲，玉沙满长风。越人来省识，把酒酹层空。从来峤南北，人谓将无同。那知梁园霰，飞入瑞露中。幕府有清士，寻僧上西峰。六花信娟巧，未及五字工。我亦涤冰砚，课虚贵新功。莫嗤两臞儒，毫端尚清丰。

腊雪同云岭外稀，南人北客尽冬衣。从今老杜诗犹信，梅片飞时雪也飞。

示我新诗卷，知君遁俗情。安流视巫峡，灰劫笑昆明。徽外夜弦语，瓮头春蚁生。蓝桥即仙窟，何况有云英。

天壤郭有道，文献今在兹。啄啄家鸡群，见子野鹤姿。尘笼万里心，择食中夜饥。拙宦避捷径，瘴风吹鬓丝。平生杏园友，把酒天南陲。何敢吏朱浮，但喜见紫芝。问君今何适，旧圃余荒畦。提携汉阴瓮，岁晚俱忘机。勿开衡山云，恐惊隠沦栖。定肯从君游，岁晚攀桂枝。我亦理吴榜，春湘绿蘋齐。风蒲为谁落，之子同襟期。丁宁祝融峰，将迎两枯藜。一望五千里，共洗蛮烟悲。

去年晓缆解江皋，也把屠苏泛浊醪。一席饱风渔浦阔，千山封雪钓台高。将军老矣鸣孤剑，客子归哉咏大刀。早晚扁舟寻旧路，柁楼吹笛破云涛。

天将福地巩严城，形胜山川表里明。旧说桂林无瘴气，今知漓水辟刀兵。云深铜柱边声乐，月冷珠池海面平。愿挽江流接河汉，为君直北洗欃枪。

午日烘开豆蔻苞，檐尘飞动雀争巢。蒙蒙困眼无安处，闲送炉烟到竹梢。

甲子霖涔雨，东南湿蛰风。荔枝梅子绿，豆蔻杏花红。扪腹蛮茶快，扶头老酒中。荒隅经岁客，土俗渐相通。

自古四愁湘水深，谁将城郭启山林。有情碧嶂团栾绕，无数朱楼缥缈临。蚺鼓揭天惊客坐，象鍪航海厌蛮琛。三千客路长安远，故旧书来直万金。

灵泉杖屦浙江头，经济长怀尚典州。堂上读书朝气爽，台前呼月海光浮。交情尺素勤双鲤，笔力枯松挽万牛。已把三章翻乐府，为君击节变蛮讴。

前年冲雪过双溪，风帽泥鞯骑吹随。烂醉依前逢锦瑟，好音惟是欠黄鹂。功名未试玉璜玦，离别频倾金屈卮。畴昔北征烦吉梦，南征合有梦归时。

秀麦一番冷，送梅三日霖。绿肥新荔子，红浥旧蕉心。映竹千丝舞，垂檐一线斟。终朝盘膝坐，卑湿恐相侵。

青山绿浦竹间明，仿佛苕溪好处行。解愠风来如故旧，催诗雨作要将迎。休兵幕府乌鸢乐，熟稻边城鼓笛声。摹写个中须彩笔，句成仍挟水云清。

南郭河桥市井喧，绿荷香处有江天。一帘梅雨炉烟外，三叠阳关烛泪前。马耳西风君并海，船头北渚我归田。后期只恐参商似，且醉金槽四十弦。

暮檥金龟潭，追随今夕凉。波纹挟月影，摇荡舞船窗。夜久四山高，松桂黯以苍。长烟界岩腹，浮空余剑铓。棹夫三弄笛，跳鱼翻素光。我亦醉梦惊，解缨濯沧浪。多情芙蕖风，袅袅吹鬓霜。会心有奇赏，天涯此何方。清润不立尘，空明满生香。过清难久留，俛俯堕渺茫。

岁稔斋铃閴，年深屋塈摧。狸争雷瓦过，螘化雨窗来。尽日风常籁，无时地不梅。耳边情话少，笑口若为开。

团扇香中袅袅风，断肠声里看羞红。不须过处催干盏，听彻歌头盏自空。

日长绣倦酒红潮，闲束罗巾理六幺。新样筑球花十八，丁宁小玉慢吹箫。

绕枕蚊相聒，翻釭鼠自忙。早衰秋梦乱，不寝晓更长。赋拟骚人屈，吟成病客庄。安心无可觅，随处且为乡。

老觉触事懒，病添归计忙。行年心已化，畴昔意空长。五柳栗里宅，百花锦城庄。何时去检校，一棹水云乡。

天涯逢我病，秋晚送君忙。感慨交情厚，留连别恨长。宾筵犹雪观，客路已云庄。摇落郴江路，应须忆醉乡。

偪仄深巷中，葱茏绿阴交。山家不早起，闭户如藏逃。浓露蜕蝉咽，小风饥燕高。新渠厪涓流，坏陂方怒号。遐甿病瘠土，不肯昏作劳。灭裂复灭裂，晚秧如牛毛。空余朝气白，浮浮湿弓刀。官称劝农使，临风首频搔。

晚稻成苞未肯肥，鹁鸠啼晓雨来时。黄䌷被冷初眠觉，先向芭蕉叶上知。

数日虽蒙霡霂霑，浥尘终恨太廉纤。今朝健起巡檐看，恰似庐山看水帘。

高田一雨免飞埃，上水纲船亦可催。说与东江津吏道，打量今晚涨痕来。

飘飘竹雨润轻裘，袅袅松风系小舟。安得从容兴废手，越人重上訾家洲。

维南吾国最多儒，耸看招招赴陇书。竹实秋风辞穴凤，桃花春浪脱渊鱼。月宫移种新栽桂，江水朝宗旧凿渠。况有状头坊井上，明年应表第三闾。

畴昔金门看选贤，一星终矣半英躔。谁怜蛮府清池句，不着南山捷径鞭。作者七人茅瘴地，肃霜九月菊残天。浮生聚散如风雨，同倚东楼岂偶然。

许国无功浪着鞭，天教饱识汉山川。酒边蛮舞花低帽，梦里胡笳雪没鞯。收拾桑榆身老矣，追随萍梗意茫然。明朝重上归田奏，更放岷江万里船。

历历从何起，泠泠与耳谋。人言衰相现，我以妄心求。远磬山房夜，寒蜩陇树秋。圆通无别法，但自此根修。

至音岂寂透希夷，珍重幽田为发挥。妙用何关新卷叶，圆通自有倒闻机。梦中鼓响生千偈，觉后舂声失百非。寄语爵阴吞贼道，玉床安稳坐朱衣。

东极空歌下始青，西方宝网奏韶英。不须路入兜元国，自有音闻室筏城。牛蚁谁知床下鬭，鸡蝇任向梦中鸣。如今却笑难陀种，无耳何劳强听声。

偶携尊酒上孱颜，忽忆行人瘴雾间。便好来分苍石坐，已教不锁翠云关。

万象闲无语，一蛩吟独哗。肃肃月浸树，满庭秾李花。风从月中来，吹我两鬓华。北斗声回环，南斗亦横斜。人生几良夜，吾行久天涯。离居隔江汉，何由寄疏麻。

把酒新年一笑非，鹡鸰原上巧相违。墨浓云瘴我犹住，席大雪花君未归。万里关山灯自照，五更风雨梦如飞。别离南北人谁免，似此别离人亦稀。

浮生四十九俱非，楼上行藏与愿违。纵有百年今过半，别无三策但当归。定中久已安心竟，饱外何须食肉飞。若使一丘并一壑，还乡曲调尽依稀。

休论今昨总皆非，世味诚甘与我违。蜀道虽如履平地，杜鹃终劝不如归。三冬自苦坐毛颖，一梦微官陪螱飞。夜久南枝翻倦鹊，茫茫月白众星稀。

竹杖芒鞋俗网疏，每逢绝胜更踟蹰。但随岐路东西去，莫计光阴大小余。仿佛桃源犹舞凤，辛勤李白谩骑鱼。今朝真作游仙梦，不似骚人赋子虚。

四海飘蓬客舍边，几多云水与风烟。绝无膂力驱长辔，空有孤忠誓大川。参井忽随征马上，斗牛应挂故山前。亲交情话知何许，诗到天涯喜欲颠。

已将山色染眉黛，更挽江波添酒罍。珍重江山劝人醉，笑人驱马惺惺回。

拱璧温无颣，深兰远自芳。清班孤玉笋，薄宦老铜章。传业麒麟子，承家鸿雁行。门阑自簪笏，吾独憾堂堂。

忆昔龙门化，曾容雁塔陪。逡巡九闰过，迢递一书来。未报错刀赠，惊传丹旐回。辰阳隔江渚，空些楚词哀。

桂林独宜人，无瘴古所传。北客守炎官，恃此以泰然。堂高惬宴坐，讼简容佳眠。不计身落南，璿柄三回天。今朝遂出岭，欢呼系行缠。罝兔脱丰草，池鱼跃清渊。那知多病身，久静翻怀安。长风荡篮舆，帘箔飘以翾。灵泉路吃蹶，仆夫告頳肩。我亦头岑岑，中若磨蚁旋。走投破驿宿，强饭不下咽。兹事未渠央，万里蜀道难。十年故倦游，况乃成华巅。蚕老当作茧，不茧夫何言。

万里三年醉岭梅，东风刮地马头回。心劳政拙无遗爱，惭向甘棠驿里来。

泉螭无语笑经过，欲拊茕鳏奈拙何。孤奉明恩虽出岭，欢颜终少汗颜多。

回看瘴岭已无忧，尚有严关限北州。裹饭长歌关外去，车如飞电马如流。

唤渡牂牁瘴水滨，严关关外又逢春。神仙富贵俱何在，且作全家出岭人。

山水敦夙好，烟霞痼奇怀。向闻乳洞胜，出岭更徘徊。雪林缟万李，东风知我来。华裾绣高原，故人纷后陪。系马玉溪桥，嵌根豁崔嵬。荡荡碧瑶宫，冰泉漱墙隈。芝田溉石液，深畦龙所开。丐我一掬悭，颒此炎州埃。仍呼轮袍舞，醉倒瑞露杯。但恐惊山灵，腰鼓轰春雷。薪翁杂饷妇，圜视欢以咍。兹岩何时凿，阅世几劫灰。始有此客狂，后会真悠哉。南游冠平生，已去首犹回。岁月可无纪，三洞俱磨崖。会有好事者，摩挲读苍苔。

导江自海阳，至县廼弥迤。狂澜即奔倾，中流遇铧嘴。分为两道开，南漓北湘水。至今舟楫利，楚粤径万里。人谋夺天造，史禄所经始。无谓秦无人，虎鼠用否耳。紫藤缠老苍，白石溜清泚。是间可作社，牲酒百世祀。修废者谁欤，配以临川李。

愚悃无华敢自欺，寸诚珍重吏民知。东风重倚庭前树，送别人情似到时。

相送不忍别，更行一程路。情知不可留，犹胜轻别去。二陈拱连璧，仙李瑚琏具。周子隽拔俗，郑子秀风度。嗟我与五君，曩如栖鸟聚。偶投一林宿，飘摇共风雨。明发各飞散，后会渺何处。栖鸟固无情，我辈岂漫与。班荆一炊顷，听此昆弟语。把酒不能觞，有泪若儿女。修程各着鞭，慷慨中夜舞。功名在公等，臞儒老农圃。

𥮾山奇绝送归时，曾榜新亭号所思。桂水祗今湘水外，他年空有四愁诗。

岭北初程分外贪，惊心犹自怯晴岚。如何花木湘江上，也有黄茅似岭南。

今晨入湖南，甘土绛以紫。厥壤既殊异，风气当称此。回思始安城，旧籍赘楚尾。实惟荆州隶，零陵之南鄙。时雪度严关，物色号清美。傥以土宜观，尚非清湘比。何况引而南，焦茅数千里。向我作牧时，客过不停轨。憧憧走官下，既至辄咎悔。书来无别语，但说瘴乡鬼。我今幸北辕，又念众君子。怀哉千金躯，博此五斗米。作诗讽方来，南游可以已。车轮倘无角，吾诗亦金柅。

午行清湘县，妍暖春事嘉。柴荆闹桃李，冥冥一川花。故园岂少此，愈此百倍加。我宁不念归，顾作失木鸦。百年北窗凉，安用天一涯。君恩重乔岳，敢计征路赊。乡心与官身，凿枘方聱牙。橘柚走珍贡，何如系匏瓜。明当复露奏，天日临幽遐。傥许清江使，曳尾还污邪。

林茂鸟乌急，坡长馿驮鸣。坐舆犹足痹，负笈想肩頳。废庙藤遮合，危桥竹织成。路傍行役苦，随处有柴荆。

重倚春林泪竹枝，南游风物鬓成丝。难寻桂岭千峰梦，更了湘山一段奇。来去别无心外法，行藏休问塔中师。若论大施门前事，竿木逢场且赋诗。

海内交情两断金，离歌倡和俱吴音。桃花如雨暮春酒，竹箭有筠他日心。万里书来蜀道易，四愁诗成湘水深。田园将芜各早计，一棹五湖能见寻。

南归北去路茫茫，不是行人也断肠。可惜湘江春夜月，落花时节照离觞。

我已兼程无脚力，君犹追路有襟期。从今月下共花下，谁复醉吟先和诗。

分手暮江寒，徘徊立马看。寻常相见易，倍觉别离难。

店舍烟火寒，尘沙亭堠远。嫣红糁芸绿，春事亦已晚。年芳去踆踆，江水来衮衮。故人潇湘逢，留落一笑莞。已张七里饮，更出深溪饯。草间艳红粉，竹里趣厨传。故意如许长，由来共乡县。愧我不能觞，负此离歌啭。别愁满天末，不醉何由遣。却忆支使君，风前白波卷。

贺州归去柳州还，分路千山与万山。把酒故人都别尽，今朝真个出阳关。

祗有南风卷路尘，断无南客送车轮。故人合在潇湘见，却向潇湘别故人。

碧湍漱白石，沄沄复汤汤。既为人所愚，安用尔许忙。我昔曾经过，重来已三霜。无事趼双足，奔走宁非狂。溪流到江平，翻笑客路长。岂不有岁晚，乞身还故乡。

六桨齐飞急下滩，碧琉璃上雪花翻。越来溪色清如此，只欠矶头一钓竿。

我从清湘发源来，直送湘流入营水。故人亭前合江处，暮夜樯竿矗沙尾。却从湘口望湘南，城郭山川恍难纪。万壑千岩诗不遍，惟有苍苔痕屐齿。三年瘴雾亦奇绝，浮世登临如此几。湖南山色夹江来，无复瑶𥮾插天起。坡陀狠石蹲清涨，澹荡光风浮白芷。骚人魂散若为招，伤心极目春千里。我亦江南转蓬客，白鸟愁烟思故垒。远游虽好不如归，一声𫛸鴂花如洗。

冲雨上山头，临云看山脚。松间一弹指，开此宝楼阁。草鞋方费钱，拂子不暇握。小偈出雷音，千古惊猿鹤。

暮雨樯竿县一湾，长官立马水云间。风吹江沫浮浮去，谁在沙头闭户闲。

雨从湘西来，波动南楚门。不知春涨高，但怪江水浑。

舟行风打头，陆行泥没鞍。且登裴公台，半日心眼宽。

山外江水黄，江外满城绿。城外杳无际，天低到平陆。长烟贯楚尾，远势带吴蜀。故园东北望，游子阑干曲。

孺子沧浪濯缨处，千载新堂来卜邻。潦收无波彻底静，东湖之水堂中人。蒙阳花谱胜洛下，竹西药阑来海濒。新篁绿沉桂丹渥，岳立奇石苍苔皴。赏心满眼伴闭户，天风夜下扶车轮。胸中种蠡妙经济，鬓须白雪朱颜春。苍生未佚身未老，斯堂未可忘斯民。四年西略可万世，孤撑独立扛千钧。匹马幡幡恃天日，危言岌岌愁鬼神。浮生蚤休信不恶，持此欲去非吾闻。客游潇湘逢骑吹，知公已为苍生起。公今少劳佚者多，湛辈乃可寒江蓑。

马首欲东舟欲西，洞庭桥口暮寒时。三年再别子轻去，万里独行吾蚤衰。遥忆美人湘水梦，侧身西望剑门诗。老来不洒离亭泪，今日天涯老泪垂。

白鱼出水卧银刀，紫笋堆盘脱锦袍。扪腹将军犹未快，棹船西岸摘蒌蒿。

湖路荒寒又险艰，大千空水我居间。篙师晚始分南北，指点青青汉口山。

金沙堆前风未平，赤沙湖边波不惊。客行但逐安稳去，三十六湾涨痕生。沧洲寒食春亦到，荻芽深碧蒌芽青。汨罗水饱动荆渚，岳麓雨来昏洞庭。大荒无依飞鸟绝，天地惟有孤舟行。慷慨悲歌续楚些，仿佛幽瑟迎湘灵。黄昏惨淡檥极浦，虽有渔舍无人声。冬湖落{氵霝}此𫏐住，春潦怒长随佣耕。吾生一叶寄万木，况复摇落浮沧溟。渔蛮尚自有常处，羁官方汝尤飘零。

二水之会新作亭，主人文章子墨卿。我记斯亭且不朽，千载当与文俱鸣。题榜谁欤汉使者，风流好事饰儒雅。平生两君吾故人，安得系马亭阶下。鼓旗西征上奔泷，所思不见心难降。瞿塘纵有文鳞双，爱莫致之章贡江。

江流去不定，山石来无穷。步步有胜处，水清石玲珑。安得扁舟系绝壁，卧听渔童吹短笛。弄水看山到月明，过尽行人不相识。

阿香搅客眠，夜半驱疾雷。空水受奇响，如从船底来。嘈嘈雨窗闹，轧轧风柁开。睡魔走辟易，耳界愁喧豗。有顷飘骤过，滩声独鸣哀。灯婢烛囊衣，篙师理樯桅。烦扰到明发，村鸡亦喈喈。

客里仍哦对雨吟，夜来星月晓还阴。空江十日无春事，船到衡阳柳色深。

应有人家住隔溪，绿阴亭午但闻鸡。松根当路龙筋瘦，竹笋漫山凤尾齐。墨染深云犹似瘴，丝来小雨不成泥。更无骑吹喧相逐，散诞闲身信马蹄。

舍舟得马如驭气，步入青松三十里。我从蛮岭瘴烟来，不怕雨云埋岳趾。忆昔南征款庙庭，往来无恙神所祉。当时已有归田愿，帝临此心如白水。煌煌南正馆于东，手握八觚温玉玺。骏奔灊霍左右辅，好生不杀扶炎纪。崇禋竣事晓坛空，跻攀小试青鞋底。不知云磴几千丈，但见漫山白龙尾。石头招我上南台，瑞应阑干天半倚。福严钟声过桥来，仿佛三生如梦里。堂中尊者已先去，苔锁岩扉何日启。竹嫌硗确老逾瘦，松畏高寒蟠不起。癯儒尚病怕深登，幽讨未穷行且止。我评七十二高峰，郁律穹窿少观美。俨然可瞻不可玩，往往雄尊如负扆。乃知岳镇盖深厚，不与他山争秀伟。区区献状眩儿童，乳洞淡岩真戏耳。

祝融峰下两逢春，雨宿风餐老病身。莫笑五湖萍梗客，海边亦有未归人。

云销澧阳风，月生岳阳水。谁推赤金盘，涌出白银地。徘徊忽腾上，蹀蹀恐颠坠。稍高轮渐安，飞彩到篷背。晶晶浪皆舞，靥靥星欲避。兜罗世界网，普现无边际。官居束户庭，有眼如幻翳。向非行大荒，宁有此巨丽。乘除较得失，漂泊非左计。妻孥竞驩哗，渠亦知许事。

回风打船失西东，柁痴橹弱无适从。三老号呼铁缆坠，招头挝鼓驱鱼龙。千篙撑折百丈断，日暮稍与洪相通。推移寻尺力千里，时有黄帽来言功。康庄大逵世不乏，乃独蹇产涛波中。一官横起险易相，刹那忧喜随儿童。涨湖连天远目断，且复加饭追萍蓬。蒲团坐暖看香篆，作止任灭如顽空。

漂泊离巢燕，弯跧负壳蜗。瘦嫌莞席硬，老觉画屏奢。报道帆当落，传呼鼓已挝。且投人处宿，未到已闻蟆。

水阔鸟乌倦，墟寒童仆饥。一湾村县过，百折暮江迟。晓梦孤灯见，春阴病骨知。简书宁不畏，旅力奈先疲。

顺流下沅江，溯流上澧浦。水深兰芷寒，漂摇惮风雨。采采不盈掬，何由寄远渚。洞庭浮天白，遐瞩莽吴楚。有怀独晤叹，橹声与人语。暮夜即维舟，苍茫定何许。

苇岸齐齐似碧城，江船罨岸逆风行。绿蘋白芷俱憔悴，惟有蒌蒿满意生。

狡窟空来四十年，沿江犹自少炊烟。茫茫旷土无人问，芦荻春深绿满川。

舍舟从陆更间关，径仄仍荒亦未干。棘刺近人牢闭眼，泥涂兀马紧扶鞍。茶山盗薮路程恶，麦垅人家怀抱宽。担仆舆夫尽劬瘁，病翁那得更加餐。

舟横攸河水，马滑潺陵道。百里无鉏犁，闲田生春草。春草亦已瘦，栖栖晚花少。落日见行人，愁烟没孤鸟。老翁雪髯鬓，生长识群盗。归来四十年，墟里迹如扫。莫讶土毛稀，须知人力槁。生聚何当复，兹事恐终老。人言古战场，疮痍猝难疗。谁使至此极，天乎吾请祷。

前村后村啼杜宇，伴人忧煎与人语。云寒日薄春一梦，地阔天低泪如雨。我马虺隤我仆痡，岂不怀归畏简书。公安县前酒可沽，不如且听提胡卢。

食罢雨方作，起行泥已深。伴愁多楚些，吟病独吴音。莫怨马蹄滑，须愁蚕事侵。梅黄时节是，未可决晴阴。

原田何莓莓，野水乱平楚。大堤少人行，谁与艺稷黍。独木且百岁，肮脏立水浒。当年识兵烬，见赦几樵斧。摩挲欲问讯，恨汝不能语。薄暮有底忙，沙头听鸣橹。

草色沐新雨，绿润如得意。披拂欲生烟，苒苒著巾袂。天涯各芳春，秦吴千万里。故人攀桂枝，今夕念游子。

初上篷笼竹笮船，始知身是剑南官。沙头沽酒市楼暖，径步买薪江墅寒。自古秦吴称绝国，于今归峡有名滩。千山万水垂垂老，只欠天西蜀道难。

倾崖溜雨色，惨淡水墨画。辛夷碎花县，瘣木老藤挂。翠莽楚甸穷，黄流蜀江下。一滩今始尝，三峡此其亚。雨点鼓士掺，云腾挽夫跨。惊心度石林，破眼见村舍。牛眠草色里，犬吠竹林罅。步头可檥船，安稳睡残夜。

断崖卧水口，连冈抱城楼。下有吴蜀客，樯竿立沧洲。雨后涨江急，黄浊如潮沟。时见山峡船，铙鼓噪中流。适从稠滩来，白狗连黄牛。涡𣸣大如屋，九死争船头。人鲊尚脱免，虎牙不须忧。

峡山偪而峻，峡泉湍以埼。峡草如毨毛，峡树多樛枝。峡禽惟杜鹃，血吻日夜啼。峡马类黄狗，不能长鸣嘶。峡晓虎迹多，峡暮人迹稀。峡路如登天，猿鹤不敢梯。仆夫负嵎哭，我亦呻吟悲。悲吟不成章，聊赓峡哀诗。

污泥汩峻阪，狠石卧中路。睥睨无敢前，趦趄屡却顾。长绳引篮舆，前挽后推去。吏士更叫号，作气欲飞度。颠坠较分寸，商略营{顷}步。须臾气亦竭，一一汗如雨。

老蕨漫山凤尾张，青枫直干如攒枪。山深岚重鼻酸楚，石恶淖深神惨伤。阴崖风生吹客急，草中枯株似人立。昳晡卓幕先下程，将士黄昏始相及。

三登三降冈始断，一步一休日欲斜。浊酒半瓶不得煖，覆盆有铺无浆家。

峰头高绝邻，四瞰若窥井。小山万蚁垤，大山拊其顶。丛霄一握近，罡风振衣冷。似闻天人语，笑我雪垂领。曩侍玉案香，委佩太清境。独下赤城戏，俯仰一枰顷。岂其厌晨华，嗅此腥腐鼎。挥手谢天人，伶俜愧孤影。来偿茧足债，尚欠界天岭。老矣且倦游，归期行可请。

望州山头天四低，东瞰夷陵西秭归。峡江微茫细如带，江外千峰青打围。黄牛庙矶石如劈，想看惊湍虎须白。水行陆走俱险艰，安得如鸟有羽翼。

畴昔辞桂林，自谓已出岭。蜕蝉蛮烟中，恍若醉梦醒。今来峡山路，步步蹑云顶。仍闻蚯蚓瘴，顾与峤南等。平生行路难，惊浪兀漂梗。迷涂兹益远，鸟道非人境。老矣法当佚，怀哉游可屏。拜手天东南，亟上归田请。

清晨入岑蔚，岚重寒飕飗。忽闻黄鹂语，方悟麦始秋。旅食法当瘦，远行人所愁。况复深山中，不与和气游。苦辛那敢惮，病悴良可忧。徒忧亦无益，聊作商声讴。

清猿泠泠鸣玉箫，三声两声高树梢。子母联拳传枝去，忽作哀厉长鸣号。天寒林深山石恶，行人举头双泪阁。雪涧琴心未足悲，须写峡中肠断时。

非冈非岭复非坡，黄鹄不度吾经过。妻孥下行啼且笑，联手相携如踏歌。风吹汗干人力尽，屐齿与石方相磨。钻天三里似千里，四十八盘将奈何。

山前壁如削，山后崖复断。向吾达陇首，如海到彼岸。那知下岭处，栗甚履冰战。牵前带相挽，缒后衣尽绽。健倒辄寻丈，徐行厪分寸。上疑缘竹竿，下剧滚金弹。岂惟蛇退舍，飞鸟望崖反。稍喜一径平，犹有千石乱。仍逢新烧畬，约略似耕畔。心知人境近，颦末百忧散。山民茆数把，鬼质犊子健。腰镵走迎客，再拜复三叹。谓匪人所蹊，官来定何干。傥为饥火驱，平地岂无饭。意者官事迫，如马就羁绊。我乃不能答，付以一笑粲。

峡行五程无聚落，马头今日逢耕凿。麦苗疏瘦豆苗稀，椒叶尖新柘叶薄。家家妇女布缠头，背负小儿领垂瘤。山深生理却不乏，人有银钗一双插。

云木荡胸起，郁峩一峰危。上有路千折，𦈐缕如萦丝。是为麻线堆，厥险天下稀。偪仄容半足，颠坠宁复稽。腾猱尚愁苦，游子将安之。浮屠德宝者，悲智绪等慈。随山刊古木，寻壑得长矶。舆梁捷飞度，布石绵阶梯。自从新路改，重趼无赍咨。县有孙少府，琬琰劖文词。勿云此事小，惟有行人知。况观峡山路，由来欠平治。官吏既弗迹，谁肯深长思。天险固自若，当令略成蹊。土工运畚锸，石工操凿椎。烈火败硗确，筑沙填隙巇。多用百夫力，远无五旬期。但冀米盐给，不烦金币支。非客敢窃议，道傍询旄倪。身虽雪山戍，亦愿助毫厘。工费嗟小哉，政须贤有司。东有管夷陵，西有叶秭归。上维沈隠侯，夔台今吏师。下维熊绎孙，长材佐州麾。岂吾金闺彦，不如林下缁。悬知议克合，了此一段奇。舟檝避潢潦，置邮疾飞驰。憧憧吴蜀客，来往当无时。仍磨钻天石，大书四贤诗。不佞愿秉笔，远寄峡口碑。

一身半世走奔波，疑是三生宿债多。折券已饶麻线岭，责偿难免竹竿坡。

倾崖当胸石啮足，失势毛牦槁幽谷。王孙却走断不到，惟有哀猿如鬼哭。仆夫酸嘶诉涂穷，我亦付命无何中。悲风忽来木叶战，落日虎嗥枯竹丛。

钻天岭上已飞魂，判命坡前更骇闻。侧足三分垂坏磴，举头一握到孤云。微生敢列千金子，后福犹几万石君。早晚北窗寻噩梦，故应含笑老榆枌。

晨光挂高岭，晴色媚远客。哀湍吼丛薄，宿雾袅绝壁。露重蓟花紫，风来蓬背白。迷涂朴渥跳，饮涧於菟迹。层巅多折木，迮磴有飞石。不知山几重，杳杳入丛碧。

莫惜萦回上九盘，洗心双瀑雪花寒。野翁酌水煎茶献，自古人来到此难。

十步九吃蹶，百夫半蹒跚。豁然鸟道穷，努力造其巅。谓是岭头了，一峰复当前。既无反顾法，仰望心茫然。

诘曲不前如宦拙，欹倾当面似交难。若将世路比山路，世路更多千万盘。

绿英吐弱线，翠叶抱修茎。矗如青旄节，草中立亭亭。根有却老药，鳞皴友松苓。长生不暇学，聊冀病身轻。

妍红棠棣妆，弱绿蔷薇枝。小风一再来，飘飖随舞衣。吴下妩芳槛，峡中满荒陂。佳人堕空谷，皎皎白驹诗。

山根系马得浆家，深入穷乡事可嗟。蚯蚓祟人能作瘴，茱萸随俗强煎茶。幽禽不见但闻语，野草无名都着花。窈窕崎岖殊未艾，去程方始问三巴。

物色近人境，喜欢严晓装。山月鸡犬声，野风麻麦香。登岭既开豁，入林更清凉。三呼独醒士，傥肯釂我觞。

江纹圆复破，树色昏还明。连滩竹节稠，汹怒奔夷陵。石矶铁色顽，相望如奸朋。踞岸意不佳，当流势尤狞。山回水若尽，但见青竛竮。惨惨疑鬼寰，幽幽无人声。颠沛安危机，艰难古今情。俯窥得目眩，却立恐神惊。白云冒岩扉，下维玉虚庭。神仙坐阅世，应笑行人行。

永日贪程客，长年吊古诗。悲秋荒故宅，负石惨空祠。峻壁鸦翻倦，高畬麦秀迟。穷山熊绎国，偪仄建邦时。

东邻男儿得湘累，西舍女儿生汉妃。城郭如村莫相笑，人家伐阅似渠稀。

东岸艬船抛石门，西山炊烟连白云。竹篱茅舍作晚市，青盖黄旗称使君。

天生尤物元无种，万里巴村出青冢。高台望思台已荒，东风溪涨流水香。婵娟锺美空万古，翻使乡山多丑女。灸眉作瘢亦不须，人人有瘿如瓠壶。

怀沙祠下铁色矶，中流束湍张祸机。与赍俱入彼可吊，乘流而下吾亦危。江河难犯一至此，天地好生安取斯。朝歌胜母古尚讳，我其覆醢航秭归。

水宿频欹侧，徒行又险艰。舟危神女峡，马瘦鬼门关。照夜烧畬陇，缘云种笮山。催成头雪白，休说鬓丝斑。

钻火巴东岸，𪭢金峡口船。束江崖欲合，漱石水多漩。卓午三竿日，中间一罅天。伟哉神禹迹，疏凿此山川。

峡行水落惟忧雨，通昔淋浪怨行旅。千山万山生白烟，阳台那得云如许。笺词腾告翠帷仙，丐我一晴翻手间。放开十二峰头色，重赋碧丛高插天。

湿云不收烟雨霏，峡船作滩梢庙矶。杜鹃无声猿叫断，惟有饥鸦迎客飞。西真功高佐禹迹，斧凿鳞皴倚天壁。上有瑶簪十二尖，下有黄湍三百尺。蔓花虬木风烟昏，藓珮翠帷香火寒。灵斿飘忽定何许，时有行人开庙门。楚客词章元是讽，纷纷余子空嘲弄。玉色頩颜不可干，人间错说高唐梦。

峡江饶暗石，水状日千变。不愁滩泷来，但畏𣸣淖见。人言盘涡耳，夷险顾有间。仍于非时作，未可一理贯。安行方熨縠，无事忽翻练。突如汤鼎沸，翕作茶磨旋。势迫中成漥，怒霁外始晕。已定稍安慰，儵作更惊眩。漂漂浮沫起，疑有潜鲸噀。勃勃骇浪腾，复恐蛰鳌抃。篙师瞪褫魄，滩户呀雨汗。逡巡怯大敌，勇往决鏖战。幸免与赍入，还忧似蓬转。惊呼招竿折，奔救竹笮断。九死船头争，万苦石上牵。旁观兢薄冰，撇过捷飞电。前余叱驭来，山险固尝遍。今者击檝誓，岂复惮波面。澎澎三峡长，飐飐一苇乱。既微掬指忙，又匪科头慢。天子赐之履，江神敢吾玩。但催叠鼓轰，往助双橹健。

峡山狠无情，其下多丑石。顽质贾憎垂，傀状发笑哑。粗类坟壤黄，沉渍铁矢黑。或如沟泥涴，或似冻壁坼。堆疑聚廪粟，陊若坏城甓。槎牙镂朽木，狼籍委枯骼。礧砢包蠃蚌，淋漓锢铅锡。纵文瓦沟垅，横叠衣折襞。鳞皴斧凿余，坎窞蹴踏力。云何清淑气，孕此诡谲迹。我本一丘壑，嗜石旧成癖。端溪紫琳腴，洮河绿沉色。阶册截肪腻，泗磬鸣球击。嵌空太湖底，偶立韶江侧。真阳劖千岩，营道铲寸碧。倦游所阅多，未易一二籍。朅来兹山下，刺眼昔未觌。或云峡多材，奇秀郁以积。绝代昭君村，惊世屈原宅。东家两儿女，气足豪万国。山石何重轻，奚暇更融液。我亦味其言，作诗晓行客。

峡农生甚艰，斫畬大山巅。赤埴无土膏，三刀财一田。颇具穴居智，占雨先燎原。雨来亟下种，不尔生不蕃。麦穗黄剪剪，豆苗绿芊芊。餠饵了长夏，更迟秋粟繁。税亩不什一，遗秉得餍餐。何曾识秔稻，扪腹尝果然。我知吴农事，请为峡农言。吴田黑壤腴，吴米玉粒鲜。长腰瓠犀瘦，齐头珠颗圆。红莲胜雕胡，香子馥秋兰。或收虞舜余，或自占城传。早籼与晚{禾罢}，滥吹甑甗间。不辞春养禾，但畏秋输官。奸吏大雀鼠，盗胥众螟蝝。掠剩增釜区，取盈折缗钱。两锺致一斛，未免催租瘢。重以私债迫，逃屋无炊烟。晶晶云子饭，生世不下咽。食者定游手，种者长流涎。不如峡农饱，豆麦终残年。

借马巫山县，盘舟掉石滩。梅肥朝雨细，茶老暮烟寒。门对高唐起，江从滟滪难。流堆三尺在，旅梦一枝安。

巫山信是阳云台，客行五日云不开。阴晴何常有朝暮，夜雨少休明复来。今朝水长不知数，没尽山根苍石堆。东矶西矶尽如削，大滩小滩俱若雷。不知瞿唐复何似，想见万顷淙一杯。祗今水剂已壮矣，闻道陆程尤艰哉。摩围隘口石生角，蹋飒坡前泥似醅。眼前安得故园路，江沙江草便青鞋。

大山如墙缺，小山如冢累。众山直下看，方知此峰危。木末见夔峡，一沟盎春泥。中有天下险，造化真儿嬉。峰顶不满笑，舟中鬓成丝。登高尚超览，况乃绝俗姿。

天作陇头石阙，人言要隔尘樊。百年会须作鬼，无事先穿鬼关。

一昨题诗诉苦霖，果然连夜卷曾阴。尽收行雨瑶姬赐，不徇世情巫峡心。喜鹊满枝朝日淡，哀猿何处宿云深。水门山径高斋外，一枕清风屏万金。

滟滪之石谁劖镌，恶骇天下形眇然。客行五月潦始涨，但见匹马浮黄湍。时时吐沫作𣸣淖，灂灂有声如粥煎。蜀江西来已无路，凿山作浍方成川。瞿唐之口狭如带，乃欲纳此江漫漫。奔流下赴故偪仄，汝更争道当其前。舟师欹倾落胆过，石孽水祸吁难全。山川丘陵皆地险，惟此险绝余难肩。东坡笔端喙三尺，愿与作赋评嘲喧。云非此石峡更怒，臼头忽作倾城妍。我从巫山飞一棹，欢喜偶脱蛟龙涎。是非信否未暇诘，且上高斋清昼眠。

五月五日岚气开，南门竞船争看来。云安酒浓麹米贱，家家扶得醉人回。

赤甲白盐碧丛丛，半山人家草木风。榴花满山红似火，荔子天凉未肯红。

新城果园连瀼西，枇杷压枝杏子肥。半青半黄朝出卖，日午买盐沽酒归。

瘿妇趁墟城里来，十十五五市南街。行人莫笑女粗丑，儿郎自与买银钗。

白头老媪𥮾红花，黑头女娘三髻丫。背上儿眠上山去，采桑已闲当采茶。

百衲畬山青间红，粟茎成穗豆成丛。东屯平田秔米软，不到贫人饭甑中。

白帝庙前无旧城，荒山野草古今情。只余峡口一堆石，恰似人心未肯平。

滟滪如幞瞿唐深，鱼复阵图江水心。大昌盐船出巫峡，十日溯流无信音。

当筵女儿歌竹枝，一声三叠客忘归。万里桥边有船到，绣罗衣服生光辉。

春暮子规少，日斜红鹄飞。两山多布水，一岛几柴扉。蚓吐无穷壤，人行不断矶。巴阳昨夜雨，滩上水先肥。

晨炊维下岩，晚酌檥南浦。波心照州榜，云脚响衙鼓。前山如屏墙，得得正当户。西江朝宗来，循屏复东去。官曹倚岩栖，市井唤船渡。瓦屋仄石磴，猿啼闹人语。剔核杏余酸，连枝茶剩苦。穷乡固瘠薄，陋俗亦寒窭。营营谋食艰，寂寂怀砖诉。昔闻吏隠名，今识吏隠处。

行遍天涯与地隅，筋骸那比十年初。朱颜有酒且留住，白发无方能埽除。未得归田先作赋，专攻种树已成书。祗今飞到南山下，犹解清晨出荷锄。

瘅暑严夜装，乘凉蹑危峤。猿依黑林号，鬼闪青炬啸。惊鸟动危叶，吟虫满荒草。泉声远相随，山色近如杳。梦犹风灯前，身已云木杪。浮生固有役，远道何时了。岂惟失寝兴，亦自倒昏晓。恭惟天心仁，颇议民力槁。我怀汉制诏，来慰蜀父老。熙如春台登，沃若时雨膏。须知简书急，勿厌蓐食早。但勤笔力淬，时助诗肠搅。

峰头壁立伟天造，万雉石城如带绕。山骨鳞皴火种难，山下流泉却宜稻。新秧一棱绿茸茸，茅花先秋雪摇风。后皇嘉种不易熟，野草何为搀岁功。

夷陵至{月旬}{月忍}，复岭苦丝乱。初程尚勇往，少日还委顿。安得长剑挥，尽铲叠嶂断。虽云北山愚，聊快南溟运。此意竟萧索，劳歌谩凄曼。日日望平陆，念念到彼岸。人言束马险，但欠蟠龙峻。摧颓强弩末，黾勉焚舟战。譬如已偿逋，犹有未折券。山根治晓装，峰顶寄朝饭。稍脱蚓瘴染，还探虎窠玩。性命乃可忧，筋力何足算。

银汉来从左界天，天风吹浪落苍巅。人间只见秧田润，唤作蟠龙洞里泉。

穷乡谁与话悲酸，驻马看云强自宽。酒力无端妨宿病，诗情不浅任尘官。虎狼地僻炊烟晚，风雨天低夏木寒。行尽峰门千万丈，梁山鼓角报平安。

暮雨连朝雨，长亭又短亭。今朝骑马怯，平日系船听。竹叶垂头碧，秧苗满意青。农畴方可望，客路敢遑宁。

青泥没髁仆频惊，黄涨平桥马不行。旧雨云招新雨至，高田水入下田鸣。百年心事终怀土，一日身谋且望晴。休入忠州争米市，暝鸦同宿垫江城。

百日篮舆困跼跧，三晨泥坂兀跻攀。晚晴幸自垫江县，今雨奈何巾子山。树色于人殊漠漠，云容怜我稍班班。如今只忆雪溪句，乘兴而来兴尽还。

山顶嘘云黑似烟，修篁高柳共昏然。鸟啼一夜劝归去，谁道东川无杜鹃。

晚色熹微煖似薰，儿童欢喜走相闻。无端星月照湿土，依旧山川生雨云。旅枕梦寒涔屋漏，征衫潮润冷炉熏。快晴信是行人愿，又恐田家曝背耘。

阪峻身频偃，崖深首屡回。云浮平地出，路拂半天来。但阅关山过，都忘岁月催。湘南初上马，犹插早春梅。

昨日方无雨，今朝又不晴。满山皆屐齿，随处有泉声。颇怪阴霖差，应催老病成。泥涂千骑士，与我共劳生。

片月挂高岭，我行至其巅。举手欲揽撷，恐惊乘鸾仙。菲菲桂香动，肃肃露脚寒。北斗已到地，南斗犹阑干。但闻浮黎音，来从始青天。大星与之俱，晓色明旗旛。素烟渺陆海，中有人所寰。想见地上友，启明膏火煎。星落玉宇白，日生绮霞丹。冰轮未肯去，相看尚团团。

千山已尽一峰孤，立马行人莫疾驱。从此蜀川平似掌，更无高处望东吴。

夜雨洗烦蒸，晓风荐清穆。云头隤铁山，日脚迸金瀑。暑涂一日凉，远客万事足。羁人正奔波，观者何陆续。翠盖立严妆，青裙行跣足。俗陋介南徼，物华入东蜀。竹萌苦已青，荔子酸犹绿。修芦密成篱，直柏森似纛。泥乾马蹄松，路坦亭堠速。暮投何人庄，窗户暗修竹。

旅食谙殊俗，堆盘骇异闻。南餐灰荐蛎，巴馔菜先荤。幸脱蒌藤醉，还遭胡蒜熏。丝莼乡味好，归梦水连云。

井径东川县，山河古合州。木根拏断岸，急雨沸中流。关下嘉陵水，沙头杜老舟。江花应好在，无计会江楼。

涂泥初干雨不落，日色未出暑光薄。畏途得晴天复凉，真是腰钱更骑鹤。浑浑郪水流未平，悄悄涪江如镜清。过尽江沙穿麦垅，忽有青蜩扶叶鸣。

刈麦千平垅，横槎一小溪。梓花红绽碎，粟穗绿垂低。村妇犹多跣，山猿遂少啼。东川虽已过，锦里尚云西。

侍臣笔橐旧西班，大将麾幢又百蛮。挂席南箕宿昔事，闪旗东井何时还。日增衰病复一日，山隔旧游知几山。倦拂盘陀苍石坐，归心聊与石俱顽。

朝霞不出门，暮霞行千里。今晨日未出，晓气散如绮。心疑雨再作，眼转云四起。我岂知天道，吴农谚云尔。古来占滂沲，说者类恢诡。飞云走群羊，停云浴三豨。月当天毕宿，风自少女起。烂石烧成香，汗础润如洗。逐妇鸠能拙，穴居狸有智。蜉蝣强知时，蜥蜴与闻计。垤鸣东山鹳，堂审南柯蚁。或加阴石鞭，或议阳门闭。或云逢庚变，或自换甲始。刑鹅与象龙，聚讼非一理。不如老农谚，响应捷如鬼。哦诗敢夸博，聊用醒午睡。

峡之西，遂之东。更无平地二千里，惟有高山三万重。不知谁人凿混沌，独此融结何其工。我本江吴弄水月，忽来踏遍西南峰。不知尘界在何许，但怪星辰浮半空。直疑飞入蝶梦境，此岂应有人行踪。今朝平远见城郭，云是东川军府雄。原田坦若看掌上，沙路浄如行镜中。芋区粟垅润含雨，楮林竹径凉生风。将士懽呼马蹄快，康庄直与锦里通。半年崎岖得夷路，一笑未暇怜飘蓬。

甲光射曾云，雨脚不敢到。西山明古雪，秋日一竿照。先偏井络密，后拒参旗掉。分弓滴博平，鸣剑伊吾小。君看天山箭，狐兔何足了。开边吾岂敢，自治有余巧。归来翠帷卷，聊共黄花笑。虽无落帽风，亦复接{罒离}倒。余闲校笔阵，刻烛龙蛇埽。毛锥乃更勇，我亦鼓旗噪。

走遍人间行路难，异乡风物杂悲欢。三年北户梅边暖，万里西楼雪外寒。已办鬓霜供岁籥，仍拼髀肉了征鞍。故园云物知何似，试上东楼直北看。

追趁新晴管物华，马蹄松快帽檐斜。天南腊尽风晞雪，冰下春来水漱沙。已报主林催市柳，仍从掌故问山茶。丰年自是驩声沸，更著牙前画鼓挝。

雨入南枝玉蕊皴，合江云冷冻芳尘。司花好事相邀勒，不着笙歌不肯春。

旛胜丝丝雨，笙歌步步尘。一年新乐事，万里未归人。云薄竟悭雪，酒浓先受春。送寒东作近，惭愧耦耕身。

朝罢东皇放玉鸾，霜罗薄袖绿裙单。贪看修竹忘归路，不管人间日暮寒。

折得瑶华付与谁，人间铅粉弄妆迟。直须远寄骖鸾客，鬓脚飘飘可一枝。

蘋藻仪邦媛，诗书了岁华。籯金宁遗子，群玉竟传家。厚施心无斁，浮生自有涯。空余报恩子，三载亦苴麻。

一夜珠帘不下钩，彻明随雪上西楼。瑶池万顷昆仑近，玉垒千峰滴博收。已报春回南亩润，从教寒勒北枝愁。四筵都为丰年醉，录事何须校酒筹。

岭梅蜀柳笑人忙，岁岁椒盘各异方。耳畔逢人无鲁语，鬓边随我是吴霜。新年后饮屠苏酒，故事先然窣堵香。石笋新街好行乐，与民同处且逢场。

远柳新晴暝紫烟，小江吹冻舞清涟。红尘一哄人归后，跕跕饥鸢蹙纸钱。

千骑同瞻白羽挥，惊尘一哄响金鞿。不知掣电弯弓过，但觉柳梢随箭飞。

去岁秋霖麦下迟，腊残一雪润无泥。相将饱吃滹沱饭，来听林间快活啼。

借煖冲寒不用媒，匀朱匀粉最先来。玉梅一见怜痴小，教向傍边自在开。

晚景增年惯，官身作客谙。大都缘偶熟，岂是性能堪。昔者开三径，他时老一龛。越溪亲种竹，芸绿想毵毵。

新街如拭过鸣驺，芍药酴醿竞满头。十里珠帘都卷上，少城风物似扬州。

北郊征路记前回，三尺惊尘马踏开。新涨忽明多病眼，好风如把及时杯。青黄麦垅平平去，疏密桤林整整来。游骑不知都几许，长堤十里转轻雷。

浓春酒煖绛烟霏，涨水天平雪浪迟。绿岸翻鸥如北渚，红尘跃马似西池。麦苗剪剪尝新面，梅子双双带折枝。试比长安水边景，衹无饥客为题诗。

飞鸿衔子谩纷纷，万里西游始识真。不管吴霜微点鬓，来看蜀锦烂争春。倚阑定有司花女，秉烛仍留主夜神。异县赏心谁与共，故人新作坐中宾。

小筑聊锄草棘荒，游人错比召南棠。花边雾鬓风鬟满，酒畔云衣月扇香。灿烂吟笺烦索句，淋漓醉墨自成行。报章迟钝吾衰矣，终日冥搜谩七襄。

银烛光中万绮霞，醉红堆上缺蟾斜。从今胜绝西园夜，压尽锦官城里花。

谁把柔条夹砌栽，压枝万朵一时开。为君也著诗收拾，题作西楼锦被堆。

劝耕亭上往来频，四海萍浮老病身。乱插山茶犹昨梦，重寻池石已残春。惊心岁月东流水，过眼人情一哄尘。赖有贻牟堪饱饭，道逢田畯且眉伸。

约束南风彻晓忙，收云卷雨一川凉。涨江混混无声绿，熟麦骚骚有意黄。吏卒远时闲信马，田园佳处忽思乡。邻翁万里应相念，春晚不归同插秧。

雨洗新秋夜气清，悴肌无汗葛衣轻。画檐分月下西壁，络纬飞来庭树鸣。

竹日驻微暑，松风生早秋。闲寻来处路，独倚静中楼。老景驱双毂，乡心挽万牛。相随木上坐，脚底亦云浮。

路转市声远，宽闲古城东。适从红尘来，忽入苍烟丛。槿心倾秾露，芋叶翻微风。秋阳澹篱落，残暑不必攻。野老熟睡起，日高首如蓬。官身骑官马，君应笑龙钟。

黠鼠缘铃索，饥鸦啄井栏。不眠秋漏近，多病晓屏寒。咄咄渠何怪，休休我自阑。牙门朝日上，箫鼓报平安。

心作万缘起，境生千劫忙。谁同油幕静，独对篆烟长。有尽天魔力，无穷海印光。雨余弦月上，尘界本清凉。

一笑憧憧雁鹜行，簿书堆里赋秋阳。心如坠絮沾泥懒，身似飞泉激石忙。雨后蹲鸱先稻熟，霜前浮蚁鬭枨香。天涯节物遮愁眼，且复随乡便入乡。

吏退焚香百虑空，静闻虫响度帘栊。江头一尺稻花雨，窗外三更蕉叶风。日日老添明镜里，家家凉入短檠中。简编灯火平生事，雪白眵昏奈此翁。

岁晚羁怀有所思，秋来病骨最先知。镜中公案已甘老，纸上课程休讳痴。西堰颇闻江涨急，东山犹说雨来迟。锦城乐事知多少，忧旱忧霖蹙尽眉。

抗尘怀抱若为宽，绕屋蛙声亦在官。岩桂无香秋遂晚，江鲈有约岁将寒。文书散乱嘲痴绝，灯火凄清语夜阑。病倦百骸非复我，但思禅板与蒲团。

已放新凉入簟纹，更驱余溽避炉薰。穿云竹月时时见，咽露莎蛩院院闻。稍喜雪山无斥堠，但虞烟驿有移文。行藏且付蘧蘧梦，明发还亲雁鹜群。

箕踞绳床政自豪，远游何暇续离骚。萧森万竹秋逾瘦，突兀双楠夜更高。东郭风喧三鼓市，西城石汹二江涛。色尘声界如如现，本自无禅不用逃。

浩荡沙鸥久倦飞，摧颓枥马不胜鞿。官中风月常虚度，梦里关山或暂归。橘社十年霜欲饱，鲈江一雨水应肥。冷云着地塘蒲晚，谁为披蓑煖钓矶。

雪外扪参岭，烟中濯锦洲。密攒文杏蕊，高结彩云球。百世嘉名重，三登瑞气浮。挽春同住夏，看到火西流。

闻道明朝送旧官，无情更鼓夜将阑。此生见面知何日，忍泪须臾子细看。

我读晁子诗，十语九慨伤。长川日夜逝，鬓发空苍浪。君家出世学，无生亦无亡。乡谓法幢立，何乃槁木僵。起灭不满笑，古来共楸行。岂其捏目华，解翳海印光。我酒愧薄薄，未能煖愁肠。申以春风芽，一瀹万虑忘。慧刀傥未割，会且掀禅床。锦里有逢迎，谨避舍盖堂。居然足音跫，好在故意长。啁耳念一洗，迟君凤鸣冈。

官事拘挛似力田，作劳归晚意茫然。按摩合体俱非我，展转通宵似远年。一叟披衣惟兀坐，群儿得枕便佳眠。人生元是华胥客，休向迷涂更着鞭。

乔木如山废苑西，古沟疏水静鸣池。吏兵窸窣番更后，楼阁崔嵬欲暝时。有露冷萤犹照草，无风惊雀自迁枝。归来更了程书债，目眚昏花烛穗垂。

楼前处处长秋苔，俛仰璿杓又欲回。残暑已随梁燕去，小春应为海棠来。客愁天远诗无托，吏案山横睡有媒。晴日满窗凫鹜散，巴童来按鸭炉灰。

眼看白露点苍苔，岁月飞流首屡回。老去读书随忘却，醉中得句若飞来。闻鸡午夜犹能舞，射雉西郊不用媒。自笑支离聊复尔，丹心元未十分灰。

莫向登临怨落晖，自缘羁宦阻归期。年来厌把三边酒，此去休哦万里诗。乌帽不辞欹短发，黄花终是欠东篱。若无合坐挥毫健，谁解西风楚客悲。

霜晖催晓五云鲜，万国欢呼共一天。澹澹煖红旗转日，浮浮寒碧瓦收烟。衔杯乐圣千秋节，击鼓迎冬大有年。忽忆捧觞供玉座，不知身在雪山边。

淅淅霜风不满旗，紫烟黄气捧朝曦。五更贯索埋光后，万里钩陈放仗时。留滞周南无旧事，布宣汉德有新诗。丰年四海皆温饱，愿把欢心寿玉卮。

门巷欢呼十里村，腊前风物已知春。两年池上经行处，万里天边未去人。客鬓花身俱岁晚，妆光酒色且时新。海云桥下溪如镜，休把冠巾照路尘。

古道风沙卷夕霏，小江烟浪皱春漪。天于麦垅犹悭雪，人向梅梢大欠诗。顿辔青骊飞脱兔，离弦白羽啸寒鸱。牙门列校俱剽锐，檄与河边秃发知。

何处春能早，疏篱限激湍。竹间烟雪迥，马上晚香寒。唤渡聊相觅，巡檐得细看。极知微雨意，未许日烘残。

腊前催唤主林神，玉树飞来不动尘。契阔西湖惭处士，飘零东阁似诗人。一天午梦空花碎，满地春愁月影新。扫浄宣华藜藋迳，他年谁记石湖滨。

椒盘宿酒未全醒，扰扰金鞍逐画𫐌。麦雨一犁随处绿，柳烟千缕几时青。客愁旧岁连新岁，归路长亭间短亭。万里松楸双泪堕，风前安得讳飘零。

复幕重帘苦见遮，暮占栖雀晓占鸦。残灯煮药看成老，细雨鸣鸠过尽花。心为蚤衰元自化，发从无病已先华。更蒙厉鬼相提唱，此去山林属当家。

梅坞桃蹊斫竹初，三旬高卧信音疏。春虽与病无交涉，雨莫将花便破除。祗合蘧蘧随梦去，何须咄咄向空书。颇闻蜀锦犹相待，去岁今朝已雪如。

一枕经春似宿酲，三衾投晓尚凄清。残更未尽鸦先起，虚幌无声鼠自惊。久病厌闻铜鼎沸，不眠惟望纸窗明。摧颓岂是功名具，烧药炉边过此生。

扶头今日强冠𥮾，余烬收从百战酣。长胫阁躯如瘦鹤，冲风夺气似枯柟。客来慵抆懒残涕，老去定同弥勒龛。何处更能容结习，任教花雨落毵毵。

如许头颅莫振矜，但寻曲几与枯藤。余生不直一弹指，此病宁论三折肱。何处丹房痴候火，谁家筹室强传灯。本来识字耕夫耳，今乃仍添百不能。

试倚枯藤似𥬞云，堂阶微步小逡巡。忽逢岩桂新抽叶，屈指黄䌷睡一春。

轩窗深窈似禅房，竟日虚明袅断香。诗债无边春已老，睡魔有约昼初长。市桥烟雨应官柳，墟苑池台自海棠。游骑行歌莫相笑，遨头六结已龟藏。

浪将冠服衣猿狙，因病偷闲稍自如。时有好怀夸得句，略无情语怕回书。边城晏闭稀传箭，村巷春游未荷锄。迨此良辰公事少，天恩傥许赋归欤。

迟日温风护海棠，十分颜色醉春妆。天公已许晴教好，说与鸣鸠一任忙。

报事碧鸡坊里来，今年花少似前回。笙簧冷落遨头病，不着梁州打不开。

再钻巴火尚浮家，去国年多客路赊。那得青烟穿御柳，且将银烛照京花。香鬟半醉斜枝重，病眼全昏瘴雾遮。锦地绣天春不散，任教檐雨卷泥沙。

谁勒余寒不放回，春深犹煖地炉灰。乡心忽向灯前动，夜雨先从竹里来。𫛸鴂已如鶑百啭，酴醿那复雪千堆。调糜煮药东风老，惭愧茶瓯与酒杯。

春工叶叶与丝丝，怕日嫌风不自持。晓镜为谁妆未办，沁痕犹有泪胭脂。

凌波一剧便捐生，得失何曾较重轻。蜗角虚名人尚爱，锦标安得笑渠争。

岷峨锺秀蜀多珍，坐上儒先更逸群。墨沼不忧经覆瓿，琴台重有赋凌云。文章小技聊干禄，道学初心拟致君。富贵功名今发轫，愿看稽古策高勋。

东风本是繁华主，天地元无著愁处。诗人多事惹闲情，闲门自造愁如许。病翁老矣痴复顽，风前一笑春无边。糟床夜鸣如落泉，一杯正与人相关。

洒扫宣华舍此君，烟中月下绿生尘。他年叶叶清风满，莫忘今年借宅人。

手开花径锦成窠，浩荡春风载酒过。来岁游人应解笑，甘棠终少海棠多。

秋苗五月未入土，行人欲行心更苦。路逢田翁有好语，竞说宿来三尺雨。行人虽去亦伸眉，翁皆好住莫相思。流渠汤汤声满野，今年醉饱鸡豚社。

桑间三宿尚回头，何况三年濯锦游。草草郫筒中酒处，不知身已在彭州。

朝来写得故人书，双鲤难寻雁亦无。付与离堆江水去，解从郫县到成都。

残山狠石双虎卧，斧迹鳞皴中凿破。潭渊油油无敢唾，下有猛龙跧铁锁。自从分流注石门，西州秔稻如黄云。刲羊五万大作社，春秋伐鼓苍烟根。我昔官称劝农使，年年来激西江水。成都火米不论钱，丝管相随看蚕市。款门得得酹清尊，椒浆桂酒删膻荤。妄欲一语神岂闻，更愿爱羊如爱人。

雪山南风融雪汁，化作岷江江水来。不知新涨高几画，但觉楼前奔万雷。天教此水入中国，两山辟易分道开。我家长川到海处，却在发源传酒杯。人生几屐办此役，远游如许神应咍。东归短棹昨已具，明日发船挝鼓催。滩平放溜日千里，已梦鲙鲈如雪堆。丹枫系缆一回首，玉垒浮云安在哉。

织簟匀铺面，排绳强架空。染人高晒帛，猎户远张罿。薄薄难承雨，翻翻不受风。何时将蜀客，东下看垂虹。

墨诏东来汹驿传，璇题金榜照山川。祥开圣代千秋节，响动仙都九室天。触石涌云埋紫逻，流金飞火烛苍巅。祗应老宅庞眉客，长记新宫锡号年。

万里清游不暇慵，双旌换得一枝筇。来从井络直西路，上到江源第一峰。海内闲身输我佚，山中佳气为人浓。题诗试刻岩前石，付与他年藓晕重。

丈人峰前山四周，中有五城十二楼。玉华仙宫居上头，紫云澒洞千柱浮。刚风八面寒飕飗，灵君宴坐三千秋。𫏋符飞行戏元洲，下睨浊世悲蜉蝣。桂旗偃蹇澹少休，知我万里遥相投。暗蜩奏乐锵鸣球，浮黎空歌清夜遒。参旗如虹欻下流，化为神灯烛岩幽。火铃洞赤凌空游，谁欤蔽亏黯然收。祷之复然为我留，半生缚尘鹰在鞲。岂有骨相肩浮丘。山英发光洗羁愁，行迷未远夫何尤。笙箫上云神欲游，揖我从之骖素虬。

历井扪参兴未阑，丹梯通处更跻攀。冥蒙蜀道一云气，破碎岷山千髻鬟。但觉星辰垂地上，不知风雨满人间。蜗牛两角犹如梦，更说纷纷触与蛮。

大面峰头六月寒，神灯收罢晓云班。浮空忽涌三银阙，云是西天雪岭山。

夕阳尘土涨郊墟，六六峰头梦觉余。竹色唤人来下马，乱蝉深处有图书。

桤塍芋垅意中行，浩荡薰风不计程。雨脚背人归玉垒，江声随马入青城。五桥今日新知路，千佛当年旧缀名。水竹光中同一笑，丐君荷露濯尘缨。

竹色侵晚帙，泉声漱嵌根。试通丹灶路，应到老人村。

我穷江源来，名胜颇追逐。薰风秀沃野，在处得奇瞩。颂堂有佳士，文字照缣竹。图书抱世守，古锦韬玉轴。黄金不满籯，故园有乔木。逡巡酒如渑，霍霍具水陆。田头新谷升，一饭香满屋。回思闵雨时，敢望遽炊玉。摩挲壁间题，明府遂州牧。山高江水长，百世照尸祝。我来坐琴坛，腼汗愧前躅。空余烟霞痼，未许是公独。请歌青城游，或附耆旧录。

闲随渠水来，偶到湖光里。仍呼水月舟，径度云锦地。谁云不解饮，我已荷香醉。湖阴玉婵娟，夐立红妆外。何须东阁梅，悠然自诗思。惊风入午暑，水竹有秋意。采菱不盈掬，兴与莼鲈会。遥知新津宿，魂梦亦清丽。

雨后郊原浄，村村各好音。宿云浮竹色，清溜走桤阴。曲沼擎青盖，新畦艺绿针。江天空阔处，不受暑光侵。

送客多情难语离，仆夫无情车载脂。平生飘泊知何限，少似新津风雨时。

离合纷纷怕远游，远游仍怕赋登楼。何须一望三千里，望尽西州转更愁。

雨后蟆颐山色开，玻瓈江清已可杯。绿荷红芰香四合，又入芙蓉城里来。

赤岩倚竛竮，翠逻森戌削。岑蔚岚气重，稀间暑光薄。聊寻大士处，往扣洞门钥。双撑紫玉关，中矗翠云幄。应供华藏海，归坐宝楼阁。无法可示人，但见雨花落。不知龙湫胜，何似鱼潭乐。夜深山四来，人静天一握。惊看松桂白，月影到林壑。门前六月江，世界尘漠漠。宝瓶有甘露，一滴洗烦浊。扪天援斗杓，请为诸君酌。

山灵知我厌尘土，唤起蛰雷鏖午暑。松风无力雨丝长，散作毵毵雪尘舞。岩前悬溜珠帘倾，安得吹来添玉觥。诗成酒尽肠亦断，休唤佳人唱渭城。

送我弥旬未忍回，可怜萧索把离杯。不辞更宿中岩下，投老余年岂再来。

明朝真是送人行，从此关山隔故情。道义不磨双鲤在，蜀江流水贯吴城。

平羌江上首空回，慈姥岩前定把杯。纵使石肠都忘却，也应风雨送愁来。

回廊月下短歌行，惟有知音解有情。一曲红窗声里怨，如今分作两愁城。

玻瓈江头春渌深，别时沄沄流到今。祇言日远易排遣，不道相思翻苦心。乌头可白我可去，菖花易青君易寻。人生若未免离别，不如碌碌无知音。

宦途流转几沉浮，鸡黍何年共一丘。动辄五年迟远信，常于三伏话羁愁。月生后夜天应老，泪落中岩水不流。一语相开仍自解，除书闻已趣刀头。

左披九顶云，右送大峨月。残山剩水不知数，一一当楼供胜绝。玻瓈濯锦遥相通，指麾大渡来朝宗。川灵胥命各东去，我亦顺流呼短篷。诗无杰语惭风物，赖有丹青传小笔。仍添诗客倚栏看，令与山川相映发。龙弯归路绕乌尤，栋云帘雨邀人留。若为唤得涪翁起，题作西南第一楼。

聊为东坡载酒游，万龛迎我到峰头。江摇九顶风雷过，云抹三峨日夜浮。古佛临流都坐断，行人识路亦归休。酣酣午枕眠方丈，一笑闲身始自由。

隔凡冰涧不可越，众真微步壶中月。徙倚含风玉珮声，何须听作蕤宾铁。

半明灯火话悲酸，此会情知后会难。四海宦游多聚散，一生情事足悲欢。鬓丝今夜不多黑，酒量彻明无数宽。醉梦登舟都不记，但闻风雨满江寒。

隠吏诗情卜筑幽，同年惜别劝淹留。试倾万景湖亭酒，来看半轮江月秋。川路虽长犹共此，夜船空载且归休。碧岩胜处频回首，好事谁能更小楼。

围野千山暑气昏，大峨烟霭亦缤纷。玉峰忽起三千丈，应是兜罗世界云。

送客都回我独前，何人开此竹间轩。滩声悲壮夜蝉咽，并入小窗供不眠。

穷乡未省识旌旄，鸡犬欢呼巷陌骚。村媪聚观行绩布，野翁迎拜跽然蒿。泉清土沃稻芒蚤，县古林深槐瘿高。珍重里儒来献颂，盛言千载此丘遭。

烟霞沉痼不须医，此去真同汗漫期。曾款上清临大面，仍从太白问峨眉。山中缘法如今熟，世上功名自古痴。賸作画图归挂壁，他年犹欲卧游之。

众峰攒壁立，中有路一线。攀援白云梯，食顷已天半。我本紫芝曲，误落青刍栈。向来脱新羁，恍已还旧观。花烟辞少城，暑雪对大面。来从太白西，更走三峨遍。风生两腋轻，泉吼四山眩。今晨第一程，莫叹舆仆倦。

凌高蹋危峰，斗下𫖯幽谷。仙英馥椒兰，嘉荫矗旄纛。空翠元不雨，泄云自膏沐。暑绤森有棱，瘁肌凄欲粟。白崖如负依，金界奠苍麓。众峰拱二八，娟妙绕重屋。真人与尊者，幽居接松竹。呼之傥肯应，留我试餐玉。

冷风骚骚木叶低，洞渊阻深生怪奇。碧琳双涧黑无底，中有玉龙相对飞。雷轰雪卷入林樾，化为一龙潭底没。摩尼鬭罢四山空，时有宝光岩下发。

粲粲罨画沙，鳞鳞麹尘水。朝阳相发挥，光景艳孔翠。宁闻双溪号，但见縠纹细。神鱼不谋食，终日印潭底。跃珠本具眼，聊共阿师戏。收藏更传宝，一笑落第二。

入山窘宿雨，上山贺朝霁。跬步便历险，转盼已呀气。岂惟膝点心，固已头抢地。游人贪胜践，姑吟蜀道易。

身如鱼跃上长竿，路似镜中相对看。珍重山丁扶我过，人间踽踽独行难。

食时方了大扶{扌舁}，前逢仄径仍崎岖。悬崖破栈不可玩，舆丁挟我如腾狙。平生行路险艰足，如今雪鬓应难绿。却怜苔发镇长青，千古毵毵挂高木。

木磴鳞鳞滑带泥，微生欹侧寄枯藜。胡孙愁处我犹过，个里如今幸有梯。

行人魄动风森森，两崖奔黑愁太阴。不知七十二洞处，侧足下窥云海深。闻有神龙依佛住，枨触须臾召雷雨。两川稻熟须好晴，我亦闲游神勿惊。

冥鸿无伴鹤孤飞，回首尘笼一笑嬉。八十四盘新拄杖，万三千乘旧牙旗。石梯碧滑云生后，木叶红斑雪霁时。说与同行莫惆怅，人间捷径转嵚巇。

仙圣飞行此是家，路逢真境但惊呀。神农尝外尽灵药，天女散余多异花。岚雨逼衣寒似铁，冰泉炊米硬于沙。峰头事事殊尘世，缺甃跳梁笑井蛙。

栗烈刚风刮病眸，登临何啻缓千忧。界天暑雪青城外，涌地晴云瓦屋头。浩荡他年夸北客，苍茫何处认西州。千岩万壑须寻遍，身是江湖不系舟。

峰顶四时如大冬，芳花芳草春自融。苔痕新晞六月雪，木势旧偃千年风。云物为人布世界，日轮同我行虚空。浮生元自有超脱，地上可怜悲攓蓬。

天如碧玉瓯，下覆白玉盘。晶光眩相射，我独居两间。正视不胜瞬，却立聊少安。但觉风浩浩，骨毛森似寒。神仙杳无处，宁论有尘寰。身轻一槁叶，两腋如飞翰。同行挽我衣，何往何当还。少留作诗去，奇哉此凭阑。

胜峰高哉摩紫青，白鹿导我登化城。住山大士喜客至，兜罗布界缤相迎。圆景明晖倚云立，艴如七宝庄严成。一光未定一光发，中有墨像随心生。白毫从地插空碧，散烛象纬天龙惊。夜神受记亦修供，照世洞然千百灯。明朝银界混一白，咫尺眩转寒凌兢。天容野色鯈开闭，惨淡变化愁仙灵。人言六通欲大现，洗山急雨如盆倾。重轮叠采印岩腹，非烟非雾非丹青。我与化人中共住，镜光觌面交相呈。前山忽涌大圆相，日围月晕浮青冥。林泉草木尽含裹，是则名为普光明。言词海藏不胜赞，北峰复有金桥横。众慈久立佛事竟，一尘不起山竛竮。向来无法可宣说，为问有耳如何听。我本三生同行愿，随缘一念犹相应。此行且复印心地，衣有宝珠奚外营。题诗说偈作公案，亦使来者知吾曾。神通佛法须判断，一任热椀春雷鸣。

累块苍然是九州，大千起灭更悠悠。雪光正照天西角，日影长浮雨上头。峰顶何曾知六月，尘间想已别三秋。佛毫似欲留人住，横野金桥晚未收。

翳华销尽八窗明，雨竹风泉演妙声。身世只今高几许，北峰浑共倚阑平。

水本无心作浪波，经行偶与石相磨。不须更问桥安否，唤取於菟载我过。

双溪疑从银汉下，我欲穷源问仙舍。飞澜溅沫漱篮舆，却望两崖天一罅。疏疏暑雨滑危梯，策策山风掖高驾。幽寻险绝太奇生，莫笑退之号太华。

何处仙翁旧隠居，青莲巉绝似蓬壶。云深未到淘朱洞，雨小先寻炼药炉。磵下草香疑可饵，林间虎伏试教呼。闲身尽办供薪水，定肯分山一半无。

插天千丈两碧城，中有玉堑穿岩扃。瀑流悬布不知数，乱落嵌根飞白雨。瑶琨为室云为关，龙君所居朱夏寒。不辞击棹更深入，万一龙惊雷破山。

我本住林屋，风吹来锦城。锦城亦何乐，所乐多友生。相从不知久，相送不计程。横绝峨眉巅，欲去有余情。吾宗盖难弟，李郭人中英。二杨懿文德，谭子资粹清。相视心莫逆，剧谈四筵倾。明朝各回首，云水相与平。我今投绂去，行且扶犁耕。凄凉别知赋，慷慨结客行。后会岂不好，路长恐寒盟。诸贤乃不凡，骨相有功名。大厦罩群木，明廷朝万灵。王畿坦如砥，结绶当同登。道傍石湖水，谁能叩柴荆。梦中傥相见，秉烛听残更。

筹边楼上美髯翁，赤白囊飞笑语中。勃律天西元采玉，蓬婆雪外昨分弓。踏筵舞罢平阑月，横槊诗成满袖风。诸校各能歌破阵，何须琴里听平戎。

河边堵立看归篷，三老开头暮欲东。涨水稠滩连峡内，浅山浮石似湘中。无人驿路榛榛草，有客江楼浩浩风。种落尘消少公事，賸裁新语寄诗筒。

瘦草萧疏已似秋，盘陀山骨束江流。两崖若不顽如铁，争得狂澜拍岸休。

乱山满平野，涨水豪大川。仄径无辙迹，疏林有炊烟。山农旦烧畬，蛮贾暑荷毡。穷乡足荒怪，打鼓催我船。

水口故城丘垅平，新亭乃有緪铁横。归艎击汰若飞渡，一雨彻明秋涨生。东楼锁江两重客，笔墨当代俱诗鸣。我来但醉春碧酒，星桥脉脉向三更。

秾绿连村荔子丹，瘴云将雨暗前湾。张旗且喜三滩驶，叱驭曾惊九折艰。泸水舟闲迷古渡，马湖碑缺伴荒山。威名功业吾何有，无事飘飘犯百蛮。

归艎东下兴悠哉，小住危阑把一杯。楼下沄沄内江水，明朝同入大江来。

蛮风吹雨瘴江肥，短草荒山鸟不飞。尽是泸南肠断句，如今分与故人归。

君归我去两销魂，愁满千山锁瘴云。后夜短檠风雨暗，谁能相伴细论文。

双竹轩窗听读书，垂天云翼要抟扶。与君只作三年别，射策东来过石湖。

合江亭前送我来，合江县里别我去。江流好合人好乖，明日东西南北路。千里追随不忍归，一杯重把知何处。临岐心曲两茫然，但祝频书无别语。

临分满意说离愁，草草无言祇泪流。船尾竹林遮县市，故人犹自立沙头。

西风扶橹似乘槎，水阔滩沉浪不花。梦里竹间喧急雪，觉来船底滚鸣沙。

萆山硗确强田畴，村落熙然粟豆秋。翠竹江村非锦里，青溪夜月已渝州。小楼高下依盘石，弱缆西东战急流。入峡初程风物异，布裙跣妇总垂瘤。

暑候秋逾浊，江流晚更浑。瘴风如火焮，岚月似烟昏。城郭廪君国，山林妃子园。故人新判袂，得句与谁论。

黄沙翻浪攻排亭，𣸣淖百尺呀成坑。坳漥眩转久乃平，一涡熨帖千涡生。篙师绝叫驱川灵，鸣饶飞渡如奔霆。水从岷来如浊泾，夜榜黔江聊濯缨。玻瓈彻底镜面清，忽思短棹中流横，钓丝随风浮月明。

露叶风枝驿骑传，华清天上一嫣然。当时若识陈家紫，何处蛮村更有园。

神仙得者王方平，谁其继之阴长生。飘然空飞五云𫐌，上宾寥阳留玉京。石炉丹气常夜明，宠光万柏森千龄。峡山偪仄岷江萦，洞宫福地古所铭。云有北阴神帝庭，太阴黑簿囚鬼灵。自从仙都启岩扃，明霞流电飞阳晶。晖景下堕铄九冰，塞绝苦道升无形。至今台殿栖竛竮，隋圬唐垩留丹青。十仙怪奇溪女清，瑶池仙仗纷娉婷，琅璈赴节锵欲鸣。我来秋暑如炊蒸，汗流呀气扶枯藤。摩挲众迹不暇评，聊记梗概知吾曾。

丛荟忽明眼，山腰滟湖光。列岫绕云锦，深林护风香。西山即太华，玉井余秋芳。隔江招岑仙，共擘双莲房。

畴昔中岩一梦残，下岩风景亦高寒。峡中无处堪停棹，雨后今朝始凭阑。不用苦求毫相现，祇教长挂水帘看。山僧劝我题苍壁，坡谷前头未敢刊。

月出赤甲如金盆，蹲龙呀口吐复吞。长风浩浩挟之出，影落半江沉复翻。天高夜静四山寂，惟有滩声喧水门。高斋诗翁不可作，我亦不眠终夕看。

峡行风物不堪论，袢暑骄阳杂瘴氛。人入恭南多附赘，山从夔子尽侵云。竹枝旧曲元无调，麹米新𥬠但有闻。试觅清泠一杯水，筒泉须自卧龙分。

川灵知我归有程，一夜涨痕千丈生。中流击楫汹作气，夹岸簸旗呀失声。不知滟滪在船底，但觉瞿唐如镜平。凿峡疏川狠石破，号山索饮飞泉惊。白盐赤甲转头失，黑石黄嵌拚命轻。草齐增肥无泊处，竹枝凝咽空余情。人间险路此奇绝，客里惊心吾饱更。剑阁翻成蜀道易，请歌范子瞿唐行。

旧国风烟古，新凉瘴疠清。片云将客梦，微月照江声。细和悲秋赋，遥怜出塞情。荒山饮阀阅，儿女擅嘉名。

花竹萧骚小圃畦，官居翻似隠沦栖。巴山四合秋阳满，杜宇黄鹂相对啼。

孤城偪仄复偪仄，前山后山青欲来。市声萧条衙鼓静，惟有叱滩喧万雷。

悲秋人去语难工，摇落空山草木风。犹有市人传旧事，酒垆还在宋家东。

凝真宫前十二峰，两峰娟妙翠插空。余峰竞秀尚多有，白壁苍崖无数重。秋江漱石半山腹，倚天削铁荒行踪。造化锺奇矗瑶𪩘，真灵择胜深珠宫。朝云未罢暮云起，阴晴竟日长冥蒙。瑶姬作意送归客，一夜收潦仍回风。仰看馆御飞檝过，回首已在虚无中。惟余乌鸦作使者，迎船送船西复东。

朝离悲秋宅，午榜叠石矶。小留黄牛庙，细读石马诗。黄牛隠见苍山里，石马至今犹馘耳。当年梦境识仙翁，马为迎门神为起。物生不朽系所逢，欧词苏笔苍苔封。山高水长翁之风，石马亦与翁无穷。

巴东三峡数巫阳，山入西陵更郁苍。何以假为非确论，直疑溟涬弟高唐。

兹行看山真饱谙，今晨出峡仍穷探。南矶北矶白铁壁，千峰万峰苍玉𥮾。横前直疑江已断，崛起竞与天相搀。蜀山欲穷此盘礴，禹力已尽犹镌劖。望舒宫中金背蟾，泥涂脱尽余老馋。下饮岷江不知去，流涎落吻如排髯。挈瓶檥棹{奭斗}清甘，未暇煮茗和姜盐。聊将涤砚濡我笔，恍惚诗律高巉岩。

千峰万峰巴峡里，不信人间有平地。渚宫回望水连天，却疑平地元无山。山川相迎复相送，转头变灭都如梦。归程万里今三千，几梦即到石湖边。

过尽巴东巫峡长，荆川鼓棹更茫茫。避风怕入三江口，乘月贪行百里荒。夜后逢人尽刀剑，古来踏地皆耕桑。可怜行路难如此，一簇寒芦尚税场。

谁将玉笛弄中秋，黄鹤飞来识旧游。汉树有情横北渚，蜀江无语抱南楼。烛天灯火三更市，摇月旌旗万里舟。却笑鲈乡垂钓手，武昌鱼好便淹留。

夏口风帆赤壁矶，雪堂酾酒竹楼棋。系舟一日黄州下，只办登临不办诗。

岷江漱北渚，庐阜窥南窗。名山复大川，超览兹楼双。何必元规尘，自足豪他邦。使君秫田熟，新凉𥬠酒缸。落景澹碧瓦，长虹吐金釭。客从三峡来，噩梦随奔泷。小留听琵琶，船旗卷修杠。请呼裂帛弦，为拊洮河腔。曲终四凭栏，倦游心始降。明发挂帆去，晓钟烟外撞。

谈易翻经宰木春，三生犹自袅烟熏。客尘长隔虎溪水，劫火不侵香谷云。老矣懒供莲社课，归哉忺读草堂文。山头一任天灯现，个事何曾落见闻。

过溪无限翠屏开，大笑从教虎子猜。不独山中添故事，仍教题作小飞来。

白龙青峡紫烟炉，山北山南只半涂。说与同来绿玉杖，他年终补卧游图。

庐阜冈势断，江流漭相通。大孤如小冠，插入奫沦中。我欲蜕浊浪，往驭扬澜风。晃晃银色界，濙濙水晶宫。濯足望八荒，列宿罗心胸。客帆讵肯驻，搔首苍烟丛。

浦口舟藏寻丈悭，篙师抱膝朝暮闲。逆风来从水府庙，浊浪欲碎小孤山。太白犹高缺蟾堕，长江未尽归鬓斑。短歌聊复怨行路，当有听者凋朱颜。

拍岸回流逆上矶，枯杨折苇静相依。趁墟渔子晨争渡，赛庙商人晚醉归。重九信来风未憗，大千行遍昨俱非。羁愁万斛从头数，带眼今秋又减围。

万里江随倦客东，马当山嘴勒孤篷。无才解赋珠帘雨，谁肯相赊一席风。

禁江上口柏山东，三日荒寒系短篷。却忆宫亭湖里去，随人南北解分风。

夺命稠滩百战余，守风端坐恰乘除。日长饱饭佳眠觉，闲傍芦花学钓鱼。

碧苇无思连天生，青山有情终日横。风声汹怒木朝拔，川气流光珠夜明。谁能坐守白头浪，我欲往骑金背鲸。俛仰之间抚四海，可怜步步愁江程。

夕阳明远帆，高浪兀孤屿。绵绵淮山来，闪闪沙鸟去。落木两三家，炊烟南北渡。眉伸击汰行，梦愕阻风处。

斜景下天末，烟霏酣夕红。余晖染江色，潋滟琥珀浓。我从落日西，忽到大江东。回首旧游处，曛黄锦城中。药市并乐事，歌楼沸晴空。故人十二阑，岂复念此翁。

年年佳节歌式微，秋浦片帆还欲飞。万里蜀魂思远道，九歌楚调送将归。杯中山影分秋色，木末江光借夕晖。细撚黄花一枝尽，霏霏金屑满征衣。

恰从秋浦挂籧篨，又泊清溪十里余。愁水愁风吹帽后，作云作雨授衣初。远寻草市沽新酒，牢闭篷窗理旧书。行路阻艰催老病，骚骚落雪满晨梳。

辛苦凌波棹，平安入夹船。日明渔浦网，风侧瓦窑烟。老圃容挑菜，村巫横索钱。且投人处宿，终夜得佳眠。

塔庙新浮水，汀洲旧布金。聊凭一苇力，与障万波侵。帆影窥门近，钟声出院深。夜阑雷破梦，欹枕听潮音。

望见家山意欲飞，古来燕晋一沾衣。回思客路岂非梦，乍听乡音真是归。新事略从年少问，故人差觉坐中稀。不须更说桑榆晚，霜后鲈鱼也自肥。

桂海冰天老岁华，直庐重上玉皇家。当年曾识青青鬓，惟有东墙一架花。

雪山刁斗不停挝，夜把军书敢顾家。珍重玉堂今夜梦，静闻宫漏隔宫花。

晓雾朝暾绀碧烘，横塘西岸越城东。行人半出稻花上，宿鹭孤明菱叶中。信脚自能知旧路，惊心时复认邻翁。当时手种斜桥柳，无限鸣蜩翠扫空。

老来万事总萧然，犹忆西州暑雪边。为报岷峨山水道，如今真个得归田。

老我曾颁万里春，怜君飞棹也浮秦。当年千佛名经里，又见西游第二人。

路入南山旧汉畿，油油清渭照牙旗。古来百战功名地，正是鸡鸣起舞时。

十年关陇困科输，圣德如天尽扫除。临遣中和二千石，好乘春日下宽书。

走遍尘埃倦鸟还，故乡元在水云间。黄粱饭里梦魂醒，青箬笠前身世闲。鸥鹭飞来俱玉立，松篁岁晚各苍颜。岷峨交旧如相问，铁锁无扃任客攀。

白雾漫空白浪深，舟如竹叶信浮沉。科头晏起吾何敢，自有山川印此心。

旸谷西门锁洞宫，古苔斑驳桧蒙茸。百廊三殿惟眢井，万壑千岩有瘦筇。

击水抟风浪雪翻，烟销日出见仙村。旧知浮玉北堂路，今到幽墟三洞门。石燕翾飞遮炬火，金龙深阻护嵌根。宝钟灵鼓何须叩，庭柱宵晨已默存。

仙坞逊半坐，精庐迁古幢。槁衲昔开山，至今坐道场。炽然说慈忍，禅海薰戒香。穉竹暗寒碧，飞松盘老苍。船鼓入宴坐，红尘隔沧浪。藤杖懒归去，共倚薄团床。

松萝滴翠白昼阴，七十二峰中最深。绿毛仙翁已仙去，惟有石坛留竹坞。竹阴扫坛石槎牙，汉时风雨生藓花。山中笙鹤尚遗响，湖外人烟惊岁华。道人眸子照秋色，邀我分山筑丹室。驱丁役甲莫儿嬉，渴饮隠泉饥饵术。

檥棹古销夏，搘筇新上方。珠湾锁员折，冰镜沉空光。枫缬醉晴日，橘黄明蚤霜。闲门松竹径，随处有清凉。

蓼矶枫渚故离宫，一曲清涟九里宫。纵有暑光无着处，青山环水水浮空。

橘中有佳人，招客果下游。胡床到何许，坐我金碧洲。沉沉剪彩山，垂垂万星球。奇采日中丽，生香风外浮。折赠黄团双，珍逾桃李投。拆开甘露囊，快吸冰泉瓯。热脑散五浊，岂止沉疴瘳。未知商山乐，能如洞庭不。

五湖西岸孤绝处，旃檀大士来同住。性空真水遍清凉，随缘出现无方所。蒙泉新洁鉴泉明，瀹茗羹藜甘似乳。何须苦问莲开未，桂子菖花了今古。三翁彩笔照青霞，从此他山都不数。我今闲行作闲客，暂借云窗解包具。魂清骨冷不成眠，彻晓跏趺听粥鼓。脚力有余西坞尽，明日湾头更鸣橹。却上东山唤德云，别峰应在银涛许。

满载清闲一棹孤，长风相送入仙都。莫愁怀抱无消豁，缥缈峰头望太湖。

打头风急鼻雷鼾，醉梦闲心铁石顽。惟有爱山贪未厌，西山才了又东山。

老禅竿木各逢场，诗客端来共苇航。一任颠风聒高浪，满船欢笑和诗忙。

来从第九天，橘社系归船。借问翠峰路，谁参雪窦禅。应真庭下木，说法井中泉。公案新翻出，诸方一任传。

社下钟声送客船，凌波挝鼓转沧湾。横烟袅处鸡豚社，落日浓边橘柚山。八表茫茫孤鸟去，万生扰扰一舟闲。湖心行路平如镜，陆地风波却险艰。

渡船帆饱如张弓，倏忽世界寒浺瀜。堪舆无垠日夜泛，浩浩元气蓬蓬风。湖光日色不可辨，但见水精火齐合集成虚空。波臣川后敬爱客，约束秘怪驱鱼龙。大千总作大圆镜，光中飞度迷西东。苍茫一身无四壁，八方上下惟孤篷。毛仙出迎笑相问，何乃自苦荒寒中。吾生盖头乏片瓦，到处漂摇称寓公。犹嫌尘土碍人眼，兹游胜绝余难同。九衢车马恍昨梦，付与一笑随飞鸿。

契阔相逢一笑欢，当年森桂共骖鸾。试谈旧事醒村酒，仍趁新晴暖客鞍。梅粉都皴啼宿雨，柳黄不展噤春寒。从今鼎鼎多幽事，仍喜蛙声不在官。

仪凰当瑞九韶成，何事栖鸾滞碧城。公退萧然真吏隠，文名藉甚更诗声。句从月胁天心得，笔与冰瓯雪椀清。书到石湖春亦到，平堤梅影縠纹生。

半世轻随出岫云，如今归作卧云人。小山有赋招游子，大块无私佚老身。禅版梦中千嶂晓，鬓丝风里万花春。新年社瓮鹅黄满，賸醉田头紫领巾。

日影穿云亦未浓，夜来疏雨洗清空。村前村后东风满，略数桃花一万重。

断桥隤岸数家村，雨少晴多减涨痕。雪白鹅儿绿杨柳，日高犹自掩柴门。

衿帨虞鳏后，诗书孟母邻。高怀琴意静，晚福诏恩新。自古悲风木，于今咏涧蘋。松铭无溢美，百世考坚珉。

北山松竹堪怡颜，千岩观前多好山。谁云都无卓锥地，亦尚有此茅三间。洞门无钥常不关，小径百曲苍龙盘。众芳迷人不知处，片云与我俱忘还。花前一杯重鼎吕，明日戽田并灌圃。种苗种豆从此忙，昨夜惊雷送膏雨。

一枕清风四十霜，孤生无处话凄凉。相看只有庞眉客，还在云丘旧草堂。

四股涧松雷斧碎，十围岩桂烧痕枯。不知阶下跳珠处，旧竹春来有笋无。

青山面目想依依，水石风林入梦思。白发苍颜心故在，只如当日看山时。

户庭清深宅翠微，雪如佳壁唤题诗。烟梢矗矗青围屋，露叶鲜鲜绿满篱。宿雨一春才泛鸭，新芜几日已藏碑。山僧见客如枯木，疑是懒残南岳师。

恶风奔云何壮哉，溪水欲立山欲摧。石岸迸裂缆边树，胡床动摇船底雷。灵岩塔后雨脚挂，胥口庙前浪花来。篷漏衣沾不足惜，酒瓶倾倒愁空罍。

指点炊烟隔莽苍，午餐应可寄前庄。鸡声人语小家乐，木叶草花深巷香。春去已空衣尚絮，雨来何晚稻初芒。祗今农事村村急，第一先陂贮水塘。

拄杖无边处处过，粉围红绕奈春何。阊门昨日看不足，今日娄门花更多。

蜂蝶萧骚草露漫，小家篱落闭荒寒。欲知国色天香句，须是倚阑烧烛看。

客舫中流下，人家夹岸看。洛花堆锦煖，吴藕镂冰寒。莫厌清欢暂，须知后会难。小诗烦本事，任秃彩毫端。

曲误不须顾，客狂当好看。日斜双桨急，风驶夹衣寒。賸说归田乐，休歌行路难。石湖三万顷，何处觅忧端。

北渚乘风渡，西山带雾看。袖单嫌翠薄，杯浅怯金寒。宿雨收全易，春酲解却难。且留行色住，重肯过苏端。

石湖花月浮春空，忆共仙人同短篷。三更半醉吹笛去，櫂入湿银天镜中。鹤鸣唤归斗未没，却步扶疏花底月。不知行到碧桃边，但见天风吹积雪。月圆月缺今几回，依旧满湖金碧堆。仙人还上玉堂宿，合有片时清梦来。一笑流光飞电抹，嫦娥相对两愁绝。桂枝应亦老无花，蟾兔不须疑鹤发。

晴霄垂北窗，卧我翠幄中。不知几斧凿，成此太虚空。前云稍过尽，后云来无穷。鸟雀有底忙，激弹过墙东。不如双飞蝶，款款弄微风。我亦困思生，抛书眼蒙茸。

暑残堪喜亦堪憎，恰似沙场喋血兵。纵有背城余烬在，能禁几度泻檐声。

秋期如约不须催，雨脚风声两快哉。但得暑光如寇退，不辞老景似潮来。酒杯触拨诗情动，书卷招邀病眼开。明日更凉吾已卜，暮云浑作乱峰堆。

西风初入小溪帆，旋织波纹绉浅蓝。行入闹荷无水面，红莲沉醉白莲酣。

一川新涨熨秋光，挂起篷窗受晚凉。杨柳无穷蝉不断，好风将梦过横塘。

饭后茶前困思生，水宽风稳信篙撑。不知浪打船头响，听作凌波解佩声。

采菱辛苦似天刑，刺手朱殷鬼质青。休问扬荷涉江曲，只堪聊诵楚词听。

老来稍喜睡魔清，兀坐枯株听五更。萧索轮囷怜烛烬，飞扬跋扈厌蚊声。登高事了从教雨，刈熟人忙却要晴。莫道西成便无虑，大须浓日{日煞}香秔。

白云深处卧痴顽，挂起东窗水月宽。但得好诗生眼底，何须宝刹现毫端。一身莫作官身想，万境都如梦境看。蟹舍邻翁能日醉，呼来分与一蒲团。

太行巫峡费车舟，休向沧溟认一沤。日下冰山难把玩，雨中土偶任漂流。元无刻木牵丝技，但合收绳卷索休。惟有酒缸并饭甑，却须秔秫十分收。

漏箭声中断角哀，界窗犹有月徘徊。心兵休为一蚊动，句法却从孤雁来。漱罢玉池甘似醴，梦余金鼓辩如雷。夜长展转添许事，推枕萧然一笑咍。

前年送君朝明光，今年送君还故乡。锦官楼上一樽酒，万里阊门折杨柳。吴波沄沄蜀山苍，人生行路如许长。相逢相送鬓如雪，人生能禁几离别。房湖风月开春台，石湖水云归去来。西棹东帆君未了，相逢还向阊门道。

暑魃方肆行，羽孽亦厉习。肖翘极么魔，坱圠累辟翕。湿生同粪蝎，腐化类宵熠。初来闹郭郛，少进亘原隰。嘤如蝇声薨，聚若螽羽揖。俄为殷雷哄，遂作密霰集。口衔钢针锋，力洞衲衣袭。啾声先计议，着肉便嘘吸。立豹犹未定，卓锥已深入。血随姑嘬升，势甚辘轳汲。沉酣尻益高，饱满腹渐急。晶晶紫蟹眼，滴滴红饭粒。拂掠倦体烦，爬搔瘁肌涩。救东不虞西，擒一已窜十。新瘢蓓蕾涨，宿晕斑斓浥。竟夜眠展转，连床叹于悒。云何人戚欣，乃系汝张歙。驱以葵扇风，熏以艾烟湿。檠长镇藏遮，帐隙亟补葺。火攻惮秽臭，手拍嫌腥汁。伏翼佐扫除，网蛛助收拾。薄暮汹交攻，大明讧未戢。牛革厚逾毡，鲎介铦胜钑。遭汝若欲困，嗟人何以给。夏虫虽众多，罪性相百什。蜂虿岂房栊，虮虱但裈褶。羊膻蚁登俎，骥逸虻附馽。蠓惟舞酰瓮，蟫止祟书袠。蚤为鸺所撮，蝇亦虎能执。彼愆可贳死，汝罪当献级。凉飙倏然至，丑类殆哉岌。一吹嘴吻破，再鼓翅翎絷。三千蹀颉利，百万走寻邑。快哉六合内，蔑有一尘立。虚空既清凉，家巷得宁辑。鸡窗夜可诵，蛩机晓犹织。雨帘绣浪卷，风烛泪珠泣。客来添羽觞，人静拂尘笈。恍还神明观，似启坏户蛰。消长谁使然，智力讵能及。

日夜飞帆与跨鞍，阊门川陆路漫漫。人生自苦身余几，天色无情岁又寒。万事惟堪六如观，一杯莫信四并难。重阳虽过黄花少，尚有迟开玉雪团。

村北村南打稻声，荒园屐齿亦嬉晴。菊边更觉朝阳好，松下偏闻晚吹清。一岁无非吾乐事，千金不博此闲行。周遭踏遍芙蓉岸，足痹腰顽栩栩轻。

意行殊不计榛菅，风袖飘然胜羽翰。拄杖前头双雉起，浮图绝顶一并盘。醉红匝地斜曛暖，熨练涵空涨水寒。却向东皋望烟火，缺蟾先映槲林丹。

更无云物起微阴，垅亩人家各好音。岁晚阳和归稻把，夜来霜力到枫林。儿童笑里丰年面，乌鸟声中落日心。酿秫炊秔都入手，賸拼腰脚办登临。

何年锡杖㔉清甘，天遣深源寿此庵。金靥万枝浮倒影，为君题作菊花潭。

松风放浪入云关，二衲相从一士闲。人与瘦筇俱老健，去年今日在包山。

囊风阁雨半晴阴，惨淡谁知造化心。委命浮沉惟一叶，计身轻重亦千金。红尘犹道不胜险，白浪莫嗔如许深。晚得芗山堪寄缆，卧听鼍吼与龙吟。

古来此地快蓬心，天绕明湖日照临。一雁云平时隠现，两山波动对浮沉。衰髯都共荻花老，醉面不如枫叶深。罾户钓徒来问讯，去年盟在肯重寻。

稻穗初干怕雨时，晚来蒸煖欲霏微。西风若肯吹云尽，不惜飘飘侧帽归。

何须驷马衒乡关，只作归农老圃看。梦里曾腰綪结佩，年来新著惰游冠。和烟种竹聊医俗，带月闻蛙不在官。久矣此心恬不动，如今并与此身安。

困眠醒坐一龛多，竹洞无关断客过。贪向炉中煨榾柮，懒从掌上看庵摩。闲无杂念惟诗在，老不甘心奈镜何。八万四千安乐法，元无秘密可伽陀。

十里清风一饷间，片帆真欲解人颜。林家庄近闻鹅鸭，船到阊门尽未关。

羽虫么魔塞区寰，造化胡为弗疾顽。长养污泥草木处，纵横大地山河间。夜声雷动人力屈，秋喙花开天理还。但愿江湖无白鸟，何须金鼎铸神奸。

新衣儿女闹灯前，梦里庄周正栩然。骑马十年听晓鼓，人生元有日高眠。

多稼亭边有所思，冬来撚却几行髭。也应坐拥黄䌷被，断角孤鸿总要诗。

何事冬来雨打窗，夜声滴滴晓声淙。若为化作漫天雪，径上孤篷钓晚江。

赠君以丹棘忘忧之草，青棠合欢之花。马脑游仙之梦枕，龙综辟寒之宝纱。天河未翻月未落，夜长如年引春酌。昔人安在空城郭，今夕不饮何时乐。

西江有单鹄，托身万里云。猥为稻粱谋，堕此鸥鹭群。朝游枫叶杪，暮宿芦花根。怀安浦溆暖，忘记云海宽。忽有孤征鸿，惊飞落江滨。眼明见黄鹄，邂逅倾情真。羽毛虽不同，意气颇相亲。言鹄有六翮，何不高飞翾。水鸟不足群，朝暮徒嘲喧。相将乘风去，一上盘秋旻。渴饮颢露滋，饥吸晴霞暾。方知翅翎俊，可以凌埃尘。东风昨解冻，春光暖如薰。阳鸟当北乡，行止倏已分。傥欲相逐去，关山隔吴秦。两鸟竟分飞，鸣声动行人。岂不有岁晚，鸿当复来宾。但愁山海阔，岐路多纠纷。复来失故道，那得相知闻。鸿归有俦侣，鹄住长悲辛。

车遥遥，马憧憧。君游东山东复东，安得奋飞逐西风。愿我如星君如月，夜夜流光相皎洁。月暂晦，星常明。留明待月复，三五共盈盈。

水落塘枯鱼卧陆，小儿抱取不濡足。昂藏赤𩽼亦垂头，背负玄鳞三十六。家人涤砧不辞劳，云有素书金错刀。嗟予赎放岂徼福，忍把汝命供吾饕。如今已脱张胡子，好上龙门饮湖水。不然崛起载飞仙，切莫颠狂称长史。

水墨依林寺，青黄负郭田。斜阳犹满地，片月早中天。策策鸦飞急，冥冥树影圆。西山元自好，那更著云烟。

愁里仍蒿径，闲中更荜门。青灯聊自照，浊酒为谁温。隙月知无梦，窗梅寄断魂。遥怜好兄弟，飘泊两江村。

少年豪气合摧锋，青鬓朱颜万事慵。畴昔四愁无梦到，及时一笑有谁供。诗情饮兴如云薄，草色花光似酒醲。千里春心吟不尽，下楼分付晚烟钟。

南风酿卑湿，滑滑病履舄。竟日隠几坐，拳局不得适。丹田恍澒洞，银海眩眵黑。髀弱类跨鞍，臂强如运甓。合体竞酸嘶，莫夜辄增极。奏床不得眠，耿耿到明发。黄你共住久，来梦乃其职。睡魔吾故人，曩是不速客。招呼各偃蹇，莫效尺寸力。周公无由来，咫尺今古隔。彭尸不得去，罡骑无行色。主客两愁绪，虚室浪生白。人言老禅师，两胁不到席。兹事恐未暇，但愿了今夕。平生北窗眠，栩栩即圣域。睡仙吾所慕，行步亦鼾息。

鲰生藜苋肠，食事一饱足。腥腐色所难，况乃衷鸩毒。彭亨强名鱼，杀气孕惨黩。既非养生具，宜谢砧几酷。吴侬真差事，网索不遗育。捐生决下箸，缩手汗童仆。朝来里中子，馋吻不待熟。浓睡唤不譍，已落新鬼录。百年三寸咽，水陆富肴{艹敕}。一物不登俎，未负将军腹。为口忘计身，饕死何足哭。作俑者谁欤，至今走末俗。或云先王意，除恶如艺菽。逆枭与毒獍，岁岁参币玉。芟夷入荐羞，盖欲歼种族。生死有定数，断命乌可续。适丁是时者，未易一理局。鼋鼎子公怒，羊羹华元衄。异味古所珍，无事苦畏缩。骈头讧此语，戒谕袛取渎。聋盲死不悟，明知谅已烛。

金杯潋滟晓妆寒，国色天香胜牡丹。白凤诏书来已暮，六宫铅粉半春阑。

紫薇金屋闭春阳，石竹山花却自芳。莫道故情无觅处，领巾犹有隔生香。

闻道蓬壶重见时，瘦来全不耐风吹。无端却作尘间念，已被仙官圣得知。

别后相思梦亦难，东虚云路海漫漫。仙凡顿隔银屏影，不似当时取次看。

人似飞花去不归，兰昌宫殿几斜晖。百年只有云容姊，留得当时旧舞衣。

骊山六十二高楼，突兀华清最上头。玉羽川长湘浦暗，三郎无事更神游。

帝乡云驭若为留，八景三清好在不。玉笛不随双鹤去，人间犹得听梁州。

雨工避事欲蟠泥，帝遣丰隆执以归。连鼓一声人失箸，不知挂壁几梭飞。

老阳作气再三衰，鼓竭之余不支雨。搴旗拔帜埽迹空，一点新凉破残暑。飞蚊薨薨已无奇，蜻蜓翅浄摩天嬉。竹窗日暮转萧瑟，喜有促织鸣声悲。

碧芦青柳不宜霜，染作沧洲一带黄。莫把江山夸北客，冷云寒水更荒凉。

新秋病骨顿成衰，不度溪桥半月来。无事闭门非左计，饶渠屐齿上青苔。

辛苦孤花破小寒，花心应似客心酸。更凭青女留连得，未作愁红怨绿看。

冷艳頩容一笑开，休将鸾扇更徘徊。箜篌细写归舟字，仿佛游仙梦里来。

长虹斗起蛟龙穴，朱碧烂干夜明灭。太湖三万六千顷，多少清风与明月。青鹢惊飞白鹭闲，丹枫未老黄芦折。谁将横笛叫苍烟，无限惊波翻白雪。洞庭林屋旧游处，玉柱金庭路巉绝。水仙逢迎掺修袂，问我归计何当决。去年匹马兀春寒，今此孤篷窘秋热。人生意气得失间，轻重剑头吹一吷。莫将尘土涴朱颜，却待丹砂回白发。

寸碧闯高浪，孤墟明夕阳。水柳摇病绿，霜蒲蘸新黄。孤屿乍举网，苍烟忽鸣榔。波明荇叶颤，风熟蘋花香。鸡犬各村落，莼鲈近江乡。野寺对客起，楼阴濯沧浪。古来离别地，清诗断人肠。亭前旧时水，还照两鸳鸯。

斗门贮浄练，悬板淙惊雷。黄沙古岸转，白屋飞檐开。是间袤丈许，舳舻蔽川来。千车拥孤隧，万马盘一坏。篙尾乱若雨，樯竿束如堆。摧摧势排轧，汹汹声喧豗。偪仄复偪仄，谁肯少徘徊。传呼津吏至，弊盖凌高埃。嗫嚅议讥征，叫怒不可裁。吾观舟中子，一一皆可哀。大为声利驱，小者饥寒催。古今共来往，所得随飞灰。我乃畸于人，胡为乎来哉。

薰风南来，木荣于兹。木荣几时，黄落从之。逝其须臾，坐成四时。今我不学，殆其已而。天旋地游，日月其根。形息气徂，不亡者存。去乡离家，莫肯过门。猗欤先师，不我疵陋。褰衣示珠，俾我复旧。自我来归，十年不富。孰蠹孰蛊，惟汝自疚。冉冉荣木，霜华将坠。天黑路长，屹蹶可畏。隶也不力，奚取六骥。脂车着鞭，一息而至。

枇杷昔所嗜，不问甘与酸。黄泥裹余核，散掷篱落间。春风拆勾萌，朴{木敕}如榛菅。一株独成长，苍然齐屋山。去年小试花，珑珑犯冰寒。化成黄金弹，同登桃李盘。大钧播群物，斡旋不作难。树老人何堪，挽镜觅朱颜。颔髭尔许长，大笑欹巾冠。

绿橘生西山，得自髯翁家。云此接活根，是岁当着花。俛仰乃十霜，垂蠹纷相遮。芳意竟寂莫，枯枝谩槎牙。风土谅非宜，翁言岂予夸。会令返故山，高深谢污邪。石液滋旧根，山英擢新葩。黄团挂霜实，大如崆峒瓜。当有四老人，来驻七香车。

月冷吟蛩草，湖平宿鹭沙。客愁无锦字，乡信有灯花。踪迹随风叶，程途犯斗槎。君看枝上鹊，薄暮亦还家。

落鸿声里怨关山，泪湿秋衣不肯干。只道一番新雨过，谁知双袖倚楼寒。

烟山漠漠水漫漫，老柳知秋渡口寒。尽是西溪肠断处，凭君将与故人看。

霜入丹枫白苇林，横烟平远暮江深。君看雁落帆飞处，知我秋风故国心。

万粒丛芳破雪残，曲房深院闭春寒。紫紫青青云锦被，百叠薰笼晚不翻。酒恶休拈花蘂嗅，花气醉人醲胜酒。大将香供恼幽禅，恰在兰枯梅落后。

登坛策刘项，卧庐料曹孙。探怀取事业，一一如印圈。英豪盖天资，八极入控抟。由来事成毁，只系手覆翻。玉虹朝贯日，剑气夜烛天。虽欲避功名，何处蛰龙鸾。我生后千载，愚暗难具言。长大但食粟，闵凶不能文。麦豆已难辨，楣棁固不分。抱瓮灌圃畦，截竿避城门。智略类如此，何以超篱籓。龟刳始神䇲，木断方犠尊。朝市有机阱，冠裳或钳髠。兹事定不暗，吾其老泥蟠。敢云善用短，聊复强自宽。

客里无人共一杯，故园桃李为谁开。春潮不管天涯恨，更卷西兴暮雨来。

一曲悲歌水倒流，尊前何计缓千忧。事如梦断无寻处，人似春归挽不留。草色粘天𫛸鴂恨，雨声连晓鹧鸪愁。迢迢绿浦帆飞远，今夜新晴独倚楼。

百尺西楼十二栏，日迟花影对人闲。春风已入片时梦，寒食从今数日间。折柳故情多望断，落梅新曲与愁关。诗成欲访江南便，千里烟波万叠山。

野店垂杨步，荒祠苦竹丛。鹭窥芦箔水，乌啄纸钱风。媪引浓妆女，儿扶烂醉翁。深村时节好，应为去年丰。

陇麦欣欣绿，山桃寂寂红。帆边渔𫈵浪，木末酒旗风。信步随芳草，迷途问小童。赏心添脚力，呼渡过溪东。

清晨出郭更登台，不见余春只么回。桑叶露枝蚕向老，菜花成荚蝶犹来。

晴丝千尺挽韶光，百舌无声燕子忙。永日屋头槐影暗，微风扇里麦花香。

脉脉惜佳夜，泠泠成浩歌。傥无诗句子，将奈月明何。露气蒙花重，风声入树多。清欢殊未办，桂影堕江波。

会心不在远，顷步便得之。长风吹月来，清影落半池。屋头见木叶，玲珑剪琉璃。红尘绊两足，大笑儿辈痴。老禅挽我游，高论方轩眉。潘郎忽鼎来，谈诗解人颐。晚诵云髻篇，濯濯余春姿。想见篇中人，清润如君诗。笑我两枯木，独与三冬期。

胸次峥嵘满贮书，十年名字满江湖。张公阅世诗千首，扬子传家宅一区。谩道春风须得意，那知秋雨不成珠。自从雪魄冰魂散，鲁国今谁更服儒。

屈膝铜铺昼掩关，薰炉谁伴夕香寒。秋来合有相思字，会待风前片叶看。

生憎行路与心违，又逐孤帆擘浪飞。吴岫涌云穿望眼，楚江浮月冷征衣。长歌悲似垂垂泪，短梦纷如草草归。若有一廛供闭户，肯将篾舫换柴扉。

圣代规模跨六朝，行宫台殿压金鳌。三山落日青鸾近，双阙清风紫凤高。石虎蹲江蟠王气，玉麟涌地镇神皋。太平不用千寻锁，静听西城打夜涛。

山晚黄羊随日下，天寒白犊弄风归。愁埃百转西州路，笑忆沙湖一棹飞。

篝灯驿吏唤人行，寥落星河向五更。马上谁惊千里梦，石头冈下小车声。

不将行李试间关，谁信江湖道路难。肠断秦淮三百曲，船头终日见方山。

谁教佳节滞天涯，强展愁眉管物华。每岁有诗题白雁，今年无酒对黄花。悠悠造化占斜日，草草登临记落霞。宇宙此身元是客，不须弹铗更思家。

天险东南重，兵雄百二尊。拂云千雉绕，截水万崖奔。赤日吴波动，苍烟楚树昏。向无形胜地，何以控乾坤。

暝气昏如雨，禅房冷似冰。竹间东岭月，松杪上方灯。惊鹘盘金刹，流萤拂玉绳。明朝穷脚力，连夜斩崖藤。

百岁谁人巧拙，一丘底处亏成。半世青苗法意，当年雪竹诗情。

本意治功徙木，何心党祸扬尘。报雠岂教行劫，作俑翻成害仁。

岁已看成暮，身今未得归。风尘孤泪尽，霜露寸心违。南磵新流水，西山旧落晖。烟松应好在，宿草定成非。逝水方东去，浮云浪北飞。危魂先自断，不待更沾衣。

倦游客舍不胜闲，日日清江见倚阑。少待西风吹雨过，更从二水看淮山。

昭光殿下起楼台，拼得山河付酒杯。春色已从金井去，月华空上石头来。

午醉醒来一梦非，匆匆玉树逐春归。胭脂却作千年计，不似愁魂四散飞。

腰支旅拒更神游，桃叶山前水自流。三十六书都莫恨，烦将歌舞过扬州。

祖龙驱群龙，疏此万丈沟。雨工恋故栖，十步九回头。至今秦淮曲，蜿若春蛇游。舟师厌回互，叹息倚柂楼。维昔东巡初，八极围寸眸。天端有佳气，郁郁东南浮。卜云当兴王，在后五百秋。叱咤召六丁，惨淡风云愁。凿渠断地脉，自谓神与谋。乾坤有端倪，已露不可收。大帝开吴天，定鼎临江陬。融融秣陵日，始照十二斿。经营暨六代，兹地称神州。乃知历数定，昧者徒私忧。兹事故老传，未知信然不。姑置勿重陈，作诗叹迟留。

故人久不见，乍见杂悲喜。新雁如故人，一声惊我起。把酒不能觞，送目问行李。曾云行路难，空蒙千万里。塞北多关山，江南渺云水。风高吹汝瘦，旅伴今余几。斜行不少驻，灭没苍烟里。羁游吾亦倦，客程殊未已。扁舟费年华，短缆系沙尾。物生各有役，冥心听行止。江郊匝地熟，场圃平如砥。归期且忽念，共饱丰年米。

乌鸦撩乱舞黄云，楼上飞花已唾人。说与江梅须早计，冯夷无赖欲争春。

百岁亏成费械机，乌鸢蝼蚁竟同归。一檠灯火挑明灭，两眼昏花管是非。

堂堂列传冠元功，纸上浮云万事空。我若材堪当世用，他年应只似诸公。

镂冰琢雪战毛牦，画餠声名骨朽时。汗简书青已儿戏，岘山辛苦更沉碑。

油灯已暗忽微明，石鼎将干尚有声。衲被蒙头笼两袖，藜床无地著功名。

五更风竹闹轩窗，听作江船浪隠床。枕上翻身寻断梦，故人待漏满𫖇霜。

粥鱼吼罢鼓逢逢，卧听饥鼯上晓釭。一点斜光明纸帐，悟知檐雀已穿窗。

跏趺合眼是无何，静里惟闻鸟雀多。俗客叩门称问字，又烦居士起穿𫖇。

青青磵上松，郁郁磵底柏。松森上曾云，柏跼抱幽石。偃植虽不同，臭味乃相得。千霜与百雪，偶立众芳侧。众芳岂不好，岁晏扫无迹。广厦罩群木，万牛挽山泽。松材可世用，攀援入王国。草木岂有情，亦复念离析。君看此翠柏，错莫无颜色。孤阴愁月夜，独籁怨风夕。苍官何当归，相望长相忆。

松楸百年哀，霜露终岁悲。天地岂汝偏，鬼神谅无私。孤穷罪当尔，我今怨尤谁。噎绝梦自语，伶俜影相随。岂无一经传，政坐五鬼嗤。凿枘共龃龉，榛荆费耘耔。付畀逾丘山，奉承劣毫厘。生男九族欢，所愿作门楣。时命有大谬，生男竟何裨。匏瓜谩枵腹，蒲柳无真姿。蹙缩高颧颊，萧骚短髯髭。贫病老岁月，斗杓坐成移。晓风凄以寒，帘幕相纷披。月星炯我冠，雾雨泫我衣。焄蒿奉祠事，苦泪落酒卮。逝者日已远，生者日以衰。羸骖驾九折，日暮抱长饥。岐路正巉绝，耿耿谁当知。

玉枝横斜照清空，纤手撚香□□公。水部无人广平去，后来我辈犹情钟。谁喷昭华送愁绝，叫云三弄怨斜月。径须踏雪问前村，莫待马蹄如踣铁。春风压尽百花桥，尊前仍有董娇娆。惜无楚客歌成雪，空有萧郎眼似刀。

玉妃谪人世，乃在流水村。天风吹婵娟，飘堕寂莫滨。芳心怨命薄，玉色凄路尘。佳人来无期，日暮多碧云。溪声为咽绝，月亦低微颦。相逢倦游子，一笑不复珍。脉脉问不语，亭亭意弥真。要我冰雪句，招此欲断魂。苏仙上宾天，妙意终难陈。璿柄忽倾堕，晓岚愁翠昏。

世间尤物美恶并，江乡未用夸吴羹。清宫洞房寒热媒，深山大泽龙蛇生。胡夷信美胎杀气，不奈吴儿苦知味。杨花欲动荻芽肥，污手死心摇食指。食鱼要是□黄粱，古来不必须河鲂。君看嗔腹似浑脱，宁肯滑甘随芥姜。先生法语峻立壁，讥评不使一钱直。膨亨从此迹如扫，坐令梅老诗无力。悬知仙骨有青冥，风香久已涤膻腥。大笑日华解毒法，何如肘后餐霞经。

勃姑午啼唤雨，鹎𫛥晓啭留春。片云不载归梦，两鬓全供客尘。

帘额绣波荡漾，烛盘红泪阑干。梦里五更风急，愁边一半春残。

僧共老花俱在，客将春雁同回。范叔一寒如此，刘郎前度曾来。

醉袖笼鞭转柳塘，青门芳树掩残香。谁惊翡翠双飞去，衹有莲花对断肠。

屋头清樾暗荆扉，紫葚斓斑翠荚肥。春晚轩窗人独困，日长篱落燕双飞。

阴阴垂柳闭朱门，一曲阑干一断魂。手把青梅春已去，满城风雨怕黄昏。

客去钩窗咏小诗，游丝撩乱柳花稀。微风尽日吹芳草，蝴蝶双双贴地飞。

夕阳槐影上帘钩，一枕清风梦昔游。梦见钱塘春尽处，碧桃花谢水西流。

芍药有国色，酴醿乃天香。二妙绝世立，百草为不芳。先生绝俗姿，风味本无双。年来悟结习，欲试安心方。天魔巧伺便，作计回刚肠。多情开此花，艳绝温柔乡。道人为一笑，正尔未易忘。呼童葺荷芷，择胜开轩窗。啼鶑不愁思，游蜂亦猖狂。百年颦呻顷，共此过隙光。朝为春条绿，暮为秋叶黄。把玩尚无几，况以忧愁妨。愿言秉烛游，迨此春宵长。

一枕清风梦绿萝，人间随处是南柯。也知睡足当归去，不奈溪山留客何。

百叠烟鬟得眼明，坐来心迹喜双清。秋阳满地西风起，犹有啼鶑四五声。

姑恶妇所云，恐是妇偏辞。姑言妇恶定有之，妇言姑恶未可知。姑不恶，妇不死。与人作妇亦大难，已死人言尚如此。

隤云暧前驱，连鼓讧后殿。骎骎失高丘，扰扰暗古县。白龙起幽蛰，黑雾佐神变。盆倾耳双聩，斗暗目四眩。帆重腹逾饱，橹润鸣更健。圆漪晕雨点，溅滴走波面。伶俜愁孤鸳，飐闪乱饥燕。麦老枕水卧，秧穉与风战。牛蹊岌城沉，蚁隧汹瓴建。水车竞施行，岁事敢休宴。咿哑啸簧鸣，𫐆辘连锁转。骈头立妇子，列舍望宗伴。东枯骇西溃，寸涸惊尺淀。嗟余岂能贤，与彼亦何辨。扁舟风露熟，半世江湖遍。不知忧稼穑，但解加餐饭。遥怜老农苦，敢厌游子倦。

凿落秋江水石明，高枫老柳两滩横。君看叠𪩘云容变，又有中宵雨意生。

欹倾栈路绕山明，隔陇人家犬吠声。无限白云堆去路，不知谁识许宣平。

春阴十日溪头暗，夜半西风雨脚收。但觉奔霆吼空谷，遥知万壑正争流。

暑云泼墨送惊雷，坐见前山骤雨来。今夜一凉千万里，更无焦卷与尘埃。

秋晚黄芦断岸，江南野水连天。日色微明鱼网，雁行飞入苍烟。

畏暑中夜起，出门月露清。晶荧卧银汉，错落低玉绳。网户闭妙香，石楼栖古灯。风从何处来，殿阁微凉生。桂旗俨不动，藻井森上征。榱楣共突兀，鬼物相枝撑。彭觥铁拄杖，磔磔栖燕惊。俗人岂解事，鼻息春雷鸣。大星送晓来，四窗炯微明。颢气澡肌骨，栩栩两腋轻。乘风欲归去，骖鸾羾青冥。却恐方平知，浪得狡狯名。

人间佳风月，浩浩满大千。俗子不解爱，我乃知其天。以此有尽姿，玩彼无穷妍。受用能几何，北溟一杯然。天公尚龃龉，不肯畀其全。卧病窘诗料，坐贫羞酒钱。琼楼与金阙，想像屋角边。如闻真率社，胜游若登仙。四者自难并，造物岂我偏。

我友蓬蒿士，却扫谢四邻。内无三尺童，外无双蒲轮。岂非骐骥姿，执辔难其人。无衣可御冬，忍寒待阳春。仰云发永叹，夜作寒螀呻。奓户劝之起，怀宝善自珍。秋月耿清夜，秋风卷曾云。佳哉为谁欤，定为我与君。莫嫌酒味薄，聊复相欢欣。

夕阳下桑柘，余晖挂西山。西山在何许，冉冉紫翠间。彩云无朝昏，绿萝竟暄寒。昔与霞上人，同跨双飞翰。上凌紫霄峰，下弄白石湍。风吹堕渺莽，及此行路难。佳人应望予，我岂真忘还。

秋高气弥清，岁晏天雨霜。繁枝各病绿，况乃枝上香。向来不胜春，渺在无何乡。乐极定自悲，谁欤此更张。春秋无终穷，荣落殊未央。

嫣嫣芙蓉花，秀出清霜晨。众卉已昨梦，孤芳若为新。寒蜂无儇飞，一笑静自珍。谁令婵娟姿，堕此寂寞滨。绝世贵独立，后时莫酸辛。回风佐小舞，薄日生微醺。即事亦足乐，何必桃李尘。

苍筠如苍玉，乡是磵壑姿。朅来西窗下，死生付污泥。虫缘有病叶，土瘦无新枝。太阳岂我偏，檐影为蔽亏。昔如松柏独，今作蒲柳衰。暮夜风雨急，岁晏谁与归。

屋东双梧桐，婉娩无真姿。朝为春风条，暮为秋霜枝。夜久风叶鸣，惊鹊一再飞。梧桐不足愁，会有明年期。人老真可叹，宁复游冶时。

弯环楼前月，掩抑楼上人。人月不得语，相看两凝颦。西窗回纹机，织遍锦字春。聊可自持玩，何由将寄君。

竹拥溪桥麦盖坡，土牛行处亦笙歌。麹尘欲暗垂垂柳，醅面初明浅浅波。日满县前春市合，潮平浦口暮帆多。春来不饮兼无句，奈此金旛彩胜何。

风卷南枝一夜休，孤芳宁肯为人留。淡妆素服真成梦，落月横参各自愁。

万木垂垂欲改柯，根萌焦渴奈春何。晚来础汗南风壮，会有溪云载雨过。

东风吹雨晚潮生，叠鼓催船镜里行。底事今年春涨小，去年曾与画桥平。

一篙新绿浦东西，雪絮漫江雁不飞。宿雨才晴风又转，片帆那得及时归。

碧瓦楼头绣幕遮，赤栏桥外绿溪斜。无风杨柳漫天絮，不雨棠梨满地花。

划破虚空一剑间，六根同转上头关。如今宴坐庵中事，政在凡夫道法间。

店舍无烟野水寒，竞船人醉鼓阑珊。石门柳绿清明市，洞口桃红上巳山。飞絮着人春共老，片云将梦晚俱还。明朝遮日长安道，惭愧江湖钓手闲。

天色无情淡，江声不断流。古人愁不尽，留与后人愁。

落花流水浅深红，尽日帆飞绣浪中。桑眼迷离应欠雨，麦须骚杀已禁风。牛羊路杳千山合，鸡犬村深一径通。五柳能消多许地，客程何苦镇匆匆。

愁眼逢欢春水明，诗情得酒春云生。花梢蝴蝶作团去，竹里鹁鸠相对鸣。邂逅浮生此日好，缠绵俗累何时轻。擘笺沫墨乏奇句，𢬍笛当筵惭妙声。

苔径弯环入，茅斋取次成。蔓花缘壁起，闲草上阶生。宿雨松篁色，新晴燕雀声。筒泉烹御米，聊共老僧倾。

当代名臣后，惟公奕世贤。及亲三釜养，遗子一经传。药石探奇字，芸香缉断编。堂堂今不见，尘迹自依然。

事契从先世，姻联亦近亲。遽为重壤去，凄断十年邻。物理真飘忽，家声正隠辚。门阑可三戟，何止驷车云。

赫赫炎官张伞，啾啾赤帝骑龙。安得雷轰九地，会令雨起千峰。

新春残春一梦间，梦中兀兀长闭关。今朝出门春已去，但见新笋齐屋山。作诗惜春聊复尔，春亦何能与人事。闲心如絮久沾泥，但爱日长添午睡。

金麟喷香烟龙蟠，玉灯九枝青阑干。明琼翠带湘帘斑，风帏绣浪千飞鸾。舞娥紫袖如弓弯，云中一笑天解颜。衔杯快卷玻璃干，花楼促箭春宵寒，二十五声宫点阑。

双娥一去三千秋，粉篁春泪凝古愁。神鼍悲鸣老龙怨，水为翻澜云为留。素空逗露晚花泣，神官行水鳞僮湿。潮声不平江风急，苍梧冥茫九山立。

豚蹄满盘酒满杯，清风萧萧神欲来。愿神好来复好去，男儿拜迎女儿舞。老翁翻香笑且言，今年田家胜去年。去年解衣折租价，今年有衣着祭社。

小麦青青大麦黄，原头日出天色凉。姑妇相呼有忙事，舍后煮茧门前香。缲车嘈嘈似风雨，茧厚丝长无断缕。今年那暇织绢著，明日西门卖丝去。

行人莫笑田家小，门户虽低堪洒扫。大儿系馿桑树边，小儿拂席软胜毡。木臼新舂雪花白，急炊香饭来看客。好人入门百事宜，今年不忧蚕麦迟。

输租得钞官更催，踉蹡里正敲门来。手持文书杂嗔喜，我亦来营醉归耳。床头悭囊大如拳，扑破正有三百钱。不堪与君成一醉，聊复偿君草鞋费。

君子取中道，常在语默间。多言固自费，不语良独难。此翁身如郑文渊，辨如悬河思如泉。迩来缄口欲挂壁，嗫嚅畏客翻可怜。君不见东家玉壶本弟兄，叩之犹解语分明。愿闻胚浑甚深义，定自能令一座倾。

沙际绿蘋满，楼头芳树多。光风入网户，罗幕生绣波。前年花开忆湘水，今年花开泪如洗。园树伤心三见花，依旧银屏梦千里。

垂垂瘦萼泫微霜，剪剪纤英锁暗香。金雀钗头金蛱蝶，春风传得旧宫妆。

湘袂朝天紫锦裳，光风微度绛霄香。寿阳信美无仙骨，空把心情学澹妆。

淡天如水雾如尘，残雪和霜冻瓦鳞。织女无言千古恨，素娥有意十分春。

一声黄鹄夜深归，栖雀惊鸣触殿扉。北斗半垂楼阁外，风旛浑欲上云飞。

春色重来意未阑，故人一去肯复还。括苍洞天扫旧隠，补陀海岸寻神山。杖屦云烟远游乐，衣裳风雪行路难。鸿飞冥冥鸥浩荡，安得置之鸡鹜间。

去年春盘浙江驿，湛湛清波动浮石。今年春盘吴会亭，冥冥细雨湿高城。天边作客风沙里，今年去年成老矣。客心古井冷无波，过眼人情亦如水。忆昔三生住翠微，偶来平地著征衣。山中故人应大笑，扁舟坐稳何当归。

潘郎晓衾梦蘧蘧，舞马竟与融风俱。前驱炎官后热属，席卷不贷渊明庐。君家十年四立壁，震风凌雨啼妻孥。平生白眼盖九州，闭户不纳结驷车。清贫往往被鬼笑，付与一炬相揶揄。井垔木刊乌鼠赭，汝则暂戏吾何辜。天阙悠悠虎豹怒，叱阍上诉非良图。作诗聊复相料理，甑堕已破空踟蹰。浮生适来且适去，况此茅屋三间余。扫除劫灰得空阔，新月恰上东墙隅。幕天席地正可乐，为君鼓旗助歌呼。

春风吹梦蓦江飞，行尽江南只片时。深院无人自惊觉，夕阳芳树乳鸦啼。背立妆台髻鬟懒，镜鸾应见茸茸眼。不须回首更嫣然，刘郎已自无肠断。

猧儿弄煖缘阶走，花气薰人浓似酒。困来如醉复如愁，不管低鬟钗燕溜。无端心绪向天涯，想见樯竿旛脚斜。槐阴忽到帘旌上，迟却寻常一线花。

轻薄人情翻覆手，冰容却耐幽居久。关中旧事逐春休，付与新人莫回首。目送斜阳忘却归，竹风摇曳翠罗衣。君看脉脉无言处，中有杜陵饥客诗。

雪意勒花愁未解，背阴一朵寒先退。东风还是去年香，不比人心容易改。宿酒瞢腾正耐春，花枝人面两时新。相看好作风流伴，只恐花枝却妒人。

排门帘幕夜香飘，灯火人声小市桥。满县月明春意好，旗亭吹笛近元宵。

御前羯鼓透春空，笑觉花奴手未工。一曲打开红杏蕊，须知天子是天公。

谢蛮舞袖贵妃弦，秦国如花虢国妍。不赏缠头三百万，阿姨何处费金钱。

朝天车马诏频催，𣃁得新汤未敢开。忽报猪龙掀宇宙，阿瞒虚读相书来。

剥啄延秋屋上乌，明朝箭道入东都。宫中亦有风流阵，不及渔阳突骑粗。

神理人情本不同，绝怜鼠辈幸元功。天公盍假毛牦助，成败都悬反掌中。

上林辇路草青青，谁向凭高识圣情。谩展东封图画看，不如醲酒乱平生。

柳暗阊门逗晓开，半塘塘下越溪回。炊烟拥柂船船过，芳草缘堤步步来。

朱门白壁枕弯流，桃李无言满屋头。墙上浮图路傍堠，送人南北管离愁。

南浦春来绿一川，石桥朱塔两依然。年年送客横塘路，细雨垂杨系画船。

扁舟拍浪信西东，何处孤帆万里风。一雨快晴云放树，两山中断水粘空。

采香径里木兰舟，嚼蕊吹芳烂熳游。落日青山都好在，桑间荞麦满芳洲。

水边犬吠隔疏林，篱落萧森日半阴。繁杏锁红春意浅，晚梅飘粉暮寒深。

旧游仿佛记三年，轰饮题诗夜满山。山上白云应解笑，又将尘土涴朱颜。

龙头高啄嗽飞流，玉醴甘浑乳气浮。扪腹煮泉烹鬭胯，真成骑鹤上扬州。

翠屏无路强攀缘，我与枯藤各半仙。不敢高声天阙近，人间漠漠但寒烟。

云根新径络山腰，暗绿交阴宿露飘。行到竹深啼鸟闹，鹁鸠老怨画眉娇。

收拾风烟锁翠微，乱山穷处结岩扉。青天不尽鸟飞尽，吴楚川原似衲衣。

醉墨题窗侧暮鸦，蔓藤缘壁走青蛇。春深有燕捎飞蝶，日暮无人扫落花。

背倚天峰涌化宫，横空阁道拖双虹。火云六月应奇绝，青琐玲珑八面风。

日满东窗照被堆，宿汤犹自暖如煨。尺三汗脚君休笑，曾踏𫖇霜待漏来。

雪不成花夜雨来，垅头一洗定无埃。小童却怕溪桥滑，明日先生合探梅。

方流桃花坞，窈窕入壶天。碧城当岩岫，清湾如涧泉。风月欲无价，聊费四万钱。雪后春事起，红云蜂蝶边。

西城如西塞，桃花古来多。钓艇鳜鱼肥，前身张志和。烟霏几白鹭，风雨一绿蓑。清江韵新引，清绝胜阳阿。

漠漠人间一气平，虚无宫殿锁飞琼。碧云万里海光动，何处书来金鹤鸣。

冻蕊粘枝瘦欲干，新年犹未有春看。雪花袛欲欺红紫，不道梅花也怕寒。

雨声和深巷屐，风力到短檠灯。可惜滴残檐雪，从教漂尽河冰。

岁寒破屋万卷，风急疏窗一灯。高卧眼生醉缬，远游须有坚冰。

东风无赖妒华年，一夜凄寒到酒边。放尽珠帘遮画炬，莫教檐雨湿青烟。

河倾海立夜翻盆，不独妨灯更损春。冻涩笙簧犹可耐，滴皴梅颊势须嗔。

柳颦梅笑各相恼，诗债棋雠俱见寻。莫道幽居无一事，春来风物总关心。

阵阵轻寒细马骄，竹林茅店小帘招。东风已绿南溪水，更染溪南万柳条。

堕地锦{衤朋}茁，解衣温玉姿。来偿食竹债，大胜伏雌炊。少日羹藜子，老来煨芋师。盘餐登异味，指动已先知。

拍岸清波扑岸埃，黑头霜鬓几徘徊。禾兴门外官杨柳，又见扁舟上堰来。

烟雨桃花夹岸栽，低低浑欲傍船来。石湖有此红千叶，前日春寒总未开。

王程公事两相催，冲雨片帆连夜开。千岩万壑在何处，山阴道中无好怀。岂有酒船寻贺老，兴尽却能访安道。鉴湖春色漫芳菲，付与青青湖畔草。

桃李寂无言，垂杨照溪绿。不见苎萝人，空吟若邪曲。

浣纱寂不好，辛苦触战箭。东施无丽质，安稳嫁乡县。

古人赋多情，无事辄愁苦。兰亭一觞咏，感慨乃如许。

宝章薶九泉，摹本范百世。白鹅满波间，谁识腕中意。

三日天气新，禊饮传自古。今人不好事，佳节弃如土。

处处槿樊圃，家家桃庑门。鱼盐临水市，烟火隔江村。雨过张帆重，潮来汲井浑。弯跧短篷底，休说两朱轓。

四征惟是欠东征，行李如今忽四明。海接三韩诸岛近，江分七堰两潮平。拟将宽大来宣诏，先趁清和去劝耕。顶踵国恩元未报，驱驰何敢叹劳生。

谁云簪绂坐成禽，亦漫为官漫好音。身已备尝生老病，心何曾住去来今。一波不动月空照，万籁无情风自吟。持此东归似同志，故应分我半山林。

雨云浑似雪云同，天意人心本自通。吏役驱驱骑马滑，何如欹枕闭门中。

老身穷若不须忧，未有毫分慰此州。但得田间无叹息，何须地上见钱流。

窗明惊起倒裳衣，铃索频摇定怪迟。即入簿书丛里去，少留欹枕听黄鹂。

飓母从来海若家，青天白地忽飞沙。烦将残暑驱除尽，只莫颠狂损稻花。

大芋高荷半亩阴，玉英危缀碧瑶簪。谁知一叶莲花面，中有将军剑戟心。

方池留水胜埋盆，露入莲腮沁粉痕。铃索无声人不到，小禽飞入闹荷根。

凌波仙子静中芳，也带酣红学醉妆。有意十分开晓露，无情一饷敛斜阳。泥根玉雪元无染，风叶青葱亦自香。想得石湖花正好，接天云锦画船凉。

荔浦园林瘴雾中，戎州沽酒擘轻红。五年食指无占处，何意相逢万壑东。

海北天西两鬓蓬，闽山犹欠一枝筇。鄞船荔子如新摘，行脚何须更雪峰。

甘露凝成一颗冰，露秾冰厚更芳馨。夜凉将到星河下，拟共嫦娥鬭月明。

趠舶飞来不作难，红尘一骑笑长安。孙郎皱玉无消息，先破潘郎玳瑁盘。

一夜西风转酒旗，午余残暑不多时。绿荷半蚀霜前叶，丹桂全封雨后枝。忙里有诗偿日课，老来无赋为秋悲。梳头小隶那知此，强向窗前数鬓丝。

菊莎杞棘爨无烟，日日文书横索钱。今日甬东官况好，东津门外看租船。

潮到灵桥绿绕船，海边力穑屡丰年。淡青山色深黄稻，恰似胥门九月天。

秋半秋香花信迟，攀枝擘叶看纤微。昨朝尚作茶枪瘦，今雨催成粟粒肥。

海气烘晴入断霞，半空云影界山斜。轻罗小扇游蜂畔，只比东风有菊花。

菊坡长恨隔横塘，城郭山林自不双。放棹松江花已远，涛江之外更鄞江。

俗间佳节自匆匆，老去悲秋又客中。青嶂卷帘三面月，黄花吹鬓几丝风。十年故国新栽柳，万里他乡旧转蓬。谁与安排今夜梦，片帆飞到小篱东。

血色凡花太俗生，花工新意染秋英。袍红太重鞓红浅，画不能摹句写成。

官忙风月镇长闲，开遍香红酒尚寒。若要与花相领略，千岩随分有阑干。

慵妆酣酒夕阳浓，洗尽霜痕看绮丛。绿地团花红锦障，不知庭院有西风。

尘事潮来不可推，身如病鹤强毰毸。簿书遮断寻诗路，风雨惊残问月杯。想得竹门无客到，直须雪夜有船回。鲈乡望眼双明处，袛欠凌霄万仞台。

柴门重客醉中归，尚忆挥毫索纸时。何物与侬供不朽，西征卷首石湖诗。

锦囊随上越王台，天海风涛亦壮哉。书到岭头梅恰动，一枝应伴一篇来。

洞户掩秋深，画桥横晚静。袅袅芙蓉风，池光弄花影。怀我白鸥边，锦帐缭千顷。明河拍岸平，红绿染天镜。钓船无畔岸，收拾入簿领。墙籓束院落，寒窘令人瘿。

登陆由来说四明，台星光处更魁星。海滨二老尊周室，馆下诸生右汉廷。秋赋重增人物志，春闱俱上佛名经。一飞好趁扶摇便，咫尺西兴是北溟。

万壑无声海不波，一窗油纸暮春和。醉眠陡觉氍毹赘，围坐翻嫌榾柮多。水暖玉池添漱咽，花生银海费揩摩。端如拥褐茅檐下，袛欠乌乌击缶歌。

刮地晴飙退海痕，出门无扇可障尘。麦枯瘠土何时雪，梅糁疏林昨夜春。天镜风烟疑梦事，鬓霜时节尚官身。裹章束带朝还暮，惭愧青鞋紫领巾。

鸿宝刀圭下九关，十年长奉玺封看。扶持蒲柳身犹健，收拾桑榆岁又寒。天地恩深双鬓雪，山川途远一心丹。疲甿疾苦今何似，拜手归来愧伐檀。

浮生万法本悠哉，大笑羲娥转毂催。官事已邀痴作伴，春风应共老俱来。云容雪意将诗问，柳眼花心待酒媒。九十韶光天不靳，人间笑口自难开。

腊浅犹赊十日春，官忙长愧百年身。雪催未动诗无力，愁遣还来酒不神。节物何曾欺老病，书生自惯说悲辛。终朝戚促成何事，今古纷纷一窖尘。

阴山阳朔雪中回，行到天西玉作堆。乘兴却游东海上，白银宫阙认蓬莱。

日出尘生万劫忙，可怜虚费隙驹光。若教闲里工夫到，始觉淡中滋味长。岁晚角巾思芋栗，年来手版愧耕桑。松风萝月须相信，春水深时上野航。

瑞叶飞来麦已青，更烦膏雨发欣荣。东风不是厌滕六，却怕雪天容易晴。

银竹方依檐住，瑶花又入帘窥。一白本怜麦瘦，重来应为梅迟。

佳节登临始此回，聊从晻霭望蓬莱。水分江北渡头去，风自海东潮外来。太白天寒犹带雪，十洲池暖已浮醅。一尊往酹发船鼓，我亦归帆相次开。

梦觉春闱俱转蓬，仙凡今隔玉霄东。聊攀铁锁问何似，岂敢避堂邀盖公。

生来于君一岁长，决去愧我三年迟。今世谁不落第二，着鞭尚续堂中诗。

雪溪兴尽船当回，却拟登陆游天台。经行见一堂前路，转入湖山寻悮来。

牒诉缤纷塞瓮天，经年痴坐两三椽。出门纳纳乾坤大，依旧青山绕画船。

大麦成苞小麦深，秧田水满绿浮针。今年一饱全无虑，宽尽归舟去客心。

窗纸悲嘶万壑风，石梁飞涧倒枯松。殷勤昨夜三更雨，添作投渊雪色龙。

决甃神通未易论，雨声留客夜翻盆。不辞客路春泥滑，且足秧田旧水痕。

二士共谈碑上法，千僧同酌沼中泉。法门泉味知多少，水桶绳头一串穿。

古来禅窟锁岩扃，拂子崔嵬拄杖横。塔上佛光堂上月，莫言公案不分明。

竹舆窈窕入萧森，逗雨梳风冷客襟。翠锦屠苏三十里，不知脚底白云深。

抖擞轩裳一哄尘，任教空翠滴乌巾。老身已到篮舆上，处处青山是故人。

海云晻霭日茏葱，案指光中万象空。想见蓬莱西望眼，也应知我立长风。

松萝羃天堕空翠，迎面风香三十里。曾宫亭亭隔瑶水，碧瓦琼榱五云里。千佛当门无半偈，声闻未解祖师意。遍参踏破青鞋底，前楼后阁玲珑起。闲客那知如许事，东斋听雨烂熳睡。觉来一转聊布施，普请云堂来拟议。

半生三邂逅，相看成老翁。诗情故崒嵂，袖有天都峰。江山佳丽地，登临苦匆匆。塔灯落淮水，寺楼倚霜空。攟拾著锦囊，抚掌夸穷工。归辔不可挽，思入孤征鸿。洞天我昔游，俛仰星一终。士友叹契阔，吏民念罢癃。婆娑故将军，白发簿书丛。足趼虽四方，梦寐烟雨东。归田有脚力，尚往寻行踪。期君斩寒藤，伴我搘枯筇。

天阔山长雨似烟，忽然飞去暗平川。秔禾未实籼禾瘦，不用廉纤便霈然。

婪尾杯残雪满簪，床头历日费光阴。故山巧入忙中梦，新岁尤关客里心。乌鹊倦时三匝绕，鹪鹩稳处一枝深。劳生佚老寻常事，从政那堪力不任。

老来百味絮沾泥，期会关身尚火驰。几夜乡心欹枕处，今年脚力上楼时。酒缸幸有乾坤大，丹鼎何忧日月迟。莫道神仙无可学，学仙犹胜簿书痴。

生平人比似维摩，试比尪孱不啻过。旧摘衰髯今雪遍，频揩病眼转花多。从来世味聊复尔，此去官身如老何。收拾颓龄加药饵，尚堪风月对婆娑。

老来穷苦事相违，兀坐铃斋竟日痴。眼目昏缘多押字，胸襟俗为少吟诗。月侵灯影吏方去，春遍梅梢官未知。直待食新方绶带，明朝骑马过陵陂。

膴原龟坼暮春时，夹路炉薰共祷祠。唤起云头千嶂涌，飞来雨脚万丝垂。无情梅坞犹红绽，有意秧田尽绿滋。大施门开须满愿，愿均此施匝天涯。

手种湖边花百亩，东风日夜催归去。当年辛苦种花时，不道白头犹未归。君如肯过城南陌，但向水云红处觅。烦呼猿鹤问平安，当有畦丁解看客。我今江船亦欲东，檝迎枫桥成两翁。压枝万朵虽过尽，尚及巢龟莲叶中。

二千里往回似梦，四十年今昔如浮。去矣莫久留桑下，归欤来共煨芋头。

三十年来共葛藤，如今莲社冷如冰。茶瓜樱笋游山会，从此斋厨欠一僧。

文书烟海困浮沉，不觉盘跚百病侵。偶问客年惊我老，忽闻鶑语叹春深。今朝麦粒黄堪面，几日秧田绿似针。除却一犁春雨足，眼前无物可关心。

瘴云岚雨几时归，应把周南视九夷。旧说鬼神惊落笔，新传狐兔骇搴旗。韶江石老箫音在，庾岭梅残驿使迟。自古朱弦清庙具，莫贪鹏海看天池。

吾衰长愧接舆狂，忙里何心领燕香。尘土簿书憎铁研，水云蓑笠傲金章。论文无伴法孤起，访旧有情书数行。何日却同湖上醉，露帏宵幄为君张。

午枕汗如洗，晓栉气稍苏。莎蛩试风露，满意鸣相呼。倦客感节物，流光不踌躇。秋声已如许，残暑何足驱。人言今岁热，迥与常岁殊。此理恐未然，岂不知头颅。年年有三伏，日日非故吾。婆娑今尚可，后当弥不如。病骨须一凉，未暇惜居诸。坐来有清思，西风摇井梧。

秧田水满麦栖亩，劝农使者翩然去。去年愁苦救荒时，岂敢梦为今日归。天津桥西官柳陌，文书灯火长相觅。江山信美不留人，寂寞回潮工送客。镜湖一曲浙河东，万顷太湖蓑笠翁。愿赓四愁作五咏，我所思兮思剡中。

栉𫄳称纯孝，笄珈蚤隠忧。病中心已化，身外世如浮。闻道悲风木，谁能驻壑舟。佳儿行古道，足以贲潜幽。

年丰方共庆，岁晚客他之。吏事朝还暮，人生合复离。江山残梦破，风月片帆移。后会吾衰矣，桑榆一茧丝。

忆随书剑此徘徊，投老双旌重把杯。绿鬓风前无几在，黄花雨后不多开。丰年江陇青黄遍，落日淮山紫翠来。饮罢此身犹是客，乡心却附晚潮回。

嗜书如嗜酒，知味乃笃好。欲辨已忘言，不为醒者道。使君青箱家，文史装怀抱。平生名教乐，双旌不满笑。忽乘雪溪兴，来檥秦淮棹。丘亭客漂泊，夜夜短檠照。人云太痴绝，我自斲轮妙。今朝樯竿起，昨梦绕合皂。云有百尺楼，归寄北窗傲。滴露䌷朱黄，拂尘静缃缥。想当呻毕时，宁复羡腾趠。古心千载事，俗眼讵能料。萧滩富还往，取友必同调。一张复一弛，酿秫助歌啸。

东篱秋色照疏芜，挽结高花不用扶。浄洗西风尘土面，来看金碧万浮图。

苒苒霜风掠弊貂，簿书尘外访渔樵。林烟色淡如蒙雨，塘水痕深似落潮。雁字江天闻塞管，梅梢山路欠溪桥。骑馿索句当年事，岁暮骚人不自聊。

士进固未易，退亦良独难。西州多故人，归路常险艰。有道独行意，郭舟若神仙。勿轻银兔符，倾倒金貂蝉。唐安君昔游，百万蠲逋钱。我亦常客梦，醉歌采菱船。父老尚相记，况君有前缘。想见东西湖，恩波涨春澜。此地著经济，纱笼相后先。潭潭相业堂，新题我所刊。政为来者地，君行岂偶然。去去进明德，后日五四贤。

雪后江皋未放春，老来犹驾两朱轮。归心历历来时路，官事驱驱病里身。未暇鸡窠寻古佛，且防鹤帐怨山人。君看王谢墩边地，今古功名一窖尘。

泥絮心情雪样髯，诗囊羞涩酒杯嫌。年来万事都消减，惟有床头历日添。

筋骸全比去年非，骑吹声中忆钓矶。待得江风欺老病，何如闲健一蓑归。

荒园萧瑟懒追随，舞燕啼鶑各自私。窗下日长多得睡，尊前花老不供诗。吾衰久矣双蓬鬓，归去来兮一钓丝。想见篱东春涨动，小舟无伴柳丝垂。

官居故偪仄，北窗谁所开。胡床憩午暑，帘影久徘徊。高槐忽低昂，知有好风来。须臾堕几席，篆香小飞灰。病翁亦披襟，月露装奇怀。垅头暴背耘，永昼妇子偕。不辞梦山裂，田水如泼醅。去年岂堪说，稻根已浮埃。使君坐侯宅，窗间即凉台。何敢诉苦热，洒然助心斋。

前年银界接天迷，去岁金盘涌海低。漂泊相逢重一笑，秦淮东畔女墙西。

东风微峭护余春，红紫香中酒自温。不用忙催银烛上，酴醿如雪照黄昏。

洛园姚魏碧云愁，风物江东亦上游。忆起遨头八年梦，彭州花槛满西楼。

莫向花前惜酒杯，一年一度有花开。浮生满百今强半，岁岁看花得几回。

江上西风动所思，又将清赏负东篱。年年客路黄花酒，日日乡心白雁诗。笼月秦淮无旧曲，驰烟锺阜有新移。人生笑口真稀阔，况值官忙闵雨时。

半世吟客舍柳，长年忆后园花。为报庐山莫笑，云丘今属谁家。

带束江淮翠岫围，掌窥台殿碧鳞差。刘郎句里登临眼，压倒三江二水诗。

古来游客谩西东，领会谁如我与公。露坐绳床天不尽，绝胜帘雨栋云中。

苍烟枯木共荒寒，篱落堤湾汹涨湍。归路宛然归未得，闲将李叟画图看。

新图来自雪边州，皴石枯槎笔最遒。明府能诗如此画，为渠题作小营丘。

霜痕如雨沁东郊，乐岁家家一把茅。故国丘陵多麦垅，新晴篱落有梅梢。小山何在应招隠，北岭如今已献嘲。归计未成聊琢玉，飘飖风袖作推敲。

阳春白雪雅音希，俚耳冬烘辄笑嗤。麋见丽姬翻决骤，鸟闻韶乐却忧悲。烂奚轻薄人何敢，伏猎荒唐自不知。蚓窍蝇鸣莫嘲诮，彭亨菌蠢正当时。

飘风骤雨谩惊春，扫荡何烦臂屈伸。天识不衷宜不恕，神歆非类即非仁。休雠地下枯鱼骨，且鬭尊前健犊身。静看可怜还可笑，香山宁是幸灾人。

宣华种万竿，寒疾适相值。玉麟种千竿，偶复须药饵。僮奴狃今昨，竞道竹相祟。如将圣作狂，似以儒为戏。此君来声冤，林神亦短气。我梦不平鸣，霍然推枕起。明当还石湖，賸种千亩地。未论比封君，且用执谗喙。

昨者腾章奏发仓，今兹飞檄议驱蝗。四无告者仅一饱，七不堪中仍百忙。皦日自能临俯仰，浮云宁解制行藏。求田问舍亦何有，岁晚倦游思故乡。

急雨过窗纸，新凉生簟藤。蹒跚老铃下，来炷壁间灯。

壮岁故多病，老年知不堪。何须看公案，只此是真参。

伏翼昏飞急，营营定苦饥。聚蚊充口腹，生汝亦奚为。

壁下秋虫语，一蛩鸣独雄。自然遭迹捕，窘束入雕笼。

素馨间末利，木犀和玉簪。医来都屏去，头眩怕香侵。

三椽一席度秋冬，造化儿嬉困此翁。帖有王书难治眩，文如陈檄不驱风。骨枯似枿肤如腊，发织成毡鬓作蓬。点检病身还一笑，本来四大满虚空。

法法刹那无住，云何见在去来。若觅三心不见，便从不见打开。

孟说所过者化，庄云相代乎前。何处安身立命，饥餐渴饮困眠。

噩梦惊回晓枕寒，青灯犹照药炉边。纸窗弄色如胧月，又了浮生一夜眠。

五夜灯花重，东风角韵来。雪悭衣未纩，春早句多梅。寂历罗门亚，温{麻/香}药鼎煨。老嫌新岁换，病喜旧星回。郁垒先题版，屠苏后把杯。书扉无健笔，爆竹有寒灰。饧楪牙难胶，椒盘眼倦开。陈人仍惫卧，身世两悠哉。

攒眉辄作山字，啾耳惟闻水声。人应见怜久病，我亦自厌余生。

目慌慌蚁旋磨，头岑岑鳌负山。笔床久已均伏，药鼎何时丐闲。

政尔荣枯卫涩，刚云人厄天穷。归咎四冲临岁，乞怜九曜过宫。

复古既愆七日，泰来惟候三阳。历日今颁寅正，占星更候农祥。

有日犹嫌开牖，无风不敢上帘。报国丹心何似，梦中抵掌掀髯。

壮岁喜新节物，老来惜旧年华。病后都卢不问，家人时换瓶花。

夜霰三更碎瓦，昼冥一阵翻盆。赖是梅花已过，不然皴玉谁温。

黄昏檐溜垂瀑，清晓屐声满门。湖光万顷何似，小沼先吹縠纹。

阿香真是健妇，夜半鼓行疾驱。直恐南山破碎，绝怜窗纸枝梧。

人言有物司鼓，春到扬桴发声。但要蛰虫启户，何须一许震惊。

镂冰影里百千光，剪彩球中一万窗。不是齐人夸管晏，吴中风物竟难双。

漓水桥西列炬香，少城楼下变灯忙。儿嬉万里客程远，老懒一龛春梦长。

斗野丰年屡，吴台乐事并。酒垆先叠鼓，灯市蚤投琼。价喜膏油贱，祥占雨雪晴。筼筜仙子洞，菡萏化人城。樯炬疑龙见，桥星讶鹊成。小家厖独踞，高闬鹿双撑。屏展辉云母，帘垂晃水精。万窗花眼密，千隙玉虹明。薝卜丹房挂，葡萄绿蔓萦。方缣翻史册，圆魄缀门衡。掷烛腾空稳，推球滚地轻。映光鱼隠见，转影骑纵横。轻薄行歌过，颠狂社舞呈。村田蓑笠野，街市管弦清。里巷分题句，官曹别扁门。旱船遥似泛，水儡近如生。钳赭装牢户，嘲嗤绘乐棚。堵观瑶席隘，喝道绮丛争。禁钥通三鼓，归鞭任五更。桑蚕春茧劝，花蝶夜蛾迎。凫子描丹笔，鹅毛剪雪英。宝糖珍粔籹，乌腻美饴饧。撚粉团栾意，熬稃腷膊声。筳篿巫志怪，香火婢输诚。帚卜拖裙验，箕诗落笔惊。微如针属尾，贱及苇分茎。末俗难诃止，佳辰且放行。此时纷仆马，有客静柴荆。幸甚归长铗，居然照短檠。生涯惟病骨，节物尚乡情。掎摭成徘体，咨询逮里甿。谁修吴地志，聊以助讥评。

酸风如箭莫凭阑，冻合横枝雪未干。吴下得春元自晚，那堪天与十分寒。

煮汤听成万籁，添被知是五更。陆续满城钟动，须臾后巷鸡鸣。

卧闻赤脚鼾息，乐哉栩栩蘧蘧。病夫心口相语，何日佳眠似渠。

舒惨常随天气，关心窗暗窗明。日晏扶头未起，唤人先问阴晴。

春宵似暖非暖，晓梦欲成未成。风竹时惊雀噪，月窗谁伴梅横。

长病人嫌理亦宜，吾今有计可扶衰。烦君舁著山深处，恐有黄龙浴水医。

群儿欺老少陵穷，口燥唇干发漫冲。颠沛须臾犹执礼，古来惟有一高共。

风号高木水翻洪，历历音闻不是聋。一任大千都震吼，便从卷叶证圆通。

南坡玉雪万花团，旧约东风载酒看。冷落铜瓶一枝亚，今年天女亦酸寒。

地炉火煖日烘窗，一夜花须半吐黄。鼻观圆通熏百和，博山三夕罢烧香。

孤标元不鬭芳菲，雨瘦风皴老更奇。压倒嫩条千万蕊，只消疏影两三枝。

谁似西湖处士才，诗中篱落久尘埃。陆郎旧有梅花课，未见今年句子来。

玉叶重英意已芽，新移竹外小横斜。东斋何事春工晚，铁树已花梅未花。

团栾话里老庞衰，一妹仍从海浦来。孤苦尚余兄弟乐，如今虽病也眉开。

昔躔初度本除灾，何意重逢作病媒。久住灵斿今日过，历翁欢喜劝椒杯。

暗曜加临有救神，煌煌福德自天仁。只烦终惠苏残喘，官爵从渠奉董秦。

孤童亦复梦槐柯，无德无功用福多。天理乘除当老病，巢源王诀奈君何。

舟前鹅羽映酒，塞上驼酥截肪。春工若与多叶，应入姚家雁行。

缥缈醉魂梦物，娇饶轻素轻红。若非风细日薄，直恐云消雪融。

丰肌弱骨自喜，醉晕妆光总宜。独立风前雨里，嫣然不要人持。

襞积剪裁千叠，深藏爱惜孤芳。若要韶华展尽，东风细细商量。

匀染十分艳绝，当年欲占春风。晓起妆光沁粉，晚来醉面潮红。

猩唇鹤顶太赤，榴萼梅腮弄黄。带眼一般官样，祇愁瘦损东阳。

沉沉色与露滴，泥泥香随日烘。满眼艳妆红袖，紫绡终是仙风。

东轩闻道有花开，痴坐三椽首谩回。纵得好晴犹懒看，那堪风雨揭天来。

西楼第一红多叶，东苑无双紫压枝。梦里东风忙里过，蒲团药鼎鬓成丝。

昨遣长须借踏车，小池须水引鸣蛙。今朝一雨添新涨，便合翻泥种藕花。

纷红骇绿骤飘零，痴𫘤封姨没性灵。报道海棠方熟睡，也须留眼为渠青。

春晴虽好恨多风，到眼花枝转眼空。晴不与花为道地，争如云淡雨蒙蒙。

收尽狂飙卷尽云，一竿晴日晓光新。柳魂花魄都无恙，依旧商量作好春。

河流满满更满，檐溜垂垂又垂。皇天宁有漏处，后土岂无干时。

不辞蛾化麦穗，叵忍秧浮浪花。儿孙汩汰护岸，翁媪扶携上车。

折笋肥梅饤坐，涎蜗鬭蚁上梁。雨工莫贾余勇，留待稻花半黄。

润础才晴又汗，湿薪未爆先烟。壮夫往往言病，病叟岑岑且眠。

已厌衣裳蒸润，仍怜书画斓斑。奁香尚余几所，尽付熏罏博山。

一声霜晓谩吹愁，八尺风漪不耐秋。上座独超三昧地，诺惺庵里证般舟。

楚望风烟倚绣楹，使君静治有高情。袛应襦袴新翻曲，压倒当年寡和声。

李核垂腰祝饐，粽丝系臂扶羸。节物竞随乡俗，老翁闲伴儿嬉。

石鼎声中朝暮，纸窗影下寒温。逾年不与庙祭，敢云孝子慈孙。

熨斗薰笼分夏衣，翁身独比去年衰。已孤菖渌十分劝，却要艾黄千壮医。蜜粽冰团为谁好，丹符彩索聊自欺。小儿造物亦难料，药裹有时生网丝。

压屋雨云昼暗，环城霖潦夏寒。西池半没荷柄，南荡平沉芡盘。

已报舟浮登岸，更怜桥塌平池。养成蛙吹无谓，扫尽蚊雷却奇。

熨帖重寻毳衲，补苴尽护纸窗。余生雪鬓禅榻，昨梦云帆涨江。

婢喜蚊僵雾帐，儿嗔蜗篆风棂。兀坐鼻端正白，忘怀眼底常青。

山寒禅老不下，泥滑琴僧罕来。且唤园丁闲语，喜闻湖岸未颓。

驱帚水争沟口，卷帘日款屋山。饥燕痴儿叫怒，拙鸠去妇复还。

窗间梅熟落蒂，墙下笋成出林。连雨不知春去，一晴方觉夏深。

腊脚清若空，吾闻其语矣。今晨品义尊，公酒正如此。太常家有此段奇，销得不斋醉如泥。但恨今无遏云曲，送我菖蒲一杯绿。

三年屏杯酌，甚矣吾衰矣。眼中有淄渑，犹解商略此。花酒俱来事更奇，不妨禅心絮沾泥。翠眉何时真度曲，细意烦君画蛾绿。

洞门昼挂铁锁，阁道秋生绿苔。蓍下略同龟伏，瓜中且免蝇来。

多谢纷纷云雨，相忘渺渺江湖。坐隅但忌占𫛳，屋上何烦誉乌。

滟滪年年似马，太行日日摧车。笑中恐有义甫，泣里难防叔鱼。

见影蜮犹铋铋，闻声厖尚狺狺。问谁毛生名纸，知我角出车轮。

不惜人扶难拜，非关我醉欲眠。劳君敬枯木耳，恐汝见湿灰焉。

税驾今吾将老，结庐此地不喧。恐妨蝴蝶同梦，笑倩颠当守门。

口边一任醭去，鼻孔慵将涕收。闲门冷落车辙，空室团栾话头。

冷煖旧雨今雨，是非一波万波。壁下禅枯达磨，室中病著维摩。

亲戚自有情话，来往都无杂言。酒熟径须相报，文成聊与细论。

园丁以时白事，山客终日相陪。竹比平安报到，花依次第折来。

摩挲汉柱怆分襟，邂逅吴船喜盍簪。别久十年知几梦，情亲万里只初心。

学道何关紫与青，发身聊假佛名经。归来解尽程书缚，千古文章似建瓴。

槐黄灯火困豪英，此去书窗得此生。学力根深方蒂固，功名水到自渠成。

中年亲友惜分离，况我身兼老病衰。余景庶几犹及见，登瀛召客过门时。

我识岷峨最上头，当年脚力与云浮。两山父老如相问，一席三椽正卧游。

四海西州旧故多，烦君问讯各如何。心期本自无南北，万里天波一月波。

合江县下初语离，共说再会知何时。寿栎堂前哄一笑，人生聚散真难料。青灯话旧语未终，船头叠鼓帆争风。草草相逢复相送，直恐送迎皆梦中。昨闻亲上安边奏，玉阶从容移禁漏。天香怀袖左鱼符，归作双亲千岁寿。我今老病塘蒲衰，君归报政还复来。万里傥容明月共，更期后梦如今梦。

风月个中老子，江湖之上散人。化𬬻苦靳清福，环堵闲抛好春。

鹤怨久回俗驾，鸥盟谁主载书。一丘一壑谢汝，三岁三秋望予。

扪虱即是忙事，驱蝇岂非褊心。香煖香寒功课，窗明窗暗光阴。

羸如蓐妇多忌，倦似田翁作劳。玩具僧梳刖屦，欢悰丁尾龟毛。

茙葵烂紫终陋，薝卜嫣黄亦香。医俗賸延竹色，疗愁催拆萱房。

牛牵碧蔓自绕，鸡耸朱冠欲争。菱葩可范伯雅，蓼节偏宜麹生。

旱地莲花娇小，水盆栀子幽芳。薇帐半年春艳，桂丛四季秋香。

醉怜金盏齐侧，卧看玉簪对横。腥水留灌末利，结香旋薰素馨。

玉菡化生稚子，碧枝视现声闻。马齿任藏汞冷，鸿头自胜硫温。

风帘疏爽月徘徊，怅望家人把酒杯。病著幽窗知几日，瓶花两见木犀开。

越城芳径手亲栽，红浅黄深次第开。不用小山招隠赋，身如强健日千回。

一株萧索倚宣华，东苑香风属内家。丹碧屠苏银烛照，平生奇绝象山花。

儿女无悰坐客稀，今年孤负隔年期。谁从天上牢遮月，不管人间大欠诗。

扑地痴云欲万重，家家帘幕护房栊。世间第一无情物，谁似中秋雨与风。

一生露下风前客，两岁愁边病里身。姑置阴晴圆缺事，药寮灯火正相亲。

旧岁连新岁，凉床又煖床。山川屏里画，时刻篆中香。畏垒吾安土，支离饱太仓。若教身更健，鹤背入维扬。

认鹿纷纭梦，亡羊散乱心。眵昏遮眼读，愁苦撚髭吟。幸觉行迷远，其如卧病深。通身都放下，何用觅砭针。

日煖衣犹袭，宵长被有棱。朝晡三楪饭，昏晓一釭灯。伴坐跧如几，扶行瘦比藤。生缘堪入画，寂寞憩松僧。

绳倚扶枵骨，蒲团阁瘁肤。事疑偿业债，形类窘囚拘。空劫真常体，浮生幻化躯。个中元不二，无语对文殊。

软熟羞盘馔，芳辛实枕帏。候晴先晒席，占湿豫烘衣。易粟鸡皮皱，难培鹤骨肥。头颅虽若此，虚白自生辉。

数息憎晨凊，伸眉惬晚晴。隙尘浮日影，窗穴啸风声。扪虱天机动，驱蚊我相生。偶然成一笑，栩栩暂身轻。

贵仕龟钻䇲，闲居马脱鞿。冠尘昏旧制，带眼剩新围。堆案书邮少，登门刺字稀。掩关灰木坐，休示季咸机。

目眚浮珠珮，声尘籁玉箫。秋怀潘鬓秃，午梦楚魂销。注水瓶花醒，吹薪药鼎潮。南柯何处是，斜日上廊腰。

静里秋先到，闲中昼自长。门阑疑泄柳，尸祝漫庚桑。腹已枵经笥，身犹试药方。强名今日愈，勃窣负东墙。

汗渍筇枝赤，苔封屐齿青。有医延上坐，无客抗分庭。霁月钻窗看，鸣琴侧枕听。莫嗔猿鹤怨，岫幌两年扃。

视絮劳群从，祗承愧阖家。乳泉供水递，金液养丹芽。加酿厚如酪，旋舂香胜花。百端扶老惫，无物报投瓜。

学业荒呻毕，欢悰隔笑盐。入秋先复幕，过夏亦疏帘。门客嗔愁思，家人献吉占。尤怜小儿女，时报鹊鸣檐。

萧滩远客扣田庐，贻我读书楼上书。千里故情元共月，错云多病故人疏。

卷中图画袖中珍，上有三阶五朵云。白日青天光范路，未饶蟾窟梦纷纭。

堂前趣就小嶙峋，未许蹒跚杖屦亲。更遣移花三百里，世间真有大痴人。

血忌详涓日，尻神谨避方。艾求真伏道，穴按古明堂。谢去群巫祝，胜如几药汤。起来成独笑，一病搅千忙。

甲观秋弥月，前星蚤丽天。君亲重庆日，家国中兴年。英武神机远，温文德宇全。摛章森典则，会道极高坚。俭宝躬安履，仁端性自然。渊冲澄有量，海润浃无边。五学临函丈，三朝拱邃延。颂声敷政久，喜色问安还。铜律谐初度，桑弧绝旧传。菊催重九近，梅占小春先。戏彩猗兰殿，宣杯玳瑁筵。青宫千亿寿，长对两宫前。

圃芋今年紫，篱枫昨日丹。开炉修故事，听雨说新寒。橘社重游阻，楸行再拜难。此时西望眼，衰涕不胜弹。

好在楚龚子，秋来情话稀。昨承书素说，行侍板舆归。烟水潮平棹，风霜岁晚衣。几时真访戴，莫待雪花霏。

四十逾四髭始黄，手持汉节临大荒。舆疾归来皮骨在，两鬓尚作青丝光。俛仰行年四十九，万里南驰复西走。斑斑颔下点吴霜，犹可芟夷诳宾友。屈指如今又十年，两年惫卧秋风前。人生血气能几许，不待览镜知皤然。长安后辈轻前辈，百方染药千金卖。烦撋包裹夜不眠，无奈露头出光怪。病翁高卧门长扃，垂雪毵毵骨更清。儿童不作居士唤，唤作堂中老寿星。

忆昔骖鸾识俊英，朱旛绣斧尽能名。书随庾岭一枝寄，句挟韶江九奏成。吴粤交驰清夜梦，参辰不隔故人情。何时重醉金槽曲，一洗阳关别恨平。

濩落枵虚似瓠壶，新添雪鬓与霜须。也知病叟形容变，非是仙儒骨相癯。岁晚山林如自献，年丰田野亦多娱。无端拙恙妨清乐，未许扁舟到五湖。

梦里何人歌式微，觉来石友在书帏。郑环信美非吾宝，赵璧犹全任汝归。渴水双蟾窥海阔，出云孤月照星稀。好将自草三千牍，莫与蚍蜉作钓矶。

天将奇赏发清欢，畴昔登临插羽翰。梅下寻诗骑马滑，松梢索酒倚楼寒。闭门老子愁无赖，返棹归来兴已阑。聊掬玉尘添石鼎，自煎鱼眼破龙团。

冥凌分职大间关，辛苦行冬强作难。费尽无边风与雪，劣能供得一番寒。

茸毡帐下玉杯宽，香里吹笙醉里看。风雪过门无入处，却投穷巷觅袁安。

奇寒拥被晓枕，噩梦披蓑晚江。遥想漫天匝地，近听穿幔鸣窗。

酿成送腊三白，功在迎年九秋。樵指担肩相贺，饭囊酒瓮何忧。

初报折篁抢地，旋闻压柳堆桥。宁教风过掀舞，可惜雨来半销。

伶俜冻雀蹲晚，噤渗疏梅锁春。有客典衣沽酒，何人增价卖薪。

彩胜金旛梦里，茶槽药杵声中。索莫两年春事，小窗卧听东风。

蕊珠仙驭晓骖鸾，道服朝元露未干。天半刚风如激箭，绿绡飘荡紫绡寒。

寒入仙裙粟玉肌，舞余全不耐风吹。从教旅拒春无力，细看腰支袅袅时。

群雀岁寒保聚，两鹑日晏忘归。草间岂无余粒，刮地风号雪飞。

蔓花露下凝碧，丛竹秋来老苍。噪雀群争何事，么禽自啭清篁。

红粉团枝一万重，当年独自费东风。若为报答春无赖，付与笙歌鼎沸中。

雪薄冰轻不耐春，雨中愁绪月中真。莫教梦作云飞去，留伴昭阳第一人。

西畴涤场浄无尘，原头远牧秋草春。一牛疾行离其群，一牛返顾如怒嗔。目光炯炯狞而驯，点缀毫末俱逼真。不颠不狂笔有神，妙哉吾宗散仙人。

三峨参横大峨高，奔崖侧势倚半霄。龙跧虎卧起且伏，旁睨沫水沱江朝。禹从岷嶓过其下，奠山着籍称雄豪。告成归来两阶舞，泗滨锡贡备九韶。览观此石三叹息，髣髴蜀镇俱岧峣。惜哉击拊堕簨虡，辇送淮海还山椒。降商讫周谨呵护，磬氏无敢加镌雕。刘项蜗争哄灵壁，血漂川谷流腥臊。水官恐此被染涴，毡包席裹吴中逃。市门大隠阅千祀，苔衣尘网薶孤标。尤物显晦定有数，昨者惠顾不待招。我昔西游踏禹迹，暑宿光相披重貂。十年境落卧榼梦，摩挲壁画双鬓凋。天怜爱山欲成癖，特设奇供慰寂寥。恍然坐我宝岩上，疑有太古雪未消。嵌根襞积巧入妙，峰顶箕踞贵不骄。炉烟云浮布银界，隙日虹贯凝金桥。是时岁杪卧衰疾，健起放杖惊儿曹。龙钟绕围喜折屐，龟手拂拭寒侵袍。太湖未暇商甲乙，罗浮天竺均鸿毛。小峨之名神所畀，永与野老归渔樵。作诗贺我得石友，且以并贺兹丘遭。

太湖嵌根藏洞宫，槎牙石生奫沦中。波涛投隙漱且啮，岁久缺罅深重重。水空发声夜镗锝，中有晴江烟嶂叠。谁欤断取来何时，山客自言藏奕叶。江上愁心惟画图，苏仙作诗画不如。当年此石若并世，雪浪仇池何足书。我无俊语对巨丽，欲定等差谁与议。直须具眼老香山，来为平章作新记。

衡山紫盖连延处，一峰巉绝擎玉宇。汉家惮远不能到，寓祭灊山作天柱。我今卧游长揜关，却寓此石充灊山。形摹三尺气万仞，世间培𪣻何由攀。南州山骨朵清淑，乳孽砂床未超俗。神奇都赋小峥嵘，雷雨飞来伴幽独。哦诗月明清夜阑，坐看高影横屋山。摩霄拂云政如此，吾言实夸谁敢删。

一年三百六十日，日日三椽卧衰疾。旁人揶揄还叹咨，问我如何度四时。我言平生老行李，蓐食趁程中夜起。当时想像闭门闲，弱水迢迢三万里。如今因病得疏慵，脚底关山如梦中。重帘复幕白昼静，户外车马从西东。若问四时何以度，念定更无新与故。瓶花开落纪春冬，窗纸昏明认朝暮。行年六十是明朝，不暇自怜聊自嘲。婪尾三杯饧一楪，从今身健齿牙牢。

色界香尘付八还，正观不起况邪观。花前犹有诗情在，还作凌波步月看。

屋角峥嵘斗柄移，案头萧索烛花垂。与时消息评新药，若节春秋忆旧诗。饥饭困眠全体懒，风餐露宿半生痴。尊前现在休嫌老，最后屠苏把一卮。

滕六无端巽二痴，翻天作恶破春迟。邀梅勒柳何功业，谁与停杯一问之。

奇寒何事入芳辰，不管灯枝欲试新。即日反风吹尽雪，东君已费一分春。

粉痕红点万花攒，玉气珠光宝月团。帘箔通明香似雾，东君无处著春寒。

不夜城中陆地莲，小梅初破月初圆。新年第一佳时节，谁肯如翁闭户眠。

药炉汤鼎煮孤灯，禅版蒲团老病僧。儿女强修元夕供，玉蛾先避雪鬅鬙。

落梅秾李趁时新，枯木崖边一任春。尚爱乡音醒病耳，隔墙时有卖饧人。

隔年寒力冻芳尘，勒住东风寂寞滨。只管苦吟三尺雪，那知迟把一枝春。灯烘画阁香犹冷，汤煖铜瓶玉尚皴。花定有情堪索笑，自怜无术唤真真。

忠厚平生心学，敏明随处民功。江左幕中荒政，江西县里仁风。

勿云私淑小邑，可以匹休大邦。健笔谁能后赋，向来江夏无双。

老枝当岁寒，芳花春澹泞。雾绡轻欲无，娇红恐飞去。

秋风魏瓠实，春雨燕脂花。彩笔不可写，滴露匀朝霞。

择食麕相唤，无人意不惊。猿啼风动叶，机熟两忘情。

乌逐山公噪，惊麕仰望疑。春林无一事，獝狘自生悲。

洛花肉红姿，蜀笔丹砂染。生绡多俗格，纸本有真艳。

染根得灵药，无时不春风。倚阑与挂壁，相伴岁寒中。

酒力欺朝寒，潮红上妆面。桃李漫同时，输了春风半。

号名极形似，摹写与真逼。聊以画滑稽，慰我秋园寂。

澹若论交味，嘤其求友声。江湖几鱼沫，风雨一鸡鸣。旧事休重说，新诗莫细评。烦将忆勤梦，归对海山横。

二分春色到穷阎，儿女祈翁出滞淹。幽蛰夜惊雷奋地，小窗朝爽日筛帘。惠风全解墨池冻，清昼賸翻云笈签。亲友莫嗔情话少，向来屏息似龟蟾。

天地同浮水上萍，羲娥迭耀案头萤。山中名器两芒𪨗，花下友朋双玉瓶。童子昔曾夸了了，主翁今但诺醒醒。归田赢得多无事，输与诸公汗简青。

覆雨翻云转手成，纷纷轻薄可怜生。天无寒暑无时令，人不炎凉不世情。栩栩算来俱蝶梦，喈喈能有几鸡鸣。冰山侧畔红尘涨，不隔瑶台月露清。

刻木牵丝罢戏场，祭余雨后两相忘。门虽有雀尚廷尉，食已无鱼休孟尝。虱里趋时真是贼，虎中宣力任为伥。篱东舍北谁情话，鸡语鸥盟意却长。

聚蚋酰边闹似雷，乞儿争背向寒灰。长平失势见何晚，栗里息交归去来。休问江湖鱼有沫，但蕲云水鹤无媒。岩扉岫幌牢扃钥，不是渔樵不与开。

素衣京洛怅成缁，青鬓江吴喜未丝。烛暗不眠谈旧事，酒阑作恶问行期。琴书情话须亲戚，风雨残春更别离。屈指归来重一笑，扫除门巷著旌麾。

剑关云栈守非难，函谷泥封久未刊。今日汉中谁国士，莫教春草上斋坛。

西出阳关有旧知，薰风渌水泛莲时。烦君传语诗书帅，更寄台城别后词。

手开芳径越城头，红锦屠苏结绮楼。不把万枝银烛照，淡云微月替人愁。

老懒居家似出家，园林春色雨沾沙。海棠尚自无心看，天女何须更散花。

南浦回春棹，东城掩暮扉。儿修鸡栅了，女挈菜篮归。风力虽欺酒，花香尚染衣。衰翁牢守舍，肠断钓鱼矶。

晓寒燕雀噤春阴，珍重清簧度好音。窗色熹微欹枕听，梦成舟檥竹溪深。

竹西歌吹荻花秋，遗老垂洟送远游。羌笛夜阑吹出塞，当年如此梦扬州。

万里归程许过家，移将二十四桥花。石湖从此添春色，莫把蒲萄苜蓿夸。

词客幕天清露下，老翁卧病破窗中。高吟大醉输公等，不见嫦娥与我同。

去年怪雨无端甚，今岁痴云亦复然。减却新诗酸却酒，乘除添得一更眠。

丙夜清光些子见，儿童惊喜强雄夸。阑珊高兴应无几，恰似春残看落花。

好风入帘图画响，斜照穿隙网丝明。檐间双雀有时鬭，壁下一蛩终日鸣。

旁若无人鼠饮砚，麾之不去蝇登盘。天凉睡起枕痕煖，日晚慵来香字寒。

就食迁居蚁坟壤，随风作舍蛛袅丝。百年何处用三窟，万事信缘安一枝。

市声汹汹鼓催阵，日影骎骎潮涨痕。消磨意气默数息，把玩光阴牢闭门。

中秋昨已等闲过，重九今还如梦来。霜鬓数茎羞堕帻，黄花三度笑空杯。

野人何苦赴官差，符使追呼挠道怀。幸有于门香积供，不如随喜去罗斋。

阴山碛中射生虏，马逐箭飞如脱兔。割鲜大嚼饱何求，荐食中原天震怒。太乙灵旗方北指，掣辔逃归莫南顾。猖狂若到杀胡林，郎主犹羓何况汝。

醉红睡未熟，泪玉春带雨。阿环不可招，空寄凭肩语。

卫足保明哲，忘忧助欢娱。欣欣夏日永，媚我幽人庐。

霜天木芙蓉，陆地旱莲草。水花云锦尽，不见秋风好。

月淡玉逾瘦，雪深红欲燃。同时不同调，聊用慰衰年。

石湖今日开炉，纸窗银白新糊。童子烧红榾柮，老翁睡煖氍毹。

石湖今日开炉，两壁仍安画图。万事篆烟曲几，百年毳衲团蒲。

石湖今日开炉，俗家恰似精庐。抆涕虽无情绪，吟诗却有工夫。

春秋兰菊殊调，南北马牛异方。心醉井蛙海若，眼空鹏海鸠枋。

贫富交情乃见，炎凉岁序方成。越秦本异肥瘠，鲁卫何曾弟兄。

我昔赋远游，万里无亲朋。惟君同怀抱，相从共茵凭。逾岭穿瘴茅，扪参倚枯藤。随行一瓶钵，澹如云水僧。火驰炎热场，见此玉壶冰。东归常愧君，无力相引绳。长材屈小邑，果以循吏称。岂不有荐墨，翩然支郡丞。五溪在何许，水驶山崚嶒。漫仕不择地，抟扶笑鲲鹏。独有故意长，问疾访姜肱。亹亹谈昨梦，一一记吾曾。中年畏离别，况我雪鬅鬙。此意君自解，少留对青灯。

窗明似月晓光新，被煖如薰睡息匀。冲雨贩夫墙外过，故应嗤我是何人。

静夜家家闭户眠，满城风雨骤寒天。号呼卖卜谁家子，想欠明朝籴米钱。

声闻与色尘，普以妙香薰。昔汝来迷我，今吾却戏君。

有个安心法，无时不可行。只将今日事，随分了今生。

窗外尘尘事，窗中梦梦身。既知身是梦，一任事如尘。

吴儿与君缘不薄，再骑竹马迎南郭。吴儿与君缘复浅，坐席才温旗脚转。东人赋重越吟悲，趣了兹段随朝鸡。胸奇百炼当活国，君岂独私吴与越。鹤鸣樟桥猿夜啼，匈奴未灭家何为。功成他年归结屋，好在山花休斩竹。

农圃规模昔共论，云奎卜筑又逢君。眉庵寿老长随喜，好个抛梁伏愿文。

澹斋寂莫澹庵空，玉柱金庭一梦中。我病君衰犹见在，莫嫌俱作白头翁。

饭箩驱出敢偷闲，雪胫冰须惯忍寒。岂是不能扃户坐，忍寒犹可忍饥难。

忧渴焦山业海深，贪渠刀蜜坐成禽。一身冒雪浑家煖，汝不能诗替汝吟。

啼号升斗抵千金，冻雀饥鸦共一音。劳汝以生令至此，悠悠大块亦何心。

岂是从容唱渭城，个中当有不平鸣。可怜日晏忍饥面，强作春深求友声。

情知万法本来空，犹复将心奉八风。逆顺境来欣戚变，咄哉谁是主人翁。

不用桃符贴画鸡，身心安处是天倪。行年六十旧历日，汗脚尺三新杖藜。祝我賸周花甲子，谢人深劝玉东西。春风若借筋骸便，先渡南村学灌畦。

瘦骨难胜遇节衣，日高催起趁晨炊。病怜楖栗随身惯，老觉屠苏到手迟。一饱但蕲庚癸诺，百年甘守甲辰雌。莫言此外都无事，柳眼梅梢正索诗。

煮茗烧香了岁时，静中光景笑中嬉。身闲一日似两日，春浅南枝如北枝。朝镜略无功业到，午窗惟有睡魔知。年来并束床头易，一任平章济叔痴。

穷巷闲门本閴然，强将爆竹聒阶前。人情旧雨非今雨，老境增年是减年。口不两匙休足谷，身能几屐莫言钱。扫除一室空诸有，庞老家人总解禅。

厉风翻海雪漫天，百计逃寒息万缘。稳作被炉如卧炕，厚裁绵旋胜披毡。尊前现在瞢腾醉，饭后无何烂熳眠。斟酌出门高兴尽，从教闲却剡溪船。

俗情如絮已泥沾，因病偷闲意属厌。鹏鷃相安无可笑，熊鱼自古不容兼。灰藏榾柮多时暖，雪压蔓菁满意甜。温饱闭门吾事办，异时书判指如签。

炭熟香浓石鼎煨，人言小合是春台。蕉心翠展一冬在，梅藟粉融连夜开。肃肃九冰妨发育，温温三火护恢台。养生此外无遗说，梨枣元须趁暖栽。

经过扫轨但幽栖，巢稳林深寄一枝。栗里归来窗下卧，香山老去病中诗。东风马耳尘劳后，半夜鸡声睡熟时。俯仰平生尽尘迹，恰如腷膊几枰棋。

窗明窗暗篆烟馡，珍重晨光与夕晖。东院斋钟披被坐，南城严鼓岸巾归。几人霜滑骑朝马，何处灯残织晓机。懒里若承三昧力，始知忙里事俱非。

殊方节物记吾曾，海北天西一瘦藤。乌榄鸡槟尝老酒，酥花芋叶试新灯。瘴云度岭浓如墨，边雪窥窗冷欲冰。闲展两乡图画看，卧游何必减深登。

饮少尝遭大户嗤，病中全是独醒时。三年鲁望自怜赋，万祀渊明真止诗。破戒忽传云露法，赏心仍把雪梅枝。一杯未问长生事，先罥蛛尘药裹丝。

岁复当生次，星临本命辰。四人同丙午，初度再庚寅。长狄名犹记，沙随会若新。童心仍竹马，暮境忽蒲轮。镜里全成老，尊前略似春。三年归汶上，千日卧漳滨。刚长交新泰，阴消脱旧屯。网蛛萦药裹，窦犬吠医人。窗下乌皮几，田间紫领巾。鲵渊方止水，鲲海任扬尘。波匿观河见，维摩示病身。颦端还一笑，默识幻中真。

百年能有几春光，只合都将付醉乡。衰病豁除千日外，尚余三万五千场。

彩花生菜又新年，节物人情已可怜。不待春来呼我困，四时何日不堪眠。

诺惺庵里呼春困，特地回头著耳听。若解昏昏安稳睡，主翁方始是惺惺。

积雪锢万瓦，云容如死灰。岂惟梅柳寒，小槽冰春醅。东风乃多事，仍将六花来。儿女晓翻餠，呵手把一杯。菘甲剪翠羽，韭黄{绝/刀}金钗。齿牙幸牢洁，对案心眼开。华年惜节物，况此霜鬓摧。如何千日病，三见寅杓回。旁人不堪忧，我心犹始孩。衰翁岂知道，痴绝忘形骸。化儿任恶剧，欢伯有奇怀。余寒会退听，一笑当安排。

同云痴不扫，梅柳春到迟。笙歌暖寒会，当任主人为。围尺庸何伤，袤丈乃非瑞。郢中姑度曲，山左已驱疠。世无辟寒香，谁能不龟手。邻舍索米归，衾裯无恙不。贫人寒切骨，无地兼无锥。安知双彩胜，但写入春宜。贩夫博口食，奈此不售何。无术慰啼号，汝今一身多。

龙综缫冰茧，鱼文镂玉英。雨丝风外绉，云网日边明。叠晕重重见，分光面面呈。不深闲里趣，争识个中情。

弱骨千丝结，轻球万锦装。彩云笼月魄，宝气绕星芒。檀点红娇小，梅妆粉细香。等闲三夕看，消费一年忙。

问讯东风几日来，冷烟寒雾锁池台。扫空积雪翻成雨，收尽残灯未见梅。夜饮厌厌非老伴，春阴漠漠是愁媒。谁能腰鼓催花信，快打凉州百面雷。

雨云浓压屋山头，诗句端来写客忧。雷电已将金薤取，琼瑶难报木瓜投。无心我正铭三住，有意君堪话四休。何日寻春同步屧，先教啼鸟说来由。

灰木心形雪满头，鹤凫长短不悲忧。瓮畦纯白无机械，蒲局枭卢任博投。若爱陶陶并兀兀，先须莫莫与休休。个中情话谁能共，鸡黍明当挽仲由。

沉犀浦上旧仙踪，老木长春翠扫空。敢请丹光来万里，为扶云峤驾飞鸿。

满插瓶花罢出游，莫将攀折为花愁。不知烛照香薰看，何似风吹雨打休。

酒冷花寒无好怀，柴荆终日为谁开。三分春色三分雨，疋似东风本不来。

古来谁道四并难，对境心空着处安。要识见闻无尽藏，先除梦幻有为观。削平丘垤孤峰峻，撤去籓篱万象宽。快诵老坡秋望赋，大千风月一毫端。

君不见衣冠盛事今犹昔，前说燕山后崇德。联翩五组带天香，世上籯金贱如砾。他年诗礼到云来，日日高堂称寿杯。桂长孙枝椿不老，却比窦家应更好。

绣地红千点，平桥绿一篙。楝花来石首，谷雨熟樱桃。笑我生尘甑，惭君有意袍。故人能少驻，门径久蓬蒿。

得得跫音喜，匆匆笑口开。牢愁攻易破，归梦挽难回。我已疏茶椀，君今减酒杯。不知乘兴棹，更得几回来。

东君不解惜芳菲，料峭寒中一梦非。剪尽牡丹梅子绽，何须风雨送春归。

一帘芳树绿葱葱，胡蝶飞来觅绮丛。雪白荼{艹縻}红宝相，尚携春色见薰风。

送春迎夏未闻雷，日日斜风细雨来。不是故人能裹饭，柴门虽设为谁开。

三径蓬蒿春雨肥，微君谁与开柴扉。电光射牛书过目，虹气干斗酒淋衣。十年五别岁月老，一方万里音尘稀。谁云沧海断地脉，莫信天南无雁飞。

梅雨暂收斜照明，去年无此一日晴。忽思城东黄篾舫，卧听打鼓踏车声。

乙酉甲申雷雨惊，乘除却贺芒种晴。插秧先插蚤籼稻，少忍数旬蒸米成。

风声不多雨声多，汹汹晓衾闻浪波。恰似秋眠隠静寺，玉霄泉从床下过。

千山云深甲子雨，十日地湿东南风。静里壶天人不到，火轮飞出默存中。

雨霁云开池面光，三年鱼苗如许长。小荷拳拳可包鲊，晚日照盘风露香。

一庵湿蛰似龟藏，深夏暄寒未可常。昨日蒙𫄨今挟纩，莫嗔门外有炎凉。

梅黄时节怯衣单，五月江吴麦秀寒。香篆吐云生暖热，从教窗外雨漫漫。

梅霖倾泻九河翻，百渎交流海面宽。良苦吴农田下湿，年年披絮插秧寒。

再造炎图抚太宁，龙楼毓德会千龄。三宫叠矩深邦本，两曜重光炳帝庭。自古东明陪出日，祇今南极是前星。钧天岁岁家人礼，长对瑶阶第四蓂。

并世勋华照古今，朱明彩服侍尊临。邦家大庆重亲养，社稷元良万国心。菊露壶觞秋色正，桂风殿阁月香深。欲知天序无疆处，铜律声中治世音。

我作筹边倚半霄，西山云雪照弓刀。如今且说南楼胜，应共汉坛相对高。

甲子周天事好还，关河响动剑光寒。秦川草木多如荠，时倚楼阑直北看。

混俗休超俗，居家似出家。有为皆影事，无念即生涯。莫觅安心法，翻成捏目花。作糜须谷粟，千劫漫炊砂。

有意能停棹，多情易忆家。清诗穿月胁，远梦绕天涯。雨蝶衣濡粉，秋蚊喙吐花。新凉宜小驻，谈笑有丹砂。

皮下多无肉，秋来瘦不禁。骨棱春焙銙，筋蹙海山沉。虮虱从何有，蚊蝇枉见侵。惟余老筇杖，相伴两虚心。

柳花深巷午鸡声，桑叶尖新绿未成。坐睡觉来无一事，满窗晴日看蚕生。

土膏欲动雨频催，万草千花一饷开。舍后荒畦犹绿秀，邻家鞭笋过墙来。

高田二麦接山青，傍水低田绿未耕。桃杏满村春似锦，踏歌椎鼓过清明。

老盆初熟杜茅柴，携向田头祭社来。巫媪莫嫌滋味薄，旗亭官酒更多灰。

社下烧钱鼓似雷，日斜扶得醉翁回。青枝满地花狼藉，知是儿孙鬭草来。

骑吹东来里巷喧，行春车马闹如烟。系牛莫碍门前路，移系门西碌碡边。

寒食花枝插满头，蒨裙青袂几扁舟。一年一度游山寺，不上灵岩即虎丘。

郭里人家拜扫回，新开醪酒荐青梅。日长路好城门近，借我茅亭煖一杯。

步屧寻春有好怀，雨余蹄道水如杯。随人黄犬搀前去，走到溪边忽自回。

种园得果廑偿劳，不奈儿童鸟雀搔。已插棘针樊笋径，更铺渔网盖樱桃。

吉日初开种稻包，南山雷动雨连宵。今年不欠秧田水，新涨看看拍小桥。

桑下春蔬绿满畦，菘心青嫩芥薹肥。溪头洗择店头卖，日暮裹盐沽酒归。

紫青莼菜卷荷香，玉雪芹芽拔薤长。自撷溪毛充晚供，短篷风雨宿横塘。

湖莲旧荡藕新翻，小小荷钱没涨痕。斟酌梅天风浪紧，更从外水种芦根。

蝴蝶双双入菜花，日长无客到田家。鸡飞过篱犬吠窦，知有行商来买茶。

湔裙水满绿蘋洲，上巳微寒懒出游。薄暮蛙声连晓闹，今年田稻十分秋。

新绿园林晓气凉，晨炊蚤出看移秧。百花飘尽桑麻小，夹路风来阿魏香。

三旬蚕忌闭门中，邻曲都无步往踪。犹是晓晴风露下，采桑时节暂相逢。

污莱一棱水周围，岁岁蜗庐没半扉。不着茭青难护岸，小舟撑取葑田归。

茅针香软渐包茸，蓬{木藟}甘酸半染红。采采归来儿女笑，杖头高挂小筠笼。

谷雨如丝复似尘，煮瓶浮蜡正尝新。牡丹破萼樱桃熟，未许飞花减却春。

雨后山家起较迟，天窗晓色半熹微。老翁欹枕听鶑啭，童子开门放燕飞。

海雨江风浪作堆，时新鱼菜逐春回。荻芽抽笋河鲀上，楝子开花石首来。

乌鸟投林过客稀，前山烟暝到柴扉。小童一棹舟如叶，独自编阑鸭阵归。

梅子金黄杏子肥，麦花雪白菜花稀。日长篱落无人过，惟有蜻蜓蛱蝶飞。

五月江吴麦秀寒，移秧披絮尚衣单。稻根科斗行如块，田水今年一尺宽。

二麦俱秋斗百钱，田家唤作小丰年。餠炉饭甑无饥色，接到西风熟稻天。

百沸缲汤雪涌波，缲车嘈囋雨鸣蓑。桑姑盆手交相贺，绵茧无多丝茧多。

小妇连宵上绢机，大耆催税急于飞。今年幸甚蚕桑熟，留得黄丝织夏衣。

下田戽水出江流，高垅翻江逆上沟。地势不齐人力尽，丁男长在踏车头。

昼出耘田夜绩麻，村庄儿女各当家。童孙未解供耕织，也傍桑阴学种瓜。

槐叶初匀日气凉，葱葱鼠耳翠成双。三公只得三株看，闲客清阴满北窗。

黄尘行客汗如浆，少住侬家漱井香。借与门前磐石坐，柳阴亭午正风凉。

千顷芙蕖放棹嬉，花深迷路晚忘归。家人暗识船行处，时有惊忙小鸭飞。

采菱辛苦废犁鉏，血指流丹鬼质枯。无力买田聊种水，近来湖面亦收租。

蜩螗千万沸斜阳，蛙黾无边聒夜长。不把痴聋相对治，梦魂争得到藜床。

杞菊垂珠滴露红，两蛩相应语莎丛。虫丝罥尽黄葵叶，寂历高花侧晚风。

朱门巧夕沸欢声，田舍黄昏静掩扃。男解牵牛女能织，不须徼福渡河星。

橘蠹如蚕入化机，枝间垂茧似蓑衣。忽然蜕作多花蝶，翅粉才干便学飞。

静看檐蛛结网低，无端妨碍小虫飞。蜻蜓倒挂蜂儿窘，催唤山童为解围。

垂成穑事苦艰难，忌雨嫌风更怯寒。笺诉天公休掠剩，半偿私债半输官。

秋来只怕雨垂垂，甲子无云万事宜。获稻毕工随晒谷，直须晴到入仓时。

中秋全景属潜夫，棹入空明看太湖。身外水天银一色，城中有此月明无。

新筑场泥镜面平，家家打稻趁霜晴。笑歌声里轻雷动，一夜连枷响到明。

租船满载候开仓，粒粒如珠白似霜。不惜两锺输一斛，尚赢糠核饱儿郎。

菽粟瓶罂贮满家，天教将醉作生涯。不知新滴堪𥬠未，今岁重阳有菊花。

细𢭏枨虀买鲙鱼，西风吹上四腮鲈。雪松酥腻千丝缕，除却松江到处无。

新霜彻晓报秋深，染尽青林作缬林。惟有橘园风景异，碧丛丛里万黄金。

斜日低山片月高，睡余行药绕江郊。霜风扫尽千林叶，闲倚筇枝数鹳巢。

炙背檐前日似烘，煖醺醺后困蒙蒙。过门走马何官职，侧帽笼鞭战北风。

屋上添高一把茅，密泥房壁似僧寮。从教屋外阴风吼，卧听篱头响玉箫。

松节然膏当烛笼，凝烟如墨暗房栊。晚来拭浄南窗纸，便觉斜阳一倍红。

干高寅缺筑牛宫，卮酒豚蹄酹土公。牯牸无瘟犊儿长，明年添种越城东。

放船闲看雪山晴，风定奇寒晚更凝。坐听一篙珠玉碎，不知湖面已成冰。

拨雪挑来踏地菘，味如蜜藕更肥醲。朱门肉食无风味，只作寻常菜把供。

榾柮无烟雪夜长，地炉煨酒煖如汤。莫嗔老妇无盘饤，笑指灰中芋栗香。

煮酒春前腊后蒸，一年长飨瓮头清。廛居何似山居乐，秫米新来禁入城。

黄纸蠲租白纸催，皂衣旁午下乡来。长官头脑冬烘甚，乞汝青钱买酒回。

探梅公子款柴门，枝北枝南总未春。忽见小桃红似锦，却疑侬是武陵人。

村巷冬年见俗情，邻翁讲礼拜柴荆。长衫布缕如霜雪，云是家机自织成。

巷南敲板报残更，街北弹丝行诵经。已被两人惊梦断，谁家风鸽鬭鸣铃。

菜市喧时窗透明，餠师叫后药煎成。闲居日出都无事，惟有开门扫地声。

北砦教回挝鼓远，东禅饭熟打钟频。小童三唤先生起，日满东窗煖似春。

起傍东窗手把书，华颠种种不禁梳。朝餐欲到须巾裹，已有重来晚市鱼。

燕居故可乐，病卧翻可怜。身闲傥更健，其人半神仙。既无扬州鹤，龙钟任吾年。南斋深而明，略似西江船。船中何所有，药气杂炉烟。亲朋稀老伴，暂来即飘然。秋蝇独恋恋，终朝相扑缘。霜晴日色浓，窗纸烘春妍。但愁添眼花，瞑坐聊参禅。困从定中生，瞢腾梦相牵。三昧未得力，十魔方现前。欠伸付一笑，朽腐难雕镌。东蓝午斋动，风顺钟鼓传。家人亦相呼，趣具先生餐。牛呞能几何，蝉腹易便便。此日虽可惜，姑付食与眠。

四时变迁翻覆手，百卉于人亦何有。骚客颠诗亦狂酒，强惜黄花爱重九。少年习气似陶公，采采金英满衣袖。携壶木末最关情，欹帽风前几搔首。馋吻偏怜粽栗香，新衣不管囊萸臭。贪将节物趁遨头，肯向宾筵称病叟。如今衰飒悟空华，现在去来飞电走。登临旧迹如梦断，觞咏故人多骨朽。百年长短随隙驹，万化陈新直刍狗。不堪把玩堪一笑，安用岁时歌拊缶。家人亦复探新𥬠，插花洗盏为翁寿。蒲团困坐眼慵开，莫把故情看老丑。挽须儿女太痴生，更问今年有诗否。

好在驰烟路，平生载酒行。摧藏身久病，契阔岁频更。昨夜灯花绕，今朝稻把晴。出门新梦境，触目旧诗情。水远推篷眩，天宽倚柁惊。转湾添𫄴挽，罨岸并篙撑。舫后装儿女，舻前酌弟兄。醅香新麹嫩，茗味小春轻。红皱分霜果，黄蔫撚夕英。缬林疏露屋，朱阁静临城。桃坞论今昔，枫桥管送迎。山腰樵担动，木末酒旗明。竟日窑烟直，中流塔影横。数帆残照满，一笛暮江平。{日煞}网枫边桁，牵罾柳际棚。岫云萦石住，田水穴堤鸣。过渡牛归速，穿篱犬吠狞。鱼寒犹作阵，雁远更闻声。急橹潮痕出，疏钟暝色生。邻翁欣问讯，逋客愧寒盟。一昨成归卧，于今负耦耕。生涯都塌飒，心曲漫峥嵘。猿鹤休多怨，菰莼尚可羹。药囊吾厌苦，扶惫且班荆。

东君好事惜年华，偏爱荒园野老家。一任西风管摇落，小春自管数枝花。

国絫丁年盛，天开甲观祥。黄离增焕炳，赤伏衍明昌。一日三天见，元辰万国康。姿神辉玉裕，德业灿金相。书圣规宸藻，文心俪汉章。乾坤参久大，日月并升常。祖武瞻兴庆，亲庭拱未央。晨昏两慈壶，诗礼一贤王。道统家传正，炎图国本强。桑弧仍穀旦，铜律又清商。旧事兰猗殿，新凉桂子香。黄华先浥露，青女缓行霜。史贺星同轨，农歌稼涤场。与龄占梦帝，多祜叶思皇。磐石重山固，灵源少海长。三宫同寿域，岁岁颂无疆。

寂莫东篱湿露华，依前金靥照泥沙。世情儿女无高韵，只看重阳一日花。

过了登高菊尚新，酒徒诗客断知闻。恰如退士垂车后，势利交亲不到门。

九月奇寒前未闻，巷南巷北无行人。冥凌尽用大冬手，肯为岁华留小春。阴风吹雨作冰屑，驼裘如铁绵裘折。可怜篱下木芙蓉，不独宜霜更宜雪。

狂飚吹小春，刮面剧剑铓。云气泼浓墨，午窗变曛黄。六花大如掌，浩荡来无乡。青女正熟睡，不记行新霜。寒暑故密移，滕巽乃尔狂。南邻炭未买，北邻绵未装。敢论酒价涌，束薪逾桂芳。岂不解蚤计，善舞须袖长。频年田薄收，十家九空囊。被冻知不免，但恨太匆忙。今朝复何朝，晴色挂屋梁。人物各解严，儿童笑相将。熙如谷黍温，免作沟木僵。两邻报无恙，为汝歌慨慷。

尖斜缁撮似兜鍪，紧护风寒煖白头。不解兵前当箭凿，解令晓枕睡齁齁。

谁与幽人煖直身，筠笼冲雪送乌薪。烦君笑领婆欢喜，探借新年五日春。

煖日黄金柳，光风白玉梅。门阑开寿域，人物满春台。

有喜何须药，无尘即是仙。壶中春日月，聊数八千年。

草木霑云露，峰峦近壁奎。新春行乐处，南北共花溪。

日月添书帙，湖山引杖藜。賸周花甲子，多醉玉东西。

雪压关山昼掩扃，故人何事短长亭。折腰直为瓶无粟，便腹犹怜笥有经。牒诉尘埃头更白，简编灯火眼终青。可怜东壁辉光外，寥落江湖处士星。

雪花来无时，入春遂三作。冰柱冻不解，去地才一握。东风畏奇寒，未敢破梅萼。已僵员峤蚕，那问纥干雀。万径无行踪，扣户惊剥啄。故人竹叶舟，岁晚梦漂泊。自云饥所驱，岂不念丘壑。经谊金华省，文采石渠阁。平生百未试，墨绶吓猿鹤。取舍一熊掌，得丧两蜗角。不嫌干进钝，俯仰无愧怍。低回簿书丛，万卷无处著。惜哉小举袖，负此不龟药。颇闻江皋县，讼简民气乐。政成松竹林，诂训缉家学。廼翁力菑畬，待子收播获。三年此书出，众说眇萤爝。持归许窥观，慰我久离索。今朝云泼墨，霰雨纵横落。樯竿挽不住，帆峭北风恶。难忘昆弟语，易散清夜酌。匆匆别知赋，掩涕倚郛郭。

天平船子过华亭，舍卫城中次第行。留取钵盂归院洗，东岩新出一泉清。

昔人重远行，供帐饯出祖。矧今燕嘉宾，宜有赠行语。府公文章公，青紫拾芥取。联翩二百言，字字劝稽古。戒之书鱼蠹，勉以云鹏举。作霖要实用，洗兵嫌不武。诸生承意气，脱迹蜕农圃。明年一声雷，幽蛰起平楚。班行入鹓鹭，榜贴缀龙虎。回头谢府公，公言非漫与。府公亦庙廊，来莅琼林俎。千载吴趋行，愁绝白纻舞。我闻有此作，病卧嗟未睹。今晨梅驿动，副墨到衡宇。调高瑟音希，芒寒剑光吐。谁云鹿鸣废，正赖广微补。当年群玉会，方贺肃飙羽。倡酬久寂寞，邂逅相劳苦。世故万浮云，交情一旧雨。谁当将诗坛，君实东道主。

檐冰低挂阑角，隙雪斜侵坐隅。春后一寒如此，梅花有信来无。

暖合无人到，寒枝为我横。情钟吹蕊破，静极觉香生。老去魂休断，春来眼且明。逃禅时索笑，百匝傍窗行。

夜雪腊前冻，朝阳春后苏。人怜疏蕊瘦，花笑病翁臞。露白能多少，寻春似有无。诗催全不力，煮水换铜壶。

园林篱落冻芳尘，南北枝间玉蕊皴。风袂挽香虽淡薄，月窗横影已精神。雪霜春事年年晚，今古诗情日日新。铁石如翁犹索句，真成嚼蜡对横陈。

馆娃宫殿压云头，自昔登临隘九州。雪浪长风三万顷，苍烟古木二千秋。宾僚谁伴作诗苦，父老竞传敷政优。想见归骖穿夜市，月边灯火满西楼。

神仙懒学古浮丘，祖意慵参老赵州。四壁尘埃心似水，一生风露鬓先秋。病衰谨谢吴中客，技拙甘同楚国优。斥鷃蓬蒿元自足，世间何必卧高楼。

万壑断流冰塞川，千岩森玉雪漫天。匆匆叶县双凫舄，换却山阴访戴船。

犯寒书剑出春萝，风雪桥边得句多。牒诉缤纷似烟海，梅花时节奈君何。

乖气肆行伤好春，十家九空寒螀呻。阴阳何者强作孽，天地岂其真不仁。去腊奇寒衾似铁，连年薄热甑生尘。疲甿惫矣可更病，我作此诗当感神。

纵敌稽山祸已胎，垂涎上国更荒哉。不知养虎自遗患，只道求鱼无后灾。梦见梧桐生后圃，眼看麋鹿上高台。千龄只有忠臣恨，化作涛江雪浪堆。

闲门冷落静无哗，小阁帘帏密自遮。日晚课程丹灶火，夜深光景佛灯花。人生宁有病连岁，身世略如僧在家。步屧寻春非老伴，任教风雨唤雷车。

憨憨与世共儿嬉，兀兀从人笑我痴。闲里事忙晴晒药，静中机动夜争棋。心情诗卷无佳句，时节梅花有好枝。熟睡觉来何所欠，毡根香软饭流匙。

芳春随分到贫家，儿女多情惜岁华。聊为海棠修故事，去年灯烛去年花。

烛光花影两相宜，占断风光二月时。但得常如妃子醉，何妨独欠少陵诗。

忆向宣华夜倚阑，花光妍煖月光寒。如今蹋飒嫌风露，且只铜瓶满插看。

云日初收破柱雷，小窗坐稳兴悠哉。熏炉花气朝酲解，茶鼎松风午梦回。谢客门阑风动竹，惜春时节雨肥梅。画船破浪亦一快，闻道湖光如泼醅。

水绿鸥边涨，天青雁外晴。柳堤随草远，麦陇带桑平。白道吴新郭，苍烟越故城。稍闻鸡犬闹，僮仆想来迎。

春事日以阑，暑阴正清美。拖筇入林下，秀绿照衣袂。卢橘梅子黄，樱桃桑椹紫。荷依浪花颤，笋破苔色起。风日收宿阴，物色有新意。邻曲知我归，争来问何似。病恼今有无，加饭日能几。掀髯谢父老，衰雪已如此。

种木二十年，手开南野荒。苒苒新岁月，依依旧林塘。污莱擅下湿，岑蔚骄众芳。菱母尚能瘦，竹孙如许长。忆初学圃时，刀笠冒风霜。今兹百不堪，裹帽人扶将。龙钟数能来，犹胜两相忘。

湖光明可鉴，山色浄如沐。闲心惬旧观，愁眼快奇瞩。依然北窗下，凝尘满书簏。访我乌皮几，拂我青毡褥。荒哉赋远游，幸甚遂初服。老红饯余春，众绿自幽馥。好风吹晚晴，斜照入疏竹。兀坐胎息匀，不觉清梦熟。

作字腕中百斛，吟诗天外片心。习气吹剑一吷，病躯垂堂千金。

意马场中汗血，隙驹影里心灰。吉蠲笔墨安用，付与蛛丝壁煤。

诗成徒能泣鬼，博塞未必亡羊。刚将妄言绮语，认作锦心绣肠。

师熸尚合余烬，羹热休吹冷虀。解酲纵无五斗，且复月攘一鸡。

尘埃波浪几东西，归去丹瓢挂杖藜。戊己炉中真造化，功成分我一刀圭。

书剑飘然席未温，火云扑地暑烟昏。山黄水浊湖南路，竹月荷风忆范村。

三伏熏蒸四大愁，暑中方信此生浮。岁华过半休惆怅，且对西风贺立秋。

折枝楸叶起园瓜，赤小如珠咽井花。洗濯烦襟酬节物，安排笑口问生涯。

立秋之雷损万斛，吴侬记此占年谷。汰哉丰隆无藉在，政用此时鸣孛辘。向来夏旱连三月，吁嗟上诉声满屋。讼风未慭复占雷，助魃为妖天更酷。我虽闲寂忝祠史，家请官供尚仓粟。尘甑贫交满目前，卒岁将何救枵腹。但愿吴侬言不验，共割黄云炊白玉。天人远近叵戏论，禆灶安能尸祸福。

万里山巅与水涯，春风招看杏园花。向来科第直溷子，此去文章应满家。休学游仙穷越巂，且从知己控褒斜。南楼东望当思我，药裹堆中两鬓华。

仙山草木锁卿云，不到花平不离尘。十丈牡丹如锦盖，人间姚魏却争春。

春晚娑罗百叶开，仙翁精舍长蓬莱。朝元未罢门深闭，不管人间有客来。

二十三年再入山，此山于我有前缘。时人不用怜衰病，天与丹房一线泉。

访旧光阴二十年，残僧相对两依然。木兰已老无花发，石竹依前有麝眠。万户直须龟手药，一龛何用买山钱。从今半座须分我，共说昏昏一觉禅。

家山随处可行楸，荷锸携壶似醉刘。纵有千年铁门限，终须一个土镘头。三轮世界犹灰劫，四大形骸强首丘。蝼蚁乌鸢何厚薄，临风拊掌菊花秋。

密迩松楸地一隅，会心何必问青乌。亢宗虽愧镇公子，没世尚从先大夫。京兆汉阡贤问望，邢山郑冢俭规模。家庭遗训焄蒿在，不学邠卿画古图。

万象当楼黼绣张，阑干一士立苍茫。云堆不动山深碧，星出无多月淡黄。宿鸟尽时犹数点，归鸿惊处更斜行。松陵政有鲈鱼上，安得长竿坐钓航。

昨夜新霜冷钓矶，绿荷消瘦碧芦肥。一江秋色无人问，尽属风标两雪衣。

再入庭闱再入山，偷闲百日了金丹。他年拔宅上升后，休道使亲忘我难。

大道凝神术养形，形神俱炼始功成。劝君观妙还观徼，先作顽仙地上行。

有赫题期盛，无疆嗣历昌。中兴归濬哲，重庆启元良。两亥开基远，三丁系统长。帝咨同物瑞，人卜降年祥。离日融双照，干天秉少阳。晨昏周内寝，诗礼舜岩廊。极右辰居焕，心前火德光。与龄偕圣父，德寿协虚皇。铜律风占兑，瑶山乐奏商。蓂芳邻五位，菊色丽中央。视膳斑衣拱，传觞玉契将。宸枫霜献叶，仙桂月输香。薰炷争延祝，吟笺曷赞扬。形容仁与孝，步障有云章。

杏园耆旧如晨星，白头相对眼故青。奉常礼乐照东蜀，十年清名留汉廷。蜀人减估天恩厚，高议清阴犹记否。迩来闻道更蠲除，此段始终君一手。归见岷峨无愧词，父老笑迎还叹咨。贾生未可去宣室，屯膏一州谁谓宜。魏阙江湖关出处，招头不用催鸣橹。遥知梦境尚京尘，哑咤满船闻鲁语。

学射春山万岁湖，牙门列骑卷平芜。如今黄土原边梦，犹识呼鹰嗾犬图。

道场山麓接何山，影落苕溪浸碧澜。只欠荷花三十里，橛头船上把渔竿。

万夫堙水水干源，障断江湖极目天。秋潦灌河无泄处，眼看漂尽小家田。

山边百亩古民田，田外新围截半川。六七月间天不雨，若为车水到山边。

壑邻罔利一家优，水旱无妨众户愁。浪说新收若干税，不知逋失万新收。

台家水利有科条，膏润千年废一朝。安得能言两黄鹄，为君重唱复陂谣。

毡芋凝酥敌少城，土𫉄割玉胜南京。合和二物归藜糁，新法侬家骨董羹。

烛花垂穗伴空斋，心事如灰入壮怀。老倦更阑惟熟睡，任他疏雨滴空阶。

菰蒲声里荻花干，鹭立江天水镜宽。画不能成诗不到，笔端无处著荒寒。

节物闲门里，人情老境中。雁声凌急雨，灯影战斜风。糟{酉黄}新醅白，柴锥软火红。家人忺夜话，我已困蒙茸。

元日兼春日，霜寒又雪寒。并烦传菜手，同捧颂椒盘。叠膝稀穿履，扶头懒正冠。五年如此度，宁得讳衰残。

元日兼春日，闲身是老身。行年申直戊，交运丑支辛。岂敢綦安佚，聊希刮钝屯。童儿看书户，把笔已如神。

云雷萦带古文章，子子孙孙永奉常。辛苦勒铭成底事，如今流落管烧香。

捏目华中影现身，有为皆妄懒方真。已甘搰搰勤为圃，休向滔滔苦问津。书至五千空拄腹，钱非十万不通神。君看汗简沉碑者，随水随风几窖尘。

绍运锺阳九，兴王抚半千。断鳌娲立极，翔凤汉中天。宵旰三星纪，希夷十闰年。声容弥宇宙，浯石不胜镌。

自将吴津骑，谁婴泰一锋。旄头连夜落，京观隔江封。舞武三成备，书文九译重。修攘遗策在，嗣圣续车攻。

箫勺妖氛静，甄陶叶气还。春回慈殿驾，天作祐陵山。开辟风云惨，登平日月闲。艰难虽独瘠，寿域遍人间。

传圣家人礼，凝神象帝先。勋华今历数，汾社古山川。众父尊归父，中天更有天。寿宫何所厌，亟上白云仙。

帝业虽天广，皇心本谷虚。神应游混沌，梦不返华胥。挍德难涯涘，铭功总绪余。谁能言大道，第入四坟书。

文德尧新庙，威灵禹旧山。海门宾羽卫，地轴启云关。无路攀仙驾，当年拱圣颜。小臣衰疾泪，空望帝乡潸。

身济投艰业，时乘拨乱机。荆榛荒帐殿，风雨颒戎衣。有日临黄道，无星彗紫微。至今淮海上，犹咏六龙飞。

大孝天孚佑，精诚敌可摧。龙輴迁座至，騩驭及泉回。永祐千章木，慈宁万寿杯。古今无此事，绝德诏方来。

敛福开皇极，储祥握赤符。寇降千猰{犭俞}，胡拜两单于。洗甲民安枕，垂衣国覆盂。有生何以报，寿域亘绵区。

与子传神器，承家得圣人。阶庭天下养，壶峤海中春。四叶斑衣乐，三加玉册新。寿宫如帝所，何必上霄晨。

舞羽修文后，投歌讲艺时。天章云汉丽，国典日星垂。麟绝仲尼笔，猿啼神禹碑。伤心河洛水，无处问龙龟。

甫贺蝇传赦，俄惊鹤驭风。首山铜鼎就，前殿玉卮空。日岂挥戈及，天无炼石功。如何千万寿，不待九龄终。

南国春深雁欲回，湘江花浪一帆开。知君不为骖鸾去，直为渊明五斗来。

罗带江流碧玉峰，旧游如梦一星终。烦披藓石寻题字，定有人能记此翁。

雁塔交亲比断金，故人岁晚更情深。只今不隔同年面，想见青云异日心。

官涂真有上竿鱼，玉笋翻乘别驾车。闻道留行有公论，从今日日看除书。

斋祠难著野衣冠，旋赎金章始见闲。台架尘侵球路暗，花书墨渍笏头斑。当年驲骑传呼赐，此日村童拂拭还。若比前厅荒驿舍，见存犹可一开颜。

儿女传观省见稀，病身聊复借光辉。莫嫌憔悴沈腰瘦，且喜间关秦璧归。不是典来还酒债，亦非将去换蓑衣。尘鱼甑釜时相厄，微汝谁能为解围。

村村篱落总新修，处处田畴尽有秋。一段农家好风景，稻堆高出屋山头。

村北村南打稻声，竹舆随处款柴荆。斜阳倒景天如醉，明日山行更好晴。

五更潮落水鸣船，霜送新寒到枕边。报道雾收红日上，野翁犹盖短篷眠。

水上晴云彩蝀横，许多蜂蝶趁船行。渔樵引入新花坞，儿女扶登小锦城。艳粉发妆朝日丽，湿红浮影晚波清。谁知摇落霜林畔，一段韶光画不成。

屋角静突兀，云气低鸿蒙。残叶飐疏雨，孤花侧凄风。北窗午睡起，一笑万事空。无人共此意，莎阶咽微蛩。

藓墙莎砌响幽虫，睡起翻书觉梦中。残暑一窗风不动，秋阳入竹碎青红。

禅床初著小山屏，夜久秋凉枕席清。绕鬓飞蚊妨好梦，卧听檐雨入池声。

桂殿吹笙夜不归，苏仙诗板挂空悲。世人舐鼎何须笑，犹胜先生梦石芝。

升降三田自有丹，浪寻盘鼎斫仙坛。扣门倦客惟思睡，容膝庵中一枕安。

村媪群观笑老翁，宦途何处苦龙钟。霜毛瘦骨犹千骑，少见行人似个侬。

二十年前鬓未斑，下滩归路落潮干。如今衰雪三千丈，却趁潮平再上滩。

久矣心空客路埃，兹行端为主恩来。杜陵诗是吾诗句，卧病岂登江上台。

晚境惟于闭户宜，出门惟有病相随。四方虽是男儿志，莫忘柯山在莒时。

衰翁扫轨欲垂车，怪子颓然也向隅。激水要令风在下，涸泉翻以沫相濡。瘠肥邈尔自秦越，势利纷然皆耳余。且复放船来话旧，不妨莲叶卧看书。

沈沈黛色浓，糁糁金沙绚。却笑宣州房，竞作红妆面。

火齐宝璎珞，垂于绿茧丝。幽禽都未觉，和露折新枝。

日烘古锦囊，露浥红玛瑙。玉池咽清肥，三彭迹如扫。

夏肤粗已皴，秋蒂熟将脱。不辞抱蔓归，聊慰相如渴。

奕叶邯郸后，乘骢第一人。交情多旧雨，到处有阳春。磊落功名意，摧颓梦幻身。黄垆高可隠，何地著经纶。

公昔参敷纳，人期到辨章。珠光空月皎，玉气忽虹藏。岁晚东方骑，生平北海觞。玳簪风雨散，几客奠楸行。

二山巉绝照南州，俯看千樯总芥舟。日脚镕金浮巨浸，波声翻雪撼高丘。锺闻两岸诗无敌，口吸西江话已酬。别有英雄怀古意，他年击楫誓中流。

忆曾归自雪边州，帆落中{氵霝}小系舟。食蛤坐来期汗漫，驾鸿飞去揖浮丘。卧游久矣无登览，辱赠跫然有唱酬。寂寞东皋舒啸后，为君濡笔赋临流。

交游稀似晓来星，岁月飘如水上萍。桂海宦情诗可纪，吴山别恨酒难平。我今以病为欣戚，公合于时系重轻。安得故人来话旧，碧空日日暮云生。

敬老尊贤大政初，速邮响动报新除。即从光范开门馆，先向文明直殿庐。后日沙堤新宰相，当年革履旧尚书。锋车若向吴中路，应记南山有荷锄。

爨婢请淘酒米，园丁催算花钱。如许日生公事，谁云穷巷萧然。

日日处方候脉，时时推䇲禳灾。门外虽无车辙，医生卜叟犹来。

简子约同湖棹，周郎许过田庐。碧云日暮空合，多病故人遂疏。

乐天渐老欲谋欢，大似蒸砂不作团。已觉笙歌无煖热，仍嫌风月太清寒。气衰况复三而竭，心赏尤于四者难。却恐人嫌情太薄，聊将花作雾中看。

小雨萧寒破晚晴，疏疏密密滴檐声。乌鸦盘舞黄云乱，早与商量雪意生。

仄径难胜四牡騑，扁舟辛苦凿冰归。简书鞅掌吟诗苦，并与东阳减带回。

使君横槊赋诗回，断取天风海雨来。彩笔从今闲不得，雪花梅蕊一时开。

横波组练试扬舲，风卷鱼龙海欲凝。但得绨袍如挟纩，何妨铁甲冷如冰。

戈船战櫂疾如飞，莫遣潮沙淀海湄。草奏直须穷利病，奉身从此系安危。

吹成一雪便吹残，风伯无端岂坐悭。夜报飞花平瓦垅，晓惊疏雨落檐间。休教冻解鱼龙水，更待诚通虎豹关。准拟姑苏台上看，春前三度老青山。

三白何忧稼穑艰，天于玉粒未吾悭。不知夜色明空外，但觉朝寒到梦间。谁子骑馿吟灞上，何人跋马客蓝关。争如睡熟蒲团上，静听饥鸦啄屋山。

十分佳景媚冬残，好事天心不复悭。已遣梅花斜竹外，更飘瑞叶向人间。渔蓑晚色都堪画，羌笛春光亦度关。想得东风来处路，白银宫阙锁三山。

昨遣长须迓诗老，人言已过阊门了。梅边肠断傍寒溪，诗老官忙应未知。何时真访山中许，已办竹深留客处。只恐归程官更忙，天驺催上沙堤去。

暗淡更残景，低迷病酒怀。剔灯寒作伴，添被厚如埋。胆冷都无梦，心空却似斋。地炉煎粥沸，听作雨鸣阶。

拟看飞花阵，翻成建水声。雨吾宁不识，雪汝几时成。三白从今卜，千仓待此盈。黄云如有意，青女莫无情。

莫笑眠常早，还怜起不迟。秾香温夜气，小雨湿春姿。瘦比中年甚，寒惟病骨知。羡渠儿女健，绕屋探南枝。

檐溜春犹冻，门扉晚未开。退闲惊客至，衰懒怕书来。日日教浇竹，朝朝遣探梅。园丁应窃笑，犹自说心灰。

早衰头脑已冬烘，信拙心情似苦空。僚旧姓名多健忘，家人长短总佯聋。一窗煖日棋声里，四壁寒灯药气中。晚景只消如此过，不堪拈出教儿童。

习闲成懒懒成痴，六用都藏缩似龟。雪已许多犹不饮，梅今如此尚无诗。闲看猫暖眠毡褥，静听猧寒叫竹篱。寂寞无人同此意，时时惟有睡魔知。

一龛窄似鸟窠禅，世界悠悠任大千。与老有情冬后煖，去仙无几日高眠。斫开竹后初三迳，忘却诗来又一年。破戒忽题无味句，劣能成字不成篇。

东风微解缀檐冰，仍喜朝来井水清。腊浅得春全未煖，雪悭和雨最难晴。小窗日煖犹棋局，穷巷更深尚屐声。莫把摧颓嫌暮景，且将闲散替劳生。

避湿违寒不出门，一冬未省正冠巾。月从雪后皆奇夜，天向梅边有别春。秉烛登临空语旧，拥炉情味莫怀新。荣华势利输人惯，赢得尊前现在身。

择蔬翻餠闹残更，儿女喧喧短梦惊。想得春风连夜到，东禅粥鼓忽分明。

寻思断梦半瞢腾，渐见天窗纸瓦明。宿鸟噪群穿竹去，县前犹自打残更。

腊中储蓄百事利，第一先舂年计米。群呼步碓满门庭，运杵成风雷动地。筛匀箕健无粞糠，百斛只费三日忙。齐头圆洁箭子长，隔箩耀日雪生光。土仓瓦龛分盖藏，不蠹不腐常新香。去年薄收饭不足，今年顿顿炊白玉。春耕有种夏有粮，接到明年秋刈熟。邻叟来观还叹嗟，贫人一饱不可赊。官租私债纷如麻，有米冬舂能几家。

吴台今古繁华地，偏爱元宵灯影戏。春前腊后天好晴，已向街头作灯市。叠玉千丝似鬼工，剪罗万眼人力穷。两品争新最先出，不待三五迎东风。儿郎种麦荷锄倦，偷闲也向城中看。酒垆博簺杂歌呼，夜夜长如正月半。灾伤不及什之三，岁寒民气如春酣。侬家亦幸荒田少，始觉城中灯市好。

古传腊月二十四，灶君朝天欲言事。云车风马小留连，家有杯盘丰典祀。猪头烂热双鱼鲜，豆沙甘松粉饵团。男儿酌献女儿避，酹酒烧钱灶君喜。婢子鬭争君莫闻，猫犬触秽君莫嗔。送君醉饱登天门，杓长杓短勿复云，乞取利市归来分。

家家腊月二十五，淅米如珠和豆煮。大杓轑铛分口数，疫鬼闻香走无处。锼姜屑桂浇蔗糖，滑甘无比胜黄粱。全家团栾罢晚饭，在远行人亦留分。褓中孩子强教尝，余波遍沾获与臧。新元叶气调玉烛，天行已过来万福。物无疵疠年谷熟，长向腊残分豆粥。

岁朝爆竹传自昔，吴侬政用前五日。食残豆粥埽罢尘，截筒五尺煨以薪。节间汗流火力透，健仆取将仍疾走。儿童却立避其锋，当阶击地雷霆吼。一声两声百鬼惊，三声四声鬼巢倾。十声百声神道宁，八方上下皆和平。却拾焦头叠床底，犹有余威可驱疠。屏除药裹添酒杯，昼日嬉游夜浓睡。

春前五日初更后，排门然火如晴昼。大家薪干胜豆{艹黠}，小家带叶烧生柴。青烟满城天半白，栖鸟惊啼飞格磔。儿孙围坐犬鸡忙，邻曲欢笑遥相望。黄宫气应才两月，岁阴犹骄风栗烈。将迎阳艳作好春，政要火盆生煖热。

乡村腊月二十五，长竿然炬照南亩。近似云开森列星，远如风起飘流萤。今春雨雹茧丝少，秋日雷鸣稻堆小。侬家今夜火最明，的知新岁田蚕好。夜阑风焰西复东，此占最吉余难同。不惟桑贱谷芃芃，仍更苎麻无节菜无虫。

质明奉祠今古同，吴侬用昏盖土风。礼成废彻夜未艾，饮福之余即分岁。地炉火软苍术香，饤盘果饵如蜂房。就中脆饧专节物，四座齿颊锵冰霜。小儿但喜新年至，头角长成添意气。老翁把杯心茫然，增年翻是减吾年。荆钗劝酒仍祝愿，但愿尊前且强健。君看今岁旧交亲，大有人无此杯分。老翁饮罢笑撚须，明朝重来醉屠苏。

除夕更阑人不睡，厌禳钝滞迎新岁。小儿呼叫走长街，云有痴呆召人买。二物于人谁独无，就中吴侬仍有余。巷南巷北卖不得，相逢大笑相捓揄。栎翁块坐重帘下，独要买添令问价。儿云翁买不须钱，奉赊痴呆千百年。

除夜将阑晓星烂，粪扫堆头打如愿。杖敲灰起飞扑篱，不嫌灰涴新节衣。老媪当前再三祝，只要我家长富足。轻舟作商重船归，大牸引犊鸡哺儿。野茧可缫麦两岐，短衲换著长衫衣。当年婢子挽不住，有耳犹能闻我语。但如我愿不汝呼，一任汝归彭蠡湖。

终日哓哓漫说空，触来依旧与争锋。登时觉悟忙收拾，已是阇黎饭后钟。

恶声恶色横相干，觌面须臾万箭攒。有客痴聋都不动，方知我被见闻漫。

春睡花枝醉梦回，安排银烛照妆台。苍茫不解东风意，政用此时吹雨来。

漂红湿紫满莓苔，泼墨浓云尚送雷。风雨岂无他日再，何须随却海棠来。

蛮触纷拏室未虚，心知惩忿欠工夫。腹须空洞方容物，事过清凉已丧吾。万仞我山高不极，一团心火蔓难图。从今立示寒灰观，笑看苍黄走郑巫。

偶然寸木压岑楼，且放渠侬出一头。鲸漫横江无奈螘，鹏虽运海不如鸠。躬当自厚人何责，世已相违我莫求。石火光中争底事，宽颜收拾付东流。

短梦难成却易惊，披衣起漱玉池清。遥知中夜南风转，汹汹前村草市声。

民和神福固其宜，况有仁先四者施。吴稻即看收再熟，周牟先已秀双岐。蕙风半老黄金穗，梅雨重春绿玉枝。乐不可支聊发咏，田间日日是芳时。

天遣贤侯惠此州，随车一雨缓千忧。药寮坐看云穿屋，莲棹归将叶盖头。三伏凉来那易得，百年饱外更何求。合词但祝为霖手，早侍薰弦十二旒。

鸣凤朝阳尺五天，匆匆忽过白鸥边。遥怜海内无双士，独酌人间第二泉。决去君今身似叶，赠行谁有笔如椽。老夫但祝重相见，未拟消魂赋黯然。

幽栖先自懒衣裳，秋暑薰肌汗似浆。对客绪言多勉强，谋家生事总荒唐。蚤眠不待星当户，晚饭常占日半墙。莫道闲中无外慕，朝朝屈指望新凉。

园林随分有清凉，走遍人间梦几场。铁砚磨成双鬓雪，桑弧射得一绳麻。光阴画纸为棋局，事业看题检药囊。受用切身如此尔，莫于身外更干忙。

晓雾障朝晖，日脚战未透。傥然成一雨，亦足洗尘瞀。江南富秋暑，老穉呻永昼。田间翻畏凉，能秕嘉谷秀。昨朝东有虹，光彩照高柳。占云天掠剩，政恐耗升斗。阳光趣坚实，乘除或相救。臞儒虽病暍，且复忍污垢。

从君挥麈演金乘，我已无心缠葛藤。第一圆通三鼓梦，大千世界一窗灯。罢参柏子庭前意，权作梅花树下僧。饭饱闲行复闲坐，人间有味是无能。

珠渊玉水折方员，涌出双莲照酒边。压倒小湖三级草，增光后沼两重莲。苕华名字元相群，桃叶根株本自连。好把吴歈翻楚些，杨荷新曲胜当年。

千里移根自海隅，风颿破浪走天吴。散花忽到毘耶室，似欲横机试病夫。

燕寝香中暑气清，更烦云鬓插琼英。明妆暗麝俱倾国，莫与矾仙品弟兄。

薰蒸沉水意微茫，全树飞来烂熳香。休向寒鸦看日景，袛今飞燕侍昭阳。

忆曾把酒泛湘漓，末利球边擘荔枝。一笑相逢双玉树，花香如梦鬓如丝。

馆娃魂散碧云沉，化作双葩寄恨深。千载不偿连理愿，一枝空有合欢心。

池光阑槛倚斜晖，把酒看花醉不归。但许鸳鸯相对浴，休惊翡翠一双飞。

两岐秀罢已蒿莱，春意还从菡萏回。不是使君和气胜，此花应向别人开。

好风入修篁，槁叶舞而堕。断续一蛩吟，高下双蝶过。冻樾午阴圆，静极成痴坐。老便几杖供，慵废诵弦课。蒲团软易煖，困来百骸惰。四傍无人声，谁惊短梦破。

乐天号达道，晚境犹作恶。陶写赖歌酒，意象颇沉着。谓言老将至，不饮何时乐。未能忘煖热，要是怕冷落。我老乃多戒，颇似僧律缚。闲心灰不然，壮气鼓难作。岂惟背声尘，亦自屏杯酌。日课数行书，生经一囊药。若使白公见，应讥太萧索。当否竟如何，我友试商略。

昼坐既催颓，夜卧亦展转。检校百骸间，无一得安稳。四大元假合，解散会归尽。何烦造化儿，前期苦相窘。咄咄方书空，忽发一笑冁。都缘有我相，浪把此身认。于中有安否，随即生喜愠。蝉声耳根响，蝇趐目中晕。无明遍大千，祇自植愁本。化儿安在哉，作诗谢不敏。

南花宜夏不禁凉，犹绕珍丛觅旧香。留得典刑传菊圃，别𥬠新酒待重阳。

末利吟余又木犀，碧瑶叶底露金支。从今日日须搜句，莫遣砚池生网丝。

病来六结总龟藏，不用浓薰戒定香。花下酒边非我事，但余消瘦是东阳。

曹穆新声和者稀，如今妙手属天支。转关濩索都传得，想见飞凰舞绿丝。

香山岁晚惜芳辰，索酒寻花一笑欣。列子御风犹有待，邹生吹律强生春。若将外物关舒惨，直恐中涂混主宾。此老故应深解此，逢场聊戏眼前人。

野外行吾意，城中寄却愁。半秋三夜月，千古五湖舟。涌地金芒发，行天玉镜流。珠星沉不现，银汉黯如收。高浪连三境，长风近十洲。水天双对镜，身世一浮沤。迥白包元气，空明慰病眸。只怜心浩荡，不管鬓飕飗。放棹真狂矣，关门有此不。四并非易事，一笑亦难谋。急管参渔笛，清歌间棹讴。逢迎成邂逅，啸咏劝绸缪。女撷蘋花献，妻倾竹叶酬。今宵如不饮，何处可忘忧。忆昔谁同赏，于今岁恰周。陟冈睽鲁卫，伐木怆应刘。独叹灵光在，能追汗漫游。大都缘未尽，岂是病都瘳。纵意褰篷席，轻生倚柁楼。节宣诚小爽，犹胜赋悲秋。

金粟枝头一夜开，故应全得小诗催。篮舆缓缓随儿女，引入天香洞里来。

千岩观下碧瑶林，岁晚青青共此心。隠士归兮花未老，每年来把一杯深。

拙是天资懒是真，本来何用戒香薰。强阳气尽冥恩怨，杜德机深泯见闻。念动即时漂鬼国，心空随处走魔军。室中已自空诸有，休负天机与地文。

著衫脱袴两浮休，切莫随渠认路头。三尺蒲牢关底事，寻声接响大悠悠。

合成四大散成空，草木经春便有冬。生灭去来相对代，为君题作有常钟。

有对易成畛域，无情那有从违。痴人妄认逆境，平地自生铁围。

白傅病犹牵爱，晁公老未断嗔。莫问是情是性，但参无我无人。

俗物汩陈大好，家奴倒迕何诛。泡幻初无典要，光阴况已桑榆。

绛帐胡沙暗，青编古意深。谁知洛下咏，中有越人吟。

使君精祷动仙灵，月御俄从毕噣经。昨夜云头随皂盖，今朝雨脚挂青冥。池光拍岸浮州宅，湖面粘天涨洞庭。賸采吴歈歌岁事，传归击壤调中听。

仙篆驱龙效水灵，佛螺吹梵演云经。何烦础汗生蒸润，便借炉薰作晦冥。一念故应周法界，万神元不隔明庭。昌时圭璧形声应，不似周时莫我听。

向非贤牧政通灵，几负松陵耒耜经。天籁侵晨占少女，雨师连夜檄玄冥。作霖岂必求商野，召见谁能右汉庭。闻有追锋传好语，从今侧耳为君听。

雨挟潮痕涨具区，流渠决决绕幽居。荷锄日课都忘倦，抱瓮天机本不疏。且喜水平昌谷稻，莫教雷假介休车。老翁饱外还多事，更把林间种树书。

村村畦圃艺新区，处处田庐葺旧居。熟透晚梅红的皪，展开新箨翠扶疏。向来矜寡犹遗秉，此去污邪又满车。谁解续经如鲁史，为将连岁有年书。

无风香篆吐长丝，书架凝尘不下帷。鸟雀声和晴日暖，午窗扪虱坐多时。

病后天魔不战降，梦中千顷白鸥江。心空境寂声尘尽，却爱秋蝇扑纸窗。

闭门幽僻断经过，静极兼无雀可罗。林下故人知几个，就中老子得闲多。

南北高峰旧往还，芒鞋踏遍两山间。近来却被官身累，三过西湖不见山。

膏肓泉石痼烟霞，半世游山不着家。老入蒲团三昧定，坐看穿膝长芦芽。

中秋月了又黄花，卯后新醅午后茶。别没工夫谭不二，文殊休更问毘耶。

合成四大本非真，便有千般病染身。地火水风都散后，不知染病是何人。

孤云野鹤本无求，刚被差充粥饭头。担负一{差}牙齿债，钟鸣鼓响几时休。

冒雪敲冰乞米回，斋堂如海钵单开。众中若有知恩者，一粒何曾咬破来。

千里驱驰出为人，颜容消瘦老于真。食轮转后无余事，莫学诸方转法轮。

何时平地起浮图，化得冬粮但付厨。推倒禅床并拄杖，饥来吃饭看西湖。

殿中泥佛已丹青，堂上禅师也画成。笑我形骸枯木样，无禅无佛太粗生。

浮生自有老规模，寒燠随宜不用拘。未尽九秋先挟纩，犹赊十月已开炉。一心定后冥欣厌，四大安时适惨舒。若使强追年少乐，直成赤手缚於菟。

铅刀曾齿莫邪铦，游倦归欤雪满髯。柳带受风元不结，荷盘承露竟无黏。逢场鼓笛如灰冷，送老虀盐似蜜甜。留得本来真面目，行藏何假问龟占。

择对鸣珂里，宜家驷马门。肃雍成孝敬，燕喜助平反。阅世弥三寿，还乡忽九原。松风摇草露，愁绝后堂萱。

昔簉鲤庭后，尝瞻林下风。一从随地远，五度阅星终。教载恩勤在，惊呼梦幻空。送车知几两，独欠旧孤童。

结绶参高妙，垂绅侍邃清。紫荷青琐闼，玉帐锦官城。行矣超龟列，终然郁骥程。寂寥经济事，遗恨入铭旌。

许国心如日，还家鬓未星。四并供燕喜，万事付撄宁。东牖樽犹湛，南园醉不醒。凄凉招隠路，苔蚀履綦青。

姻馆交情厚，官联事契长。鸣珂朝并辔，秉独夜传觞。何意塘蒲晚，翻哦薤露章。羸躯如可强，恸哭踞湖冈。

名卿绪前辈，风格如玉山。累累培𪣻中，见此高孱颜。揽辔忽思归，无人解縻贤。飘飖驾柴车，浮云视朱丹。向来小病恼，体力今已安。胡为犯风雪，江湖行路难。呼酒煖征衫，宁计斗十千。倡酬悔不数，长怀悲短缘。离合固常事，匆忙增惘然。浩荡海山春，登临想臞仙。笑我守荒径，老茧深裹缠。拟题忆鄞句，思咽冰下泉。迟公寄新作，使我头风痊。

一枝香杏一枝梅，各占东风挂玉钗。居士石肠都似梦，王孙心眼怎安排。

无笑无言两断魂，一杯谁为煖霜寒。情知别有真真在，试与千呼万唤看。

搔头珠重步微摇，约臂金寒束未牢。要见低鬟揎玉腕，更须斜抱紫檀槽。

寒更寂历向晓，短梦参差屡惊。鸡鸣似唤我醒，犬吠知有人行。

独眠被出圭角，晏起帐承隙光。一老绸缪牖户，几人颠倒衣裳。

故人寥落似晨星，珍重书来问死生。笔意不如当日健，鬓边应也雪千茎。

强裁尺素答相思，两目眵昏腕力疲。牵率老夫令至此，门前犹说报书迟。

冷落韶光谷雨寒，一年孤负倚阑干。欲知春色偏浓处，须向香风迳里看。

南北梅枝噤雪寒，玉梨皴雨泪阑干。一年春色摧残尽，更觅姚黄魏紫看。

习气不解老，壮心故嵯峨。忽与乡曲齿，方惊年许多。有眼不自见，尚谓朱颜酡。今朝镜中逢，惟悴如枯荷。形骸既迁变，岁华复蹉跎。悟此吁已晚，既悟当若何。乌兔两恶剧，不满一笑呵。但淬割愁剑，何须挥日戈。儿童竞佳节，呼唤儛且歌。我亦兴不浅，健起相婆娑。

洵美相门裔，有齐邦媛贤。藻蘋南涧下，萱竹北堂前。孝敬三从谨，哀荣五福全。松铭诸健笔，题作晋陵阡。

积庆今如许，生儿得宁馨。轲亲躬授教，韦子世传经。寿斝明卿月，安舆拱使星。市桥何处在，梦断一溪青。

四德仪邦族，三迁奠里门。姑宁忧疾痛，子自乐平反。夏枕方供扇，薰堂甫种萱。那知秋暑退，无复御轻轩。

门户传清白，阶庭侍紫青。百年歌燕喜，五福用康宁。诀箓尝观妙，旒旌谩勒铭。神游定超绝，何必讯泉扃。

我愿延陵道，几如渭水阳。适传杯泛影，何意隙沉光。拟补兰陔雅，翻吟薤露章。支离妨执绋，雨泣望楸行。

天风摇曳宝花垂，花下仙人住翠微。一夜新枝香焙煖，旋薰金缕绿罗衣。

山容花意各翔空，题作凌霄第一峰。门外轮蹄尘扑地，呼来借与一枝筇。

剪彩宜春胜，泥金祝寿幡。雪梅同雪鬓，相对两凌寒。

绿野添花迳，青春引杖藜。家人行乐处，双劝玉东西。

盛族推山长，修龄号栎翁。屏花春不老，日日是东风。

画合围香里，明窗宴坐中。兵符不须篆，丹转药炉红。

管领神仙侣，追陪山长家。往来惟意适，歌舞对年华。

黍筒小费名田课，昌歜多浮乐圣杯。笑倩艾人看外户，北窗深处咏归来。

节物今年事事迟，小春全未到东篱。可怜短发空欹帽，欠了黄花一两枝。

冷蕊萧疏蝶懒飞，商量何日是花时。重阳过后开无害，只恐先生不赋诗。

庐阜有佳人，颜色皦冰玉。不能时世妆，萧然古冠服。纷纭倚市门，组丽眩红绿。妖歌促艳舞，飞上黄金屋。安知乘鸾侣，流落堕空谷。风泉入环珮，月露作膏馥。粱肉岂不珍，瀹雪煮黄独。聊用慰朝饥，岁寒肤起粟。绮丛三尺尘，无路到松竹。谁能抚孤桐，为奏招隠曲。

岸帻萧骚雪满簪，一闲真是直千金。归来栗里多情话，病后香山少醉吟。久坐蒲团蕉叶放，闲拖藜杖藓花深。饥时吃饭慵时睡，何暇将心更觅心。

剧郡思贤牧，名曹失望郎。六参能几日，两鬓未全霜。霅水新阡远，桐川旧隠荒。绝怜垂白母，泪血独还乡。

忆昔单车使，惟君勇辅行。马隤招共载，羝乳约同盟。老去长怀旧，悲来遽隔生。故人凋落尽，衰涕不胜横。

远道悠悠日暮云，愁眉今日为君轩。残灯独照江东集，短梦相寻白下门。即事想多梅蕊句，有谁堪共桂花樽。斯文赖有斯人在，会合何时得细论。

秃翁衰雪涕垂颐，仿佛三生懒散师。浃髓沦肤都是病，倾囷倒廪更无诗。笑看笔格网丝遍，闲数窗棂花影移。事业光阴今若此，故人休说旧襟期。

菊老芙蓉退，化工少均逸。蚤晚梅花动，从此无闲日。

遮藏末利槛，缠裹芭蕉身。我亦入室处，忍寒待阳春。

制芰亦不急，缊袍堪御冬。从渠抱枝槁，摵摵鸣霜风。

种葵如种麦，隔岁已下子。仅成一干花，浪备四时气。

棠梨芳意多，颇惜岁晼晚。殷勤小春花，特地慰愁眼。

牡丹初翦时，已具新花眼。代谢不容发，笑杀铁门限。

客从扬州来，遗我扬州花。筠笼贮枯枿，明年擅春华。

风倒酴醿架，长条头抢地。趁渠未萌芽，政可相料理。

清霜染柿叶，荒园有佳趣。留连伴岁晚，莫作流红去。

真珠缀玉船，梧子炒可供。莫嫌能堕发，老夫头已童。

桃能驱不祥，霜后叶铺地。抱枝昆仑奴，犹解御魑魅。

门冬如佳隶，长年护阶除。生儿乃不凡，磊落玻璃珠。

蠹蚀尘昏度几年，蒙茸依旧软如绵。且来助煖乌皮几，莫忆冲寒紫绣鞯。

不过溪桥又两年，偶随筇竹访幽禅。有缘再踏云岩路，无处重寻石井泉。拟辍半山分座住，先携一枕借床眠。觉来饱吃红莲饭，正是塘东稻熟天。

当年挥麈讲何经，赚得坚顽侧耳听。我自吟诗无法说，石头莫作定盘星。

听经人散藓花深，千古谁能更赏音。只好岸巾披鹤氅，风清月白坐弹琴。

碧泓白石偃樛枝，爱水嫌风老更低。潭影中间龙影卧，一山好处没人题。

石罅泓渟剑气潜，谁将楼阁苦庄严。只知煖热游人眼，不道苍藤翠木嫌。

碧嶂横陈似断鳌，画阑相对两雄豪。东轩只有云千顷，不似西山爽气高。

鼓板钟鱼彻晓喧，谁云方外事萧然。窗间日暮寒烟重，未到斋时我正眠。

席帘纸阁护香浓，说有谈空爱烛红。高饤膻根浇杏酪，旋融雪汁煮松风。康年气象冬三白，浮世功名酒一中。无事闭门渠易得，何人蹑屐响墙东。

珠霄境，却似化人宫。梵气弥罗融万象，玉楼十二倚清空，一片宝光中。

浮黎路，依约太微间。雪色宝阶千万丈，人间遥作白虹看，幢节度高寒。

罡风起，背负玉虚廷。九素烟中寒一色，扶阑四面是青冥，环拱万珠星。

流铃响，龙驭𥬞云来。夹道骞华笼彩仗，红云扶辂辗天街，迎驾鹤毰毸。

钧天奏，流韵满空明。琪树玲珑珠网碎，仙风吹作步虚声，相和八鸾鸣。

楼阑外，辇道插非烟。闲上郁萧台上看，空歌来自始青天，扬袂揖飞仙。

玉笋风标右汉廷，起家聊直使车星。古来将相多头黑，此去功名尚鬓青。披草两年南北巷，折梅明日短长亭。门前车辙从今少，寂寞柴荆且暂扃。

习气犹余烬，钟情未湿灰。忍寒贪看雪，讳老强寻梅。熨贴愁眉展，勾般笑口开。直疑身健在，时有句飞来。

静极孤鸿响，寒疑万籁喑。眼花灯下字，髭断雪中吟。颇似偿前债，非关惜寸阴。可怜蝴蝶梦，翩作蠹书蟫。

水仙携蜡梅，来作散花雨。但惊醉梦醒，不辨香来处。

小梅未可折，不折惜空回。拥鼻撚一枝，也道探春来。

小槛移秀色，端来媚禅房。道人不解饮，醺然醉天香。

紫云蹙绣被，团栾覆衣篝。浓薰百和韵，香极却成愁。

一丛三百朵，细细拆浓檀。帘幕护花气，不知窗外寒。

结庐占城市，初岂卜云吉。谒医并治庖，二事便衰疾。乘除徐自笑，翻觉此计失。经年不见山，无异处暗室。平生痼烟霞，岁晚成俗物。安得百尺楼，屋上高突兀。列岫拥青来，爽气助占毕。尝试与匠谋，工费猬毛出。俸余强弩末，家事空囊涩。经营十年余，高兴竟萧瑟。人生不如意，十事常六七。身今况迟暮，长算屈短日。纵成此段奇，发白何由漆。且学商山翁，弯跧蛰霜橘。

平生爱雪如子猷，江湖乘兴常泛舟。长篙斲冰阴火迸，玉板破碎凝不流。淙琤大响出船底，两舷戛击锵鸣球。棹夫披蓑舞白凤，滩子挽𫄴拖素虬。四开篷窗爱清供，风卷花絮飞来稠。飘飘着衣宝唾住，片片入酒春酥浮。醉中榜入玉烟去，耳热不管寒飕飕。大千空蒙到何许，日暮未肯回船头。夜深冻合随处泊，歌呼达晓鱼龙愁。明朝掬雪颒且漱，挥毫落纸云烟遒。新诗往往成故事，至今句法留沧洲。推迁华年弦柱换，俛仰归鬓塘蒲秋。晓衾闻雪亦健起，径欲一棹追昔游。毡衫肨肛束浑脱，絮帽匼匝蒙兜鍪。十步出门九步坐，儿女遮说相苛留。谓言此是少年事，岁晚牖户当绸缪。万景无穷鼎鼎至，百年有限垂垂休。梦随落雁堕沙嘴，愁对饥鸱蹲瓦沟。重寻胜践可复许，且挹清寒揩病眸。须臾未遽妨性命，呼童尽卷风帘钩。

十口啼号责望深，宁容安稳坐毡针。长鸣大咤欺风雪，不是甘心是苦心。

无因同拨地炉灰，想见柴荆晚未开。不是雪中须送炭，聊装风景要诗来。

旋融檐滴冻琅玕，风力如刀刮面寒。雪阵搅空风却软，天公知我倚阑干。

门閴知闲好，窗晴与睡宜。岁华书户笔，年例探梅诗。看长棋三著，量添饭两匙。豁除身外事，未是苦衰迟。

岁逾耳顺俄七，年去古稀只三。从今莲叶巢稳，谁在槐柯战酣。脐下丹田休想，口边白醭罢参。渴饮饥餐困睡，是名真学瞿聃。

玉龙阵长空，皋比忽先犯。鳞甲塞天飞，战逐三百万。当时访戴舟，却访一寒范。新诗如美人，蓬荜愧三粲。

三径荒芜岫幌开，锦车何事肯徘徊。春风想为高人住，落絮残花好在哉。

日脚烘晴已破烟，山头云气尚披绵。却须多谢朝来雨，洗浄明湖镜里天。

天上麒麟翰墨林，当家手笔擅文心。欲知万顷陂中意，但向三篇句里寻。

北垞南冈总是家，儿童随逐任驩哗。开尝腊尾蒸来酒，点数春头接过花。尽把园林蒙锦绣，多添门户锁烟霞。杖藜想被春风笑，扶却衰翁管物华。

今朝南野试开荒，分手耘锄草棘场。下地若干全种秫，高原无几谩栽桑。芦芽碧处重增岸，梅子黄时早濬塘。田里只知温饱事，从今拼却半年忙。

丈室推居士，安居称老夫。回骸桑下饿，续命辙中枯。重道几三叟，轻财似八厨。欲知潜德报，青紫付遗孤。

大地九冰彻底，小巢四壁俱空。只有梅花同调，雪中无限春风。

何处温泉火井，谁家熊席狐裘。堂燕几番炎热，冰蚕一茧绸缪。

万境人踪尽绝，百围天籁都沉。惟余冷淡生活，时复撚髭冻吟。

藤枕频移触画屏，无憀滋味厌残更。寒鸡且道贪眠著，窗纸如何不肯明。

枕前百念忽纷然，旧学新闻总现前。现到天明无可现，依前还我日高眠。

万里东来万里归，正怜寡妇与孤儿。死生契阔心如铁，风雨飘摇鬓欲丝。早集汉庭陪振鹭，莫留岷岭恋蹲鸱。故家零落今余几，门户非君更属谁。

江上连樯叠鼓行，不争微利即争名。算来无似君潇洒，来往空船载月明。

下峡东归十五年，因君话旧意茫然。烦将远道悠悠梦，直到天西暑雪边。

灌口江源不断流，峨眉山月几番秋。江山好处吾能记，为问江山记客否。

劝耕堂上醉高年，和气春风共蔼然。大士亦修随喜供，夜来古井跃新泉。

落纸云烟堕翠峦，一泓潭月鬭清寒。凤凰池上挥毫手，却掬山泉淬笔端。

传闻公作新亭好，先报侬家拄杖知。便拟挈瓶来煮茗，绕阑干角遍寻诗。

枝南枝北玉初匀，夜半颠风卷作尘。春梦都无三日好，一冬忙杀探梅人。

玉雪飘零贱似泥，惜花还记赏花时。赏花不许轻攀折，只许家人戴一枝。

花开长恐赏花迟，花落何曾报我知。人自多情春不管，强颜犹作送春诗。

春风动是隔年期，更对残花把一卮。少待和烟和月看，依稀犹似未开时。

问人何处是花蹊，香玉匀铺不见泥。莫怪山翁行步涩，更无空处著枯藜。

蜡红枝上粉红云，日丽烟浓看不真。浩荡光风无畔岸，如何锁得杏园春。

年增血气减，药密饮食稀。气象不堪说，头颅从可知。忽作少年梦，娇痴逐儿嬉。觉来一惘然，形骸乃尔衰。梦中观河见，只是三岁时。方悟梦良是，却疑觉为非。

范村如荒村，一老雪垂领。高轩款门来，惊破雀罗静。披草出迎客，玉笋森秀整。短章虽寂寞，染指已尝鼎。归骖不可驻，晨昏思定省。

乃翁一经传，播获了家事。短檠寓真乐，尺璧岂良贵。年家有宁馨，令我喜无寐。加鞭翰墨场，一跃群空冀。

东风花信十分开，细意留连待我来。开过十分风不动，更无一片点苍苔。

家人扶上锦城头，蜂蝶团中烂熳游。报答春光须小醉，红云洞里按伊州。

低花妨帽小携筇，深浅胭脂一万重。不用高烧银烛照，煖云烘日正春浓。

天台一万八千丈，莲华峰在诸峰上。峰前结屋屋打头，独有幽人自来往。湖海云游二十春，归来还作住庵人。漫山苦荬食不尽，绕屋长松为四邻。丹诀三千满云笈，往来且喜无交涉。清晨石上一炉香，此时天地皆䜣合。我衰无力供樵苏，尚能相伴煖团蒲。但愿瘦筇缘未断，会把莲峰分一半。

天风厉兮山木黄，岁晼晚兮又早霜。虎号崖兮石飞下，山中人兮孰虞。予造轫兮挟辀，纷不可兮此淹留。灵晔兮遄迈，趣驾兮远游。予高驰兮雨濡盖，予揭浅兮水渐珮。横四方兮未极，泥盎盎兮予车以败。望夫君兮天东南，江复山兮斯路巉。恍欲遇兮忽不见，奄昼晦兮云昙昙。前马兮无路，税驾兮无所。谁与共兮芳馨，独苍茫兮愁苦。

君胡为兮远游，蹇行迷兮路阻修。朝予济兮沧海，灵胥怒兮蛟跞舟。暮予略兮太行，车堕辐兮骖决。攀援怪蔓兮一息，雷昼阚兮山裂。四无人兮又风雨，灵幽幽兮为予愁绝。君胡为兮远道，委玉躬兮荒草。与魑魅兮争光，与虎兕兮群嗥。君之居兮社木苍然，衡门之下兮可以休老。归来兮婆娑，芳满堂兮儛歌。奉君子兮眉寿，光风荡兮酒生波。云日兮同社，月星兮偕夜。千秋兮岁华，弭予盖兮绁予马。悲莫悲兮天涯，乐莫乐兮还家。

美一人兮岩之扃，珮璧月兮间珠星。岁既单兮不圭币，路巉绝兮远莫致。稼石田兮长饥，谁与此兮蓺之。藉予玉兮双瑴，先予𫄨兮五两。不万一兮当此，托长风兮寄想。长风兮无旁，吾媒乏兮凤凰。谓蘋若兮蒿艾，凤告予兮以不祥。恐青女兮行秋，奄销歇兮众芳。搴芳华兮玉蕤，将以遗兮所思。玉蕤兮霜露，所思兮未知。

舆不济兮中河，日欲暮兮情多。子兰桡兮蕙棹，愿因子兮凌波。眢壑兮以渔，周落兮以驱。骊龙兮飞度，郊之麟兮去汝。波河𣸣兮迷涂，黄流怒兮不可以桴。目八极兮怅望，独顾怀兮此都。御右兮告病，銮铃兮靡骋。河之水兮洋洋，不济此兮有命。

佛手真法身，晃耀紫金色。散满十方界，聚为七袠书。七袠遍河沙，震诵说妙法。非聚亦非散，是则法眼观。

候管灰初动，条风已发春。万灵归化育，一气验平均。农事牛先示，人情蠖欲伸。优哉汉疏广，樽酒过嘉辰。

人间胜事不常有，自古年华无重回。半夜飞云并行月，平明微雨拂轻埃。莲花正在山头发，桃树应从洞里开。寄语夫君急行柬，省闱看是辟书来。

岳树五千仞，莲花千万枝。宛然明月夜，非是少年时。已自欢悰少，那堪官绪羁。人言急行乐，何以且迟迟。

万家罗绮竞喧阗，乐事能并在锦川。兰烛连衢千对烂，冰轮此夕十分圆。喜逢蜀国寻春日，正是摩陀供佛天。人物熙熙醒醉里，却思风景似当年。

节令坚冰始，民风古意淳。星行穷少皡，正岁述咸秦。俗礼嫌端拜，头风强裹巾。红泥炉畔酒，从此卜亲邻。

天水边陲南接蜀，秦山翠照峨峨绿。世间岂有粪金牛，枉使五丁斧山玉。罢侯置守自蜀始，监郡东来两成毂。至今芙蓉城上土，邦人犹记张仪筑。偏方远僻坐井底，岂知东国穷锋镞。十月为正布时令，方验水行改周木。南征北戍幸息肩，洒酒炰豚贺新属。祖龙妄意一至万，当道已闻神妪哭。炎家天子起编户，政患嬴皇威令酷。急于恩纪缓文法，正岁尚犹传五六。吾民久已作秦民，迄今十月犹遗俗。野人何暇论年代，但忆每逢多稼熟。青裾女子翻茜袖，抽镰获稻腰如束。三时勤苦一时好，自古有年非汝独。七雄争战已遥远，万代兴亡真返复。洛诵徒劳口嗫嚅，不如屡把壶中醁。

霜风几夕报初寒，蟋蟀归来已四迁。旧物有毡眠软暖，讲堂逢鱓馈新鲜。功名久已遗清老，征戍何由及晚年。暴客更缘贫见外，时危身老亦悠悠。

独树乔松色，闲云淡落晖。新霜黄橘重，久雨翠梧稀。暗雀鸣还啄，高乌定更飞。敝貂犹故在，卒岁免无衣。

人逐年华老，寒随雨意增。山头望樵火，水底见渔灯。浪影生千叠，沙痕没几棱。峨眉欲还观，须待到晨兴。

舟中万里行，灯下一阳生。不减在家好，都忘为旅情。霜乾风愈劲，云淡月微明。况有诗兼酒，樽前莫问更。

气压伊吾一剑鸣，风生铜柱百蛮惊。君家自有堂堂阵，我欲周旋恐曳兵。

兜罗世界三千刹，重璧楼台十二城。云暗峨嵋封古色，日曛𫛛鹊溜春声。莫将蕉叶评摩诘，且撚梅花慰广平。更忆缑山可怜夜，怯寒谁与伴调笙。

节物阴涔里，人情冷淡中。百忧寻老大，一笑属儿童。雪意愁饥雀，风声入断鸿。新衣满闾巷，终日自西东。

西郊梅花矜绝艳，走马独来看不厌。似羞流落蒙市尘，宁堕荒寒傍茅店。翛然自是世外人，过去生中差一念。浅颦常鄙桃李学，独立不容鶑蝶觇。山樊水仙晚角出，大是春秋吴楚僭。余花岂无好颜色，病在一俗无由砭。朱栏玉砌渠有命，断桥流水君何欠。嗟予相与颇同调，身客剑南家在剡。凄凉万里归无日，萧飒二毛衰有渐。尚能作意晚相从，烂醉不辞杯潋滟。

穉子呼牛女拾薪，山妻自脍小溪鳞。安知曝背庭中老，不是渊明行辈人。

断角斜阳触处愁，长亭搔首晚悠悠。世间最有蝉堪恨，送尽行人送尽秋。

绿遍山原白满川，子规声里雨如烟。乡村四月闲人少，才了蚕桑又插田。

鹅鹜声暗雪意豪，直前不惮夜行劳。更能櫜鞬尊裴度，千古人知李愬高。

我是苏州监本呆，与爷上寿献棺材。宗室元来是皇族，雨下水从屋上来。

浯溪一峰插天齐，上有李唐中兴碑。肃宗勋业愈烜赫，次山文字真崛奇。我昔为州坐两载，吏鞅束缚马就羁。咫尺名山不可到，抱恨常若有所遗。兹游得遂偿素愿，况有文字古一夔。周遭岩壑寻胜迹，摩挲石刻立多时。野僧半解知人意，满卮笑岘酒一杯。

横枝对菊开。

上覆白玉盂，下盛白玉盂。

可怜世上金和宝，借尔闲看七十年。

快晴似为酴醿计，急雨还妨燕子飞。

