尘埃都门路，羸马复北首。徘徊孤客心，厌此行役久。秋云结层阴，风叶下高柳。解鞍止孤馆，斜雨入户牖。愁怀写长川，时运付杯酒。回念宇宙间，无一真我有。功名圣贤事，世味俗自厚。行心弗愧天，安俟传不朽。偶为细故牵，还成浪奔走。矧庇吾族繁，折腰仰五斗。营营百年内，此累难遽否。田庐傥其完，尚可归老丑。人事固莫定，此志诚不苟。诵言成短章，聊以告吾友。

去夏谒君时，踏雨溵川路。癯然泣相吊，心苦别亦遽。穷愁但急急，峥嵘岁还暮。羁旅念友朋，天寒感霜露。孤怀杂离忧，纷乱畴可诉。计我之官期，迨君祥琴御。邑馆临通途，车马当迎遻。言笑释所愿，此喜良可预。欲致情抱勤，音书岂能叙。

世德锺良士，爽气横清秋。公才辅经术，文价伏时流。近从计廷召，斩为梁苑游。京都利名地，趋谒先公侯。高情远俗尚，壮丽资冥搜。清尊破旅颜，黄菊迎归舟。佳藻盈大轴，遗我蠲穷愁。正声和群心，明珠炫双眸。词高不可继，惠重终可酬。愧君乐善怀，行义愚当修。

吾友明知士，结庐汝水边。名亭号休心，休心师昔贤。将期一寸诚，悠久如青天。我闻人最灵，至性初纯全。吉凶以情变，善恶缘习迁。湍水决其防，放荡无由还。所以古圣师，三绝穷韦编。曾子善守约，孟轲养浩然。皆能保诚明，千载光华传。夫君真其徒，坟史尤精研。恬然安粹灵，外虑何由牵。进退固有道，用舍岂必专。丘疾不俟祷，颜乐无穷年。宁同避俗者，身迹空拘挛。

落叶犹同飞，寒鸟犹并枝。我汝独何负，不得长相随。偶为细累拘，跬步成天涯。后日更远适，会合信难期。尚愿家国宁，且作千日离。悠悠百年间，几别颜即衰。从宦非我志，功名徒自欺。谁言干寸禄，坐使手足违。逐末背本心，得一万已遗。我汝粗有识，此事良同悲。安得长洲田，清水稻百畦。将汝入故庐，亲戚坐成围。幼弟就文史，长兄近砭医。孝谨奉诸宗，祭祀洁四时。此外逐风月，对酌白酒卮。毕世为善人，不负生育慈。斯志傥未遂，终为路人嗤。

忆昨相逢际，风喧洛城春。芳菲供愁眼，衣袂偕京尘。艰难各之适，会合宁逡巡。君归来何时，我约赴无因。自此还相望，渴臆生埃尘。晚岁留故丘，山村寂无邻。落日送樵牧，苍烟起荆榛。季弟自城至，开颜慰天伦。遽言长者车，相过止来晨。兹遇出意表，俟迎屡冠巾。寒途马历历，幽扉犬狺狺。野夫竞走报，似能喜佳宾。空堂揖颜色，和气相氤氲。开尊共灯烛，笑语何谆谆。朝游禹门寺，暮历清伊滨。危龛俨金像，远波舒翠鳞。石楼最清绝，就宿同禂茵。滩声夜逾急，天然谢韶钧。闲淡尽物理，至乐还天真。人生足羁束，此会尤难频。所期道义心，白首长相亲。

季夏德阳盛，炎赫恢洪𬬻。俄然积阴来，直掩造化枢。蒸云满乾坤，澍雨倾江湖。昼夜不停洒，动植宁得苏。深虞垫地轴，遂恐沈日车。火官弛权纲，朱鸟忧沾濡。薰风阜民物，反逢怒飚驱。川盈浩无津，龙卧埋深淤。晦雾拥城门，惊澜起康衢。虽经禹力勤，尚畏赤子鱼。丛兰委泥滓，祥木掩蒿芜。罅漏生广厦，浸淫矧吾庐。涩藓上明镜，蠹腐盈缣书。墙茨渐衣绣，网虫竞缨珠。螺蚓恣缘绕，蛙黾争讙呼。幽人志自苦，阴处情难舒。忧颓讵安席，避溺思乘桴。安得赤帝悟，却使政令敷。尽屏沴祲昏，大明升震隅。六合仰清光，九州免沦胥。四序各有主，一物长欢娱。

鳞鳞田边栅，意欲全嘉禾。不念大道隳，轮蹄苦难过。还来践旁亩，害稼良愈多。愿以树栅心，治道夷险坡。行子得坦途，羁旅远诋诃。芃芃满陇翠，谁冒蹊田科。

英山富泉石，翠岩映清涟。近可杖屦及，寂无市井喧。良辰惜虚过，幽寻忍空还。幸接鸿雁序，愧在骅骝前。一径入岚霭，遍野皆兰荃。洗耳慕颍曲，散发非伊川。芳意动宿楚，暖脉通幽泉。遥源发何所，积流浩成渊。断岸矗苍壁，澄瀛印晴天。人稀石有彴，村远鱼无筌。初开腊瓮酒，乍减春衣绵。风光入雩咏，暄和临禁烟。柔莎当茵席，轻漪泛觥船。天日正清润，水云共澄鲜。灵苗恣采撷，古迹皆穷研。高会屏纷杂，野具无荤膻。繁英落如糁，幽禽语如弦。嫩香小杏肥，深碧新荷圆。游鯈忽上下，戏蝶时翩翾。芳树荫坐钓，平石醒醉眠。共得真隠趣，勿为豪华传。满目是图画，在处皆潺湲。春风拂归袂，暮景生吟鞭。恨不见山月，月晓山南边。

暑候积隆暵，骄阳变重阴。朱灵弛纲权，蒸郁资霖淫。惊声递汹汹，密脚罗森森。阶除垂玉霤，朝暮无停音。修虹挂明带，奔云仆危岑。雷电收震耀，曦光久潜沈。老火不复炎，飚迓柔金。大道泻溪壑，穷巷多污涔。朝泥涴羸屐，夜气凌疏衾。腐耳帖朱槛，美实堕青林。蛙黾生意气，蝼蚓相讴吟。嘉谷失耘耨，坐忍莱莠侵。白屋生罅漏，工女停机纴。庭圃亦芜蔓，谁能辨藁芩。长夏方长养，渐渍所不禁。伊予抱最灵，咨戚何由愔。安得排九阍，感激露至忱。诉帝求阳明，咄嗟破凝膁。薰风阜万物，复将歌舜琴。天高不可达，耿耿徒此心。

时君养多士，本欲康生民。服章与奉禄，岂但荣其身。士昔志于学，宁曰利欲亲。得位以行道，修己将安人。夫君青云姿，文行尤彬彬。明主亲选士，往作诸侯宾。兹义雅所尚，有怀并松筠。当令千载间，炯炯尊儒绅。

浓阴结秋意，疏林啸松声。时节感壮怀，挈酒慰友生。友生冰玉士，节行映古清。十五簪儒冠，四十无华缨。家贫道弥富，身困誉益荣。殷勤数宾侣，足趋颜巷轻。高斋面幽圃，修筠拥轩楹。班班寒露丛，竟吐篱下英。食具简且洁，盘蔬亦晶明。饮适言笑和，至乐不乱情。郁然兰芷芬，薰灼通心诚。因嗟朝市间，利欲空自兵。

少孤多旅游，解骖幸吾里。亲友皆贤豪，相逢有余喜。世事如浮云，离合宁暂止。酒罢予其东，幽踪逐伊水。

宦游鲜宁居，未定即奔走。逾年官岷峨，较昔已云久。所喜风物繁，联职多旧友。平生道义心，相期各白首。公余事招寻，谈笑共尊酒。时方积雨歇，凉气生户牖。红蘂照平池，苍烟羃高柳。清欢正萧散，离思已纷纠。后遇复何乡，此乐能再不。念初抚遐氓，力薄颜亦厚。饱历风波危，仅脱虎狼口。何当挂尘冠，杖屦醉林薮。俯仰适所愿，荣利亦何有。世故浩难必，逍遥慕庄叟。

上天生贤杰，有意康斯民。六十不大用，徒劳何足云。堂堂赵夫子，德与往哲邻。尝冠獬豸冠，血面婴龙鳞。身轻秋叶危，大典虞湮沦。予时忝同僚，附骥愿亦伸。自尔均出处，荏苒十四春。不肖罢蜀使，迂谬众所髌。君独怜其心，抚劳意益亲。特枉廉按车，再宿骖行尘。愧无管氏才，蒙此鲍叔仁。苍皇掺袂去，分老江湖滨。前年易边麾，揖君东都门。君方领部使，迎遇谓可频。不作旬浃别，各走西征轮。后前数舍间，音旨徒相闻。到官但引领，莫觌綦与巾。道大果难合，税冕宁逡巡。投劾勇自丐，就养归丘樊。君志固为得，我怀谁与论。命驾适千里，兹义古所敦。有守念系匏，空望南山云。

日躔回南陆，炎气彻厚地。郁蒸堆火云，飘雨良快意。暗穴蟪蛄鸣，湿翼玄蝉坠。潜阴生早凉，熇暑不得炽。羁怀感时节，抚事增愁思。倦游老将至，归兴劳梦寐。

卜居俯涧瀍，开轩面嵩洛。迥占西都胜，高据北邙脚。千门凝紫烟，群峰参碧落。神皋势回抱，天阙谁开凿。朝阳丽金碧，半空横殿阁。滩声夜潺湲，云气暮惨错。春花敷烂锦，夏木成翠幄。三川披画图，八极开綷幕。曾无登涉勤，坐享仁智乐。主人富才识，大隠当城郭。早解郡印还，勇脱官检缚。清心对万景，真趣绝外铄。可笑学神仙，妄意向寥廓。

夏木拥高阴，微风荡轻霭。开轩延众宾，置榻临爽垲。清谈析妙理，尘臆涤烦痗。至乐从中来，外物亦何待。频登君子堂，道义庶无馁。

群响本无异，悲欢由感怀。蛙鸣得其所，人乐与之偕。既泯物我念，宁烦丝竹谐。谁能同此适，应亦少朋侪。

君子固无患，虽有亦何病。公偶无妄疾，居养仁者静。怀贤本心服，非由誉望盛。庶以德义风，化此愚蒙性。欣陪杖屦游，晨夕不为并。暂阻如三秋，斯言犹未称。屡诇期勿药，敢怠走门径。

间从长者车，名园宴初阕。佳宾薄暮散，归鞍带明月。珠玉良有德，芝兰香不绝。夜久卧北窗，魂梦亦清洁。

繁花锦鬭鲜，好鸟歌无阕。逍遥涉其间，岂独娱岁月。修竹色常佳，清渠流不绝。客散掩幽扉，圆蟾正明洁。

余生苦多难，所向招诋谰。前年失二子，悲肠剧刳剜。悸魂念职守，忧患何弥漫。叫阍辄自陈，闻者为辛酸。朝恩俯从欲，幸忝留司官。薄廪霑甑釜，尚愧远祖丹。西都多巨公，贤哲罗衣冠。亲炙挹高义，朝夕陪清欢。蒹葭倚白玉，蚁蛭对层峦。肴羞屡陈列，桃梨烦雕钻。翰林壶冰洁，秘殿朱绳端。远识固莫测，确论宜不刊。立行皆表的，析埋亡髀髋。从容及议乐，辩论生酒阑。相圃众如堵，楚战惴旁观。辞锋奋铦利，学海翻波澜。解带拒班输，登坛劫齐桓。焚舟却魏武，火牛快田单。守义若据险，持说侔执干。当仁不相让，食马几及肝。听者如馁人，得味皆珍餐。折衷无圣师，简编阙且残。谁能置轻重，愈见制作难。两家难未解，宜僚徒弄丸。辨璞待炎火，知松须岁寒。善教已乃孚，大器久始完。人虽不我合，留俾后世看。行道匪彊聒，贤蕴宁遽殚。用舍系所逢，明哲固能安。乐天复知命，颐养资广胖。

养亲不择禄，昔有仕为贫。唯有席先畴，足以供昏晨。超然舍禄位，一志亲耕耘。既无王事盬，亦免贾用勤。鸡豚畜以时，粱稻盈仓囷。处身但清约，甘旨极鲜珍。堂上垂素发，含饴弄儿孙。彩服不离膝，终日常欣欣。园中复构室，花竹围四邻。窗户俨罗列，开阖随寒温。慈颜纵游适，日涉不为频。雅当寿燕名，安康保灵椿。门多长者车，间可延嘉宾。讲道资朋友，德誉日以新。孝诚动金石，岂独化乡枌。显扬久益大，圣世求忠臣。

忆昔为小官，位卑职易营。朋知喜其勤，民口亦见称。中间忝台谏，已觉言难行。然赖识者恕，尚谓无欹倾。数年忽遭遇，用大过其能。名虚称不实，任重力难胜。具瞻不可欺，举动招讥评。士论固不与，自知亦甚明。禄厚难报答，徒滋骄侈萌。子孙忘艰难，服用饶夸矜。清白素风减，冗长浮费增。亲旧多责望，厚薄贻怨憎。贫贱胜富贵，古语信可凭。请病蒙罢免，方幸忧责轻。俄复统一道，抚民帅边兵。寇狂适偃蹇，民疲未苏醒。胜负系司命，休戚及群民。细务委将佐，大事禀朝廷。所禀有违从，委择有不精。差失虽毫厘，致败或丘陵。殒身何足道，误国玷家声。可不常惕惧，临渊履春冰。庶几免危溢，书此为心铭。

人有好胜心，当以善胜恶。岂宜执人我，与彼较彊弱。所得无毫厘，所失已山岳。事过徒自悔，驷马追不却。况临衰暮年，事尤资审度。如人行远道，日暮将憩泊。遵途益须慎，勿使趣向错。逆境是吾师，苦口多良药。岂止人难欺，将为鬼所噱。有病在速治，姑以自砭灼。

予生三十愚且蠢，乐善自许人难双。前年杞城拜夫子，似处幽蔀逢明釭。交情期与道义久，第愧蚁蛭临崆{山凶}。兵厨得酒不自饮，携挈过我盈尊缸。追游颇纵山水乐，凉风皓月临溪矼。长歌高啸助清景，彻曙未肯回艂艭。别来节物皆一换，秋风憀栗陵疏窗。韩庵幽莲堕红粉，崔榭密竹森云幢。过从往往臻静默，兀坐终日如枯憙。得君新诗成杼轴，目未穷纸心先降。指摘万象无不到，发虑百中如甘逄。搜情引思勉欲和，畎溜岂合追湍泷。念君怀道滞山邑，谁者肉食居高庞。方今明圣缔堂构，采拔材干恢鸿厖。长松偃蹇卧涧谷，梓匠谁与来扶扛。入登明堂柱九室，气象凛凛尊家邦。复使天下贵儒术，颂声千载长铮淙。

能知真乐唯吾曹，声利外物诚无侥。深山穷谷苟遂性，肤体不厌常枯焦。况如佳景擅天巧，会与仁友相追邀。龙门伊洛古今胜，苍岩翠壁双岧峣。疏凿宛见神禹迹，怀襄既乂熙尧朝。千龛万宇变佛室，钟磬梵呗何喧嚣。唐僧无畏号神隽，当时声势尤翘翘。开山拨壤尽奇秀，楼殿势若风中飘。高甍垂空插云翼，连阁跨路驰星桥。深沈神物潜拥护，显敞燕雀如矜骄。搜奇选胜幸迟日，禅堂解榻眠清宵。滩声萧萧杂群籁，天真不啻闻咸韶。陵晨携策度翠𪩘，竹溪深处从僧招。融融朝晖射岩谷，杂花烂熳红欲烧。令人即欲置万累，百年尽向游中消。乃知神仙有窟室，我意已欲陵烟霄。

皇图经野临中天，北有大河南陆浑。陆浑之下伊之源，直走关塞侵山根。此山不断亘坤轴，逆为汝海波涛翻。忽焉天意有不测，疈开峡口流如吞。长波万练卷空过，贯都会洛风霆奔。崖岸相嵚竦天阙，此号凿龙为禹门。石道盘纡入幽邃，杉松隠映皆祇园。下窥朝市但尘土，不与人世同嚣喧。天章阁老真相嗣，诏委北陲严国藩。前驺驱弩聊盘桓，凭高置酒临岩轩。是月嘉平腊将尽，春风料峭烟霾昏。圭阴表日景渐正，玉沙透水波先温。杳杳端闱照宸极，壮以崤函周轘辕。超然宴览动咨叹，坐预国论惭冥烦。乃知公旦卜洛意，根本系时亡与存。法宫在今宜有制，上宪太微尊至尊。乘杓布政朝万玉，莫如洛宅当乾坤。三陵气象贯星野，庆云祚百云来孙。岂唯设险御诸夏，亦以捍患安元元。为于可为事乃济，器大重迁咸有言。贱臣幽退冒及此，愿对上前图籍论。

黄衣健卒肩乘壶，口传好语无缄书。为言八使致新酿，赤泥翠笼来兵厨。轸予官冷乏斟酌，补助不足均赢余。殷勤拜贶兴不浅，对月开縢露华满。金波泻出紫玉瓶，珠光飞入琉璃盏。独酌虽甘少遗味，怀友思贤动深意。走送城西诗酒家，珠玉琅琅发清思。李白一斗诗百篇，刘伶一石高七贤。吏部兴来卧瓮边，贺公眼花井底眠。乃知醉乡路安稳，华胥有国无圻畛。愿君恺乐游其间，千秋万岁欢难泯。

诗酒相娱诚得策，洛社当年有牛白。况公同榜三四君，从宦天涯久相隔。一朝把酒对春风，余花红白犹堪摘。不鄙贱生年辈晚，招延亦预尊前客。清欢尽日信忘形，醉舞狂歌不知拍。

颍川太守无羁束，为政课卑才第六。里中耆旧六七翁，渐闲勇退皆高躅。独愧衰疲掌民社，谩拥熊轩驾丹毂。身病何由安百姓，才薄岂当尸厚禄。巧匠居旁只坐观，老手真能袖间缩。唯有过从相爱心，青松不肯更寒燠。韩公开宴坐高堂，帐帟垂红窗绮绿。帘深不散玉炉香，夜长屡剪铜盘烛。从容谈笑杂笙歌，烂熳肴烝兼海陆。翩翩舞态学惊鸿，嘹喨龙吟出横竹。与公进退晚相同，曾共忧勤参大麓。酒量从兹减壮年，岂复长鲸吞百谷。兴来犹勉奉公欢，金尊未釂先颓玉。且同万物乐时康，况慕诸君知止足。

夙驾冒轻寒，身劳意自闲。鸣鸡起遥墅，残月满空山。水落滩沙白，林稀落叶殷。东方上朝旭，始免畏途难。

灵境中天秀，雄名古到今。位尊朝列岳，势重压千岑。静锁神仙宅，高盘宇宙心。孤棱标日月，绝仞倚戈镡。彩栋灵祠邃，层坛净刹深。民祈传觋语，国祀致君忱。碑古苔生字，堂虚画蠹金。山呼曾荐寿，神降即为霖。事怪涂山石，形端玉女砧。峰峦排翠玉，滩濑漱鸣琴。蕙帐人谁继，金泥迹可寻。唐经藏宝妙，魏殿想銮音。云作他方雨，松连别院阴。谷泉长浸斗，顶路欲扪参。探穴魂潜动，扪萝力不禁。箕熊分蚁垤，伊洛认蹄涔。鸟道樵夫去，龙潭驿使临。众仙停羽驾，昔帝俨宸襟。选胜先看记，乘危可作箴。天门开四极，树品冠双林。灵药看苗㔉，香醪挈榼斟。道宫庭不扫，学馆突无黔。垅麦风摇浪，溪淙石耸簪。杂花春烂熳，老木夜萧森。夕照河光接，晴岚塔影侵。深崖藏积雪，虚壑响幽禽。溪月寒澄霁，岩烟暮杳沈。寺桥横䗖蝀，禅磬击璆琳。拂壁题新字，逢僧举旧吟。疲骖何处解，高阁在崎嵚。

宝运兴王国，真贤降帝庭。乾坤深毓粹，河岳共储灵。庆泽贻谋远，光华变世丁。精心该古学，夷步涉仙扃。虎变腾彪蔚，鹏飞绝窈冥。畋占渭滨兆，梦肖傅岩形。姬旦兴周典，桓荣授汉经。四聪延启沃，百辟仰仪刑。金节临全魏，天声震北溟。仁恩宣雨露，威令肃风霆。玉垒兼前好，黄枢冠旧厅。出封仍衮职，开国直龙廷。乐育先儒学，忧勤察讼囹。谈宾延白屋，卫剑匣青萍。体貌师臣贵，功名史笔青。朝廷方倚重，民物傒图宁。大厦容栖翼，洪锺谢寸莛。徒能继舆颂，倾意祝遐龄。

使寄东南重，提封旧国雄。江山归汉节，栋宇压吴宫。隠几群峰近，穿梧一径通。竹阴摇槛翠，桥影落溪红。响迸荷心雨，凉生水面风。澄清多暇日，尊酒喜时同。

合友逢佳节，携尊泛碧流。溪风销酒力，烟树入春愁。群鸭开波练，疏云透月钩。平生怀古意，最羡五湖游。

君来宁素约，我至自殊因。义重缘应合，心亲见亦频。十年无龃龉，一遇有逡巡。他日林丘去，须为白首亲。

小雨郊原净，轻风生早凉。歌声激离思，酒力壮悲肠。默计去程远，预知宵梦长。乡关足清赏，一一寄诗章。

波涨朱阑外，山明绮席前。画桡飞彩鹢，红旆照清涟。东阁随开府，佳宾尽谪仙。夕阳归骑外，芳草绿绵绵。

故堤高柳绿毵毵，花萼遗基映柳南。啼鸟解招游客醉，落花时有戏鱼衔。舟移罗绮添春色，山破云烟出晓岚。后会陪公应更乐，行看庙胜扫祅欃。

凝结自太古，苍崖潜閟深。炎蒸当六月，皎洁正千寻。金碗通珠液，青蝇避玉砧。焦劳方旰昃，聊可沃君心。

岁寒君子意，穷达见情均。多谢江南信，偏怜泽畔人。明珠惊照夜，寒谷顿生春。白首论交地，须看管鲍亲。

摩诘传遗迹，家藏久自奇。高人不复见，绝艺更谁师。水石生寒早，烟云结雨迟。笔端穷造化，聊可敌君诗。

高贤烦出使，妙柬盖从中。红旆临江浦，牙樯列岸枫。颁条苏旧俗，吊古访遗宫。令信遗文简，刑平狱户空。九重天眷异，千里物情通。识面烟波际，论心气类同。断金捐畛域，倚玉愧蒿蓬。别思知何似，秋云日夜东。

幽丛有佳色，不必趁时开。冷艳霜仍借，清香蝶自来。晚芳情愈重，醉赏目先回。且伴芝兰秀，休嗟暮景颓。

拙宦身何补，谋生术不高。履霜惭践屐，察俗念同袍。独鹤寒先警，哀猿夜更号。凄风猎兰蕙，浓露湿蓬蒿。故国荒三径，南冠叹二毛。使轺违右蜀，贤里隔西豪。吾友真时杰，斯文敌楚骚。一官曾共守，多难适联遭。讽咏餐忘味，赓酬夜费膏。倦禽慵择木，涸鲋羡游濠。交分穷弥笃，相思梦亦劳。未能抛假绶，何计理行篙。老去情难展，忧来首独搔。书勤空系雁，河广讵容舠。郡僻稀民政，科繁属吏曹。饭粳吹玉粒，尝蟹擘金螯。治性亲黄卷，蠲愁仰白醪。任真倾肺俯，共醉沃醨糟。夕惕持新禁，年凶减众遨。光阴徒汩汩，怀抱慎忉忉。归隠输陶令，参禅学李翱。因君破蒙滞，遣兴彊含毫。

君恩消祲沴，喜雪验时和。山峙昆兼阆，江迷汜与沱。圃妆花鬭巧，林亚玉相摩。丘壑平无异，萧兰惠不颇。野催农务急，客醉酒家多。裂素思团扇，吹毛想太阿。流风疑汉舞，黄竹咏周歌。烟冷渔村远，裘厖猎骑过。谷登期岁稔，人乐免夭瘥。会待晴宵赏，寒光混月波。

忽得穰郊信，翛然病魄醒。怀贤心独在，感旧涕偏零。南斗占神剑，西豪聚德星。卧龙看复起，失马顾曾经。冰玉清相照，芝兰远更馨。麤官应念我，白首候戎亭。

中秋气清肃，况复在边庭。月吐孤轮迥，天开六幕青。辉盈疑白昼，明极掩常星。此夕乡关思，胡笳莫细听。

张筵赏秋月，箫鼓沸公庭。光泛露逾白，轮高天更青。遮藏三让客，牢落庶民星。节去人随老，杯行我但听。

万里边城月，清辉彻北庭。沙侔霜霰白，圃失蕙兰青。影乱林筛玉，光长隙透星。南飞有归雁，羡尔故先听。

浮云收绝塞，金鉴跃天庭。但愿冰轮莹，何烦桂影青。溪心如泻练，杯面若涵星。曩昔开元曲，何人可复听。

晓烟浮水白，晴日透霞红。屈曲岭头路，萧条旗脚风。主恩覃塞外，贤业满胸中。始信人声远，欢迎到处同。

雄儿矜绝艺，勇气厌天骄。振臂联驱马，翻身仰射雕。回旋惊电雹，奔突出尘嚣。武备并文教，均修是我朝。

平日倦仍衰，那堪更病羸。宾僚闻燕集，冠盖阻追随。歌筦宜嘉赏，觥觞莫苦辞。酒深缘意厚，但看乐天诗。

春雁来时节，飞鸣各有行。弟兄俱远宦，秦楚久相望。尊席唯他士，鶑花似故乡。何时遂归计，共醉潩湖旁。

明时频得罪，出处愧朝行。音问通犹懒，赓酬况敢望。诸公怜旧物，迁客惯他乡。怀抱随新月，遥依紫塞旁。

开轩纳清景，为吏似闲居。佳客迹频到，主人心自虚。琴尊良有助，时命固无如。喧静何能必，中恬乐有余。

题轩名静胜，静胜理何深。自得归根趣，宁存较物心。杂花随节候，叠嶂互晴阴。终日对图画，应无尘虑侵。

老畏风光速，闲知日晷添。惜春逢雨急，病酒与愁兼。采蘂蜂须泾，衔泥燕觜黏。水声淙曲沼，花气递疏帘。坠絮柔铺径，高梧翠倚檐。清伊照窗碧，少室插云尖。老蔓蛇难蛰，残红火不炎。邀朋拟白社，取友尽苍髯。馔具虽真率，宾仪去谨严。主公纡绣衮，词伯玩书签。陶冶恩唯旧，葭莩契偶霑。尊崇储峻岳，高洁仰孤蟾。社稷勋无敌，轲雄学不厌。威声传异域，名姓到穷阎。宾主均欢爱，乡闾化静恬。应怜孤客志，粗守小官廉。饥赖监河粟，贫无遗盗缣。清朝惭禄薄，丰岁喜鱼占。识暗妨时用，心愚以古潜。狂歌忘皓首，醉眼怯青帘。东阁容疏放，西都慰伫瞻。酬诗常愧拙，负弈固非谦。久玷题评末，深蒙道义渐。虚舟不复系，所向可无嫌。

平生亲友分，偏向二难深。但念相从乐，应知别后心。西窗棋罢弈，南圃迳慵寻。不奈怀贤意，香醪独满斟。

明月照分袂，离魂增黯然。禅公归故里，词伯约新年。松竹荒三径，金兰忆二贤。向风无限意，书札岂能宣。

席上多佳客，非君众不怡。诗词虽有激，诚意在相思。朋旧难疏间，年龄合养颐。何如两俱便，忺出莫推辞。

眉寿当安逸，炎蒸倦往还。二难俱命驾，三迳始开关。清论应更仆，新诗特解颜。冥冥双雁序，为叟下云间。

夏木清阴合，公当雅燕开。前轩鸣脆管，密席列英才。坐久风逾快，欢多日易颓。膺门荣一顾，孙合愧常陪。绕客烧银烛，垂莲釂玉杯。醉归应倒载，远胜习家回。

骄阳逢密雨，岁事可遥占。洒砌凉堪喜，通宵滴未嫌。渠淙鸣玉佩，檐逗水精帘。草木神俱王，仓箱望已添。炎蒸俄尽涤，秋意忽相兼。稍霁循幽圃，重寻晚笋尖。

牡丹开蜀圃，盈尺莫如今。妍丽色殊众，栽培功信深。矜夸传万里，图写费千金。难就朱栏赏，徒摇远客心。

幽圃多清致，人贤乐有余。游心同艺苑，归兴若田庐。畦广容栽药，门扃为著书。筑台占岳顶，凿沼洒伊渠。庵仿卢仝屋，坊邻白傅居。拂床留倦客，种竹荫游鱼。弄水衣襟湿，遵流酒盏徐。园翁名草木，山鸟戏阶除。密席延商皓，高风迈汉疏。城西老诗伯，独免醉登车。

不尽陪从乐，端居若绊羁。雨方添草色，寒更展花期。举目红芳阻，搔头素发垂。清尊难独酌，终日起相思。

相君行乐处，繁盛故王家。声远歌喧阁，香浓酒泛花。瑰材扶广厦，美植列甘柤。彊饮频中圣，回头畏曲车。

盈尺吐红房，春丛占上阳。佳名过百品，绝艳冠群芳。嫩玉舒韶脸，鲜霞避晓光。楚妃殊众色，洛浦谢浓妆。露重珠如缀，风回麝不香。倦游稀爱赏，得此浣愁肠。

乘春寻洛社，不惮路岐长。盈畹花如笑，倾都客若狂。山林多寂寞，朝市太奔忙。不似安车老，优游适四方。

始终全盛美，今古莫如公。华衮加朱绂，安车撤画熊。建储宗社计，破贼庙堂功。身退谋猷壮，宜哉帝眷隆。

再拥平阳节，麟符守洛宫。礼贤多孺子，交政得裴公。宽简宜民化，欢游与俗同。行看归宰席，致主咏南风。

莎辗安车稳，花簪醉帽红。还乡慰多士，入洛访诸公。览德如威凤，归鞍若去鸿。清规传后学，信道不谈空。

种竹盈轩翠，栽花满圃红。著书评百代，守节避三公。皎洁升坛玉，孤高渐陆鸿。清名若嵩少，万仞亘长空。

西台无吏责，道义得亲依。过宿暌谈益，中怀已恨稀。何情堪久别，无翼不能飞。愚直相知少，非公谁与归。

松筠宜岁晚，冰雪照人清。无限相从乐，空添别后情。官期何日满，归计未能成。不起思予念，输君道眼明。

久旸逢腊雪，酌酒动欢诚。密势迷城郭，余霏冒栋楹。河光平曳练，岳色远堆琼。已报丰年瑞，三登贺太平。

词场同际遇，郡政接循良。珠玉篇章妙，芝兰气味长。褒言如衮绣，雅意戒鹈梁。老格松千尺，清文水一塘。赓酬停笔久，降叹举幡忙。当宁神兼武，开边洮与湟。再叨藩寄重，难报主恩滂。忧职思承教，何由到讼棠。

曾陪湖上醉，一别十秋风。向老相知少，追欢旧德同。花香来席上，歌韵彻云中。美酒盈尊绿，新妆映烛红。清时宜共乐，白雪和难工。便合归休去，荒田附郭东。

仲氏居青琐，予而各大州。报君当尽节，省己合回头。继述将何有，荣华过即休。相期知止足，里社早同游。

一日如三岁，离怀不可忘。宦游难会合，衰老易悲伤。原上鸰飞急，天边雁序长。如何名利役，白首远相望。

肝胆输将竭，因锺两目盲。小冠希子夏，令色耻丘明。青白何曾变，纷华旧不争。幸回观物志，都作反身诚。

过尽潇湘景，冥行固不分。乌羊飧可饫，白酒饮能醺。自息登临兴，因无出入勤。灵妃曾鼓瑟，信有尚堪闻。

患难人皆恤，谁能绝信音。宁忘问生死，可是尽浮沉。信子情无矫，知予咎自深。严冬见松柏，为有岁寒心。

始骇舟冲簸，颠风振厚坤。涛声如坏屋，雨势若翻盆。力援烦舟子，惊号闵稚孙。全家脱鱼腹，应有未招魂。

衰年逢素节，盲卧桂江东。应有登高会，其如摘埴翁。扪杯难举酒，嗅菊不知丛。白首跧僧室，无烦落帽风。

不起移居念，全因废两眸。门闾俱莫辨，隘陋亦何忧。瞑鸟离巢远，盲龟待木浮。平生安稳少，盖乏措身谋。

感秋怀弟妹，憔悴客潇湘。他日常星聚，衰年隔雁行。既盲难引望，垂老易悲伤。安得骑鸿鹄，高飞向汝傍。

勿起还乡念，囊空不易居。田租收素薄，官俸夺无余。颜困尝求米，丘贫乐饭蔬。朱门启新第，悬罄是吾庐。

勿起还乡念，人多故与亲。旧通乡里意，皆仰俸余缗。望纵诸家息，情须一饭伸。谁能悠久坐，白眼绝朋宾。

御史得言天下事，吾兄清直副明扬。方当旒扆勤开纳，肯使江湖勇退藏。贤者虑时心欲破，仁人致主策须长。朝廷宽大生灵急，只在忠臣振纪纲。

忆昔先门陟谏垣，正人风采动朝端。家声宜有琳琅器，兄职今峨獬豸冠。台阁继登时所贵，忠贤得用古来难。浮荣未必吾儒志，会把功名竹帛看。

艰祸龙钟百指存，共全余齿赖依仁。鸰原方顾飞鸣急，乌府俄闻拔擢新。此别宦游须异地，从今教抚更何人。他年莫负乡关约，明月扁舟白酒醇。

圣朝旌德向丘园，紫诏颁恩到荜门。乡老始知为善贵，竞相廉让教儿孙。

先生操术本真儒，进退恬然与道俱。宠至不惊高节在，岂颛虚誉激凡愚。

云拥楼台雪拥川，亲朋行望举吟鞭。烟龛万叠凌花霰，坐见金人变玉仙。

松筠深处访潜溪，唐相当年卜隠栖。必竟主人归不得，只教游客驻轮蹄。

乱石巉空耸翠棱，攀萝寻胜逐溪声。爱山怀友情无限，日暮岩边独记名。

穰邓相逢已十年，想怀风格镇依然。身同幻境融都寂，心得玄珠照自圆。倚锡静眠松下石，煮茶闲试竹间泉。利名识尽情犹熟，终羡吾师绝世缘。

玉峰环照碧伊寒，楼阁参差四望间。散骑从游皆故友，一川清景彻南山。笑言迥出尘埃外，心意都如物象闲。夫子官居惯追赏，故饶诸客独先还。

共驱羸马蹑寒芜，景色鲜明近洛都。出谷流泉春更绿，隔林幽鸟暮相呼。伊川旧赏疑朝梦，少室重看胜画图。从此便穷山水乐，相从应不厌崎岖。

山开晓色千峰玉，草映寒光万点琼。为我春游添景物，不教桃李独鲜明。

山前阴火煮灵源，昔日曾临万乘尊。历尽兴亡只如此，不随时俗变寒温。

谁知造化擘巍峨，千古伊流向此过。四面寒松拥香刹，两崖苍石束寒波。身闲愈觉良朋贵，诗拙翻羞好景多。宜向诸方纵萧散，明朝望洛下长坡。

至人修练久能成，此诰尝闻降帝庭。宝墨森森耸鸾凤，训词一一在生灵。既将道行蒙幽显，奚必仙踪到杳冥。鹤驾云𫐌非我觌，祇期操履学真经。

汉法忠贤有不容，遂持名节隠蒿蓬。生灵莫见真儒效，爵禄多酬战士功。燕市终难沽美璞，鱼罗安得挂飞鸿。圣朝高士优游甚，自有行藏继祖风。

夫子天资过我曹，两兼才德属人豪。不求近誉声逾远，能处卑官道益高。岂止一同裁美锦，直须万俗被重袍。由来康济吾儒事，抚遍疮痍莫厌劳。

拂曙征人各向方，乍明林野更青苍。云头漏日开秋色，马足翻沙破晓霜。时事罕闻心愈静，故人不见恨空长。怜君素爱还乡乐，行役虽劳肯暂忘。

王化由来起一同，尽由守宰致平隆。坐移风俗为能政，勤抚生灵是至忠。四境肃清民害去，一方和乐主恩通。吾皇有德真尧舜，唯待诸君共理功。

虐吏天资害物深，斯民无耻叹刑淫。只凭豺虎贪残意，肯顺乾坤长养心。骨肉尽将成怨府，君亲何以致薰琴。终逢族灭令人快，智者为谋岂待箴。

万籁萧然送夕曛，锻声相应互成文。高随晚吹惊愁耳，清入霜空透暮云。始讶僧鱼敲晓石，静如山木响秋斤。五兵若可为农器，此韵千家不厌闻。

谁向西山选翠琳，中含太古自然音。昔逢虞帝来祥凤，今与陶家伴素琴。清越乍敲修竹里，坚方真合哲人心。一镌名姓将难朽，千载知君道德深。

相君勋业冠朝端，爱子犹居字俗官。道德相传家有法，功名善继古为难。清平足使群情化，谈笑能令万室安。千里远途今日见，愿当仁政勿盘桓。

卧锦仙郎久卜居，满床书史日康娱。邀朋欲走趋斋阁，不厌尘埃俗客无。

疏闲心迹久相亲，一别江城两见春。身若孤鸿长慕侣，道非尺蠖敢求伸。优游岁月空尸禄，明润溪山不染尘。尊酒从容皆胜景，欠君来作席中宾。

十年游宦阻朋从，尊酒俄欣二友同。单父能名推子贱，襄阳高节爱庞公。六朝山色空陈迹，十里松声正晚风。联骑追攀不知暮，却嫌归路入尘中。

钱塘山色饱相从，复此登临景物同。旧国池台余草碧，夕阳楼阁半山红。当时言笑如朝梦，今日心颜尽老翁。终爱岩间坐禅客，能将万事付虚空。

世阀俱承父祖风，又叨宦契十年中。棠阴代领诸侯印，棣萼更联御史骢。白首相期唯信道，清朝连贬为输忠。驽骀讵合参骐骥，应合心能报主同。

去年仁政与春来，真赏曾蒙醉目回。红旆已随芝检去，满栏芳意为谁开。

驱车日日望行舟，目断风帆不可留。独有召公遗爱地，苍山重叠满晴楼。

丹心自许酬明主，百谪那能避贵权。此道方今谁复问，望公须向古人前。

忠臣多快奸臣愤，天意人情可奈何。安得皋夔能致主，早闻尧舜复赓歌。

感时情绪已难禁，况复怀贤恨愈深。鸦噪晚林催远客，云藏夕照弄轻阴。松筠自信凌霜操，葵藿长倾向日心。同志飘零山馆寂，欲沽芳酒与谁斟。

品珍方重寄来难，长忆东吴把酒看。笠泽烟闲排锦树，洞庭霜老摘金丸。清香先透筠笼细，甘液俄通玉齿寒。不学荔枝遗国恨，曾烦驿使到长安。

谁𦶟长松制作勤，轻煤匀腻杂兰薰。中疑玄石无纤翳，外若灵犀有密纹。溪石乍研浮紫翠，蜀笺试写落烟云。会将点画传青简，千古忠邪为尔分。

他年尝苦见君难，每一相逢百倍欢。正值风烟遥化邑，敢期尘土共麤官。夜谈往往惊晨鼓，乐饮时时解醉鞍。游遍洛阳佳胜地，须将归兴暂盘桓。

同榜同僚是别缘，所存相近复相便。性情疏懒忘官检，襟抱平夷学古贤。仁者才谋当济物，吾曹名利久推天。须知白首相逢日，不失初心始自全。

出郊尤喜雨初晴，洗出川原物象明。楼影半藏高柳外，池光遥与绿萍平。鸥驯长近朱阑戏，民乐争随画隼行。主礼自忘台鼎贵，芳尊尽日许同倾。

胜游今属相君家，台榭高开碧水涯。森耸绿梧常映日，萦纡寒溜曲穿花。藤牵柔蔓垂长带，竹引新萌走蛰蛇。下吏不辞峨醉弁，却愁归污绣茵车。

前朝池阁尽尘埃，登览惭无吊古才。旧物祇余苍石在，断墙曾识翠舆来。回环竹径穿幽鸟，寂寞茅檐覆故台。游客静观兴废迹，利名心息若寒灰。

三月芳菲欲暮天，可堪零雨昼连绵。润催陇麦将笼节，寒阻春蚕趁早眠。疏柳拂墙难结絮，嫩苔铺砌已成钱。牡丹只待晴阳照，看吐新花一尺圆。

两奉清欢到碧塘，再游无奈惜春光。莎匀古岸添新绿，蝶遶残花采旧香。佳木引阴交翡翠，疏林迸笋补筼筜。从容赏遍西园景，化国偏知日月长。

两陪千骑叩禅关，每听高吟解客颜。吉甫壮猷方北伐，谢公高兴在东山。僧轩深闭芳菲静，春昼初长鸟雀闲。游览不知归迳晚，火城看逐隼旟还。

秦地春光似洛阳，牡丹名擅百花场。巧锺绝艳群芳后，高翦红云万叶彊。露满金盘看国色，风回绮席识天香。酒酣只欲盈簪戴，聊伴衰颜照玉觞。

三花骈蒂吐芳丛，曲尽东皇造化功。疑是神山仙子会，霞衣鼎立驭轻风。

秦川花品似伊川，真赏应同上苑看。众卉先收推国艳，五云高吐学仙冠。烟苞添色资吟笔，露蘂霑香满酒盘。匀压春丛千万朵，欲归犹复遶朱栏。

池边喜逐彩旗行，初夏亭台照水明。筠箨乍开春后绿，林稍长带雨来声。新荷猎猎香风远，深洞沈沈昼景清。珍重相君忧国意，宴游终亦念农耕。

金节煌煌柅使辀，华清胜绝许陪游。东来渭水晴光动，西望长安翠霭浮。休羡青山供秀句，好归黄合告嘉猷。忆公何处偏回首，身在朝元最上头。

丹葩翠叶竞夭浓，蜂蝶翩翻弄暖风。濯雨正疑宫锦烂，媚晴先夺晓霞红。芳菲剑外从来胜，欢赏天涯为尔同。却想乡关足尘土，只应能见画图中。

清节高风世所推，秋毫名宦肯徘徊。勇抛朝市无穷事，笑指林泉独自来。吟榻未移溪月上，醉巾长拂野云回。尘衣欲作登门客，几杖何妨许暂陪。

锦城寒食最繁华，游骑翩翩杂钿车。烟染翠行环郭柳，波摇红影隔江花。长年已觉春如梦，远客唯应醉是家。回首乡关行乐地，风光正好路岐赊。

天涯春色蜀川多，胜赏相从到薜萝。遶郭烟芜深似染，隔林山鸟静能歌。花边密拥青丝盖，陌上轻驰白玉珂。察俗自知无远术，祇于民乐验时和。

东郊行乐冠西州，古寺岧峣翠岭头。化俗文翁传岂弟，寻山谢傅继风流。天涯尊酒欣相遇，剑外三春得共游。雅兴直须穷胜赏，年光难使隙驹留。

古祠幽邃锦城隈，千骑懽游宴席开。尽日风光随彩旆，一方民乐在春台。江头佛寺藏深竹，郊外人家荫绿槐。已奉更书催别绪，肯辞清赏屡追陪。

东海抛官勇退时，邦人留止任牵衣。三朝报国丹心尽，万里还乡一棹归。身向清闲添寿考，德因潜隠更光辉。常思把酒亲高议，何日单车遂扣扉。

使者观风过晚春，逢山应暂柅征轮。云埋雪岭铺银界，日射金仙照碧津。千里讴谣民足食，万家水竹地无尘。未能结驷相从去，簿领空嗟绊此身。

嘉川荔子著芳名，携从归鞍到锦城。驰驿幸无唐日贡，甘芹聊致野人情。丹砂结颗藏膏露，赭縠为囊贮嫩琼。京洛不须图画去，得公佳句自分明。

古祠清燕敞虚堂，乔木森森昼景长。池面雨来荷助响，席间风细篆生香。乌纱倾侧朋簪乐，翠縠翩翻舞袖长。牵俗自嗟行役去，阻陪千骑醉瑶觞。

远客亲仁岂素期，况陪文酒复经时。自惭拙宦多迁逐，每叹良朋易别离。白首冯唐空已老，清秋宋玉不胜悲。仰公早展经纶志，百辟方今待允厘。

英风一别几经年，尊酒相逢意洒然。欲报重知惭国士，喜同清议属真贤。武侯方屈南阳卧，萧相曾封汉水边。好及新春颁惠化，行藏吾道合推天。

先君同榜更何人，教育偏蒙契义亲。孔氏系匏暂滞迹，辽阳归鹤羡闲身。四朝盛事浑经眼，千日浓醪好入唇。箕颍更无高放客，只应梅柳为公春。

蜀国海棠春最妍，万枝红锦忆曾观。乡人折赠情尤重，肯与群花一等看。

七月高楼暑气回，荷香细逐水风来。翠蛾细袖歌声远，绿野苍山醉眼开。羁客秋怀追屈宋，主人交义继陈雷。他年林下相逢去，诗酒何妨许重陪。

三朝勤瘁不谋身，今日官闲与道亲。纡组还乡宜最乐，居山得禄未全贫。性情有暇穷真理，门馆无权少俗宾。会待收踪归畎亩，就君同醉洞天春。

蕲水分携自昔时，六年奔走困长岐。人怜家世三朝旧，身在风波一叶危。白发星星惊岁月，丹心皎皎仗朋知。林泉早晚归休去，廪禄无厌愧漏卮。

相逢同榜盛当年，喜复君来对此筵。花下莫辞频把酒，月中曾是共登仙。左迁还有麤官乐，晚达何妨秀句传。得失已看如塞马，苦心劳力亦徒然。

一榜登科二十年，江城偶得共盘筵。郑公雅喜中都职，梅福曾由邑吏仙。白首相期情契厚，素风犹待子孙传。狂歌醉舞形骸外，吾道从来况坦然。

眉寿康宁位九卿，人间五福最难并。丹心报国冰霜洁，白首还家里社荣。化日尽输高世乐，野云应似出门情。淮淝美事传千载，何止孤风激后生。

圣人流泽到真贤，直节清名奕世传。惠政讴谣腾楚甸，醉吟风月满江天。嗟予滥典劭农印，归老几无坐客毡。一得新诗清百虑，黄粱未熟且安眠。

至道潜心信有功，目前超悟忽圆通。三身不在诸尘外，万象全归一照中。念绝去来随处乐，法无取舍自然空。护持雅属当仁力，枉问麻阳懒钝翁。

宦游从昔各艰难，方寸宁禁百虑干。忧患早催颜鬓老，风波回念骨毛寒。词场久托平生契，酒席方陪此日欢。致主庇民嗟晚矣，只堪相约挂尘冠。

独爱高居远市廛，檐楹轩豁对江天。门前一曲平桥水，舍侧千畦附郭田。鸥鸟渐能亲几杖，儿童应解爱林泉。朝廷方待忠贤急，莫厌京尘扑马鞯。

恋德怀贤出禁城，片心长挂若摇旌。留侯老弃人间事，白傅诗传海外名。潇洒琴尊资上寿，太平风月属高情。已知世故无关虑，佳句犹烦训后生。

天兵从昔度长桥，四海干戈一战销。江叟岂能知帝力，醉凭渔艇亢秋潮。

六朝文物今何在，千里江山自宛然。英武南征无杀伐，至今樵牧尚能传。

二纪区区困宦游，相逢莫讶鬓先秋。清时无补身空老，往事难追涕旋流。举世交情怜我少，经旬行色为君留。何时归去江湖上，风月同寻范蠡舟。

疏慵斋阁昼常扃，忽喜君来病魄醒。走访禅山诸洞穴，醉吟词客旧林亭。十年多难头俱白，四友相看眼共青。别后新诗收满轴，芝兰虽远有余馨。

谪居闲僻少朋游，珍重征帆肯暂收。多难共惊霜遶鬓，重阳还喜菊盈瓯。楼前雨洗千山翠，天际江横万里秋。节物相催人渐老，此身何日得归休。

地僻官麤俦侣稀，乡关回首隔残晖。鬓霑楚雾人空老，水落红沙雁自归。往事寻思都似梦，素期乖失谩知非。东风送雨长西去，心逐轻云日夜飞。

碧落无云玉鉴飞，净中毫发了能窥。光随酒蚁斟银榼，彩莹歌人发瓠犀。露重已从巾角垫，轮倾欲把斗杓携。醉狂直好探蟾窟，安得陵空万仞梯。

仕途名迹本幽遐，谏省俄登忝世家。恩戴丘山宜尽瘁，言关社稷敢欹邪。献芹宁识羔羊美，抱瓮徒为智士嗟。君子一言华衮重，此身被服愧无涯。

素液浓甘胜醴饴，偏零翠柏瑞明时。何如溥作丰年泽，万物涵濡被福厘。

宦游将老愧蓬飘，逢节他乡倍寂寥。世网萦身难自解，鬓霜凝鉴不重消。随阳鸣雁闻初急，向日丹枫惜半凋。饱暖全家尽君赐，忍看编户独无聊。

愆阳六月气仍骄，多士身劳思亦焦。膏泽俄随恩诏溥，螟蝗半逐野云飘。岁时敢望家聊给，赋敛能供政有条。凿井耕田忘帝力，何当鼓腹播民谣。

今时难得是高人，里社因君俗愈醇。松竹渐成风月好，只应终日听韶钧。

修炼工夫合自然，河车潜引玉池泉。老君道德人难识，复见云孙达二篇。

全家归隠似前贤，碧酒醇醲白蟹鲜。心欲生民常富寿，高歌会乐太平年。

不教外物翳襟怀，明合蓍龟亦信哉。驽蹇自惭无骏骨，谩劳伯乐品题来。

去年对月忆良朋，今夕谁同塞上情。华发苍颜人易老，赏心乐事古难并。戍楼笛响千山迥，沙漠霜寒万里明。半夜归鸿飞不断，好将幽梦到淮城。

君缘直道阻横飞，我愧无才振国威。同榜同僚忝契分，使秦使蜀重亲依。裹粮衣帛身空老，学易知天志尚违。白首相期惟信义，世情徒是亦徒非。

侍行曾见羽书飞，独鹤归辽想令威。三纪家声几泯泯，重来民俗尚依依。脱身负担诚多幸，屏迹山林愿正违。主诺已繄贤者助，第承先业愧才非。

主人忘倦客忘归，长忆江边惜别时。日下青山犹促席，风冲画鹢正酬诗。盘堆白玉鲈腴美，手擘黄金蟹壳肥。今日相思孤戍里，尘沙满眼鬓垂丝。

秋怀多感怯清笳，判向西风醉帽斜。塞上星霜人易老，幕中谈笑客偏嘉。金英浮酒稠于蚁，丹叶妆林远似花。身健几逢佳节在，登临尤更惜年华。

登高宜不负良期，须信时光似隙晖。碧穗引𬬻香满坐，黄金遶席菊成围。物华旋逐鸣飙减，客思空随去雁飞。莫讶尊前偏醉倒，醉乡才到便忘归。

九日天边倚戍楼，他年江国想陪游。鲈腴滑与莼丝荐，菊蘂香随酒蚁浮。别后星霜催老态，秋来颜鬓染乡愁。怀贤感旧情难尽，待向东西丐一州。

贤愚虽间契稠重，科籍同兼甲子同。省敛劭农明主意，霁威问俗古人风。阳和煦物先春到，膏泽随车大旱中。感旧知恩谁最笃，塞垣憔悴一衰翁。

翩翩飞鞚发云间，壮士旁观亦汗颜。势若投丸当峻坂，影如掣电下空山。汉兵神速从天落，楚骑飙驰取将还。圣主恩深怀犷俗，谩教角逐向安闲。

胡慑天威自走藏，腐儒焉用合还乡。驽骀恋主心终在，鼯鼠营身技不长。晚岁胸襟成濩落，故山林壑谩青苍。进趋无术归无计，聊得君诗浣肺肠。

今日天涯同一笑，当年泽畔共长吟。还朝未复中台职，报主长存国士心。

低昂坐作疾如风，羌管夷歌唱和同。应为降胡能蹈抃，不妨全活向军中。

蚁分突骑向高岑，驰下危涂万丈深。犷俗轻生唯鬭险，垂堂宁复戒千金。

圣主忧勤百职修，忠臣那复作身谋。遐方民力资周度，晚岁人情乐小休。郭震能僵乌质胫，陈汤解斩郅支头。知贤独恨官疏远，珠璧何时免暗投。

智浅才疏合窜流，生逢尧舜忍空休。犹惭世旧垂青眼，未报君恩已白头。贵老何由操几杖，爱贤曾是继箕裘。新春遥祝增眉寿，阻向宾筵跪一瓯。

欣欣万物占芳春，对景那知放逐身。粗守素风谙左宦，拟投白社愧高人。汉疏蚤命东门驾，商老方为少海宾。空辱忘年微报称，浪酬佳唱恃心亲。

危踪俄复罣刑书，得丧情怀久已无。忧道不知身窜逐，登山未敌世崎岖。恋轩无计惭疲马，向日低飞作晚乌。薄禄未抛生事拙，涸鳞徒忆纵江湖。

芳信初传喜满胸，开缄气焰若长虹。文墙目视曹刘短，诗将坛登李杜雄。一别寒暄迷甲子，十年尘土谩西东。知君善诱存先契，不欲疏顽坠素风。

湖上春游阻重陪，朱轓红旆想徘徊。鶑花对席应相觅，不见频携醉客来。

心为积仁唯岂弟，官因任直少升迁。处常自享荣期乐，早退皆输白傅贤。官路风波今免矣，善人福寿固宜然。谪居未遂归田计，犹欲希风向暮年。

仕途三黜信多难，名迹常忧不自完。幸赖圣恩宽罪戾，敢辞闲地尽盘桓。孟生坠甑何能顾，贡禹尘冠岂复弹。俸入虽贫家世事，釜鱼前世已称丹。

碧玉为池白玉堤，千林万木尽花开。携宾欲觅开尊处，祇得清香辨野梅。

生平迂拙畏非彝，苦爱曾颜道甚夷。麋鹿岂堪婴组绂，渔樵只合在山陂。遭时不叹冯唐老，忍耻空惭鲍叔知。盈纸更烦佳句赠，雅情深厚俗难窥。

官舍荒凉近古城，园林七月起秋声。偶来嘉客从芸省，似对清冰满玉罂。谈笑从容诚吏隠，逢迎疏野愧朝英。田庐未得长归去，山鸟知人半夜鸣。

暗拙行身足险艰，青云有路敢思攀。学承诗礼难窥奥，仕偶唐虞乐抱关。掌谏何能裨衮职，护边无术勒燕山。风波忽起人情外，瓜李终由自处间。白发报君嗟已晚，清朝谪宦愧多闲。夫君年壮才方劭，岂合迂迟与我班。

春湖景物画图中，朱阁偏宜翠柳笼。上客纵谈髯奋白，佳人醉舞脸舒红。铺张锦绣花边日，堆叠琉璃水面风。民俗欢游鱼鸟乐，主人才合代天工。

谪居终日省愆尤，贝锦虽成职我由。萍梗屡嗟罹放逐，风波更险信沈浮。生还故里诚多幸，坐废明时敢不忧。自是无才速官谤，非关有命压人头。

养生不达嵇康论，知止聊遵老氏书。左宦行将三岁许，羸疴复卧四旬余。手扶瘦竹形相称，鬓拟新霜色一如。独枉故人诗意重，涅磨无改是璠玙。

岷峨秀气入京华，鹏翼抟风势莫涯。昆玉照人呈美璞，楚兰芬畹擢新芽。朝廷迁陟先诸彦，闾里光荣在一家。不鄙义阳疲病守，肯来同醉岸乌纱。

言路再居无少补，护边三岁乏微勋。非才自合投闲地，竭节终期报圣君。老去年光流似水，病来世味薄如云。读书记一将忘十，少壮谁教不自勤。

故人还喜笑言同，把酒相看似梦中。老去卜邻逢晏子，从来解榻赖陈公。画船稳泛平溪渌，层观高横落日红。莫讶狂歌先尽醉，预愁羁旅向山东。

胜概因人得久存，此泉疏凿自先君。发源不负当时意，清影犹涵昔日云。养正迥当深涧下，朝宗应与众流分。今逢贤帅光陈迹，名逐新诗海内闻。

三纪仁皇侍从臣，当时文学动簪绅。高明已入儒林传，旧室长存历水滨。岘首空留王粲宅，香山犹识白公真。他年遗迹应无废，不坠诗书世有人。

一自淮阳阻见贤，俄惊壮齿变衰年。宦游嗟我身名玷，早退输君福寿延。别后童颜应不改，何时醉袂复相连。白头犹忝山城守，常愧君恩未尽宣。

心镜如如绝断常，人天魔怨讵能伤。本来面目超诸相，自在威仪遍十方。石火电光随事过，龟毛兔角竟谁长。真风到处堪行化，何必江西选佛场。

得请西台鬓已班，便乘骢马出齐山。举头桑梓休怀土，信脚伊嵩胜抱关。憔悴精神宜早退，太平官职自多闲。三公天下称人杰，名迹何堪比数间。

少多狂拙老惭非，富贵功名得已迟。六秩筋骸难任事，十年台阁谩逢时。圣朝贫贱虽堪耻，吏隠优闲合作知。回首螭头严近日，恍如曾梦到龙墀。

西都风物最繁华，真率相延有几家。游赏直判连日醉，残春可忍负鶑花。

洛阳春色古称奇，况复名花世所希。偶阻嬉游同一醉，任从旭日丽朝晖。

贤者规模众所遵，屏除外饰贵全真。盍簪既屡宜从简，为具虽疏不愧贫。免事献酬修末节，都将诚实奉嘉宾。岂唯同志欣相照，清约犹能化后人。

四公眉寿复均年，此会前修未省传。筋力轻安同少壮，风标萧洒似神仙。分司东洛荣难并，聚德西豪事莫肩。今夕天官应有奏，老人星彩近台躔。

金昆玉季老相亲，孝弟传家四海闻。白首还乡疑广受，清朝得志异机云。埙箎迭奏声相应，鸿雁连飞翼不分。一夜西风响黄叶，萧骚助我叹离群。

一阳将复昴当躔，毓粹储精降巨贤。启迪先朝承大统，赞襄仁祖格皇天。备膺百顺人谁拟，达有三尊我独全。嵩岳穹崇河水远，高名遐寿与之肩。

温甘移种自君家，香雪年年只吐花。结实定非江北枳，新诗先费主人夸。

遮藏霜雪免摧残，绿实初垂未满栏。想见主人珍惜意，一回出户一回看。

花果从来盛洛都，黄甘结实古来无。分金未足均闾里，就赏应须倒百壶。

乡闾贵老宁牵彊，德齿俱尊合便安。况是耆英会中客，须同八十主人看。

齐眉举案人谁似，异膳常珍必自调。真率攀邀宜莫应，蚍蜉大木固难摇。

空庭待月喜佳宾，杯杓频传酒易醺。长笛悠扬侵万籁，圆蟾潋滟出重云。辞荣风节轻三事，破的功能伏一军。高兴未阑天宇静，笑谈不觉夜将分。

老来尤喜见朋游，况是才名第一流。今日偶逢甘共醉，他年相忆苦三秋。高吟洒落过千首，遗爱深浓在几州。我亦官闲少拘检，留连宁复问更筹。

白首相知有几人，良宵难惜醉醺醺。此心直欲清如月，外物何妨薄似云。饮若长鲸吞巨浪，诗如老将纳降军。过从幸得闲中乐，好恶荣枯莫彊分。

今夕无烦秉烛游，露华垂叶若珠流。翰林偏爱尊中月，词客休悲洛下秋。金谷池台多胜概，伊川山水近神州。从兹只合追清景，世故何烦妄计筹。

周公作邑遗成康，玉帛从兹走万方。四向山河围殿阁，千家花竹间田桑。游人选胜停车马，词客寻春杂咏觞。幸得闲官陪几杖，欲酬佳句愧荒唐。

洛城花美四方归，独有姚黄得见稀。曾入黼闱参近侍，分明新染赭黄衣。

花得新朋自我公，洁如明玉状玲珑。芳心有待人难见，小圃深藏洛水东。

一别年光已浃辰，相逢重忆蜀江春。欲知盈榼分甘意，旨酒思柔属故人。

贤守班条俗易从，戴其仁厚服其功。虚心足以求民瘼，实效应须柬帝衷。缱绻交情由道合，连绵榜契复官同。当时赐第今无几，共喜优游作老翁。

半生奔走困尘埃，晚得优游掌旧台。庭柏岁寒青独在，林乌朝夕倦重来。闲霑薄禄诚多愧，老向清朝信不才。唯喜洛城俦侣盛，从容相遇即衔杯。

穰邓相看少壮时，中间薄宦阻亲依。幸君西洛休官早，值我东齐谢病归。春色满城游骑纵，月光照席酒觥飞。遥知汉上幽栖乐，饱暖全家卧翠微。

隅陪旌旆纵春游，好景偏销倦客愁。红杏都开如趁赏，夭桃欲坼尚含羞。

善政多闲若解牛，寻春选胜遍深幽。红芳翠竹围松岛，彊醉清尊盖自由。

放尽群花春欲归，惜春游乐幸相依。不堪风雨成暌阻，卧听萧骚洒竹扉。

熟寝翻知计虑长，闲斋一枕事都忘。自然便是无何境，梦到华胥亦异乡。

名园选胜许参陪，游骑俄冲急雨回。花里不闻鶑弄舌，瓮头空爱蚁浮醅。寒云重结三冬雪，暖律虚飞二纪灰。深恐群芳便雕落，主人还引上春台。

春色鲜明满洛川，青芜白鸟望中闲。千门金碧明初日，四面烟岚簇远山。桥偃长虹当上苑，水淙鸣玉过通阛。乘骢幸托车尘后，时赖清尊破客颜。

晚年光景更关心，尤向芳时惜寸阴。每到园林花好处，常思贳醉解貂金。

寒食三春气候深，落英榆荚满墙阴。未甘密叶成翠幄，不爱黄花如散金。

累日怀贤痗寸心，谁知独酌醉花阴。公诗字字如珠玉，并得三篇胜万金。

独想当年春宴游，湖边日日醉金瓯。三年阻作登龙客，不谓相思已白头。

牡丹奇擅洛都春，百卉千花浪纠纷。国色鲜明舒嫩脸，仙冠重叠剪红云。竞驰经品供天赏，旋立佳名竦众闻。园吏遮藏恐凋落，直欹青盖过残曛。

夺尽春光胜尽花，都人巧植鬭鲜华。搜奇不惮过民舍，醉赏唯愁污相车。密蘂攒心承晓露，繁红添色映朝霞。何妨纵步家家到，园圃相望幸不赊。

佳节仍逢善政初，熙然民物在华胥。龙楼影里回仙棹，隼旆光中从相车。明媚山川铺晚照，啁啾丝管响清虚。太平应似羲皇世，早晚重看洛出书。

公从帝所享钧天，归及三春景物妍。洛鲤烹鲜随玉馔，姚黄开晚待琼筵。身同五福居周分，心似南风助舜弦。花木只堪供暂赏，直须嵩少伴长年。

云汉成章湛露晞，都门宴饯羽觞飞。谢安不复东山起，争似阿衡得谢归。

相国东郊迓帝师，红幢交映碧参差。都人共喜安舆到，正是余花可惜时。

湍流湱湱走平田，清旷园林未暑天。遶圃曲堤都种竹，泛舟双沼不栽莲。沙边白鹭翘来静，丛上幽花晚更妍。乘月陪欢忘夜久，莎间潜有露珠圆。

三纪中书更有谁，致君尧舜似皋夔。频年力请方归第，天子临轩册太师。

太师还政异寻常，前殿铺张册礼忙。入对谁知年八十，身轻拜舞谢吾皇。

吾皇重喜见仪形，对御排场结彩棚。才见罢时先赐宴，御前亲劝一金觥。

上前一饮釂金觥，侍宴群公喜且惊。吕尚鬻熊今复见，神仙不必在蓬瀛。

蓬瀛闻说有仙居，甲第园林想亦如。遶圃琅玕抽翠竹，平流瑟瑟走清渠。

清渠泻水灌东田，十顷方塘不种莲。白鸟往来明镜里，画船安稳坐青天。

天上虽传周伯星，应期为瑞有常经。未如全享康宁福，访水寻山到处行。

行乐心清日日添，诗豪酒健独能兼。从容对客忘威重，自是天真不是谦。

谦虚久已得民心，三尹西都惠爱深。一自安车朝阙去，万人侧耳听归音。

归日天恩赐画船，倾城士女尽迎观。园家连夜惊筠笼，为趁明朝献牡丹。

丞相园池冠壁田，娉婷次第坼红莲。主人居守麟符重，谁见新妆照水妍。

鲜葩嫩蘂吐香浓，千朵妖饶颤晚风。却想许园仙品盛，姝衣轻透玉肌红。

千骑翩翩逐郡侯，条山重继昔年游。翠深叠嶂烟岚晚，绿满长郊稼穑秋。胜概不知行客老，征骖聊为主人留。预思别后登临处，应见黄河入海流。

白首衰颜愧复来，当时怀抱向谁开。登临仿佛惊前梦，游赏从容忆旧台。旨酒欲斟怀老伴，高吟难敌想天才。会须早逐君归去，茅屋荒田半草莱。

孙阁重登愧玳簪，情同倦翼托高林。嵩邙未敌仁基厚，河洛宁如福海深。善教每闻当镂骨，重知难报欲霑襟。至诚怀德逾饥渴，不比寻常势利心。

疏顽曾是费𬬻锤，从昔叨蒙国士知。一阻门墙惊岁月，几回魂梦到嵩伊。神仙客佩黄金印，燕赵人斟白玉卮。薄宦浪抛东阁去，君恩未报叹衰迟。

僚友难逢不世贤，洛台经岁共清闲。蒹葭岂合依良玉，培𪣻何能望泰山。直道难堪从俗尚，清新原足重人间。期君致主登廊庙，茅屋荒田我自还。

遶郭依依柳渐青，绮罗深处画船横。坐中唯欠贤乡老，把酒向风无限情。

玉艳霜葩万朵攒，曾陪宴席醉中看。西州纵有寻花处，亦待顽童格舞干。

谁擘中条太华开，万家填郭耸楼台。岳呈仙掌日边见，河泻龙门天上来。烟霭远分秦甸阔，山川都抱舜城回。坚碑应是当年石，重见吾皇咏起哉。

武夷山色倚天青，中有贤儒谢世荣。自以高名传积庆，不教黄壤掩清名。构亭傍垅同虚寝，陟岵无时见孝诚。宁独显亲由富贵，还能厚德庇群生。

道傍禾忝穗交垂，旌旆纷纷曳彩霓。山夹两河嗟地险，云埋万堞觉城低。十年不到身如梦，五马重来路欲迷。却据归鞍下长坂，辕门迎谒引行齐。

气如巨浪泻长江，清似寒冰满玉缸。几与贾生摩壁垒，未令张子见麾幢。色丝幼妇宜传久，肉袒牵羊合亟降。欲近云章刊翠石，却忧染翰孰能双。

边霜肃肃满川梁，无限秋怀付一觞。白酒聊同佳客醉，黄花不减故园香。民兵已许归南亩，圣泽行闻赦叛羌。得脱征衣归里社，大能酩酊乐时康。

古祠东北据孤峰，台殿岧峣出半空。廛市纵横棋局布，云烟重叠画图中。登高览胜惭吾祖，放意寻山忆谢公。却爱夕阳照归骑，翩翩旗旆满川红。

逾旬积雨喜新晴，民物熙然百谷成。风叶萧骚林野薄，霜天寥廓日华清。千山甫隔乌延塞，两水傍临不窟城。但得年丰人足食，犬羊余种岂须平。

身由疲病难从政，性本颛愚不学禅。到老岂能成一事，饥餐渴饮谩随缘。

时奉清欢消鄙吝，真同寒水涤尘沙。尊倾玉粒醅浮蚁，丛合金英菊有花。湖面烟霞如泽国，波心亭馆似仙家。四时风月皆堪赏，不独霜前爱物华。

横笛佳人用意深，数声高起潩湖阴。梅花落尽还堪惜，留取残英伴醉吟。

白鹭文鸳鉴里飞，红桥朱阁影参差。疏林密雪皆堪赏，不特寻芳避暑时。

万顷琉璃蹙翠鳞，日迟风暖物华新。千花百草游人路，应谓壶中别有春。

深堂高阁启清风，舟泛荷香柳影中。日月待公逃暑饮，官无拘检是琳宫。

夕阳照水晚登楼，皎月涵波夜泛舟。珍重前贤开展意，中年长愿守闲州。

年来遇景彊追攀，长恐身衰兴易阑。八十康宁天下少，四并聚会古为难。客尘随念须频拂，世网萦人且自宽。布政未能跻乐俗，爱贤犹喜共清欢。湖光映雪凝深碧，野色当轩展素纨。心似白公何虑脚，燕堂深暖小安禅。

元老邀宾乐事并，每居右席愧群英。里中耆旧唯公长，醉里篇章映古清。柔袂缓舒鸾鹤舞，短箫轻引凤凰鸣。莫嫌尊酒过从数，向老交游更有情。

三十年来解榻宾，今朝重喜奉陈蕃。松筠雅操寒逾劲，胶漆深情老益敦。槐位已惭同致主，棠阴还许继为藩。古今此会应难得，醉饮休辞罄绿尊。

属邑逢公喜望尘，便陪将漕向江滨。当时早重朋僚契，晚岁重敦道义亲。华衮已惭无德称，琳宫弥羡最闲身。相过无惜频欢醉，八十康宁有几人。

叨荣报国老无成，辞疾还乡负物情。身近良朋如倚玉，心怀诸弟若摇旌。成行每羡随阳雁，得友何惭出谷鶑。光禄官闲容谒告，扫除门巷待同行。

三纪荣途愧汇征，数逢忧患见交情。江吴切喜陪经席，关陕还容并使旌。大尹彩旟方画隼，上阳乔木欲迁鶑。铜驼金谷春游盛，谁伴朱轮五马行。

美人成列抹朱弦，劝得嘉宾醉满筵。却笑西湖游赏处，村歌社舞谩盈船。

须知绝艺好娱宾，能使知音作伯伦。累月应将笞乐籍，恐公重作独醒人。

乐天向老占青蛾，裴令高年欲听歌。拟假红妆助欢醉，莫嫌宾主白髯多。

白傅归来西洛宅，裴公居在永丰坊。好歌愧乏牛家妓，不见淳于醉后狂。

致主唯将盛德临，世推文定总朝簪。先门自昔蒙知早，开阁当时用意深。功业所存皆国计，忠贤有后见天心。冢卿耆德承家庆，福寿康宁映古今。

东田不到几经年，孙阁重登荷眷怜。清世莫尊唯尚父，朱颜难老是真仙。四朝弼亮繄贤业，八表升平赖化权。门馆旧生弥幸会，再陪几杖向林泉。

三纪分携念友生，天涯相见眼重明。诏恩幸忝交承契，尊酒聊伸故旧情。我守塞垣华发短，君归乡国锦衣荣。何时共老江湖去，鸡黍相过乐太平。

楼阁参差霜叶红，湖光秋色画图中。移船影动波心月，横笛声随水面风。当日席间先醉客，如今塞上独衰翁。思君情绪兼归兴，暗逐汾川日夜东。

四朝出处久亲依，共上青云更复谁。里室相邻同晏卜，庙堂曾忝奉萧规。恩荣过分知难报，忧患频经觉早衰。一意待公还宰席，放归箕颍养癃疲。

登高观稼适同时，宾从喧阗逐隼旗。殿阁崔巍初日照，林峦萧索晓风吹。山空笳鼓穿云响，径险车徒出谷迟。坐阻车公归兴速，却寻黄菊醉西池。

守麾犹得长诸侯，全晋提封二十州。画角悠扬高戍晚，黄榆摇落故关秋。防边战士多乡思，并塞胡儿学汉讴。早晚罢兵容请老，邀君同醉潩湖头。

衰疲敢惮守边州，老去光阴似水流。塞马春深无苜蓿，田家雪足望𪎌麰。清笳只解添乡思，白酒聊堪解客愁。独喜平刑贤使者，能将德庆绍箕裘。

昔贤遇乱多分散，我汝逢时各宦游。乃信人生欢聚少，安危俱不免离忧。

宦名驱役费光阴，寒暑忧劳昼夜侵。多病形骸衰易感，无涯思虑老难禁。离群终日嗟予季，聚首何时获我心。精力已疲恩未报，怀归体国念俱深。

河阳洛下春游盛，两处风光属一家。不独都人瞻几杖，笑迎唯有满城花。

安车乘兴赏春妍，荣盛欢康世莫肩。旧舍讼棠重蔽芾，昔游昼锦复蝉联。子孙拥节迎家府，稚艾争途看寿仙。堪叹三川疲病守，陪公不及望公还。

花开朝夕望车尘，花意殷勤恰似人。晴日暖风催更急，看看开遍洛阳春。

双文封卷如筒小，六月铺张满榻寒。曾是吐茵狂醉客，敢尘斋合助清欢。

凉簟资公逃暑用，东池应伴渌波寒。高眠宜享华胥乐，曾致皇家奠枕安。

弱柳何由羡老松，衰姿劲节本难同。河南羸卧漳滨叟，塞北鹰扬渭上翁。多病未能谋早退，壮猷方看策元功。幸公再致唐虞化，庶托余生寿域中。

重九思公向洛阳，三秋此日念何长。心随白酒聊相寄，头插黄花想共尝。盈幅忽惭琼玖报，开尊应伴绮罗香。明年花好能来否，元老同期醉寿觞。

龙门秋色胜春时，新霁登临景更奇。二室峰峦侵碧汉，两涯楼殿照清伊。鸣泉乱泻香山道，翠柏深藏白傅祠。独恨不能陪杖屦，思公空作寄公诗。

郊原经雨绝纤尘，短麦蒙茸盖垅新。霜叶妆林成锦段，溪风吹水作龙鳞。秋山苍翠浓如画，晴日鲜明暖似春。遍叩禅关止三宿，犹惭高退自由身。

一门遭遇世应稀，诏许寻兄荷主慈。屈指共惊游宦久，差肩却想事亲时。惭卿才识加昏耗，嗟季情怀畏别离。报国尔曹心尚壮，无能唯我复先衰。

宦游离索每相望，弟妹俱来喜莫量。言笑从容忘世味，盘筵简率任家常。清朝幸免鸰原急，白首欣逢雁序长。安得身闲归里社，一尊共醉乐时康。

四朝勋业载旗常，九十精神正寿康。燕翼自当传百世，岂徒书法付诸郎。

忠臣守正不谋身，处己虽危道益尊。直为冕旒宣圣训，岂唯囹圄被宽恩。阴功自可资耆寿，馀庆犹当见子孙。徒有爱贤无所达，行将归老愧难论。

两家契义世难伦，老去相逢意愈亲。衰暗岂能宣上化，高闲空惜致尧人。论交白社逾三纪，接武黄扉近十春。终日追陪何所乐，从容言笑尽天真。

嘉宾嘉景喜相陪，况有良朋冒雪来。湖涨碧波三十顷，枝妆玉蓓万千枚。白头道旧情难尽，渌酒相期醉几回。衰暮若非君顾我，平生怀抱向谁开。

上庠英妙已相陪，随计观光亦并来。给札偶容亲砚席，抡才同是中条枚。他年阔别常千里，此地过从只两回。衰病从来游宴少，为君尊酒喜频开。

道义相期久益芳，忘年敦契自南阳。荣公三乐今谁似，李白千篇敏异常。愿见却须烦枉驾，奉欢先已辟东堂。故情新约知无改，松柏从来耐雪霜。

宠荣逾分自颠跻，珍重高人早拂衣。山郡经时无好客，铃斋终日敞闲扉。琼瑶获报欣情重，酒醴将诚愧物微。道义充盈文笔健，应容残朽再亲依。

思君日日上高楼，心逐西南汉水流。侧听车音常有待，互酬诗兴未能休。高阳簪履成陈迹，西洛衣冠散旧游。独有地仙年八十，逍遥林下笑公侯。

浮名驱逐阻音尘，一别伊川十二春。顾我衰残如槁木，羡公眉寿若灵椿。寒梅乍吐香尤馥，白酒新𥬠味颇醇。对景便思同一醉，都忘衰病在漳滨。

高标早与利名疏，独向先门肯曳裾。举眼正无羁客伴，解颜频喜故人书。相期消息应端的，久别情怀待展舒。闻说山城春色早，安车乘兴莫徐徐。

诗筒相续到随城，练句挥毫老益精。尺素屡兼双鲤赠，一言相诺百金轻。酒思佳客忘怀饮，梅吐新香扑鼻清。但得安车寻旧约，敢施行马待先生。

舜孝高千古，尧仁化万方。睿文超圣域，神武振皇纲。典册辞徽号，山河复旧疆。玉舆悲晚驾，陵路柏苍苍。

应运千龄契，持盈七闰间。当年叨法从，终日奉威颜。凤辇知何往，龙髯杳莫攀。深恩无路报，恸哭向桥山。

紫塞持戎节，青蒲职谏垣。囊封矜朴直，牍背辨深冤。终赖重瞳顾，难忘再造恩。微躯如获殉，黄鸟不须论。

祖祭连驰道，宸仪出殡宫。旌旛萦晓露，笳鼓咽悲风。雨泣千官送，云奔万国同。丹心随笼水，先到裕陵东。

帝图绵永合无涯，天降真人动鲁沙。两奉离明来继业，久膺舜养似重华。徽音远过周文母，俭德深惩汉外家。仙仗忽遥灵寝闭，悲风空引戟幡斜。

画梁归燕拂轻埃，庆寿宫花亦盛开。平日仙踪何处觅，今年春色为谁来。寝门永隔慈孙问，陵路俄瞻吉仗回。圣主孝思刑四海，千秋万载咏烝哉。

河岳神灵降，唐虞景运开。致君优圣域，跻俗在春台。天上台星坼，人间梁木摧。霜风咽笳鼓，断续送余哀。

二纪经纶业，三朝翊戴勋。忘身裨庶政，忧国见遗文。东合散群彦，北邙归大坟。邦人仰旟旐，洒泪向寒云。

千龄遭际盛，五福始终全。还政周星纪，怀忠入夜泉。华夷思旧德，河洛遶新阡。空有云亡叹，何由止逝川。

皇天不憗遗，圣制极哀荣。辽海千年去，明堂一柱倾。赤松违素志，白日闭佳城。康济无穷事，皆为后世程。

北走单车驯猰貐，东徂万室活饥羸。谋深先帝承祧日，功在仁皇与子时。英气不随钟漏尽，高名长与日星垂。登龙孤客怀知遇，恸哭秋原欲诉谁。

廉良汉循吏，清简晋名臣。五福归休日，三朝尽瘁身。潜心穷圣典，遗德化乡人。燕翼看贤嗣，才名服搢绅。

瞻风从汉上，托庇在襄城。开豁心相照，推扬义不轻。俄嗟黄壤隔，莫展素车情。空望涓溪月，淋浪涕泗横。

寒风咽笳鼓，晓月带旌旛。触目伤陈迹，书绅记绪言。应山藏石椁，梦泽对松门。逝水何由止，清名后世存。

儒业高群彦，词场第一流。能声喧幕府，稳步到瀛洲。昼绣临乡郡，纡朱葬旧丘。他年文苑传，应有盛名留。

官曹曾共职，友益赖多闻。信道甘违俗，同心独有君。漳滨俄感疾，泉下忽修文。致主平生志，萧条掩一坟。

妙年辞笔已惊人，不谓明时阻致君。白首郎中归白水，青衿弟子到青云。渊明雅有归田兴，贾傅空留吊屈文。千载定应无孔孟，一言谁为诔孤坟。

天地锺奇秀，公应为世生。何悭一老遗，遽夺万人英。千古长赍恨，重泉不掩名。缪当幽穸志，深愧色丝铭。

侍行游邓学，才喜识荆州。一顾蒙青眼，相知到白头。坤维同谪后，星纪等闲周。不意终天别，交颐涕不收。

行己无瑕玷，终身乐太平。人间五福备，宦亚九卿荣。冠盖传风范，乡关忆老成。幽窀穷厚地，不掩是清名。

族望高全蜀，交游华众贤。退身将一纪，遗德满二川。雅道何人继，家声有子传。为文惭幼妇，谬诺志新阡。

多难求分务，相依得古人。道心闲里契，友分老来亲。不谓终天别，才离一月新。无由瞻几杖，洒泪向秋旻。

彩衣方养志，谏省遽翘英。短命嗟颜子，长星丧孔明。临津失舟楫，支厦阙梁楹。名节同伊水，滔滔万古清。

天乎丧吾道，命矣叹斯人。后学隳梁木，明时夺国珍。孔怀存爱弟，皓首奈慈亲。唯有延陵志，斯文久愈新。

素忝金兰契，情由道义亲。圣时方际遇，英气忽沈沦。琴在无锺子，斤存失郢人。遥闻归葬日，清泪满衣巾。

精诚皎白日，利泽涨沧溟。志苦生灵乐，身劳社稷宁。人间失轩鉴，天上坼台星。唯有真儒效，长留简册青。

竟因劳瘁没，谁翊太平基。哀讣惊朝听，严禋罢庆仪。梁摧大厦日，舟失济川时。千古商岩畔，应陪傅说祠。

两宫思旧德，异礼贲忠魂。翠辇亲临后，蝉冠锡命尊。霜风咽笳鼓，寒日惨旌旛。不独知心客，徘徊哭寝门。

先府西征日，高贤进谒时。骅骝神异骨，丹凤羽毛奇。外计留关决，中朝失表仪。济时才不展，已有令名垂。

奉使频联职，宽条喜共颁。蒹葭倚白玉，培𪣻对高山。勇退输先识，荣归得早闲。塞垣闻讣日，感旧涕潺湲。

乡里尊耆德，朝廷重老成。铜符辞宠命，琳馆遂高情。天下三尊盛，人间五福荣。岂唯身独享，有子绍家声。

耆旧今多少，唯公景德人。家邻吴市卒，名重汉廷臣。路在犹耕月，门闲似送春。空堂余画像，仿佛旧精神。

教子生前贵，休官物外荣。去家金节重，开户玉棺轻。江水元如旧，松林长未成。祗应山鸟恨，长向垅头鸣。

谁记先生事，声名五十年。素风人不及，阴德世相传。气与诗流合，官随子舍迁。门闾迷故客，怅望白云天。

少海风云会，先朝眷遇隆。直辞裨衮阙，妙翰照琳宫。未展陶钧手，徒高羽翼功。恤终皆盛典，伤衋出宸衷。

彼俗争同好，唯公耻妄随。青松寒不改，白玉涅难淄。梁坏营居日，舟沈欲济时。空留良史笔，长俾善人思。

交分逾三绝，官联历四朝。心知俱白首，接武近青霄。逝水嗟何及，英魂恨莫招。空悲柏城路，风雨暮萧萧。

仪凤来丹穴，麒麟瑞圣时。壶冰凝雅操，冠玉耸英姿。敦阅今儒将，循良古吏师。未登台鼎贵，胡不到期颐。

四纪澄清志，三朝尽瘁身。褰帷跻雅俗，缓带息边尘。圣世歼民望，中原丧国珍。千秋仗良史，直笔纪贤臣。

兄事儿童日，情亲五十年。西州官共久，畿邑政相连。谪籍孤踪远，亨衢众望先。那知不复见，一别遂终天。

左蜀称多彦，唯公第一流。青蒲曾悟主，白首未封侯。名节传千古，英灵掩一丘。平生僚友分，怀想涕难收。

命矣才中寿，天乎丧哲人。逢时身已病，达晚志难伸。清俭贫弥乐，文章老更醇。贻谋有馀庆，孙子自振振。

曾向西都陪白社，同为御史带乌纱。盘筵真率无多品，歌舞相参作一家。连日赏穷伊阙寺，乘春看尽洛阳花。那知遥作终天别，不预乡人挽葬车。

冢宰传三世，元勋辅六朝。承家同郑武，致主必唐尧。梁坏将何仰，川流不可邀。新阡人散后，林柏暮萧萧。

仪物罗西甸，恩荣葬上公。悠扬蒿里日，惨淡柏城风。河岳收英气，旗常纪茂功。传家多令子，将复继遗忠。

达尊推国老，雅量寔予师。世翊千龄运，哀闻二圣悲。伤心瞻傅象，竭力奉萧规。多少忠贤泪，非唯哭己知。

翰苑文章伯，金华侍从臣。四朝行直道，一意在生民。白首唯忧国，青云早退身。囊中有遗藁，不学茂陵人。

伊洛相逢日，忠贤盛集时。游从敦气义，唱和若埙箎。汉嗣资商老，尧章忆后夔。云亡时共惜，不独故人悲。

新阡近箕颍，故国远岷峨。禁从同侪少，门风吉士多。笑言如昨梦，身世逐颓波。唯有高名在，千年不可磨。

才识无前辈，文章有古风。爱时甘屡黜，报国仗孤忠。夙有请缨志，竟成标柱功。子孙传善庆，不独在其躬。

历阳相遇日，流落喜俱存。不起骚人叹，唯知圣主恩。蟹膏红满箸，蚁酒白盈尊。岂谓江边别，深情不再论。

棣萼联三事，台星聚一门。诚心多士服，德望四朝尊。傅相骑箕远，萧规与汉存。两宫临奠日，哀恸见殊恩。

弟兄俱是龙门客，数载难忘国士知。疲马每怜谙远道，焦桐竟待挂朱丝。青云空费提携力，白首应无报称期。未到柏城持葬绋，祖庭长恸涕淋漓。

妙年亲研席，壮岁各西东。场屋腾文价，乡关振义风。不违颜巷陋，竟哭阮途穷。赖得贤夫子，遗骖为送终。

汲汲亲师友，翘翘绝辈流。读书求体要，知命释穷愁。清白传三世，才华掩一丘。平生怀旧泪，为子独难收。

人间失词伯，天上落文星。商皓终辞汉，桓荣厌授经。重泉赍志业，乔岳返英灵。身后千年事，空留竹简青。

秘殿承新宠，储宫冠旧僚。从龙登紫极，扶日上青霄。暝壑移舟远，长川阅水遥。瞻怀柏城路，丹旐去飘飘。

才罢荆州市，俄归蒿里坟。盐梅失群望，羽翼有前勋。浪作登龙客，惭无幼妇文。辱知无以报，洒泪向嵩云。

宣力三朝旧，于身五福全。家风良将后，经术古人前。丁令终辞世，留侯定得仙。贻谋有贤嗣，素业尽能传。

江边承讣日，羁宦正摧颓。早获登龙便，惭无附骥才。寄诗招悸魄，引水活枯腮。白首知难报，长言致一哀。

二纪金华侍从臣，升平看足作闲人。身跻显仕由稽古，世有阴功为庇民。但见朝廷方贵老，那知河岳遽收神。哀荣终始公无憾，况有清名服搢绅。

清晨三绿袍，罗拜北堂高。积善因先烈，遗光及尔曹。勿矜从事早，当念起家劳。修立皆由己，何人可佩刀。

亭为筹思设，公将称此名。致诚通造化，审虑敌权衡。境寂居忘倦，心虚照自明。讵同游宴事，休戚系群生。

幕府三年客，群居几日亲。初分阙口路，犹见洛阳人。垅麦晴将秀，田花晚自春。向家行渐近，岂复倦征轮。

荣名雅望退休闲，声誉清高已纳冠。匡国多方开五老，齐名有道列双桓。耆英后会成威烈，相貌前图壮世寒。吾道欲如公道立，百年藻鉴动人看。

因随芳草行来远，为爱清波归去迟。

君行方在急流间。

平生怀古意。

