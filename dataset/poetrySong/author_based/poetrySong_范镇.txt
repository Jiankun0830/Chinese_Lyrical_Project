行乐到萧寺，像殿何煌煌。僧年过九十，细话灯焰长。方忆髫龀时，初离父母乡。是时循旧迹，昼夜不暂忘。自事膏火来，日就与月将。始卒未尝暗，眉发皆如霜。御风设绛纱，求福兼异香。寒村会织女，借余坐如匡。陋巷苦志士，凿壁偷邻光。太息日已暮，百结忡心肠。类此事亿万，聊书成短章。

成都一都会，千里带坤维。自昔公坐啸，至今人去思。朝廷慎东注，方面要安绥。遂尔重藩屏，因之职殿帷。龙光出剑匣，讴颂走江湄。晓雪离都驭，春风入境旗。壶浆故父老，竹成旧童儿。叠足相欢跃，同心仰福禧。邦人顾若此，邑子更何其。会讲中和化，重为乐职诗。

炎蒸无处避，此地忽如寒。松砌行无际，石房禅自安。鸳鸯秋沼涨，蝙蝠晚庭宽。登眺见田舍，衡茅半不完。

金寺西郊外，一来烦恼摅。凡逢似仙境，鲜不属僧居。岸绿见翘鹭，溪清无隐鱼。残阳已周览，欲去几踌躇。

满叶是清霜，培根无沃土。耻作秦皇松，宁为冯异树。英灵自有风，荫蔚长如雨。可怜青青姿，不知人事古。

高隐郫城下，平地仍径还。门开值冠盖，帘卷为江山。沛雨人间待，浮云天外闲。泥封诏不起，明夕奉慈颜。

匹马西归去，知君得意偏。人情重乡里，官职更神仙。晓后无衙喏，旬头有俸钱。何须驾白鹤，辛苦上青天。

五门门里观，松桧日萧疏。道话忘心境，仙歌作步虚。坛场高突兀，廊庑四纡余。世事多纷扰，君心定了如。

盛府佳招贵，严宸雅寄深。舆题仲举坐，阙挂子牟心。汉竹分新契，潘花过旧阴。当年百里骥，方此试骎骎。

近境连桑陌，先游盛竹林。并将怀旧意，持作惠时心。藻思春生笔，清机月满襟。成风锦江曲，迥上玉山岑。

春色草将深，春寒柳未阴。青天指行栈，渌水荡离襟。后乘何为托，前旌喻此心。南枝倦飞翼，凭为寄归音。

几年魂梦寄西州，春晚归逢学射游。十里香风尘不动，半山晴日雨初收。指㧑武弁呈飞骑，次第红妆数胜筹。夹道绮罗瞻望处，管弦旌旆拥遨头。

春日金田驩且哗，始因民俗好纷奢。管弦齐奏喧闻野，莺燕高飞不在花。雕槛凭时见城郭，回廊行处有烟霞。方塘灵石从来信，不独当年太守夸。

金地环回半锦城，累年斤斧不停声。远村民舍烟未起，满寺僧筵钟尽鸣。栏槛高低资眺览，市廛言笑尚分明。阿房昔日徒虚语，壮丽应亏此画楹。

不知真宰是谁专，生得韶光此树偏。吟笔偶遗工部意，赋词今识翰林权。风翻翠幕晨香入，霞照危墙夕影连。移植上园如得地，芳名应在紫薇先。

岁华今缓昔如流，旧日樊笼可自由。官事了时无尽极，人生安处且闲休。愚忠皎皎丹心老，归思绵绵两鬓秋。纵使海棠时节过，急行须及浣花游。

濯锦江深惠泽流，西人都未究踪由。耕畴拥耒春还动，织户鸣机夜不休。讲德定应劳四子，富民须合用千秋。凤凰台上需贤久，却恐龟城作𫏐游。

山横双劔水双流，栖北巢南去未由。三尺素琴弹浩浩，一炉丹药咏休休。白岩霜重红梨晓，银砾烟深紫芋秋。每夜梦魂归处路，只应明月见神游。

桥外浣花溪水通，山人高隐在其中。一江丝竹喧天沸，争及松篁半日风。

古人惟恃众心城，何事秦皇苦好兵。本设函关禁奸诈，不知半夜有鸡鸣。

岩雨晴犹滴，溪泉直复迂。倾崖目眩转，乱石步崎岖。

自古成都胜，开花不似今。径围三尺大，颜色几重深。未放香喷雪，仍藏蕊散金。要知空色论，聊见主人心。

堂构虚闲处，师心静照中。当门自流水，满院占清风。趺坐通禅观，高谈说性空。那知人世上，日月有樊笼。

园林再到身犹健，官职全抛梦乍醒。惟有南山与君眼，相逢不改旧时青。

盛旦真明圣，平生伏至公。遭逢不世出，覆露与天同。谅直诚多勉，谋猷愧罔功。后王明若日，夷夏庆同风。喜气中兼外，欢谣北至东。敢图严密禁，擢处太清宫。峻拔山形大，高明地望雄。起居无忘古，坐卧只思忠。论乐嗟沦废，求音扣寂空。大和非隐伏，至理自穹崇。暧昧幽还显，尊卑降复隆。使人思舞凤，如弋慕飞鸿。世事安清谧，人心处正中。至醇当直诣，精义故旁通。本自关瑶律，还须抚素桐。天材由圣作，物理要人穷。往古为经始，来今是考终。云为极微妙，襟抱贮冲融。敛聚阴阳气，窥观造化工。因君说乐事，诗咏照光虹。

小马轻舆蜀道难，身披裘褐顶峨冠。已从林下幽人往，犹作朝中旧德看。渔钓喜欢新得侣，道途瞻顾尚呼官。多惭乡友贻清唱，天外鸾音与凤翰。

常望乡山忆翠微，此来时节更春晖。林间怨鹤久招隐，花外啼鹃仍劝归。云似随人飞缥缥，雨如先道洒霏霏。回思仕宦平生事，六十三年始悟非。

史君分陕惜别难，缓听长吟速行酒。荆山北面黄河南，千里封疆为己有。往来无穷西复东，衮衮轮蹄利名走。甘棠虽云勿翦伐，未必从前不伤手。当时遗爱安在哉，赖有声诗传不朽。择之寸刃如新硎，历年何啻十有九。胸中蕴蓄富术业，此行直欲古人偶。近世只知厨传为，不顾虚名似箕斗。寄言道路如采诗，但问樵夫与田叟。

畴昔共登仕，尔来三十秋。常睎丝绳直，窃耻鸱夷柔。蹄涔学钜海，螘垤依崇丘。行之不自疑，亲寡憎怨稠。于今不亟去，沦胥恐同流。努力买良田，远追沮溺游。

牡丹名品众，特地盛于今。西子含羞甚，东君着意深。障行施烂锦，屋贮用黄金。妾婢群花卉，那能不妒心。

台上望城下，迢遥知几寻。湖光隐隐见，多碍柳烟深。

私船官运鬭纵横，殖货交通绕近城。灯火夜凉人未散，古潭宜复万艘名。

道侣殷勤凿石渠，金莲泉脉入灵都。暗穿竹径仍清冷，为我烹茶敌酪奴。

日气晓先赤，天形秋转高。风轻金辔勒，霜重毳衣袍。匹马精神倦，前驺意思豪。近来君在告，连直几番鳌。

山中气候别，二月已闻蝉。乍到清凉景，翻疑暑伏天。此身多暇日，何事更惊年。杂溜淙淙响，相和胜管弦。

憩鹤山间憩竹舆，宛然身世住空虚。地仙纵与天仙别，明月清风也不疏。

畏风垂首立，临水侧身行。更拂悬崖壁，援毫写姓名。一道来何处，千寻正面前。时时玉麈下，纷泊鬓毛间。

大风吹沙高翳天，万木簸荡鸣空山。夜来奥热今斗寒，下舆乱石崎岖间。急着冒絮衣纯棉，两边荆棘难跻攀。行到君实所诧处，却坐拂拭尘土颜。千尺瀑布才涓涓，深潭寂寞神龙跧。此来好事慎勿传，乞得性命成生还。

锦屏山下锦江人，西去东来自在身。正是春天好时节，枉遭风起作埃尘。

夜月光华照洁清，春云容与覆峥嵘。都城咫尺无人到，却使庐山浪得名。

到处窥泉窦，逢人问草名。簪裳已无累，猜鸟不须惊。对景有诗癖，酌泉无酒狂。山间少尘土，云际足春阳。

昨旦愁风色，今朝喜日华。从容下官道，迤逦见人家。盛服缘崖看，焚香满路遮。樵柯成市井，陶穴乃生涯。春石声相应，沉泥处或漥。累墙甆隐辚，开径石槎牙。柴积高于阜，钓槃疾甚车。自非秦世避，谁道舜风遐。拄杖逢山斗，回舆值水斜。远林行翠凤，幽隧转青蛇。泉眼思搴藻，云头望采花。仰身书叠壁，平坐挹飞霞。有景殊难纪，兹游信可夸。君如别业就，后会固无差。

四十年来作往还，如今那怪鬓毛斑。凫居雁户得安处，鹤怨猿惊羞故山。静乐顾子难独享，公忙何日见君闲。相将嵩少深深处，更共眠云紫翠间。

夜中间点滴，晓后见沉阴。正惧一时旱，何妨三日霖。着花开稍晚，入麦润还深。想象离栏处，高张烂锦衾。

图馆春无赖，田家岁有收。那能垤鹳咏，还似土龙求。木荫疏成密，云容去复留。已然为恶客，泥泞亦须游。

一春忧旱熯，田里欲蹉跎。正合为霖望，翻成击壤歌。风缘帘隙至，云压舍檐过。大尹今朝喜，应同野老多。

画船容与到桥还，举袂依然洛酒斑。湖上晓光涵潩水，坐中晴色见嵩山。心缘念别如多事，身为移居似不闲。叠石石淙虽两处，福昌阳翟正中间。

画处始知蛇足剩，管中那识豹文斑。从来有道须康世，未省升平却住山。学富名高难自晦，眼昏心悸始能闲。计君叠山溪边景，不得从容岁月闲。

旧乡山水遶禅扃，日日山光与水声。归去定贪山水乐，不教魂梦到神京。

南国一麾守，知公安此行。家山虽万里，子舍只邻城。驿问中宵至，风谣接畛声。定应持课最，同命到天京。

花阴柳榻常欹枕，月色侵门不下关。因讽君诗想佳景，夜凉依约梦魂间。

翠幕瑶梯百尺楼，楼前星斗自悠悠。天家仙会能多少，未到平明已别愁。

史局逾年别，重来已涕零。朱书未绝笔，又欲汗新青。

开时闲淡敛时愁，兰菊应容预胜流。剩欲持杯相领略，一庭风露不禁秋。

醮坛山下路，消息拟春风。遥知底处人，欢喜得西公。绣衣还西州，锦账空南宫。使君五马行，岂减御史骢。

云间双剑峰，壁立望西东。天地本无外，江山还自通。

可怜风信重秋期，红锦花香极所思。乞巧楼中成底事，平明祗得玩蛛丝。

少年从此夕，渐老何所为。与子思故乡，置酒同赋诗。坐来霜露淡，夜久星斗稀。王宫直北里，天外横歌期。

牛斗光芒下，江山形胜中。招提万法本，静照一堂空。花木含春意，门庭语古风。支郎丐诗什，愧匪二南工。

竹里幽泉荷盖池，主人投绂自相宜。水风吹面难成醉，山月当头易得诗。漠漠稻畦翻虎掌，深深花坞结蜂脾。年来想像清高处，羞愧浮云满鬓丝。

落花时节掩关初，清绝江城旧酒徒。满屋烟霞春睡足，一谿风雨夜灯孤。易中有象闲消息，身外无求免叹吁。多谢岩僧频见访，欲回临水又踟蹰。

翠树重重碧草齐，一丘真趣此衡楼。地盘山影春难老，门掩江声梦自迷。闲结柳条思远道，静书花叶寄春题。人间乐事无时足，便倚兰干到日西。

炎蒸无处避，此地忽如寒。松砌行无际，石旁禅自安。鸳鸯秋沼涨，蝙蝠晚庭宽。登眺见田舍，衡茅半不完。

半刺为官美，临邛自古名。何言缇轼宠，要侍版舆行。仙籍新年贵，宾僚旧日荣。壶桨故父老，应在半途迎。

惯乘霄汉鹤，翻说淤泥莲。可惜玉台处，等闲闲几年。

风定雪新晴，尘埃眼豁明。青山似相识，终日伴行人。

南来十日尽山行，北去前驱野稍平。边日照人如月色，野风吹草似泉声。

鸣笳悲咽愁须绝，猎骑盘旋画不成。待与故人闲说此，几时归得到天京。

马足知人意，骎骎不少留。路回山斗转，沙漫水平流。雪底青春动，林梢赤气浮。故园花发早，待得到家否。

倏忽平为险，分明假夺真。

洞壑独嵌空，壁溜珠玉溅。

半天开佛阁，平地见人家。

想像通恍惚，大木涵天风。

云霞揖神仙，烟火认城郭。

先生已何处，依旧白云飞。

西山瞰大江，迤逦龙鳞湿。

回头恋翠峰，云与烟相袭。

众山四面合，二水南北流。

移家尚恐青山浅，隐几惟知白日长。

不学乡人夸驷马，未饶吾祖泛扁舟。

生平欲报国，所得是知人。

案前曾立二贤良。

淡墨题名第一人，孤生何幸继前尘。

