偶然屠甸见浮屠，为问屠中有物无。见说庖丁游刃在，恢恢全不费工夫。

平绿题诗四十年，寻幽不厌水云边。一犂还又耕春后，三白曾来醉腊前。自笑挂冠林下客，获陪挥麈坐中贤。绝嫌幻色撩人思，快睹晴川远接天。

首岁融春卜有秋，晓行犹自索貂裘。身闲暂脱微官缚，市隠何如此地幽。一水相望三里近，十年重到片时留。买田拟作终焉计，真是飘然不系舟。

为米徒劳束带难，当时彭泽便休官。高情曾赋归来句，尽入名园扁署看。

