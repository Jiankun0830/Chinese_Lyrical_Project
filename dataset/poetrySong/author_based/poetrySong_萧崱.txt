肥样凋成玉色仙，碧瑶幢里粲婵娟。道渠解笑何曾笑，只合更名小白莲。

选荔过于选士难，味佳能有几登盘。林家新出金钗子，合入君谟谱后刊。

江客因贫识荻芽，一清鏖退杂鱼虾。烧来味挟蚝边雨，掘得身离雁外沙。春馔且供行釜菜，秋妆莫管钓舡花。食根思到萧骚叶，痛感边声咽戍笳。

天以晶华累尔形，千夫敛锷可曾停。世间有器蒙鲜饰，林下无辜受割刑。斫坏孙枝难老大，摧残去干易凋零。退思禹贡周征日，未必如今税不征。

标格真清挟雪霜，每听新咏觉神伤。茶分鸿渐经中味，菊爱龟蒙赋里香。圃积玉多知学饱，囊装金少为贪忙。向来笑疾难医在，老笔空钞十卷方。

河南萧氏粲文物，鹤在九皋无数鸣。小山羽翮日绚练，胆气也作虹霓横。挂冠亭后冷如水，旧毡半是蛛丝萦。恩袍谩官直斋老，书院误身吟院兄。凤楼好手乃有弟，铁声铮铮亦妙器。乡里浪传轻薄名，儿曹岂知渠大意。惠子五车稷下困，仲连一箭聊城至。博悬于投呼得卢，莫以蔡齐故第二。圣朝新数中兴年，进士蜕骨秋风蝉。梅花魁春导人去，竹叶鏖寒浇客眠。天方坐我茅三椽，留眼送尔宜鸿前。因行西湖叫和靖，为言诗苦剩狂颠。

粗花染春日晒红，细绵披夏雪辊风。赤皇世界岭皆热，敕旨征绵底痴绝。

得谤何须囊薏苡，工骚且自制芙蓉。

此去三千岁，应逢八字蟾。

