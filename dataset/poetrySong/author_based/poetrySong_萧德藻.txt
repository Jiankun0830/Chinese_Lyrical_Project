不作苍茫去，真成浪荡游。三年夜郎客，一柁洞庭秋。得句鹭飞处，看山天尽头。犹嫌未奇绝，更上岳阳楼。

荒村三月不肉味，并与瓜茄倚阁休。造物于人相补报，问天赊得一山秋。

复此经过三十年，唯应岩石故依然。城南老树朽为土，檐外稚松青拂天。枕上功名祗扰扰，指端变化又玄玄。刀圭乞与起衰病，稽首秋空一剑仙。

一担干柴古渡头，盘缠一日颇优游。归来涧底磨刀斧，又作全家明日谋。

半夜新春入管城，平明铜雀绿苔生。浮澌把断东风路，诉与青州借援兵。

湘妃危立冻蛟背，海月冷挂珊瑚枝。丑怪惊人能妩媚，断魂只有晓寒知。

百千年藓著枯树，一两点春供老枝。绝壁笛声那得到，直愁斜日冻蜂知。

清晓去采莲，莲花带露鲜。溪长须急桨，不是趁前船。

相随不觉远，直到暮烟中。恐嗔归得晚，今日打头风。

鲁公死后一抔荒，谁与竿头荐一觞。妾愿得生坟土上，日翻舞袖向君王。

竹根蟋蟀太多事，唤得秋来篱落间。又过暑天如许久，未偿诗债若为颜。肝肠与世苦相反，岩壑嗔人不早还。八月放船飞样去，芦花丛外数青山。

六朝旧事知多少，尽在天禧塔上层。高处只应添泪眼，老僧语客莫来登。

信脚到太古。《诚斋集》卷一一四《诗话》ff。

著语能奇怪，呼天与倡酬。

疾走建德国，乃为渊明先。失脚坠榛莽，刘伶扶我还。

乾坤生长我，贫病怨尤谁。

一筇时到崔嵬上，有底勋劳得给扶。

秋浩荡中遥指点，一螺许是定王城。

稚子推窗窥过雁，数峰乘隙入西轩。

眼冷寒梢明数点，知他是雪是梅花。

秋阳直为田家计，饶得渔村一抹红。

盘陀石上少从容。

一径萧萧松影低。

直须冰雪作梯媒。

不随桃李待春回。

