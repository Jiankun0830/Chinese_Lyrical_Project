公余终日坐闲亭，看得梅开梅叶青。可是近来疏酒盏，酒瓶今已作花瓶。

楼立梅峰最上头，日随元气与浮游。道心快活云心似，飞去飞来得自由。

一收二百里间云，诗几琴窗总向君。独乐何如同乐好，阑子欠著老夫分。

富与贵在天，君子不谓性。贤不肖在人，君子不谓命。是以张月台，可疑亦可信。修身以俟之，人定天亦定。

祠腊纷纷受誓忙，病夫药鼎对书床。官卑岂愿乘肥马，食俭惟知取瘦羊。贫见客来偏快活，老逢岁尽却悲伤。雪寒一事关心切，痴女奔波道路长。

一日非君不可无，当邻乞得种鱼都。珠连呈舍排成次，玉立云台画出图。淇奥每思文事业，渭川肯作富规模。自锄月地分行列，准拟清风十万夫。

休运珍符应半千，崧高维岳再生贤。子孙已见锺三秀，富贵端应擅两全。日月休惊双转毂，甲庚从喜一周天。不须更把庄椿祝，镇作蓬壶不老仙。

地号古柴桑，荒祠驿道傍。松含义熙节，菊带晋时香。拂石看碑记，斟泉当酒觞。无由归未得，稽首意皇皇。

昨宵雨过水平平，自不归耕却劝耕。犊卧草根黄蕴藉，鹭飞山脚白分明。瀹茶僻寺同僧话，送酒芳园见主情。父老欢呼官长醉，归鞭止信马蹄行。

