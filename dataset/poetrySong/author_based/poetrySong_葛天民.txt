高帝陵边我故庐，白云惨淡带苍梧。归心政与江流动，更著青山隔岸呼。

忆杀平生辅汉卿，武夷山里话寒更。不知新岁还家未，白发冲冠有几茎。

月趁潮头上，山随柁尾行。大江中夜满，双橹半空鸣。雁冷来无几，鸥清睡不成。平生师友地，此夕最关情。

冢荒无树亦无碑，土面砖痕似灼龟。坏道尚存翁仲守，传家知是子孙谁。又成东海终难料，欲锢南山最可悲。要寄此情浮世去，临流说与落花知。

耿耿思田舍，攸攸倚钓竿。一犁歌短阕，十口饭长安。老觉驱驰倦，生知稼穑难。画图诗卷在，留与后人看。

暮年居柳下，终日闭柴门。壁为题诗暗，池因洗砚浑。闲知真冨贵，醉到古乾坤。回首长安道，无言只断魂。

始参龙象种，终现马牛身。再整冲冠髻，难忘漉酒巾。散花天上女，拨草道中人。寄语林和靖，非翁不卜邻。

此君别后稍添丁，留得清风镇户庭。老鬓不禁霜点缀，旧邻多似树凋零。一竿带雪寒垂钓，数亩连苔昼掩扃。此话有谁堪委似，几回无语向青青。

早诵相如赋，知渠旧姓卢。花香冰里见，风味药中须。细雨同梅熟，清声混乐呼。山禽嗔老子，拍竹护金珠。

天街夜鼓彻云霄，一望星河影动摇。佳节无如元夕盛，老怀不似少年豪。红尘巷陌青丝鞚，明月楼台紫玉箫。谁料南坡招野叟，诗肩相对两峰高。

相将除夜南风起，雁已声声向北飞。骤暖定知为雪骨，瘦年终不似冬肥。日来病可方开酒，节下春回稍减衣。正好伴公湖上去，孤山观里看梅归。

平生南磵古遗民，初度招呼我辈人。每听谑谈须绝倒，极知老气政轮囷。杯盘满坐添灯火，儿女成行劝主宾。但愿吾侪似梅柳，年年相见一回新。

隔篱人语自喧嘲，紧闭苔扉不许敲。谈麈带尘悬屋角，牵牛承露上林梢。投闲得计心常足，拟古成编手自抄。风雨欲来偏感处，蚁先移穴鹊移巢。

洞里桃花自古初，人间尘事几乘除。重来渔父难相觅，前度刘郎未忍疏。画檝迎逢春女渡，采符供奉岁朝书。嫣然似共幽篁语，占尽风光奈得渠。

绿树何稠叠，清风稍羡余。枕萦云片片，帘透雨疏疏。修笕通泉壑，残碑出野鉏。丘陵知几变，耕稼杂陶渔。

晴岚漠漠水溶溶，落叶遮船翠盖重。秋色尽为渔者占，山光多向道人浓。云连合抱前村树，磵绕飞来小朵峰。送罢夕阳迎素月，楼台高下自鸣锺。

寄远含芳别陇头，胡沙漠漠去无休。谁招青冢千年魄，散作黄昏万斛愁。画角霜清肠屡断，花光墨淡影空留。年年最忆前村夜，一段孤明雪亦羞。

远怀日与静相宜，山色窥帘涧撼扉。野草自花聊献笑，重云不雨谩垂衣。人间事业难争长，睡里工夫独造微。却怪蒙庄犹寐语，梦为胡蝶未忘机。

雨洗千峰晓，波涵万顷秋。菱花开古镜，莲叶度轻舟。思远人谁识，身闲世不收。望中时得句，倚櫂杂吴讴。

有暑犹当避，无忧可得忘。竹疏身共瘦，湖近意先凉。静胜宁须弈，幽酣不待觞。还同残梦乐，炙背负朝阳。

霜高群木落，湖上数峰秋。野笛归牛径，烟蓑宿鹭洲。望中多隠约，佳处小迟留。百岁无虚日，能堪几度游。

黛拂双眉粉衬毫，翅烘晴日伴相遭。戏勾穉子从花远，恐惹游丝莫鬭高。栩栩倏来仍易散，深深交舞为谁劳。吴王花草滕王笔，千载风流敌楚骚。

陌上春泥苦未干，绛唇渐吐不禁寒。海棠尚晚教谁伴，山帽冲风每自看。声好最怜清晓卖，味甘长记绿阴团。年年过雨胭脂落，时序关心有几般。

摩挲只作钓矶看，相伴秦翁且住山。霜洗旧棱人共瘦，藓侵孤韵鹤同闲。因思樵牧分争处，已过唐虞揖逊间。风月满林时憩寂，三生幽事梦中还。

水拍荒篱外，山攒落照边。鸦鸦乘犊去，鸭鸭伴鸥眠。思淡秋云薄，情高陇月圆。武陵知避世，初不为求仙。

微波漾漾雨蒙蒙，岸脚烟莎间水葓。照影已无双鬓绿，关心犹有一丝风。鸳鸯对浴红衣扑，菡萏相亲翠盖笼。醉舞梦吟皆胜处，个中非异亦非同。

凭高每叹昔人非，空有群峰碍落晖。大雅风流谁举似，长安秋草又衰微。寒花负约开犹懒，幽鸟忘机趁不飞。来往半生堪记处，西村灯火夜船归。

万顷波中独钓身，短仓低屋旧丝纶。自怜清夜歌明月，谁共沧洲采白蘋。

桃李粗疏合负荆，岁寒标格许谁并。花中有道须称最，天下无香可鬭清。倚竹向人如少诉，临流窥影更多情。何当唤取湘累起，伴我空山茹落英。

水接遥空分外宽，孤山月出静中看。疑从弱水移圆峤，似共姮娥住广寒。秋雨秋风初过后，荷花荷叶半凋残。西村数点归鸦湿，老子新题墨未干。

荡荡春风草木香，茫茫泽国水云长。鶑来占柳为歌院，蝶去寻花作醉乡。闲与物情聊品带，老于文字懒巡行。望中别有关情处，几度朝阳又夕阳。

残霞伴孤鹜，远烧杂斜晖。秋向诗中出，人从画里归。柳塘双桨急，茅舍一灯微。小艇穿篱入，蒲蓬正拥扉。

雪中多日静，湖上少人游。秃树花为市，断槎鸥当舟。一杯残腊酒，万古夕阳愁。富贵非吾愿，葛天云正浮。

冷蕊通幽信，孤山欠几遭。杯因寒更满，句到淡方高。雪滴晴檐雨，松翻夜壑涛。布衾虽似铁，犹念早趋朝。

片片嘉平瑞，无声有耿光。来虽成顷刻，酿亦费商量。天阔花无赖，风休絮不狂。孤山林处士，魂在陇头香。

亭空山尽入，人静夜初分。乔木阴遮月，清泉影浸云。不题波上叶，只采磵中芹。涧水令人忆，何当入郡闻。

一径松杉迥，成阴见日稀。山晴僧尽出，风暖燕交飞。结子花抛树，拦人犬护扉。闲看山月上，清坐更添衣。

九月离东嘉，长安了岁华。未登杨子渡，先访葛翁家。天作今朝雪，灯开昨夜花。一杯能强饮，不必问丹砂。

紫芝虽漫仕，五字已专城。清坐有仙骨，苦吟无宦情。囊因诗句重，分与酒杯轻。所好煎茶外，烧香过一生。

绕岸堆青嶂，游船满绿波。楼台临水近，杨柳占春多。老去谁同调，尊前且放歌。韶华能几日，随棹已新荷。

忆君江上去，船重载书多。学乃从吾好，闲应喜客过。薰风新绿树，明月旧沧波。自古关情处，相思入咏歌。

君参唐句法，亲得浪仙衣。薄宦因吟苦，高风与世违。春寒留夜饮，月黑借灯归。共隠知何日，空山老蕨薇。

寒食少逢天气佳，十朝九日雨如麻。新巢唯有燕生子，小巷已无人卖花。

晓荷承坠露，晚岫障斜阳。树下地常荫，水边风最凉。蝉移惊鹊近，鹭起得鱼忙。独坐观群动，闲消夏日长。

下竺山前打一遭，丁宁门子看溪桥。恐惊绕磵梅花落，莫遣行人语笑高。

梅雨朝仍暮，莲塘夏似秋。水高侵树脚，屋漏滴人头。歇昼厨烟出，占晴础汗收。群山思会面，扶病一登楼。

元宵有月便无愁，已是新年第一筹。说与素娥从此去，只须依样做中秋。

南渡今何似，中流欲济船。虽凭人击楫，要若水行川。竹木如山积，桑田与海连。吴宫犹可问，白鸟暮推烟。

海邑青龙镇，船官野鹤身。谁知贵公子，却是苦吟人。二陆多遗迹，三高属近邻。新篇因吊古，时寄葛天民。

钦羡私居好，楼深夏必凉。小窗通远岫，古木蔽斜阳。露槛安花斛，尘编满竹床。如君清到骨，只合静焚香。

小亭终日对幽丛，兀坐无言似定中。苍藓静连湘竹紫，绿阴深映蜀葵红。猫来戏捉穿花蝶，雀下偷衔卷叶虫。斜照尚多高柳少，明年更欲种梧桐。

时俗常谈已断霜，雨寒翻著絮衣裳。花枝照眼堂堂去，茗椀关心故故香。杨柳稍传鶑割据，茅茨敢望燕商量。旧游莫诵兰亭语，自觉中年易感伤。

急雨捎荷分外奇，珠玑狼籍锦纷披。下塘六月关心处，西塞扁舟入手时。却傍青芦深处宿，还思白石去年诗。平生浩荡烟波趣，月淡风微只自知。

道人只具一只眼，觌面全提格外机。尘里神仙谁做得，归来试举问麻衣。

北窗隠隠透南薰，老子全身是此君。冷入鱼腮池面雨，静连禽语树头云。苔因觅句行来破，石为观空坐得温。时事自多无耳听，长安虽近不曾闻。

年头半月雪漫漫，养就姮娥玉一团。老子今宵奇绝处，西陵桥上独凭栏。

暖气先回宿草根，青青行可藉芳尊。未须着意催花柳，且为乾坤补烧痕。

小巷春阴独掩扉，峭寒著尽过冬衣。老来情绪无多子，禁得梅花似雪飞。

一堤杨柳占春风，柳外群山细雨中。人苦未晴浑不到，只宜老眼看空蒙。

花荠悬灯柳插檐，老怀那得似饧甜。画船已载先生去，燕子无人自入帘。

西望群山碧入吴，故人一笠片云俱。东风不断村村柳，展尽阳关送客图。

照影怜寒水，关情奈夕阳。雪悭天欠冷，年近日添长。好句谁相寄，浮生各自忙。有身聊顿放，亡事可思量。

根在岩边结，枝从水际横。此花殊近道，凡木欠修行。密雪笼幽片，疏篁倚瘦茎。那时香不浅，忆我话无生。

老柳中间野岸滨，水清常照村边身。白鸥黄鸟相忘久，来往如今不避人。

睡少秋难晓，吟多食愈贫。南柯无近阙，差尽梦中人。

十里荷风盖尽倾，城中忆杀水边清。催诗末用西湖雨，且送新凉入帝城。

六月西湖带雨山，小舟终日傍鸥闲。风烟如许关情甚，宾主相推下语难。几点送君归大雅，一凉今夜满长安。江湖远思知多少，归去风前各倚栏。

断岸春风峭，江空夜雨清。萧疏蓬上点，仿佛叶间声。今古双眸冷，乾坤一棹轻。鬓从湖海白，谁识谢郎情。

平生寡合虽竭斗，几曾自饮一杯酒。不因风月与湖山，更为松篁与花柳。今夕何夕风雨来，知侬渴肺生秋埃。麹生三缄忽自荐，请为风雨聊一开。老夫呼前呼未了，死生脱帽倾怀抱。风雨横斜入坐中，宾主淋漓俱醉倒。须臾风止雨亦休，主人送客凝双眸。葛天无怀不可状，但觉两耳风飕飕。匆匆便是中秋节，更与麹生潜地说。此夜宁容著杂宾，一尊只办浇明月。

玉涧金寒窈窕身，翩翩翠袖挽青春。水晶宫里成仙女，香醉山中得道人。朔雪几回埋不死，南洲一出浄无尘。朴翁老矣谁同调，相对无言意转亲。

青山历历映江流，半是明州半越州。亭下寒潮亭上客，不知来往几时休。

二十四友金谷宴，千三百里锦帆游。人间无此春风乐，乐极人间无此愁。

每到年头感物华，新尝梨到野人家。甘酸尚带中原味，肠断春风不见花。

泽国茫茫水接天，孰云无法与人传。见成风月难回避，尽在华亭一钓船。

南翔建自梁天监，白鹤不归江自转。深禅空忆祖师齐，昔有老堪今有远。我趁江鸥访远公，远公不有湖天晚。七岁驱凫有几房，三百苾𫇴无半面。殿阁参差高入云，一堂可著千僧饭。古柏槎牙不记年，柯如屈铁色苍藓。古意偏关倦客怀，归舟有句无人遣。明日中流遇阿英，连宵细说南翔院。少待崇莲宝塔成，春风共看巢梁燕。我欲婆娑借数椽，子当力学如吾愿。一任江花恼杀人，闲边自数飞花片。

向晚一鸠鸣，道人春睡足。无处写幽怀，巡檐数修竹。

夜雨涨波高二尺，失却捣衣平正石。天明水落石依然，老夫一夜空相忆。

我本田夫作比丘，也知骑马胜骑牛。如今马上看山色，不似骑牛得自由。

参禅学诗无两法，死蛇解弄活鱍鱍。气正心空眼自高，吹毛不动全生杀。生机熟语却不俳，近代独有杨诚斋。才名万古付公论，风月四时输好怀。知公别具顶门窍，参得彻兮吟得到。赵州禅在口皮边，渊明诗写胸中妙。用则致君尧舜前，舍时便灌庐陵园。六十四卦只两画，三百五篇惟一言。我与诚斋略相识，亦不知他好官职。但知拼得忍饥七十年，脊梁如铁心如石。不曾屈膝不皱眉，不把文章做出诗。玉川后身却不怪，乐天再世尤能奇。隔千里兮共明月，何似寒灰相对拨。公亦何须要我知，我只欠公头上发。

碧床酒盎香拍浮，吴姬粉醉不识愁。黄金手挥博歌头，夜半春回杨柳楼。

龙脊桥边鹤膝幽，一枝斜亚水横流。自从识破胡笳曲，吹彻黄昏不解愁。

半山徐敬伯，薄宦在中都。柳舍偷闲到，村醪就近酤。易添诗债负，难得醉工夫。却羡渔樵叟，虽贫一事无。

春涨侵高岸，春云裹乱山。倒迁杨柳活，斜倚桔槔闲。世味老方淡，花时晴最悭。东风嗔懒动，故故撼柴关。

长安唯白石，与我最相关。每到难逢面，翻思懒下山。欲归愁路远，小住待君还。尽日看幽桂，无人似我闲。

一言已出驷难追，赖得君王放过伊。杨子江心杭折苇，浪头何似问头危。

齿发中年态，丘园素隠心。因栽白匾豆，欲当紫团参。筐筥收繁荚，窗扉失茂阴。萧萧檐外竹，抱蔓替予吟。

古香无伴侣，一榻共云分。磵水塘头过，樵歌枕上闻。余生聊自适，此意与谁论。落叶如相委，时敲月下门。

落梅如雪雨如麻，最怕春寒是杏花。病后不能涓滴饮，可怜芳信到贫家。

初交二月草蒙茸，邻里纷纷去折蓬。柳下闭门非懒出，苦无筋力趁儿童。

陌上红尘歇，湖中翠霭生。定锺山寺迥，新月夜船清。蛙乱鸣方急，鸥闲睡不惊。儿曹知我到，认得打门声。

蛰动犹寒在，鸠鸣恰睡余。素传鹰羽化，多占鹊巢居。报我晴何用，怜渠拙自如。年年偏感处，风急杏花初。

咫尺春三月，寻常百姓家。为迎新燕入，不下旧帘遮。翅湿沾微雨，泥香带落花。巢成鶵长大，相伴过年华。

粉翅来何许，春风卒未休。众芳皆旧识，微雨是新愁。鬭舞围墙角，贪香缀蘂头。与花俱不语，相可自风流。

望帝知何苦，催归不自禁。窜身依树密，啼血染花深。细雨离人泪，游丝荡子心。青山明月夜，老耳最知音。

断槎无叶又无枝，得似勾春柳一丝。不是画船栖泊处，白鸥飞下立多时。

疏影横斜处，匆匆入夏看。绿阴遮得暗，青子结来酸。因病全疏酒，如痴犹凭栏。杨花无藉在，风急正漫漫。

小圃新穿土，中藏一丈空。山腰泉脉透，井口树阴蒙。浇药先资用，煎茶已见功。甘凉羞自荐，汲许四邻同。

龙护深潭草木昏，断碑元祐典刑存。蜀仙已去吴僧少，岭上松篁亦断魂。

连天芳草雨漫漫，赢得鸥边野水宽。花欲尽时风扑起，柳绵无力护春寒。

