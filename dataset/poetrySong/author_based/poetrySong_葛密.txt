藻思旧传青管梦，哲科新试碧鸡才。乍依仲宝莲花幕，更下温郎玉镜台。

华圃控弦秋习射，寒窗留烛夜钞书。良辰美景饶心事，观日相并乐起予。

仙茎屡陨三危露，真馆常开四照花。鹊渚晓烟飞玉洞，琅池秋水接星槎。

炼成真气发双华，还向囊中秘玉霞。咒水夜潭龙怖剑，弄云秋岭鹤看家。

传家何用富金籝，教子何如只一经。庆历科名今已继，更教来叶嗣前馨。

闻说年来绝世荣，更将高节傲时明。诗腴偏得味中味，琴的静弹声外声。宴榭日长花影驻，春池风细水纹生。相望空欲闲相见，彼此闲居懒送迎。

昔年诗板著莲宫，笔力雄豪墨彩丰。不日三阶平国政，山僧应待碧纱笼。

槭槭严风夕，烟含蕙炷清。灯和花里艳，雨作雪时声。旅梦回残角，吟怀绕废城。寂然群动息，吾亦世纷平。

一径直岩隈，亭轩四面开。涛头转山急，雨脚满江来。怪石生云气，修篁待凤材。他年白莲社，应许继宗雷。

色空了了空还执，体相如如相即非。

山禽啼晓四时别，林薮战秋千里空。

我悟戃来空世界，师知休去忘形骸。

