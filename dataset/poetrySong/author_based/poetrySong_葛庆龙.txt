七轴莲经供茗瓢，一龛绣佛挂松寮。舶香亦带鱼龙气，自采枝头柏子烧。

五朵飞来渍剡藤，重重响似水泠泠。不教落在红尘耳，读与青松白鹤听。

挟书律重火犹光，天下严搜不敢藏。圯上老人无见者，一编亲写授张良。

白髪慵巾短短衣，闲行斜倚小筇枝。自家弄影犹痴绝，只似初骑竹马时。

多谢林僧亦好奇，新遗石匣我酬诗。鹤胎收却云封裹，付嘱山灵木客时。

云长镇洞有时开，石匣终藏化鹤胎。千岁不须华表柱，飞鸣南向洞山来。

坐如有待思依依，看竹回廊出寺迟。窅窅绿荫清寂处，半窗斜日两僧棋。

