过了花朝日渐迟，相将又是禁烟时。寒留柳叶凄迷处，春在梨花寂寞枝。牛角横书孤壮志，鹿门采药误幽期。自怜白发成何事，说与啼鶑未必知。

阖闾城下水连天，故国凄凉思惘然。堤柳数行垂舞带，砌苔几叠晕歌钿。了无麋鹿游台下，祇有凫鹥戏水边。往事如今销歇尽，断霞残照锁寒烟。

绮寮缥缈敞虚明，鹄峙鸾停护碧城。珠蕊一枝春共瘦，玉环双珮月同明。曾题洛赋缄新意，却拊湘弦寄远情。十二阑干风细细，觉来依约记棋声。

十里平湖浸晓光，玉鸾飞舞镜中央。也知青女催梳掠，淡拂铅华试靓妆。

画阑目断楚云西，芳草连天客思迷。家在江南烟雨里，落花时节杜鹃啼。

紫椹累累缀碧桑，林塘雨过绿生香。荆扉昼掩苍苔寂，留得芸签伴日长。

闭门花落又春深，白纻歌残对晚斟。惆怅年来心绪恶，一庭烟草绿沉沉。

兰杜初芳湘水春，鹧鸪啼处草如茵。双鱼不寄衡皋信，空有灯花入梦频。

燕子声中日正长，读残书卷乱堆床。梦回却爱西窗寂，闲看松花带夕阳。

冥冥细雨湿江城，掩映书窗翳复明。倦客一杯愁顿减，故乡千里梦初成。金华洞口羊惊起，石佛山头鹿伴行。何日东归溪上路，一犁春渌带云耕。

寒意沁疏棂，闲阶草尚青。市朝人自醉，泉石我常醒。桂写月标格，兰传秋典刑。何妨为老伴，相与两忘形。

又是春生杜若洲，凭栏回首总关愁。云横楚峡萦新梦，月泛吴波忆旧游。立马醉题花外驿，闻鶑笑倚柳边楼。如今万事经心懒，祇合长歌拟四休。

银阙书飞急羽忙，料应滕六奏虚皇。要将阆苑蓬壶水，幻作琼林玉树芳。风约云边停鹤驭，冰清月际舞霓裳。凤箫莫品凄凉调，催老梅花枉断肠。

雨送秋归雁带霜，凝情无处寄诗狂。一庭莎草蛩吟老，万里梅花鹤梦长。德谊可逾锺鼎贵，圣贤不死简编香。迩来世道添悲梗，不但摧车是太行。

镇日双栖向画梁，有时飞去为谁忙。得泥趁暖添芹垒，掠水因风贴柳塘。语重唤回芳草梦，舞轻时罥落花香。五陵年少伤春恨，书系红丝拟寄将。

一声𫛸鴂又春休，风簸榆钱满地流。燕子不知花落尽，等闲飞过柳边楼。

月转庭花玉一阑，宝钗不卸待郎看。丁香拟结相思梦，无柰东风作社寒。

游倦归来似长卿，弊庐事事费经营。扫除尘土虚堂洁，拂拭窗棂旧纸明。径菊已荒唯草长，井花少汲觉苔生。寒衣未办西风急，不奈邻家机杼鸣。

爆竹传声又岁除，流年不驻隙中驹。屠苏未用斟春酒，馎饦先教促晓厨。彩绚户庭更郁垒，欢传院落竞樗蒲。老来乐事关心懒，吟对梅花撚断须。

催破橙香荐蟹黄，快斟新酒润诗肠。雁拖暝色横秋水，鸦带寒声噪夕阳。万事莫如花下醉，百年浑似梦中狂。登高休负湖山约，约买扁舟载艳妆。

自笑生随雁影浮，几经楚尾与吴头。塞楼角送关山月，湘驿砧敲岳麓秋。岁月森轮如走坂，功名求剑记行舟。即今安得如渑酒，与汝同浇万古愁。

凄烟澹霭锁林霏，又是秋光欲莫时。蘋叶江湖风剪剪，桂花庭院雨丝丝。世情冷暖杯中酒，人事输赢局上棋。安分得闲闲最好，不须身外强寻思。

览镜羞看鬓点霜，若云勋业更堪伤。已甘身向山中老，安得名留海内香。雅志拟联高士传，倦游慵入少年场。长吟酒醒凭阑处，更听秋砧答暮螀。

笑把儒冠换墨衣，深思富贵有危机。参他龙象知今是，还了鸳鸯悟昨非。开钵展单随所寓，打包持锡去如飞。有人若问西来意，正要高谈为发挥。

气数推移有盛衰，老观此理独支颐。阅人云木能千载，过眼风花只片时。名利场中棋变幻，是非窠里浪倾危。到头输与山中叟，乐在耕锄别不知。

谁奏琵琶妒客欢，啼珠泣玉使心酸。感时多向英雄洒，怨别还从粉黛弹。每听巴猿愁滴袂，莫烧汉蜡恐堆盘。阳关一曲君休唱，唱罢人间行路难。

小隠山林习已成，市朝声利让渠争。是非每向静中见，悔吝多从动处生。且约苍官陪竹友，共邀欢伯访梅兄。岁寒心事期相守，一瞬枯荣任变更。

城笳吹下暮云边，萤照书帷夜未眠。游子不堪征袖薄，西风懒诵𢭏衣篇。

楼上何人奏玉箫，数声和月伴春宵。断肠唤起江南梦，愁绝寒梅酒半销。

银漏疏风透玉屏，碧梧枝上雨三更。依稀似写华清恨，云冷香销梦不成。

