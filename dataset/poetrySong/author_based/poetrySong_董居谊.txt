重上危楼意豁然，倚栏检点旧山川。身离城郭尘嚣里，眼到云天杳霭边。只恐老松添岁月，长教修竹障风烟。回思灯火书窗下，偻指如今六十年。

溪傍好山添翠湿，亭依乔木得阴浓。有人欲踏青云路，认取城南第一峰。

手种寒梅度一春，主人指日是行人。孤根奈久不忘旧，疏蕊逢秋已献新。堪笑世情何恁薄，不知花意却相亲。年年记取栽培力，为送幽香入梦频。

多病侵寻鬓欲秋，自惭何止四宜休。青松十里嵩源路，醉倒仙台是乐丘。

羁寓零陵过一年，每怜两脚负山川。忽从榛莽窥神秘，似与仙家有宿缘。

石刻嘉名岁月多，苔封藓蠹欲消磨。天成有景无人问，不着新亭奈尔何。

浮世嚣尘不可干，漫山琮璧照人寒。客来莫认为顽石，具眼还须作玉看。

顷年尝入道山来，天上图书不受埃。今日有怀群玉府，又从人世得蓬莱。

经台石磴郁深幽，曲折中藏自一邱。凿破藩篱都是路，从今任是永人游。

