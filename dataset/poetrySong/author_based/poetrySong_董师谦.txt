雪花霜须苔藓枝，玉堂事去且疏篱。世人孔鼻无分别，吐露芳心欲向谁。

京洛尘中耿素衣，苍头冷面古须眉。春风红紫百千变，惟有此花如旧时。

疏花淡淡月娟娟，静坐参渠花月禅。翠羽飞来栖未稳，几回搅碎又依然。

历历庚申事，分明在眼前。讲和如有弊，飞渡定无船。北使三千里，真州十四年。酿成亡国恨，一部福华编。

玉床摇帝座，青盖出都城。巷哭千家泪，燕歌四面声。乾坤遽如许，风雪可怜生。清晓宫门外，犹听打六更。

衣带一条水，靴尖三百州。市朝陈迹在，图籍别人收。南渡衣冠尽，西湖歌舞休。久知事当尔，曾记五更头。

行人指新寺，云此旧宫城。坐殿几朝帝，开山何处僧。日边行塔影，天外送钟声。王气元无了，何消凿秣陵。

