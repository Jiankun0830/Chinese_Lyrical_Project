风际有云多世态，海中无底是人心。可堪更问碁山话，一局闲争古到今。

石屏树幄白云端，溪路生苔树石间。闲访禅家问尘世，总言尘事不相干。

礧硌弥沙界，谽谺古洞天。门邻金布地，桥枕玉鸣泉。庭鹤归迷主，龛龙去失年。扫云嫌俗驾，题壁诧诗仙。胜景无今古，居人有后先。不知游者驭，谁见海为田。

势凌筹谷接苍苍，十二交龙绣作裳。虎豹关中千树色，凤凰池上万花香。白云路隔青云暮，金涧泉通玉涧凉。圣代君臣忻际会，安知磐石镇无疆。

