蛟绡翦下碧双垂，归挹清流背紫微。北向更登孤岭去，此身还入白云飞。

昧旦求衣向晓鸡，蓬莱仗下日将西。花添漏鼓三声远，柳映春旗一色齐。

尽日行荒径，全家出瘴岚。鲍娘诗句好，今夜宿江南。

久次含香厌粉闱，恳求茂苑得州麾。却寻旧日池台胜，犹忆当年几杖随。入里下车修敬日，过家上冢致哀时。应怜二弟犹羁绊，万里边沙远帅熙。

早同侍宦向长洲，今拥旌麾访旧游。自古风流诗酒地，韦苏州后蒋苏州。

瑶坛三级满苍苔，想像真人饮赤杯。飒飒仙风动杉桧，只应飇驭暂归来。

宴豆追儒雅，簪缨成礼容。中天开璧府，左海见鳌峰。汗简陈三馆，仙游列玉京。丹青浮象魏，盛典照蓬瀛。

京城汩没兴如何，归棹翩翩返薜萝。尽室生涯寄京口，满床图籍锁岩阿。六朝人物东流尽，千古山河北固多。为借文殊方丈地，中间容个病维摩。

渭水岐山不出兵，却携慧剑锦官城。醉来身外穷通小，老去人间毁誉轻。扪虱雄豪空自许，屠龙工巧竟何成。雅闻岷下多区芋，聊试寒炉玉糁羹。

昔游不在远，幽岩临治城。嵚岑俯潇碧，庨豁延阳明。绿涧可径八，滑路偪仄行。泉源自何来，涓涓玉锵鸣。疑穿云雷窟，常带鱼龙腥。寒江净泻镜，怪石坐开屏。幽鸟驯可罗，潜蛟深莫罾。梯险接层栈，冠颠耸危亭。俯睨极玄窞，仰攀穷青冥。蹇旷出物表，高虚挹玄英。惜哉非吾土，不得憩此生。旧业寄阳羡，故园依晋陵。秋风滆湖白，春色颐山青。一从绅笏去，遂使猿鹤惊。迂疏暗时机，孱琐叨官荣。谪弃分所宜，愧恧颜已盈。人生讵有几，世累吾方轻。愿言解羁绁，上疏还簪缨。宁居召魂魄，恬养休性情。纷华屏外慕，冲澹严中扃。穷年伴农圃，毕志先畴耕。

零陵水石天下闻，澹山之胜难具论。初从崖口入地底，始见殿阁开重门。乃知兹洞最殊绝，洞中金碧开祇园。宽平可容万人坐，仰视有若覆盎盆。虚明最宜朝日照，阴晦常有黑云屯。盘虬夭矫垂乳下，巨兽突兀巨石蹲。木香一株在岩壁，人迹峭绝不可扪。灵仙飞游享此供，常驾飇驭乘云轩。我来正逢春雨霁，氛翳开廓阳景温。呀然双穴露天半，笼络万象将并吞。只疑七窍混沌在，五窍忘失两窍存。神奇遗迹未泯灭，至今犹有斧凿痕。云床石屏极隈隩，昔有居士常潜蟠。避秦不出傲征召，美名遂入贤水源。咸通曾为二蛇窟，元畅演法蛇辄迁。从兹其中建佛刹，栖隐不复闻世喧。惜哉此景久埋没，但与赤子安枯禅。次山子厚爱山水，探索幽隐穷晨昏。朝阳迫迮若就狴，石角秃鬝如朝髠。豪篇矜夸过其实，称誉珉石为玙璠。环观珍宝欲奄有，不到胜处天所悭。嗟予至此骇未睹，不暇称赞徒惊叹。恨无雄文压奇怪，好事略与二子班。芜词愿勒岩上石，勿使岁久词灭漫。

郑圃仆射陂，汉阳郎官湖。郎官何为名，张谓佩使符。泛觞江城南，乃与太白俱。明月一万顷，清光天下无。

地接长沙近，乡名自古闻。毛山千嶂雪，玉女一堆云。拱木扶霄上，飞泉触石分。霜风萍实老，目断楚江𣸣。

宫亭彭蠡接扬澜，浩荡横空六月寒。试问风波何以险，老僧只有管倚阑干。

役役尘埃倦客情，偶逢佳节得闲行。凭君为把如椽笔，便向苍崖记姓名。

六朝冠盖俱尘土，到氏今无苗裔存。当时任昉过田舍，野老犹记查林村。

城东浈水碧渊洄，杨仆楼船向此来。我亦编蓬今下濑，拟寻韶石上崔嵬。

滔滔武溪一何深，鸟飞不渡，兽不能临。嗟哉武溪何毒淫。飞湍瀑流泻云岑，砰激百两雷车音。吾闻神汉之初始开𣃁，史君姓周其各煜。至今庙在乐昌西，苔藓残碑仅填读。武水之源自何出，郴州武县鸬鹚石。南入桂阳三百里，峻濑洪涛互淙射。其谁写此入新声，一曲马援门人笛。南方耆旧传此水，乐昌之泷兹乃是。退之昔日泛潮阳，曾到泷头问泷吏。我今以选来番禺，事与昌黎殊不类。未尝神色辄戃慌，何至形容遽憔悴。但怜岁晚毛鬓侵，故园一别至于今。溪光罨画清且浅，朱藤覆水成春阴。何为在此婴朝簪，翩然走马驰骎骎。南逾瘴岭穷崎崟，梅花初开雪成林。韶石仿佛闻舜琴，曹源一滴清人心。远民安堵年谷稔，百蛮航海来献琛。嗟余才薄力不任，报君夙夜输诚忱。布宣条教勤官箴，有佳山水亦出寻。乐平吾乐何有极，不信弦歌武溪深。

当日昌黎系缆初，曾瞻双阙整冠裾。致君尧舜今谁是，想像闻韶更起予。

吕嘉妄欲抗中原，积石江心尚岿然。岂料王师到寻狭，挫锋困粟遂无前。

楼船伏波安在哉，会兵曾破石门来。昔年已过获嘉县，今日更登朝汉台。

昨从浈阳来，暮过峡山寺。适闻新昌寇，道路传者沸。余时不敢留，一苇翻然逝。虽经绝妙境，已负清幽意。卷帘坐船，船极目望苍翠。有如逢珍宝，不暇贮箧笥。又如过屠门，大嚼涎垂喙。每欲问其详，曾莫得图志。道人山中来，为我谭一二。犀去金锁沈，猿归玉环坠。赵胡垂钓石，岿然出江际。穆王双车辙，想像常按辔。汉晋五仙人，曾骑五羊至。俊霭二禅师，神力与迎驭。岧峣五岳塔，初自昆仑施。三祖石堪奇，僧粲尝所憩。上方狮子台，下视见云气。异花成帐幄，红紫嫣然媚。蒙茸绿崖草，茎叶相覆被。或黄如金钗，或白如珠珥。造化穷天巧，肖像名殊异。梁间许浑诗，壁上李翱记。但知考事迹，何暇评文字。清远中古宿，俯压南海澨。退之贬潮阳，亦曾经此地。幢碎逢飓风，雷电助其势。我来幸无恙，恬然不忧畏。祥飇送轻帆，默已荷神赐。此归会有日，维舟就津次。当为小盘桓，历览尝夙志。

此山从古号浮丘，携手城西是旧游。法从未容穿豹尾，守藩聊得步鳌头。傍连玳瑁遗亭近，下有珊瑚废井留。得道丈人如可遇，秋风挹袖上瀛洲。

除地诛茅悬左偏，三山一碧正当前。舍人为写湖阴曲，禅伯请题城上篇。帐下劲兵缠象魏，枥中飞骑控巴滇。至今庭竹根延蔓，尚想当时七宝鞭。

一线横大江，千螺簇层峦。空外飞鸟没，烟中片帆还。

落日汉阳孤阁对，秋风鄂渚数舟横。偶吟万里飘流句，独倚沧洲忆祢生。

不终强屈蛮夷上，稍复低回礼义中。自昔一时成霸业，至今千载仰英风。

拨破红尘入紫烟，五羊坛上访神仙。人间自觉无闲地，城里谁知有洞天。

圆坛展祀日，樊山开宴时。钓台高嶪嵲，离殿郁参差。

势利煎人漫白头，休休休去是良谋。应须买取堪骑鹤，跨入芝田阆苑游。

释子幽居远俗纷，停桡登览日将曛。湖光已叹千年变，山势犹惊九陇分。迸溜冷喷双沼雪，煮茶香透一杯云。偶因流落寻佳致，何意声名世外闻。

还家岂不乐，生事未应闲。朝日已复去，征鞍方更攀。伤心百道水，阅目万重山。何以忘羁旅，翛翛醉梦间。

人家白雪中，鸟道青云里。耕𣃁竞畬田，鱼樵喧会市。秀出罗霄山，倒流杨岐水。三真不可寻，寥寥忽千祀。更想用兵时，徘徊甘卓垒。

我爱通羊好，民居山作城。眼前无俗事，枕畔有滩声。

我爱通羊好，环回云水间。重峦与叠嶂，真是翠屏山。

我爱通羊好，清无半点尘。峭山多洞户，樵牧识仙人。

我爱通羊好，青山便是城。白云深处宿，一椀玉泉声。

我爱通羊好，烟霞冰玉间。不须乘羽驾，飞入翠屏山。

我爱通羊好，山深不染尘。数家原上住，疑是避秦人。

我爱通羊好，楼高入锦城。青山常在眼，涧水不闻声。

我爱通羊好，双泉咫尺间。不须寻谢屐，步入九宫山。

我爱通羊好，宗英迥出尘。文章与政事，今复见何人。

我爱蓬莱编，复此会群仙。仙人笑拍手，索我瑶华篇。

涓涓石含泉，扁舟过其下。大旱日望尔，神功一飞洒。

三十六湖水所潴，其间尤大为五湖。中间可以置邮戍，隐然高阜如覆盂。大开名园治亭榭，时燕朱履为欢娱。

高台雄跨一千尺，熙熙乐国游华胥。

堂轩峻叠青壁滑，老蚌放开明月珠。

苍龙脱角莹且泽，鲜瓜自与风雷俱。郏家女子已仙去，尚有故井存通衢。

凌波罗袜尘欲起，冉冉玉水翻红蕖。

摇辉蘸影弄姿媚，粉黛醉倒无人扶。

牡丹芍药开四达。

品第未必扬州殊，武陵迷春无处问。

杳杳仙路来盘纡，流杯插花欢客饮。

霏霜溅雪来坐隅，序贤祈爵发鸣镝。

传花叠语争喧呼，主人能诗有仙格。锦囊丽藻纷披敷，拟驱轻驾逐烟客。

旷浪尘外天为徒。

梦得池塘生春草，一句我知今古无。西归定蹑瀛峤顶，气象早已居蓬壶。甘棠留爱在他日，好事传作淮南图。

沿涧扳崖入翠霞，寺僧犹寄旧锺家。芙蓉秀出天河外，我欲名为小九华。

九子芙蓉畔，传灯彼一时。谁无男女相，试问末山尼。

遥睇青冥绝险生，山翁相指乱云横。不知身世在何许，但觉满怀风露清。

翠𪩘茏葱瑞色分，岚光遥映缕丝棼。无心谩作奇峰势，何碍金乌出海门。

天风飘飘浮紫烟，谁把雪山香草然。气息不教落人世，直上紫皇青案前。

软金赪玉翠流辉，天嫔新开云锦机。西望赤城标起处，宦情欲逐野云飞。

翠滴溪桥水沍澄，更深斜月映寒星。巉岩何代点头石，卧听高人夜读经。

擎天一柱万山低，九朵奇葩秀一枝。多少好山僧占住，空王曾会范围基。

飞泉练白地无尘，欻起千波湛寂身。静挟飞仙忘世虑，却嗤尘世梦中人。

翠黛轻拖促晓妆，云归鬟岫鬓苍苍。道人欲识普贤面，西蜀重烧十愿香。

藜杖芒鞋兴不穷，万山螺簇碧茏葱。青天一饷开图画，潋滟收归惨淡中。

藤阴棱石煜金科，磊砢常将风雨磨。刚被闲云生罅隙，禅僧迷失旧盘陀。

墨窝化石锁烟苔，岩上茅空烟又开。尘劫一声清磬里，至今犹有燕飞来。

佛陇遗芳鲜俪踪，王张三观揭禅丛。圆明珠系衣襦里，净妙莲生湿淤中。再现石桥真法界，重兴银地旧家风。未应赋述夸孙绰，序倡称扬复有公。

晚向津亭泊画船，忽闻佳处在云烟。松根化作千年石，山寺蒸为一涧泉。祖意供看亭下柏，禅交同结社中莲。明朝舆笋还跻岭，聊借僧房一觉眠。

我来灵峰□沧海，夜半起坐望海亭。沈沈水面正阴黑，六龙衔日□未平。□更阳谷光气发，五色变怪不可名。洪涛汹涌□鼎沸，蛟蜃伏匿鱼龙惊。金鸦腾署若木末，烟消雾散□下明。狂风喧豗簸巨浪，犹似百面雷鼓鸣。崩腾荡沃□五岳，鳞鬣磨有效地鲸与鹏。嘈峨忽骇陵谷变，雪山千仞□际横。飘飘番船随上下，出没仅若水□萍。忽然风霁□籁息，金斗熨帖一练平。碧波湛湛千万顷，参错岛屿□杯罂。三江五湖亦甚大，视此乃类蹄中泓。琉球佛齐日本国，隐隐微见烟林青。三山历历亦可数，突兀下有□头撑。惜哉秦王不此，劳心徒欲求长生。我虽流落□海上，独此寄寓亦可矜。行当结茅炼金液，以待九转□丹成。仙飞羽化会有日，直跨三岛梯青冥。他年故人或相问，请来访我于蓬瀛。

断崖天削成，半腰为坳窊。殿阁在其中，乃是释子家。初疑无路通，去必凌紫霞。屈曲转山足，云萝可攀拏。忽然至其上，金碧藏谽谺。却见岩下路，目睛眩生花。僧有定慧者，来自蜀道赊。五代方乱离，相此山水佳。卜居不复出，焚香拥袈裟。嗟余但企仰，涉世空喧哗。安得寄遁此，可以忘幽遐。

好在庐陵守，年来强健无。一麾新佩印，三瑞更为图。善政传江右，飞书到海隅。缅怀乌府旧，何日笑谈俱。

高士遗台曲涧东，俯临百丈之飞虹。云卷云舒绝壁下，花开花落空潭中。丹砂炼去山俱寂，赤鲤骑归路不通。叹息往来车马客，几人忙处问琴公。

来至泾川十里余，崭然怪石翠凌虚。自惭不是神仙骨，空羡琴高控鲤鱼。

白面峰峦碧玉堆，故人卜筑在岩隈。难寻荀鹤旧游宅，尚有昭明古钓台。满槛名花红胜锦，一溪流水绿如苔。七闽千里倦游客，两眼眵昏向此开。

级级跻攀险，肩舆若上天。云端开净刹，峰顶见平田。水石清无价，烟霞翠满前。高僧卜居此，意欲断尘缘。

全体若金银，深藏如自珍。应知贪饵者，毕竟是凡人。

耕春烟一垄，钓月水千寻。未荒三径菊，不负此生心。

苍玉门径阔，白云庭院深。鄞江一丈水，清可照人心。

山前十里入青苍，猿鸟声中建道场。日转竹阴侵阁冷，水流花片过门香。

荡漾溪沙深浅间，群山回抱翠连环。扁舟便欲乘流去，直下山门六刺滩。

幕山孤秀幕溪清，玉鉴光寒映翠屏。今古寥寥何可问，难当遗事在图经。

最爱仙人卧白云，一竿来此钓红鳞。我今不学磻溪叟，行作宗雷社里人。

盱江清浅见游鳞，百尺飞桥跨碧津。行过水南看更好，风光骀荡百花春。

昨夜雪初霁，寒梅破蕾新。满头虽白髪，聊插一枝春。

凌风泛浪白于云，野牧湖中晓至昏。一举招旗毕来集，至今人号养鹅墩。

结交有羊左，是惟一时才。为闻楚王贤，翩然自燕来。一日食欲尽，俱往空双埋。伯桃乃独留，饿死梁山隈。角哀仕既达，感旧肝胆摧。念此并粮惠，告还葬遗骸。至今溧阳旁，突兀穴土堆。何人致荐奠，千花飞酒杯。精灵今在否，古木以生雷。鲁公昔过之，驻车久徘徊。感叹发篇咏，洒翰镵琼瑰。惜哉今不存，散落随尘埃。空余郑薰记，片石昏苍苔。末世友道绝，雅歌□□颓。草木尚萎死，小怨何足怀。我思有所矫，巨焰明寒灰。兹事虽过中，义烈亦壮哉。幸逢太丘长，揭表旌泉台。寥寥千载间，下激清风回。还顾势利交，市道良可哀。

兰亭拓本得遗法，字体变化人莫窥。梭飞壁间势屈矫，剑出狱底光陆离。可怜阙啮侵点画，铁网买断珊瑚枝。

怪石如排衙，罗列亭两畔。森森整旌纛，岌岌峨冠弁。

闻说旌阳旧筑坛，故浮修水一来看。至今磨剑池犹在，冷浸一天星斗寒。

公辅产日南，九龄起韶阳。早知朱泚反，预识胡雏狂。

近城故有武王台，拂云千尺高崔嵬。谓之朝汉乃非是，岁时嘉会倾尊罍。

惟此休祥地，相传庆育时。绕枢飞电转，流渚彩虹垂。郁郁余佳气，绵绵嗣庆基。九龙曾洒濯，三圣共扶持。

万计损珠宝，千章列栋楹。秋毫思颊挫，不日庆厘成。青简流芳远，丹书霈泽倾。袖人罔恫怨，道路沸欢声。

昔我承乏江西官，豫章圣迹无不观。如何复有此遗恨，独我不到梅仙坛。梅仙坛在丰城界，真风爽气埃尘外。当年补尉向南昌，才誉虽高官未大。汉成帝时纲纪坏，先生谏书至于再。前擢王章矫曲朝，戮及妻子雠党快。群臣知非不敢争，遂令天下言为诫。乌乎此语诚甚危，讥切权强何慷慨。借令触突幸臣牙，嗜一羁单未为害。公卿大臣噤不吐，彼为私谋安足怪。正人在下吁可悲，变名吴市复谁知。元丰敕书为旌表，故故丹井存遗基。寿春真人锡显号，称其高蹈与俗遗。先生虽不遇于昔，而遇于今蒙奖饬。令丞作书誉忠直，潜德幽光辉无极。

嘉节长岐路，区区梦幻身。何年一举腋，仙去逐敖君。

地无一勺水，安得有湖名。世事果如此，风波平地生。

苍龙蜕骨去已久，山根一穴如天开。寄言俗客不可入，往往白昼生风雷。

全闽形势属临汀，赣岭连疆似井陉。江汇里渊销地脉，山横华盖应天星。

紫翠望云岚，山前一迳杉。冥冥烟雨里，枉道访仙岩。

诸侯之学，是谓泮水。诗人所颂，鲁侯戾止。献馘于是，献囚于是。釆芹则美，饮酒维旨。淮夷来服，觩弓搜矢。其挚维何，元龟象齿。区区鲁邦，陋无足纪。维泮之兴，功烈如彼。下逮郑国，学校不修。青青子衿，莫肯来游。谁欲毁之，侨吉厥犹。视其所召，药之则瘳。我得吾师，实获所求。首善于京，其速置邮。矧在守长，宣化承流。德音不昭，维职之忧。番禺之学，莫原所作。岁月其绵，栋楹腐恶。藩级板夷，屋垣圮剥。图像之威，弗丹弗雘。圣经不谈，束置高阁。讲席其虚，维尘漠漠。譬彼弗殖，萎其将落。于嗟斯民，谁启谁觉。释老二氏，尚能尊师。岂伊吾儒，曾是弗为。道废若此，莫或耻之。振而起诸，岂不在兹。爰命鸠材，僝工以时。肇新两序，翼如翚飞。载辟祠庭，奂其轮而。颐指而化，鬼设神施。乃延师生，来燕来处。匪怒伊教，载笑载语。笾豆有践，殽核维旅。以妥以侑，礼仪具举。济间多士，进退规矩。夏弦春诵，各得其所。相彼错薪，有擢维楚。遐不作人，成是才谞。在汉循吏，时则文翁。修起学宫，成都市中。常衮在闽，讲导从容。士比内州，岁贡以充。贤不天成，有养自蒙。谁谓越远，齐鲁同风。憬彼夷蛮，来顺来从。南交厎宁，猗学之功。

分得宜春地，东偏一画屏。洪阳仙洞古，龙姥旧祠灵。雨过溪痕长，春回草径青。道傍聊下马，揩藓读碑铭。

旴江一带碧涟漪，来凭阑干把酒时。吏役不知春色晚，绯桃花发两三枝。

泉飞石磴尚微红，涧出铜陵碧数重。遥想谢公临郡日，几回屐齿印苔封。

老僧七十九，自说少游方。试问章山景，炉添一炷香。

不到狼山已十春，旧题犹覆碧纱尘。重来风物皆依旧，嬴得衰残老病身。

楼阁郁穹窿，清都幸此逢。兔藏贤令井，鲸吼贰卿锺。花覆瑶台暗，香飘宝鼎浓。仙居赤城洞，人住玉霄峰。棋响风敲竹，琴栖月在松。云霞随步武，猿鹤伴从容。湖涨销千尺，山浮黛色重。人间真福地，物外是灵踪。鹫岭标香刹，蛟溪接近封。枌榆偏在念，桑梓更惟恭。学道功成就，冲霄愿必从。他年随羽化，横跨葛坡龙。

橘熟洞庭晓，胪肥笠泽秋。

古寺当江湄，归舟昔尝往。

九峰𥮾碧玉，一水剪青绡。

今日湖中石，当年天上星。

到门先见如丝瀑，恰似渊明醉石旁。

雄豪何止压南州，天下临观应第一。

贡水在东章在西，郁孤台与白云齐。

已跨白鹅归紫府，空留丹灶在人间。

空传赵居士，不见纸衣僧。

绿野有佳气，清淮无点尘。

叔伟不见空缔建，正平何在独沧洲。

白云飞鸟皆在下，一江峡水向东流。

泉明为邑日，漫叟卜居时。

佛香红茉莉，番供碧玻璃。

岿然三石佛，若在嘉州岸。

文日闻贼报，七日走如烟。

功成乞身去，于此老吾生。

琼林花草闻前语，罨画溪山指后期。

龙归一饷云遮洞，猿叫三声月满山。

日月双连璧，乾坤一弹丸。

秀蹙青螺髻，香持白蟹螯。

品待秋风鲈味美，重来桂玉啜虀橙。

野径得闲行。

玉杯旧学无施设，空有新诗满锦囊。

