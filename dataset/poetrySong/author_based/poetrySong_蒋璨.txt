石桥西去接烟霞，方广山头佛子家。今日我来生善念，分明盏上见茶花。

兔井桥边鹢首横，过逢仍怯近乡情。路人失喜交头语，邻犬何知掉尾迎。重到云房惊落寞，直须金阙早崇成。百年香火追先志，始信吾宗世济荣。

惯见琳宫全盛时，朅来荒梗倍伤凄。虚堂不复瞻遗迹，败壁才容觅旧题。帝傅前修皆矩矱，云孙后裔合攀跻。兴衰补弊应商略，徙倚修廊日欲西。

正索解人那复得，其谁知我固无从。

