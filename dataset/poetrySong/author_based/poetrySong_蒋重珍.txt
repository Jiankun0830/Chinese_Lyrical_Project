电飞窗上明如月，雨溜檐前响过泉。蠢动有生皆发蛰，是龙那得不升天。

龙山慧山两山云，出能为雨入为晴。云山之气有敛散，敛散之理斯为神。我庐山下为小隠，云为动兮山为静。悠然而出物之泽，屹然而峙地之镇。我见云山善与俱，云山无情不见余。我比云山多此见，不如一似云山无。

妄虑散毛发，真源生齿牙。我闻甘露饭，即是惠山茶。欲驻岁月晚，重游道路遐。更须烦稚子，再煮鼎中花。

小艇溪边月，来寻万卷楼。遂初读书处，鹤去白云留。

剩有溪山树，书楼迹已陈。故人不可见，绕树一悲吟。

万壑注清流，孤烟起暮愁。龙山半溪落，雁影过书楼。

诗题：题萧岳英常州朱氏画草虫卷首句：常州草虫天下奇，笔端生意已如生。

