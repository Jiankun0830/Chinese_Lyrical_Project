长松绕步水湾环，寺据吴王冢墓间。瘦石千层开碧玉，疏围十里裹青山。壁从地上崭岩起，云出门前自在闲。零落生公讲台下，无人说法但空还。

失却湖山恨去舟，新年无意作春游。东风昨夜思龙井，晓雨全家入虎丘。望见远峰疑石衖，误寻归路认花楼。明朝一出阊门去，清梦遥知在两州。

碧江寒浸锦屏山，寺古山灵树石闲。水色照人清见胆，岚光着雾翠成斑。自从旧句曾关念，纵有新诗总厚颜。今日断弦应再续，一时传诵在人间。

岁除三十日，收得武昌书。一纸方远寄，数篇来起予。潇湘流水阔，巫峡暮云疏。不得相从去，春风正月初。

想到零陵日，高歌足解颜。乡闾接营道，风物近庐山。万石今兴废，三亭谁往还。不知零与永，二郡孰安闲。

三月春才过，君当始到官。朱袍烂红日，白发未盈冠。喜静心长在，耽诗性最欢。应从下车始，便起作题端。

始彼南康责，谁知睿泽宽。还为半刺史，不失古虞官。别乘今谁厚，朱轓旧最欢。遥怜春色好，并盖纵游鞍。

地与江淮近，乡人慰久暌。重看斑竹泪，还听鹧鸪啼。湘水晴波远，苍梧霁色低。不知春日静，何似在濂溪。

二子君家宝，知渠神骨清。初生俱嶷嶷，学语便铿铿。凤老雏方秀，珠圆蚌转明。吾甥真宅相，可得不翘英。

山水平生好，尝来说退居。无家归绂冕，有子侍篮舆。湓浦方营业，濂溪旋结庐。零陵官俸剩，应得更添书。

八郡湖南使，棱棱尽有名。刑台本乡旧，漕府忝门生。吾戚饶风力，伊人最直清。预知相见日，倾盖便投城。

宗邑祅灾并，无如旧岁多。凶霖浸宫阙，涌水注江河。鬼盛天为疫，阴强雪荐瘥。知君忧国甚，搔首只吟哦。

诗社久零落，所传毛郑余。先生守章句，后辈老虫鱼。大义谁窥觑，微言尚阔疏。烦君来就索，但恨未成书。

拟作南湖当北湖，劝教老圃罢耕锄。此间有景待垂钓，何处无田可种蔬。长夏便应浮藻荇，高亭行看走龟鱼。秋风一棹荷花里，醉卧烟波欲自如。

绕岸便须多种柳，满湖仍为遍栽莲。长条翠盖成阴日，我欲移舟处处眠。

孤屿莫教闲草占，诸亭还向四边开。凉天我欲携樽酒，同与清风白月来。

剩将鳣鲔散南湖，一细千鳞已有余。传舍客来须纵食，莫教弹剑叹无鱼。

细编青篾高为盖，密斗朱栏大作船。准拟使君清兴发，银笙玉笛醉红莲。

桥须跨水三千尺，路要梯横数百层。会有赤松来过我，待从此处共飞腾。

幽怀慕岭寂，结庵在中林。绿竹君子操，清池故人心。明月弄寒影，好风摇翠阴。江南千里远，何处盛朋簪。

冲晦先生不肯官，布衣谒帝布衣还。尚嫌姓字腾人口，惟恐文章落世间。大隠不妨居市井，高吟何处问家山。平生寄意江湖上，云自无心水自闲。

虚岩苍壁古苔斑，潇洒清深六月寒。三伏流金无处避，暮天将去更盘桓。

老僧栖息乱云颠，凿石开山四十年。投得岩成身老大，更无筋力到岩前。

人言道士隠深山，九炼丹成去不还。乳溜滴成华盖座，犹疑真相在岩间。

欲寻微径到山前，闻有蛟龙洞底眠。岁旱密云终不雨，可能无意救荒年。

公家列屋闲娥眉，珠帘不动花荫移。云帐银床初破睡，牙签玉轴坐弹棋。

收书万卷日沈酣，鲍谢诗篇老更耽。

圣名不敢居，民誉日益美。

阆州胜绝是云台，十里松萝殿阁开。

