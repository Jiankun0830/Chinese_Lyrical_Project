江楼人卧病，寂寞更谁怜。有子常离抱，无家可祝先。雕墙笑茅屋，沧海幻桑田。昨听东邻讣，浮华亦梦然。

拟寻青竹杖，同访白云龛。野茗春深苦，山泉雨后甘。鸟声尘梦醒，花事午风酣。静趣期心会，逢人勿费谈。

砌藓频侵绿，野花相避红。不知昏与昼，惟见雨和风。有酒为寒尽，无诗非景穷。地炉煨芋火，时约老僧同。

别去又梅时，夷涂岂倦驰。能存二顷事，宁畏十年迟。耐冷心如铁，因吟鬓欲丝。犹嫌夜来梦，不解说相思。

别来梅正谢，愁坐柳成阴。救世有何策，圗名非本心。万言难复古，一语傥医今。已向山中老，因风懐所钦。

日月百年寛，良辰天不悭。秋来常对菊，情适便登山。户外无尘鞅，篱边有酒颜。当时老彭泽，幽事独相闗。

闻说东瓯胜，兹游心颇降。江心浮一寺，水面立双幢。路绝帆当户，潮回月漾窗。悠悠懐古思，把酒酹渔釭。

倚阑人不识，懐古尚心惊。坐想弥漫意，卧闻鞺鞳声。浪翻京口寺，潮打石头城。莫说南柯事，相寛老大情。

抵是此溪山，须将旧眼看。鸥飞绿不染，鸟没翠如攅。雨过岩峦浄，潮来天地寛。莫浮茅屋去，犬吠拍栏干。

万事廓悠悠，因贫得纵游。天悭一様月，人有几中秋。短笛芙蓉浦，芳尊杜若洲。清狂欠拘束，谁恕道家流。

青山寒似削，黄叶扫仍飞。落日行人急，痴风过翼稀。老鸡寻旧杙，野犬吠缁衣。独倚枯藤立，柴门候牧归。

此岂凡间物，神人疑属餍。踏翻云母碓，放出水精帘。娥女愁遗珮，冰虬或弄髯。鲛绡一百丈，织出浪纹纎。

路入松萝去，闲眠石顶云。半宵忽闻虎，六月不飞蚊。烟郭多年画，晴畴破衲纹。世无俱绝粒，持钵不如耘。

黄花浑似旧，白髪忽惊新。争说参军帽，谁怜处士巾。折腰宁不辱，有酒未为贫。绝爱南山色，相看意转真。

倚阑心目浄，万顷一磨铜。欲画画不得，托言言更穷。阴晴山逺近，日夜水西东。此意知谁会，鸥边独钓翁。

来寻万古意，聊结此生缘。久视都无物，中间只见天。灵根何处觅，露液晓初鲜。白髪今如此，扪松忆少年。

拂石搘颐久，闲心寂似初。不知浑是水，宁觉我非鱼。欲数犹疑幻，相看若在虚。星星双鬓影，何事入方诸。

天风吹绝顶，小立思生豪。遥海望无际，众风疑避髙。龙留神骨去，犀敛夜光韬。惟爱瑶池水，寻云学种桃。

荒林僻左地，时已及来牟。颇学鸦种麦，可怜人代牛。莫言耒耜苦，且愿甲兵休。来岁如旋磨，机轮向瀑流。

朝拂扶桑影，暮寻明月枝。群飞心共逺，三匝意犹迟。相向无声里，应思落笔时。寸程千里阔，惟可与君知。

驱车出闽峤，微宦历江湖。沙塞马蹄疾，水天鸿影孤。楚天时卧鼓，蜀道日飞刍。万里戎旃客，何当表丈夫。

煎煎促谁织，机杼咽空林。何处露藂下，入人秋思深。清灯一线泪，孤枕百年心。此意知谁会，悠然太古音。

滴尽艰难泪，肝肠铁似顽。忍教师道绝，还向我翁澘。命也吾何憾，天乎识固悭。平生修洁意，千载此西山。

锦衣年少不知愁，风雨无端恼客游。万点残红空过眼，一番新绿又从头。夕阳细草堪横笛，野渡垂杨可系舟。三百六旬浑是醉，饯春何用苦绸缪。

隙驹如箭未堪怜，晴雨悲欢付自然。九十春光能几日，一番花信又明年。残红数点心终在，垂柳千丝意许妍。说与游人莫惆怅，绿阴幽草一般天。

底事黄鹂唤不休，出门欣见绿阴稠。残花满地无人扫，芳草连天起客愁。泪落田间闻牧笛，醉归江上问渔舟。杜鹃也合催春去，何处而今孟浪游。

帝命元臣选外台，南州声望久崔嵬。仓箱早办九年集，原隰欣迎四牡来。父老此时方见日，吏饕平昼忽惊雷。锦衣翠节乡邦重，耿耿文星照上台。

冰清玉洁好风襟，老屋凄凉兴味深。身世已非尘外迹，语言犹是竹边音。且陪此日莺花乐，休忆当年灯火心。白髪相看能几许，樽前须要惜光阴。

一夜春光到竹门，东风拂拂动闲云。钳锤粗了人间债，缾锡𫏐抛林下群。烟塔忽惊当户立，霜钟犹记旧山闻。髙谈亹亹天花落，老衲廊头意自欣。

已约岩头同数宿，如何消息竟茫然。抱琴有意弹明月，采药无心到绝巓。不过虎溪安得笑，偶逢醉石便欹眠。山林此乐而今少，一日相从是宿缘。

偶携琴册傍林泉，坐对梅花记往年。鸿燕何心成巧避，夔蚿无语自相怜。才唫瘦影黄昏月，又见残红细雨天。拟把楚骚重载酒，掀髯抵掌话前缘。

长江不直一杯寛，自笑狂生笔力悭。有酒何须夸戯马，遶篱岂必强登山。世无刘表谁知已，人说渊明我厚颜。风雨满城都过了，多簪黄菊出松闗。

葺荷偶忆湘累句，筑屋还寻杜若汀。孤树每留残日白，片帆徐度逺山青。海鸥知我断机虑，渔父与谁分醉醒。何处扁舟横短笛，月明风袅不堪听。

独倚阑干对落霞，垂杨古渡欲栖鸦。渔翁何处烟藏浦，白鹭成群月浸沙。泪落西风叫黄鹄，酒阑深夜听琵琶。谁人得似鸱夷子，一叶浮云总是家。

一榻虚明懐抱幽，水天无际望悠悠。潮来不觉沙洲没，浪打只疑茅屋浮。何处渔人横短笛，有时嫠妇泣孤舟。忘机何必曾相狎，说与江边群白鸥。

翛翛白髪倚栏干，笑仰髙峰巾袂仙。但见烟霞相逺近，不知宇宙有中边。宦途人在非凡境，客里身游极乐天。自叹情懐今潦倒，重来未识是何年。

别郡安知寄此州，攀辕合借我公留。求仁而得又何怨，蔽美岂其为好修。花迳怕风宜落絮，秧田足雨恐妨牟。春归谁识春心苦，才说思春欲白头。

十年不见此髯翁，笑我而今鬓亦蓬。几度因诗亲水部，一回看剑泣山公。无心尘世云移岫，极目仙壶浪拍空。痛饮剧谈非是梦，寸丹长与荔枝红。

一笑灵龟尾曵涂，扁舟聊复寄菰蒲。潮生潮落帆来去，云卷云舒山有无。风定若教胥怒息，月明空忆蠡游孤。渔翁不识人间事，白髪青蓑酒满壶。

感慨重来岁月深，手栽松柏已成林。万山自此无南北，一水长流不古今。先训丁宁犹在耳，老吾寂寞自沾襟。君恩已遂祈闲请，莘野归耕是本心。

谁家一树銕斜欹，的皪踈花出短篱。黄叶久随风卷地，幽姿当与雪同时。白头朔漠穷苏武，瘦骨西山饿伯夷。三嗅清芬一杯水，徘徊无语笑掀眉。

结草为庵寄一枝，钟鱼聊复事清规。野蔬入供无人识，古柏为香有佛知。频去饮泉非为渴，偶来坐石忽忘饥。常谈且接头陀伴，欲说上乘空费辞。

邻蛩深夜语幽幽，犹此尘埃一敝裘。甘菊已荒归栗里，蒲萄堪醉胜凉州。知心海上千年鹤，极目云间五色楼。白髪正殷松柏念，不因泉石老斯丘。

独抱琴声感岁年，捜趣外欲无弦。广陵寂寂嵇生去，秋木幽幽鸣犊贤。一点山泉岩窦雨，数声瑶佩泬寥天。音徽千载何人会，愿和薫风殿阁前。

无心携起碧笻条，偶尔来从渔父招。山色多情似呉越，涛声牵梦到金焦。鱼龙一任风云便，鸥鹭不知天海遥。共倚栏干秋月白，岂期真乐在今宵。

石路层层碧藓花，矮窗低户足烟霞。愁闻独鹤悲寒角，静阅群蜂凑晚衙。野菜旋挑奚待糁，石泉新汲自煎茶。炉熏销尽抛书卷，闲倚阑干看日斜。

自从华表去蹁蹮，縠顶丹深不计年。万里孤光中夜月，一声清唳九重天。偶然梦觉思辽海，不是饥驱向野田。赤壁秋髙风露下，无心曾唤老坡仙。

云巾羽扇得真如，不用羞惭非故吾。入手千般休说巧，转头一著不为愚。尘中羁绊无还有，物外逍遥有若无。我若忘机曾悟此，烟波鸥鹭是吾徒。

岁律从新泰道亨，出门欣见麦青青。已无闗外石壕吏，遥望城头紫气星。往事莫追由世数，寛恩频下为生灵。而今颇觉农为重，说与村村父老听。

鬓符腰艾去纷纷，荷叶荷花匝水濵。思逺楼前虽有曲，若邪溪畔岂无人。莫将楚恨悲儿女，聊把骚章托鬼神。浊酒满壶渔父笑，江边鸥鹭正相亲。

披草篱根问旧花，一番春事又萌芽。非因老态逢时感，祗怨昏瞳作雾遮。何处而今寻烂熳，不圗于此见英华。翻阶自合流芳咏，可惜飘零野客家。

鸡絮才陈泪已倾，故人旌旐尚禅扄。尘中愧我头空白，梦里逢君眼更青。束髪论交真意气，伤心无语负幽冥。求铭敢后朋侪事，况复原头有鹡鸰。

幽梦初回漏未央，起闻邻笛倍凄凉。不知何处石崖裂，忽送一声江水长。短棹清风懐赤壁，断垣斜月隠山阳。犹疑吹到梅花落，不见梅花空搅肠。

风雨潇潇到夜终，夜寒一室坐虚空。何当乐与二三子，免使凄其六一翁。老大自甘为老大，穷通休苦较穷通。此心不作窥园想，流水落花春梦中。

草屋柴门风露凉，寒瓜收蔓力锄荒。新栽莙荙恰逢雨，欲剪芹蓝犹待霜。牧竖归来煨芋熟，田翁相就泼醅香。里胥偶报徴苖急，自辟闲畦早筑场。

鸡犬不鸣何处村，颓檐破壁问谁门。蓬蒿满地田园在，瓦砾如山井臼存。青草髑髅疑是梦，白头老父泣无言。咨诹邻旧多为鬼，倚杖徘徊堪断魂。

满城风雨近重阳，梧竹萧萧欲断肠。敢望白衣来送酒，拟将黄菊去为粮。系茰安得山堪避，落帽岂无人在旁。千载风流心独会，饮泉亦足慰凄凉。

神草如蓬世不知，壁间墙角自离离。辛盘空芼仙人杖，药斧惟寻地骨皮。千岁未逢朱孺子，四时堪供陆天随。霜晨忽讶春樱熟，闲摘殷红遶断篱。

世路羊肠姑已之，扁舟我欲问冰夷。祗因吏部酷好酒，岂是鸡林要售诗。万事不如潮有信，寸心唯赖月相知。斜风细雨休归去，此政老翁沉醉时。

紫缦红裀事有根，绿函金锁蜕犹存。无缘得到千岩顶，试问而今几代孙。汉祀昔曾陈玉脯，晋人方始识桃源。不因大隠屏中老，未易抽簪扣洞门。

闭门十日雨，破屋砌生苔。此意何人会，抱琴来不来。

吟得秋风老，敲窗意转深。凭将林下事，为寄与知音。

涓涓万古意，湛湛一尘无。明月来窥镜，宵寒露滴珠。

骤来惊辟易，久视益虚无。咫尺星堪摘，波揺又走珠。

疏泉得古髓，种菊蒙秋潭。愿与村中人，一瓢共清甘。

山椒一雨过，石罅百泉鸣。应接都不暇，更兼秋月明。

泉挥玉麈尾，岫拥翠云裘。尽日看不足，倚阑生古愁。

潮汐有赢缩，江横无古今。鱼龙任掀舞，孤月在天心。

萝衣湿寒翠，苔锦上嶙峋。一榻千峰里，因诗忆古人。

飞流三百丈，日射碧琉璃。一气何终极，淋漓自不知。

长松被薜荔，怪石生烟霞。檐牙木杪见，上有山人家。

晓色桃蒸霞，春阴柳垂雾。为问桥下船，沿流到何处。

冷冷一涧泉，炯炯千树雪。岁寒铁石心，山中玩芳洁。

夜久风浪息，骊龙弄颔珠。水怪不敢动，明月满江湖。

月照当襟雪，终剪施摩诘。我作白须行，而得飬生术。

岩石多意气，松树留髙龄。倚仗眇云涛，天风吹泠泠。

把作一片画，晴阴浑不同。不知谁是画，伫立意无穷。

杏粥因怀旧，榆羮岂为春。凭将禁火事，说与乞墦人。

清晨起搔头，荷锄出门去。露湿野草花，香来不知处。

明月二千里，清风一万竿。相思写不得，写出梦来看。

隔墙听幽哢，入坐春融融。午梦恬不成，始知身在笼。

鼓枻归去来，蓑风鸣策策。明月倾我壶，沧浪天一碧。

荷笠小苍头，犊裩乘水牛。扬鞭自叱咤，度陇复凭沟。

软坡便伫犊，凉荫聚群髫。一竖忽然起，恐牛残豆苖。

隔溪骑度水，浮去似鸱夷。莫话五湖事，且看牛背儿。

倦来牛背卧，一觉度前冈。牛饱儿呼馁，归来煨芋香。

前山飞暮雨，牛上展青蓑。回首牛呼犊，哀音儿唱歌。

斜阳归处险，路熟了无疑。结草为衣着，圏葭作竹吹。

野花簪短笠，露湿蔓青青。莫笑儿童小，人间河鼓星。

老翁分社酒，匕箸小孩提。黄犊今堪驾，明年学把犂。

生来在田野，少小学耕锄。敢望多名誉，随人角挂书。

芳郊望无际，逐草任西东。世上千场梦，人间一笛风。

命策空山风露冷，野花无数不知名。林丛深处无人问，时吐秋芬一様清。

鹃啼花落春已非，秧老蚕眠雨初霁。牛衣梦觉山日髙，风前犹是巢由世。

藓壁轻飞雾雨寒，一帘清漱玉珊珊。游鳞莫羡层澜去，镂雪雕冰满肺肝。

玉麈无心试出拈，山房春静燕窥檐。相思独上青霞顶，闲倚栏干望塔尖。

玉涧双盘略彴过，对人扪虱坐鸡窠。煮茶与客早归去，落日前山路更多。

渔舟一叶江吞天，诵翁此句心茫然。不知何处有此景，而今忽堕吾眼前。

君住南山我北山，隔溪斜照见炊烟。相寻懒趁溪邉路，村酒时沽上钓船。

聘得深村玉雪姿，力胜杵臼案齐眉。笑他老大専房宠，犹把房帏比旧时。

少年一日几鸱夷，瓦甓而今力不支。莫笑杯中酒量减，至和全在半醺时。

九曲诸峰向背殊，丹青虽巧不能模。堂堂标致髙如许，灵迹何须问有无。

一派弯环九曲溪，溪深溪浅净无泥。鹭鸶不作窥鱼计，飞入屏风也似迷。

皎皎应如欲下弦，为谁长挂此岩前。行人莫笑中空洞，空洞中间尽是天。

百尺长松岩下风，一轮明月屋西峰。梦回细数登山路，知在青霞第几重。

玉女攅空拥雾鬟，铁心千古照溪湾。愿分一滴清溪水，去洗人间脂粉颜。

路入灵峰西复西，桄榔叶暗古招提。山僧更在云深处，花落苍苔幽鸟啼。

道士当年九日山，侧身西望翠云间。一枝乞倚纯阳洞，万仞崔嵬不可攀。

黄叶萧萧雨滴阶，梦魂飞到瀑边梅。遥知楖栗山中老，一日花间一百回。

孤根宁不在栽培，枝北枝南春一回。尽道游鱼是佳谶，不知洲上有花魁。

荷已全凋菊未残，一枝的皪照江干。暖风莫诧搀先意，留取清芬待岁寒。

野水横斜最老枝，一生心事雪霜知。世人重眼不重鼻，祇爱花光与补之。

梦遶孤山欲断魂，竹篱茅舍雨纷纷。何心更作巡檐事，眀月枝头照泪痕。

绝顶秋髙风露寒，倚阑心事到梅间。谁知岁晚相思意，欲种梅花满此山。

色空已解花光意，香影难随逋老踪。此叟芒端不着蜜，几回曾误壁间蜂。

裂石断崖如赤壁，暗想当年学士苏。巨口细鳞新网得，一樽惟有月相娱。

轻蓑短棹下沧浪，不是寻常黄帽郎。料应江上青山色，肯博人间白玉堂。

火云收尽天逾阔，野艇归来日未斜。秋思满江禁不得，又吹长笛出芦花。

野航偶繋梅花下，人在梅花与雪俱。直钓情知鱼不食，一丝终日挂冰壶。

昨日卖鱼到城郭，暑气千门正炮烙。买酒归来风露凉，始信人间渔父乐。

钓得鱼来日又斜，潮回无路可归家。炙鱼当饭且一饱，闲看白鸥飞浪花。

海光潋灔月团圎，一颗明珠落玉盘。鸥鹭不知何处宿，白头闲坐把鱼竿。

青山淡淡水悠悠，有客江邉孟浪游。渔父相逢欲借问，掉头吟咏不相酬。

盈盈一水望牵牛，欲渡银河不自由。月照纎纎织素手，为君裁出翠云裘。

笛声何处水茫茫，潮落沙寒月照廊。嵇吕成尘不可觅，满襟清泪忆山阳。

唤回春梦几声禽，涧草岩花动此心。搔首偶然自失笑，不知何处是山林。

无数穷檐苦夜悠，一声惊散枕邉愁。天家合把黄金铸，置向竿头赦九州。

闭息含真抱叶枯，春风将尽蜕寒肤。绿槐忽作仙人啸，长曵一声山日晡。

晴哢连林春翕翕，一片劳心不堪絷。竹间勿作幺凤吟，何处飞来羽衣湿。

新秧插遍水盈畴，童穉相呼去饭牛。极目平坡烟草细，歌声何处雨飕飕。

午枕闲随梦出尘，觉来不记是城闉。寂无人语惟闻碓，恐有穿腰持石人。

买鱼日日与狌狸，捕鼠有心奚待饥。但免翻盆与覆碗，何须要见血淋漓。

万里长江一钓丝，萧萧蓬鬓任风吹。微雨过，片帆欹。青山浓淡更多奇。

江渚春风澹荡时，斜阳芳草鹧鸪飞。莼菜滑，白鱼肥。浮家泛宅不曾归。

烟浦回环几百湾，无人知此橛头船。风露冷，月姢姢。云间一过看飞仙。

野缆闲移石笋江，旁人争看老眉厖。铺月席，展风窗。飞来何处白鸥双。

葭荻横披众木东，浪花如雪晚来风。云母幌，水精宫。莲花一叶白头翁。

飘忽狂风一霎间，长鱼吹浪势如山。牢系缆，蓼花湾。白鸥沙上伴人闲。

清晓朦胧古渡头，烟中人语𫇛声柔。云五色，蜃成楼。鸡鸣日出似罗浮。

搔首推篷晓色新，雪花飘瞥大江滨。渔父醉，不收缗。白髭红颊玉为人。

明月愁人夜未央，篷窗如画水浪浪。何处笛，起凄凉。梅花喷作一天霜。

白首渔郎不解愁，长歌箕踞亦风流。江上事，寄蜉蝣。灵均那更恨悠悠。

琉璃为地水精天，一叶渔舟浪满颠。风肃肃，露姢姢。家在芦花何处邉。

江上浪花飞洒天，拍阶鞺鞳屋如船。月不夜，水无邉。何处笛声人未眠。

逺入茫茫无尽邉，渔舟来往似行天。欹枕看，不成眠。谁识人间太乙仙。

白水塘邉白鹭飞，龙湫山下鲫鱼肥。欹雨笠，着云衣。玄真不见又空归。

岩下无心云自飞，塘邉足雨水初肥。龟曵尾，绿毛衣。荷盘无数尔安归。

白头翁，白头翁，江海为田鱼作粮。相逢祇可唤刘四，不受人呼刘四郎。

每怀渊明老，昔欲居南村。诛茅结矮屋，种桑荫前轩。嘉蔬不盈掬，浊酒时一尊。客至如许行，惟看神农言。

吾爱西门豹，其事深可效。波神岂荒淫，巫言亦机巧。大妪去不来，小妪足踸踔。豪长涕叩头，从此识政教。

吾爱鲁仲康，治效多致祥。害稼螟犬牙，中牟了无伤。掾惊雉驯扰，儿念雏方将。河南有府尹，其美乃播扬。

吾爱卓子康，作邑非寻常。口不及人恶，抚字若弗遑。礼律乃并用，化嚚以为良。解马以与人，不较人自偿。

吾爱锺离意，锦制与人异。荒县民无庐，茅竹毕缮事。亦有多怖人，憯憯惑祸祟。祝土矢乃尽，神谴不敢避。

吾爱刘淑方，礼逊以化彊。谆谆耳提训，语味深且长。忿恚为可忍，莫入鸣弦堂。讼者各感去，从今无他肠。

吾爱传季珪，为事求端倪。群愚亦智诈，不辨袪厥迷。感深卖针媪，腼以食豆鸡。一县称神明，鼠辈榛其蹊。

吾爱元紫芝，卓尔不可移。盗虎孰小大，许囚虎归尸。音乐第胜负，𫇭于遭殊知。岁满何所为，柴车一缣随。

坩鲊有几许，直欲致一甘。岂知圣善意，见此转不堪。此毋天下毋，清风使人惭。

明知正不足，不若斜有余。破衾有何好，锦绣乃不如。卓哉妇人言，贤于五车书。

当时咏雪句，谁能出其右。雅人有深致，锦心而绣口。此事难效颦，画虎恐类狗。

琴弹十八拍，听此双泪流。一死固已难，万言复谁尤。九原见卫子，何语可以酬。

幡然弃旧习，布裙牵鹿车。拜姑礼云毕，提瓮汲自如。富贵此一时，何可忘厥初。

拾遗戒不受，见金等沙泥。对姑不能食，又愧他舍鸡。其视取枣人，冰炭恐不齐。

白首携一壶，乱流去何之。妇呼吻欲裂，彼乃昏不知。箜篌弹复弹，河水风弥弥。

色不谐朱𫓪，力可举杵臼。贫贱何足云，持敬在悠久。相对如嘉宾，旁人莫嫌丑。

种谷一岁事，读书一生期。方春不下种，竟岁常馁饥。少年不向学，终身成愚痴。饥犹一家愁，愚被众人欺。彼苍念吾父，尔辈得令师。欲速成揠苖，计日如耘耔。程文国有式，体制须及时。弱冠无所闻，出语人见嗤。尔劳我则恤，我忧尔奚知。中夜不遑寐，作此劝学诗。

海贾不爱死，适值骊龙眠。深渊顷刻命，平地千丈川。丈夫岂无志，固为儿女煎。彼美头上粲，它人口中涎。鲛人一滴泪，不肯随漪涟。眼见悬珠人，明月几缺圆。

生为矮屋女，本乏超世姿。苟焉执丝枲，安得组绣奇。人各爱厥子，骄养随所宜。今晨嫁朱门，装束弗适时。尊嫜不厌拙，邻曲莫见嗤。或有劝我言，学扫长蛾眉。妾妇前致辞，拙性不可移。谁能事膏沐，随人作妍媸。采采南涧蘋，心事涧水知。在家尽子职，为妇尽妇仪。如何织锦字，更制回文诗。

圣门蔼徒众，几人得称贤。美哉全玉人，履行师渊骞。寒日辟芦絮，饥倚负郭田。所乐者何事，至道森乎前。岂必挟日月，地行即飞仙。刀圭傥可觅，何处今赤泉。

少壮能几时，转盻成白首。俯仰百年中，蝇营复狗苟。规规一世士，礼法自绳纠。不趁蚁磨旋，空嗟兔株守。杞菊为糇粮，云山作宾友。空泥坚白鸣，夷惠徒可否。

涉世思夷涂，理生有常道。抱瓮灌我园，充盘戒邻枣。秋色何苍然，愓焉履霜早。伟哉骑鲸人，期兹浣花老。渺渺无穷门，何由拾瑶草。惟爱柴桑翁，称心固云好。

迂踈我何有，然诺君不轻。卓尔异众嗜，矧兹蔼文鸣。面壁愧空腹，伐木思友生。方当与世混，畴能别泾清。奚因一簪盍，使此双眼明。欲引万古脉，赖君辨豨苓。

旷兹历亿劫，矧此浮云身。桑枢弗言病，驷马休笑贫。栖栖鲁中叟，救世诚艰辛。鸟兽岂同群，由也徒问津。人世弹指顷，沧海三扬尘。扬尘不可诘，济川岂无人。

举酒劝尔农，更为我侬劝。车笠虽不同，所谐此盂饭。或耕在菑畬，或耕在方寸。膏雨足一犁，田头怯呼唤。五百维莠骄，胥徒乃蟊患。与国充耘耔，勿使地蒿蔓。幻体饥渴同，世味甘苦半。盘中一粒餐，锄下几滴汗。光阴驶历块，彼此不可玩。岂为许行言，劝课在兹旦。老父倾耳听，童稚绕屏看。相顾持我语，取信如执劵。安得慵耕人，从今不言倦。

晨起自理髪，握髪双涙流。不见结髪人，惆怅空白头。君留白髪种，种作一叚愁。茁哉秋蓬根，念此春荑柔。

锋车洛阳道，秋日旌旗光。松阴父老语，何计攀夕郎。南泉昔乐土，画戟深凝香。今为雕瘵区，盐米忧仓皇。一食不遑暇，众哺安能忘。时哉异真倪，心乎爱龚黄。报政未期年，丹诏飞十行。正阳初继离，化瑟方再张。岂无兰蕙丛，所思在孤芳。履声到星辰，泰阶列寒芒。眷懐赤子情，启齿玉帝旁。唐相有遗烈，至今留甘棠。

采松北山下，日与樵者亲。寸尺拾遗坠，时以供炊薪。朝跻白云冈，暮宿芳草濵。疏泉溉其本，镜心澄尔神。上有千岁鹤，羽仪何振振。清唳返华表，感时懐鳯麟。下有千年苓，剥落惟夲真。久乃莹雪玉，服之袪凡尘。清风发万籁，天窍鸣惊人。严霜肃四宇，玉立古柏身。桃李众自托，六合惟一根。梅竹亦有性，岁寒争卜邻。茑萝尔微汇，愿乞青云津。逡巡不敢止，百年在兹辰。

终岁不相见，相逢倾肺肝。堪嗟半生事，安得旧时欢。梅蘂先春白，桂华清露寒。帽云行雨意，薄暮倚栏干。

靡靡秋已驶，眇焉幽思殷。美人百尺楼，修帽千丈云。白驹古难絷，寒蛩今畏闻。得酒且共陶，莫惑纸上文。

青青拱把木，人见毫芒时。只恐不早种，既种何用疑。枝条日已茂，雨露日已滋。揺本固不可，爪肤复奚为。惊𩙪屡欲折，积雪久自支。昔日靖郭君，四十余男儿。中有不举子，其事乃甚奇。驰声自薛起，有谁敢齐窥。君今已骑鹤，莫问腰纒资。主人今晋公，相量千顷陂。溲勃且并用，参苓恐无遗。相如谕蜀檄，昌黎从军诗。倘可露一斑，岂无诸公知。君来甫两月，云雾才一披。非敢事偃蹇，禽鹿不可羁。勿诧我泉石，恐为君瑕疵。吾且自笑我，人知我为谁。

煌煌列戟第，皎皎深衣人。菟符蔼夙望，驹谷韬绝珍。苟不守厥素，曷以当兹晨。情敦脊令急，心怛鸿雁宾。饿死甘其薇，至德文其身。耿耿抱孤月，悠悠仰苍旻。何时一握臂，漉我头上巾。呼风振我襮，与君爽心神。欲洗尘万斛，何处觅一尘。

皦皦惠山泉，脉脉天上潢。中含五色文，时吐千丈光。人间尘土腥，聊复褰我裳。南州六月暑，千里暍欲狂。借此一掬润，冰雪生肝肠。谁起心中炎，夺我脑上凉。我愿去为龙，为雨膏八荒。年年刺桐华，树树皆甘棠。

采霞以为食，搴云以为衣。饱煖无所为，骑风去如飞。闲将电作镜，照见人精微。欲说不得说，天机本无机。

别来柳初茁，今见兰吐芳。懐哉佩兰人，欲制芙蓉裳。山空蕙帐冷，鹤怨秋夜长。群峰暮耸峭，蚁梦犹一场。乘传愧已添，刻意思所偿。蚩蚩瘴土氓，见此泪欲滂。针石一时投，若为起羸尫。常恐二竖黠，神被膏与肓。欲尽弃其旧，安得师之良。夜梦毎插羽，飞到琴册旁。非贪舐鼎事，欲窥枕中方。缄縢倘寄翼，寛此百回肠。

高丘逺望海，秋思穷渺弥。苦吟有鬼泣，直钓无人知。有时卷龟壳，箕踞食蛤蜊。落日明云霞，狂风舞蛟螭。全生带笭箵，聱叟漫奚为。一笑横大江，列岫浮修眉。画图障我目，隔此天一涯。欲携我蓑笠，风雨从所之。渔僮缓鼓枻，惊我白鹭鹚。我欲从伊人，薄酒分一卮。

乔木耸下翠，好鸟鸣嘤嘤。岂不爱吾庐，感此求友声。独酌歌停云，怀人泪如倾。昔我柴桑翁，五柳贫亦荣。今予富干树，况有野艇横。鲈鱼亦可脍，如此夜月明。谁谐彼苍意，涧谷敦孤惸。青山只依旧，沽酒寻前盟。矫首云帽人，两臂羽欲生。故人来不来，盘俎无人争。

孤灯照不寐，独起行遶床。命驾欲千里，千里债已偿。可怜太拙计，弗学时世妆。癖嗜镌聱牙，拄彼枯肾肠。柴桑赋移居，取友胜面墙。奇文与疑义，相与窥抑扬。愿给薪水役，懐此一瓣香。自分参也鲁，或笑道士狂。吁嗟古之人，踽踽而凉凉。我不欲富贵，修短由上苍。齐奴尔何事，彭祖今何方。庄周蝶体态，淳于蚁侯王。龙湫一瞬息，珠琲万斛强。泛泛莲叶舟，淼淼白水塘。薜荔为我衣，芙蓉为我裳。握石为我饴，采菊为我粻。兴懐自千载，有酒且一觞。

晏坐图画出，银屏列郡山。几案空水接，舟檝窗窦间。清风荡炎瘴，异趣起懦顽。梦随白鸥去，静看飞鸟还。夜深忽闻笛，何处明月湾。

翠节摩秋云，朱轓映朝彩。欣欣两宾主，济济众僚采。此会良已希，斯文固应在。寂寞秋后香，今晨有人采。

结彼山下茅，对此山上瀑。白日成蹉跎，长年抱幽独。嘤嘤自禽鸟，踽踽乱樵牧。门巷何多车，山中有佳菊。

龙山在何许，驱车故城东。壮游值佳月，髙懐激清风。深知孟万年，独有柴桑翁。至今佳传香，索之迷芳丛。

淡淡暮秋色，行行遶疏篱。最爱重九名，拟和柴桑诗。风流足千载，感慨彼一时。此日不易得，有酒安可辞。

白露零髙寒，西风满原野。浊酒欢重持，黄花笑盈把。诗句斐莫裁，秋容浩难写。岂为今日娱，逢之百世下。

晨策登青霞，众峰郁绸缪。举目嗟新亭，缅懐忆神州。酣觞气磊磊，感物心悠悠。伟哉此二翁，髙风继前修。

南阳有菊水，一掬清且鲜。满潭浸秋色，餐英饮寒泉。将以寿道脉，非惟制颓年。岂不随众草，正色乃自然。

百年岂非长，流光迅飞电。月渚愁宾鸿，风檐凄去燕。鸿燕胡独乖，参辰岂相见。念此霜中英，良时不妨殿。

匡庐讵云逺，日日望翠岚。黄花裛露掇，薄酒如饴甘。迢迢想髙遁，亹亹懐清谈。缅睇良有以，旧居在其南。

天台赤霞顶，峨眉翠云间。人物自楚楚，文采何斑斑。屈宋艳何摘，陶谢髙可攀。咳唾随天风，万古辉此山。

瀼瀼白露坠，独起行遶篱。岂泥兹晨游，偶谐昔人期。白衣已缥缈，幅巾自淋漓。举杯泛寒荣，何以慰所思。登山极野望，涕泗空涟洏。戚戚霜叶语，雁过鸣声悲。参军尔何事，帽侧无人知。莫轻一时谑，贻此千载嗤。餐英饮沆瀣，政坐骚人痴。起酹彭泽翁，此意堪语谁。

山泉不知源，流出石磊砢。坎止心维亨，蒙养行必果。久视空无尘，静趣自忘我。明月知此心，时印夜光颗。

莫歌乱我蛩，莫舞践我菊。歌不入此耳，舞适局汝足。蛩吟今古心，菊老贫贱屋。斟菊听我蛩，绝胜人间曲。

割鸡荐鸾刀，飞凫蹑仙迹。惠与清漳流，名髙鲁山石。廉谦今所难，吾道帜可赤。作县既有箴，救世岂无策。涧水疑鸣琴，中宵起人忆。

猗桐擢新翠，况此当春阳。灵鳯何髙翔，岂不懐朝光。积阴既去屏，先鸣讵能忘。腐草倏已化，破柱安所藏。声猷动寰海，偃蹇持孤芳。清风肃羽纛，白日成圭璋。久期荐清庙，欲与兴颓纲。恩纶甫杂遝，符采相辉煌。元祐心可续，江左脉自长。精神夙聚会，赓歌蔼明良。愿整池上翼，继我文靖梁。

抗意欲窥奇，栖潜在郡帙。犹疑瓮为天，岂信盲问日。清晨非梦寐，见此五色笔。寒光动斗牛，余照堕圭荜。目前千古在，吾故一日失。至道涵深纯，大雅藏僴瑟。懐兹泉石心，贲之林野质。百年岂不短，万羡从此毕。倘云可与语，敢惮行以膝。

晨起扪层巅，苍茫见尘市。鼙鼓生逺陴，壶蜂在幽耳。遥知细柳屯，于时阅军士。俯彼万铠群，微哉一窖蚁。初集如慕膻，俄拥如聚米。或圆如旋磨，或方如缘几。隠隠床下声，牛鬬差可拟。未熟黄粱间，忽忆大槐里。昔在群蚁中，不知蚁是已。长揖谢孙穰，微笑辞翦起。蛮触胡为哉，鸡虫今已矣。醉眼未醒时，此真尺与咫。更陟最上头，须弥亦芥子。

秋山多爽气，南楚登修程。岂无离别懐，此别人所荣。眷言紫帽秀，翘然碧流英。千载木铎寄，一脉濓泉清。无毡不言寒，有道当自鸣。采芹发新谣，吟药生逸情。汾阳昔何人，努力加令名。

偃蹇当风松，四望无宁枝。茑萝空自纒，鸾凤非所羁。固乏栋梁具，聊耸岩壑姿。岂无深林柯，百尺悬旌麾。下有千岁苓，勿使行人知。

驱车晨出门，薄酒持送君。离心一寸铁，修岭千重云。遥怜风雨夜，应念霜雪群。猿鹤岂敢怨，所期在斯文。

叠石生幽云，层台起修竹。群山不出门，一日俱在目。逺眺极悠悠，男儿岂碌碌。宝匣长夜鸣，黄金几时筑。此事谁与论，掀髯对云麓。

江流万古意，客游迈中年。茫茫见逺树，渺渺叹逝川。旅舟泊明月，溪讴出长烟。千帆趣各异，万里愁共煎。船头有美酒，吹火煮小鲜。丈夫非无泪，不洒商妇弦。

郭中爱青山，推窗纳青碧。不见山中人，白云自堆积。登睇廓悠悠，此眼亦已窄。但见寰中尘，不见尘中客。相去讵几许，恍若万里隔。日暮攀崔嵬，泫然感畴昔。蜀道无人行，嵩山绝蹄迹。岂无九回肠，安得双飞翮。倾我百壶酒，抚此千丈石。不知蜡屐翁，著得几量屐。

羽人脱屣去，古洞留嵌岩。白云亦世态，随风蜕其缄。石饴已何许，谁能味其甘。土偶寂不语，樵牧同此龛。坎坎击石鼓，归去夸彼谈。遂使蜡屐人，于此移其贪。猗桐植翠盖，翳翳当薫南。琤然激石溜，燕坐心黙参。朝暮岂异理，莫诳狙四三。暄凉得其适，所讶非瘴岚。梅花对白髪，风前雪𩭹𩭹。挥觞属同僚，出语谐酸咸。犹拘铁汉语，饮之不至酣。托诗纪曾游，谁将铁为庵。

太白揺芒芒，只在西山阳。常言欲千里，一夜千里长。酒尽还磊磈，出匣鸣干将。兰菊犹有秋，白日安可量。

娟娟竹上露，泠泠竹间风。风露自髙洁，轩窗亦玲珑。明月散清影，独起行遶丛。缅懐爱竹人，气味千载同。

天风语檐铃，苍霭藏古殿。穿竹逢缁衣，拈花对黄面。谁把山水心，为我露一线。推窗古树隙，空水还匹练。山色忽有无，潮来半空溅。须臾簸舟楫，木叶飞片片。鱼𫚥恣掀舞，洲渚入{火平}炼。山僧寂无言，千帆阅将遍。

豪气宇宙窄，健笔风雷惊。处禈笑群虱，有酒甘步兵。半酣百年寄，一啸千古轻。青眼能几人，白首识此情。

苍珉卧偃蹇，飞琼漱潺湲。东野喷玉布，庐山谷帘泉。玉斧敲寒冰，随风走连卷。清声足洗耳，枕流恐徒然。

广平一寸铁，不信句炼柔。犹疑雪月竞，韬玉无处求。神人藐姑射，夜趁嫦娥游。缥缈不可见，天风想琳璆。

孤山隐君子，搜索入幻眇。方且判鸿蒙，倏尔得一窍。童鹤俱不知，吟成忽自笑。翛然脱情尘，髙标立寒峭。

江南擅名胜，雅爱陆敬风。岂无可以赠，折枝寄邮筒。缄香不敢泄，千里一寸衷。对雪感岁暮，白头谩西东。

卓哉诚斋老，驱车陟崔嵬。清风欲洗瘴，驾言为花来。仰止冰玉人，念彼同根荄。思翁不可说，江边重徘徊。

枯株类铁汉，瘴疟不敢侵。岁寒叶落尽，微见天地心。阳和一点力，生意满故林。至仁雨露泽，不觉沦肌深。

旨哉哲人语，有道亲为传。清流出万壑，千载此两贤。谁倾六月雪，洗我一片天。妙趣不可极，如此山中泉。

泰山有积霤，坤媪乃善藏。何时发灵秘，一脉流膏滂。至仁及物意，后世疑滥觞。螭蟠久懒卧，辟易离电光。丰隆亦豪举，夜半驱阿香。天鼓何处来，大雪惊飘扬。飞星杂雨射，怒雹翻飊狂。倚栏两眼眩，应接俱弗遑。吕梁三十仭，吾闻老蒙庄。行歌不惮险，习坎守故常。峨眉有仙伯，佛迹窥荒唐。濯足弄海月，戏侮相颉颃。堪笑失箸人，气骨何羸尫。醉呼李太白，欲制芙蓉裳。此泉愿为酒，万斛输沧浪。简寂耿我梦，九叠迂我肠。雁荡更诡异，龙湫舞堂堂。何当寄鹏翼，瞬息天一方。仙人笑擘脯，沧海观种桑。人世弹指顷，万古天地长。

碌碌复碌碌，世事安可卜。马蹶轻四蹄，夔行矜一足。知守吾辙难，遑问羊肠曲。行行复何之，幽人在空谷。

山椒斫寒翠，涧曲披玄图。写此一派润，化作万顷腴。谁知田中禾，粒粒心上珠。

楚山亦瘴疠，湘水多幽灵。髙飚雷电激，尽日霰雪零。涤去热恼肠，清风自泠泠。

千山六月火，可使金石然。懐兹水一滴，想彼心千年。愿君倒天瓢，流泽无中边。

西瞻香炉气，北望锺山英。宁如坐岩曲，飞玉光栏楹。异哉天地秀，孕此冰雪精。梅花立其旁，姑射凌寒清。仙帔月耿耿，神珮风琤琤。窗户六月冷，草木三冬荣。锦水懐少陵，银河照长庚。所嗜固不同，聊复娱吾生。

平生托游从，林野乃其趣。出处偶不同，清浊良已忤。解组浣我尘，叩门为君诉。方殷岐黄事，何日当展晤。欲漱岩下泉，蛩驉念同路。黙携照胆镜，历历见情愫。韦𫖒谁为驱，千林泻悬布。初挂冰一帘，晶晶滴珠露。弄电不辍笑，轰谷激电怒。玉虬擘重崖，白昼云雪互。震掉若弗容，俄然脱沉痼。寂寂霜林钟，茫茫虎溪渡。草堂香山基，兴废今几度。诛茅讵为晚，千古一旦暮。与君共兹图，濯濯如振鹭。登眺晨百回，畴能局髙步。

月光被中庭，竹影弄幽色。潇潇一幅素，洒洒数茎墨。忽然风动处，惟有月写得。此画应入神，无言自心识。

弄珠寄南海，移文讥北山。出处虽异位，梦觉同一闗。纯阳有真境，古洞扄林端。绝顶象纬逼，六月天气寒。道人讨幽胜，诛茆谋盖棺。缘深野鸡狎，供罢斋鱼闲。斗轩适容膝，点勘酬𫓪丹。理义贵自得，神仙谅非难。嗟我久荒索，摧心罹棘艰。羞羡鹤俯仰，空悲马班桓。终南在何许，得去何须还。

十里扪藤萝，千崖插虚碧。仰觉云汉低，俯见尘市窄。小山走委蛇，逺水别支脉。身骑鹪鹩枝，目眇大鹏翮。更有千载人，幽岩蜕空魄。朝蹑一片云，夜啸百丈石。我疑真人去，留此守剑舄。道人既无心，何事苦着迹。我有一壶酒，起舞酹仙伯。松槿虽殊途，宇宙同作客。

四时可以采，不采当自荣。青条覆碧甃，见此眼已明。目为仙人杖，其事因长生。饮此枸杞水，与结千岁盟。

乾元肇初气，坤母乃六之。谁明爻象意，凿出混沌奇。所以击壤民，饮水源不知。空山有古甃，夜气方归时。明月照我牖，独起携军持。一瓢饮沆瀣，凉意生肝脾。下以浇丹田，上以滋华池。潇然脱尘土，举身入希夷。神人授我诀，欲以疗我饥。归来煮白石，精馔琼为糜。

何处无甘菊，何处无清泉。菊泉适相值，天地何尝偏。岂但为九日，可以逾百年。愿与潭下村，餐英汲潺湲。

梳鬟照寒泚，寒泚知贞胸。整鬟摘秋芳，秋芳无冶容。平生？偃蹇，今逐梁君鸿。既甘布裙绩，宁厌短褐舂。剔目信已笃，刲耳何所从。独抚箜篌谣，河流自潨潨。

丹书何切切，滴心不滴血。纵使血可干，其如心不竭。蜀鸟啼作花，至今万山缬。杀身以成仁，遗训有先哲。

出暗亦已显，傅翼乃不任。趋炎弗知止，倏忽游燧林。不见异域传，乃有啖火禽。

四时有佳卉，两股不停探。花露本清冽，安用如许甘。平生事苦口，气味转不谙。

轻丝出皤腹，口织不用梭。前身岂虞人，所食在网罗。茆栏亦可罥，如此豸者何。

炎夏居壁根，凉秋噪篱侧。安得懒妇名，岂其旷乃职。不念作茧劳，徒能促人织。

玄驹不可絷，若象寜无端。南柯二十载，梦觉指一弹。谁云丘垤微，转觉天地寛。

种芸岂辟蠧，无水乃有鱼。平生破万卷，胸次藏石渠。何如叶上虫，篆出先秦书。

上即居人头，下即居人身。夙岂为人食，今乃务食人。不必劳爪掐，聊以扪对宾。

白日沿沟渠，中宵隐堂奥。触处招燎烟，几人有良帱。眶睫知若何，口觜有计暴。

昼伏夜已动，血人谋其生。不作林中虎，而为帐下虫。饥虎有时逢，林密少人行。微物不可忽，群聚成雷轰。众觜锥刀铓，矮屋甑釜烹。肤爪良自忤，扇扑劳迭更。下车抟猛虎，一死政自轻。纎纎无所诘，长夜不肯明。为我驱蜚廉，么么一扫清。

疾跳若幻术，常笑虱缝拘。动致磨齿牙，害止搔皮肤。纎芥何足云，有人饲於菟。

荷槖蔼诸孙，英英列戟门。能声家有谱，清识郡无冤。松影旌旗道，梅花玉雪村。亲庭两驿便，时得问凉暄。

岁寒霜露感，况复度髙深。云木犹如此，苔矶不忍临。溪流一线碧，门对两山岑。含涕危亭曲，遗言尚可寻。

两年游海国，一半在山扉。政喜沙鸥狎，忽惊辽鹤归。苦吟黄叶落，凝睇白云飞。志已坚亲养，难分薜荔衣。

人间传妙语，尘外更深藏。寝食因吟废，形骸欲坐忘。瘦林秋见鹤，断磬夜闻螀。出定生幽思，窗虚月在廊。

万折苕溪水，精庐若个边。菰菱时入供，包锡暮行船。月朗无云夜，雕横欲雪天。了知身是客，莫负故山缘。

已知山是石，挂起碧笻条。家在黄梅树，门当独木桥。寡交因犬恶，黙坐听蝉调。同道何时过，心慵不见招。

山僧如病鹤，意气独离群。思共孤峰月，闲分半榻云。井华晨起汲，瀑布夜深闻。相向无言说，窗间草木欣。

脱落皮毛尽，而今肠亦无。泣非缘楚玉，声不叶齐竽。举目云天迥，论心水月孤。祇应饮美酒，跳入费公壶。

恐负东风约，清唫野歩迟。淡烟杨柳外，微雨海棠时。逺寄千杯绿，多情两鬓丝。闲愁须遣尽，蜂蝶不堪羁。

欲言谁与共，冉冉日还斜。绕郭多春树，隔江生暮霞。满堤吹柳絮，一舸泛桃花。唯爱鳊鱼美，垂缗傍古槎。

梅花纸帐梦，耿耿欲宵残。何处幽人啸，一窗明月寒。素光流肺腑，清响动岩峦。拥膝无言语，归来意自欢。

自是山林僻，何心与世踈。土铛三合米，竹牖半床书。月树迷归鹤，沙泉数过鱼。无人觅巢许，不必更深居。

玉阶空忆去，破屋古梅旁。犹讶黯言直，不磨迁史良。葵心犹白发，槐梦落黄粱。最后龙门客，恩深涕泗滂。

百岁期偕老，半生尘梦讹。方谐委畚事，忍作鼓盆歌。野水悲蘋藻，秋风泣薜萝。青灯课子诵，此意念君多。

今年二十八，细忆始生时。渐喜山多树，尤怜水满池。相寛吾老大，自教尔童儿。佛诞明朝是，然香共展眉。

问天天不言，君更欲谈天。只且话明日，岂须穷百年。已灵机石事，犹梦蚁柯边。为扣希夷老，如何尚爱眠。

四十明朝是，瞻天祇乞闲。自惭身计拙，早觉鬓毛斑。守岁从儿喜，搀春借酒颜。盍簪喧马意，清梦五云间。

遍踏长松影，行吟入画屏。秋江一叶渡，落日数峰青。白髪干新梦，黄花制晚龄。片云何日会，重约在林扄。

