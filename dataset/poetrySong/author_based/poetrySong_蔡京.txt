吟征调商灶下桐，松间疑有入松风。仰窥低审含情客，似听无弦一弄中。

八年帷幄竟何为，更赐南园宠退师。堪笑当时王学士，功名未有便吟诗。

闻说群花烂漫开，知君醉赏不能来。临风对酒空惆怅，不得相从把一杯。

一日趋朝四日闲，荒园薄酒愿交驩。三峰崛起无平地，二派争流有激湍。极目榛芜惟野蔓，忘忧鱼鸟自波澜。满船载得圭璋重，更掬珠玑洗眼看。

老懒身心不自由，封书寄与泪横流。百年信誓当深念，三伏征涂盍少休。目送旌旗如昨梦，心存关塞起新愁。缁衣堂下清风满，早早归来醉一瓯。

为爱桃花三树红，年年岁岁惹东风。如今去逐它人手，谁复尊前念老翁。

雪晴至日日初南，帝举明禋祀事严。万瓦沟中寒色在，一轮空外晓光暹。云和龙轸开冰辙，风暖鸾旗拂冻檐。共喜天心扶圣德，珠玑更误宠恩霑。

展采齐明拱面南，浓云深入夜更严。风和不放琼英落，日暖高随玉漏暹。照地神光临午陛，鸣皋仙羽下重檐。五门回仗如天上，看举鸡竿雨露霑。

衮龙朱履午阶南，大辇鸾鸣羽卫严。玉轸乍回黄道稳，金乌初上白云暹。五门晓吹开旗尾，万骑花光入帽檐。已见神光昭感格，鹤书恩下万邦霑。

饮福初回八陛南，凝旒裒对百神严。𪾢消尘入康衢润，神应光随北陆暹。丹槛雉开中扇影，朱绳鹤下五门檐。群生鼓舞明禋毕，却忆花飞舞袖霑。

下马神霄第一回，晴空宫殿九秋开。月中桂子看时落，云外仙𫐌特地来。

参差碧瓦切昭回，绣户云輀次第开。仙伯九霄曾付托，得随真主下天来。

琼瑶错落密成林，桧竹交加午有阴。恩许尘凡时纵步，不知身在五云深。

保和新殿丽秋晖，诏许尘凡到绮闱。雅燕酒酣添逸兴，玉真轩内看安妃。

玉真轩槛暖如春，只见丹青未有人。月里常娥终有恨，鉴中姑射未应真。

牙牌晓奏集英班，日照云龙下九关。红蜡青烟寒食后，翠华黄屋太微间。

三春乐奏三春曲，万岁声连万岁山。欲识君臣同乐意，天威咫尺不违颜。

三十六宫人第一，玉楼深处梦熊罴。

龙烛影中犹是腊，凤箫声里已吹春。

人主主人翁。

万镒黄金手化铁，五色彩云神授丹。

菊英九日万龄黄。

君臣燕衎升平际，属句论文乐未央。

姑射神仙犹饮露，龟台王母未忘桃。

