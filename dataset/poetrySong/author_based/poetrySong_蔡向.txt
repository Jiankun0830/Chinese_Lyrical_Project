福地流传号隠真，麻姑曾款蔡翁门。臼舂云子自堪饱，井溢丹泉便可吞。山露五峰疑指爪，溪盘百叠想裙痕。我来既蹑灵踪后，知是仙家第几孙。

雅致园林景特奇，彩亭斜跨水沦漪。影摇碎日浮霜簟，声触危栏倚钓丝。岸帻不妨横醉榻，萦眉时复度新词。溪山风月年年好，长与高人啸咏期。

西山蚤擅三明誉，东浙真成九老游。水阁风亭忘岁月，岩花涧草度春秋。季鹰自足莼鲈兴，平子宁甘都邑留。圯上一编今在否，向来专为赤松谋。

忆昨从游鄞水边，星霜荏苒几经年。里居梁宋正连接，侨寓海山相后先。别墅岂堪陪谢傅，后堂那复醉彭宣。自惭憔悴成疏懒，浪许赓吟池上篇。

莫笑此斋小，曲肱聊度年。玉楼容十二，世界纳三千。亦可罗尊俎，何妨散简编。戏余留岁月，墙远不能前。

杰阁横空爽气收，一时胜槩压岩幽。要将绣岭匿峰色，分入霞城栖月楼。雌霓挂檐供彩笔，雄风拂面快金瓯。才华便合冲霄去，应为看云却少留。

芒鞋踏破两淮尘，梦断邯郸迹未陈。唳鹤啼猿犹有恨，岩花涧草总相亲。三生顿悟旧缘在，一笑还惊熟处新。瓶钵賸添风月满，与君同是再来人。

