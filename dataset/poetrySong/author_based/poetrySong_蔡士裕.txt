鹅溪白茧光昭回，上写罗浮山南绝壁之寒梅。霜台铁面太孤峭，槎牙诘曲可望不可摧。我疑华光道人云水绝，为花传神惟有月。胸中若无一片冰雪心，焉能写此万古冰雪骨。

吾诵老韩听颖诗一章，琴中意味深且长。纵横变态浩无尽，颖弦韩笔相发扬。二贤往矣五百载，俯视六合空茫茫。今有芝田嗣颖传宫商，一弹令我喜，再弹令我伤。世多善手无善耳，使我百感煎中肠。高冈不闻鸣老凤，江湖夜雨啼寒螀。

无计远尘嚣，寻幽过野桥。风刀削林杪，云带束山腰。水抱孤村迥，舟回断岸遥。几时忘俗虑，来此伴渔樵。

凉涵诗魄莹苍旻，散髪吟商月满襟。风叶顺行芦叶尾，露华逆上稻花心。千山欧子秋声赋，一室希公夜气箴。坐待河倾天欲曙，邻翁起汲井桐阴。

萧萧凉意满西洲，缓步搜吟兴颇幽。豆叶黄深田病雨，蓼花红浅岸知秋。蹁跹影若孤驯鹤，漂泊身如不系舟。自喜浮生只如此，任渠谈笑觅封侯。

慵为香兰读楚骚，俊游不惮着鞭劳。千钧弩底机方彀，百尺楼中气正豪。水激鱼龙江月暗，云翻雕鹘海风高。相逢要把精神对，应笑狂吟短髪搔。

风饕雪虐大江头，苔藓鳞鳞绾铁虬。清绝一枝先百卉，密攒万蕊傲千秋。本无烟火尘氛气，洗尽铅华脂粉羞。月夜携樽相对饮，恍疑身世在罗浮。

