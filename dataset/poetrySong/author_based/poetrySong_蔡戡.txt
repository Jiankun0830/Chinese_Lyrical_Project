天公作晚晴，得得送行客。海棠新过雨，染就胭脂色。醉脸娇未匀，啼妆红欲滴。劝君白玉卮，一醉不足惜。我生酷爱花，为君须小摘。后夜月满船，持此伴幽寂。

我昔游天都，策足蓬莱山。风日不到处，意谓非人寰。一涉势利涂，未免尘埃间。了知此身累，痛自镌冥顽。浩然动归志，暂得浮心闲。金焦胜绝地，自古名东南。两峰郁相望，宛若双云鬟。我欲事幽讨，不惮涉险艰。同行二三子，壮气不可干。欣然从我游，竟日劳跻攀。江神亦可人，为我风少悭。要知仗忠信，可以行百蛮。阿连有童心，平生怯波澜。欲去足先涩，未语胆已寒。谓有性命忧，力勉终辞难。我行自不恶，尽得奇绝观。匆匆理回棹，此兴殊未阑。阿连惊我归，喜气形眉端。殷勤为我贺，不意能生还。索酒共一醉，相对俱欢颜。

中年再举子，可喜亦可怜。半晬已知父，举手拊我肩。欲别不忍去，离怀重凄然。儿生苦多病，此念有拳拳。江声鏖旅枕，展转不得眠。恍若闻儿声，常如在目前。我思不能已，汝病何当痊。王事相促迫，平明又加鞭。

赵子方五十，须鬓何斑斑。身老心未伏，揽镜嗟衰残。染髭学年少，整容向云鬟。世间有仙诀，坐使壮岁还。霜华喜顿改，霞脚惊先斓。乃知人力穷，欲夺造化难。黑白变朝暮，相对真面谩。眉目且作伪，而况方寸间。劝君循天理，颓然任苍颜。汉廷方贵老，白首尚握兰。

平生湖海气，浪自青云期。一为蓬莱游，时动泉石思。徒糜太仓粟，饱食终日嬉。尸素亦已甚，勇退夫何疑。直道无所愧，愿学柳士师。归来食不足，三叹汝坟诗。亲老尚择禄，富贵当何时。捧檄强自喜，安敢辞驱驰。顾我性萧散，轩裳缚伊尼。何当出幕府，还把江海麾。思亲匪怀土，此意惟君知。君抱四方志，扁舟羡鸱夷。要先句践霸，乃以西子随。不妨食肉相，兼有绝俗姿。暂淹芙蓉幕，亟归凤凰池。

少年逐春心，作意酬花期。壮大颇更事，举足先三思。况有简书畏，本非倦游嬉。姚子磊落人，自信了不疑。应变似乃祖，未肯为猎师。婉画多暇日，余事长于诗。秀句摹胜景，清尊乐芳时。对花不忍去，唯恐光景驰。愧我但局促，洁心似毗尼。门墙可罗雀，敢作扬雄麾。高轩时过我，不遣俗客知。幕中向无事，世路方坦夷。要当休沐日，飞盖还相随。灵祠花药丽，皎皎方含姿。何妨修禊事，流杯宴瑶池。我欲为亲寿，凭君折繁枝。

我家本儒素，为吏廉而贫。所仰斗升禄，役役常苦辛。无地可置锥，有釜多生尘。空余清白操，以此遗后人。

忆昔少年日，抗志期青云。宦游三十载，所历多艰勤。四持湖海节，再饷江淮军。全家得饱暖，何以报吾君。

独醒众所忌，尸素心怀惭。既有不堪七，岂止宜休三。再刖皆自取，百谪其犹甘。归欤一邱壑，卜筑兰陵南。

晏子近嚣尘，萧何处穷僻。我居城市间，而有山林适。一水带清泚，万竹环翠密。亦足了此生，人寿稀七十。

南轩款佳客，北堂奉高年。两庑辟数舍，幼累聊伏跧。未能大门闾，岂暇周墙垣。求足何时足，万事姑随缘。

我居本宽余，湫隘良有以。子舍虽不多，聚族五百指。月俸均薄少，晨炊共甘美。忧责丛一身，冥行不知止。

庭前植三桂，门外栽五柳。有禽号仙客，爱莲呼静友。邻墙竹千挺，晚色落杯酒。终日对此君，乌知非我有。

旁有十亩园，荒秽久不理。荷锄薙榛芜，连筒灌桃李。因高筑小坡，就下凿深沚。杖屦日往来，居闲赖有此。

我亦大痴人，劝者多不足。抖擞囊中金，倾倒囷内粟。虽云壁徒立，尚有田可鬻。百口勿啼饥，张颐仰看屋。

平生湖海气，志广更才疏。致君初无术，许身一何愚。慨念天下士，四海无家居。但愿庇广厦，不唯爱吾庐。

我本岩壑姿，浪谓蓬瀛客。下惠犹三黜，孟公甘百谪。况如腹背毛，敢意青云翮。一麾江海去，自分仙凡隔。税驾荆溪东，屏居在幽穴。虽无二顷田，赖有一区宅。壶村咫尺地，聊以适其适。公家百亩园，下视云梦窄。风云满襟袖，烟霞拂巾帻。清溪一派流，端疑巨灵擘。桃李自成蹊，皆公手封植。顾我郐无讥，敢比齐楚国。大厦未落成，何事先促迫。一笑真莫逆，两贤岂相厄。我贫釜生鱼，传家尚清白。八珍绝肥甘，一枕但甜黑。抹月批清风，客至聊具食。乃知造物公，独此每无择。书生耳目寒，得之即声色。公若肯一来，与公分所得。

我生天地间，甲子倏一周。岁与命相迫，灾衅非人谋。抱病卧漳浦，荏苒久不瘳。伛偻腰欲折，偃仰筋如抽。痛楚彻心膂，呻吟损咽喉。浃背汗淋沥，环膝寒飕飗。晨兴服𫄨绤，夜卧重衾裯。垢腻生虮虱，爬搔变疮疣。寝食殆俱废，起处宁自由。跬步远千里，窘局如拘囚。艾火既妄灼，药剂还轻投。以此千金躯，寄命庸医流。展转几十旬，初夏俄清秋。去死一间耳，自叹如浮沤。有身即有患，无生乃无忧。彭殇齐寿夭，蝼蚁同王侯。四大非我有，外物何劳求。委心以待尽，死生任浮休。

人生七十稀，我今六十六。幼小承门资，长大窃科目。平步登瀛洲，超迁应郎宿。省寺久徊翔，京华厌驰逐。七持使者节，三剖刺史竹。晚玷两禁班，滥纡三品服。游宦四十年，徒糜太仓粟。君恩无以报，扪心自惭恧。吾闻老氏言，知足乃不辱。力辞会稽组，愿赋祠庭禄。举首谢鹓鸿，甘心友麋鹿。家有十顷田，居多数椽屋。长子通朝籍，二女归仕族。貤恩沾弟侄，余俸赡亲属。始望岂及此，平生不啻足。无奈百病侵，齿豁头已秃。指挛足蹒跚，背驼腰屈曲。消长自乘除，祸福多倚伏。枚数亲旧间，十九登鬼录。自怜衰病翁，讵知不为福。

我家曾高来，享年稀六十。吾祖逾九龄，屈指十之一。嗟予蒲柳姿，不觉开七秩。虽幸延残年，其奈婴末疾。人生一世间，无异驹过隙。孔跖俱尘埃，彭殇漫欣戚。苟免饥寒忧，况又婚嫁毕。生亦何可恋，死固不足惜。棺椁已素具，坟垅渐加葺。委顺以待时，腊月三十日。

高楼结蜃桥垂虹，人间梦幻色即空。何劳愚智徒相攻，无异蛮触战蜗虫。先生学道尤温恭，皎然明月来窗栊。幅巾宛有林下风，身虽隠约声如镛。何人为写冰雪容，屹若山立凝神锋。长松诘曲盘虬龙，朱藤缓步行松中。治世乃有商山翁，青鞋不踏京尘红。宦游已悟禽入笼，谁能薄禄仰釜锺。百年驹隙成匆匆，一廛可老荆谿东。

诗仙逸气舒长虹，一洗万古凡马空。五车蠹字勤且攻，不肯区区辨鱼虫。雪中鹤氅如王恭，谁能低唱深帘栊。年来何事怯霜风，闭门索句鸣笙镛。新诗为我开愁容，退避岂敢争词锋。君不可屈真卧龙，小窗独坐时一中。故折金蓓赠我翁，绝胜桃杏漫山红。君诗当得碧纱笼，此花宜侑琉璃锺。走笔寄谢仍匆匆，昏暮叩户惊邻东。

君才千丈腾彩虹，挥毫落纸万象空。我犹顽石不可攻，愁吟嘈杂鸣寒虫。典刑况有先文恭，短檠终夜临书栊。骚雅不减陶谢风，箫韶迭奏鼓与镛。顾我羞涩难为容，铅刀一割无余锋。古人相遇如云龙，交情自得气槩中。翛然坐对两臞翁，一笑莫逆醉脸红。世间万事空牢笼，信知我辈情所钟。举杯属君无匆匆，人生聚散西复东。

若有人兮下天陬，乘云戏作人间游。飘飘逸气横九州，明光射策动冕旒。一挥坐遣千人休，老生瑟缩徒包羞。余子走僵汗且流，自顾跛鳖惊骅骝。大儿文举小儿修，眼高四海非吾俦。堂堂人物倾曹刘，冰壶玉尺悬清秋。胸次二十八宿周，笔力乃与造化侔。挥毫落纸蟠龙虬，残篇醉墨人争收。蚤年嬉笑登瀛洲，螭坳凤阁增皇猷。出典方面分顾忧，昔襦今袴欢成讴。六州父老思故侯，往往在处甘棠留。祠庭均逸心夷犹，祇恐富贵来相求。公今起自曲江头，蒲帆十幅风飕飗。微官拘缚如楚囚，虽欲从公嗟无由。君王仄席勤咨诹，姓字当已覆金瓯。入登廊庙参筹谋，勋庸并使书银钩。他时东阁罗枚邹，贱子还许登门不。

长安车马声隆隆，千官朝入明光宫。我时迹通金闺籍，猥以麋鹿参鹓鸿。魏阙联镳竞趋走，汉殿属袂陪肃雍。银章朱绂赤县令，一见倾盖稠人中。搢绅交口誉盛美，政有三异如鲁恭。不劳烹鲜抚赤子，不惮拔薤锄强宗。二年惠泽洽百里，一日治行闻九重。帝曰卿才当大用，乃使骥𫘧试蚁封。毗陵今日股肱郡，往来水陆当其冲。比年积蠹寖不治，公私赤立帑廪空。与我共理二千石，无以逾此强项公。割鸡焉用庖丁手，斲鼻乃见匠石工。公初下车问疾苦，万家和气生春风。政平讼理百废举，昔襦今袴喧儿童。铃斋宴坐未暖席，宣室趣召还追锋。公来邦人叹何暮，不谓公去仍匆匆。依刘多士愿莫遂，借寇千里嗟无从。圣朝吁俊方重内，此行自与登仙同。高士不妨为主簿，先儒盖亦尝司农。功名富贵傥来物，宁论小釜与大锺。古人立朝有始末，出处进退常雍容。君家伯氏典刑在，愿君勉力追前踪。赠言敢窃仁者号，聊以写我磊磈胸。方今天子尧舜上，安得稷契输诚衷。士气委靡思苟得，民力雕弊屡告穷。闻君欲草三千牍，宜以此语裨宸聪。

舟人指点长风沙，寂寞烟村三数家。寒日荧荧照枫叶，霜风槭槭飞芦花。江头景物自不恶，买鱼沽酒时独酌。扁舟日日弄烟波，此生空羡渔家乐。

我来戏作南海游，两惊落叶鸣新秋。文书暇日得胜侣，登临清赏追遨头。万壑争流如爪裂，天公幻出神仙窟。岩前滴水七月寒，岩下飞涛四时雪。要当蹑履携枯藤，跻攀石磴褰裳行。勿令俗物败人意，暂止喝道听松声。安期已去宁复见，井灶漫传丹九转。尚余玉舄在人间，特特追寻不辞远。脚力已尽病莫兴，好山无穷相送迎。山林钟鼎虽异趣，嵚崎荦确皆劳生。更上危楼临峭壁，时见疏林鸟飞白。一峰突兀郁相望，万顷沧波湛空碧。此身疑是在蓬壶，下瞰城郭如盘盂。恨无诗才可八斗，领略群山但卮酒。人生上寿不百年，白云驾我我即仙。从此去天只尺五，俯仰人间自今古。

我有一枝筇，夭矫如游龙。由来博望使西域，万里持寄衰病翁。自蜀历楚入吴越，名山胜地多留踪。先排衡山云，直上南台升祝融。次登岘山首，北望京洛浮尘中。白鹭洲前弄明月，黄鹤楼上迎清风。东游秦望探禹穴，天台雁荡观奇峰。孤根端有岁寒操，劲节肯染京尘红。飘然飞去不可执，西山南浦聊从容。放行天地无障碍，倚观宇宙皆虚空。横挑斜曳任所适，去来无定如飞鸿。提携九节常在手，四方上下俱相从。我常病足不能履，赖汝左右扶持功。老形已具身伛偻，讵可一日无此公。杖兮切勿化龙去，留取百岁扶衰慵。

千里同云欲曛黑，风掠寒郊声摵摵。初疑窗外忽增明，俄见阶前已纷积。晓来戏作漫天飞，腊后喜占平地尺。回飙凌乱竞穿帘，作态横斜巧投隙。乾坤浩荡迷俯仰，唯有寒江湛空碧。扁舟远访漫乘兴，败履徐行间留迹。向晚渔蓑入画图，清夜鸡窗映文籍。从教高卧野人庐，未饶低谒王侯宅。灞桥才子更清绝，强把枯肠苦搜索。最怜扰扰雪中人，晨突无烟有饥色。何当三白兆丰年，尽挽八荒归乐国。不但新春压灾瘴，且喜明年饫麸麦。我家赖有二顷田，老去功名慵转剧。人生一饱复何求，卒岁优游聊自得。

云幕四垂头上黑，微霰飞霙初摵摵。衾裯不暖夜更寒，庭户无声晓仍积。漫空龙凤落万家，入地螟蝗想千尺。因风作响争敲窗，得月交光先透隙。园林巧缀鬭新奇，楼观匀铺失金碧。今朝知是谪仙来，门前踏作琼瑶迹。雪车句好忆刘叉，缟带诗成走张籍。但得同倾北海尊，不妨屡过扬雄宅。须知里社乐有余，正恐太仓米徒索。愁吟时作郊岛寒，饱食幸无陈蔡色。破贼空惭李常侍，仗节未许苏属国。祇今力穑学老农，剩喜流膏滋宿麦。杜陵一饭不忘君，忧国丹心老弥剧。愿言玉烛常均调，万物忻忻俱自得。

玄冥一怒天地黑，巽二前驱声摵摵。须臾白帝振轩裳，龙凤幡旗交委积。旧传洛邑深丈余，今比常山才数尺。天公作意逞阴机，翦水裁霜巧无隙。云涛万顷俱浩荡，海风吹散琉璃碧。坤轴摧压几欲颓，日轮埋没浑无迹。定知谪堕万玉妃，紫府清都削名籍。可惜飞琼天不管，等闲幻作神仙宅。诗人嘲弄困万象，苦思不妨闭门索。攒眉呵手撚冻髯，得意忻然见颜色。英词逸气吞江湖，窃比君才如楚国。看花君子待新晴，又见春风摇燕麦。我方叠石筑小坡，人笑老翁似儿剧。何当蹑履共登临，一览山川皆尽得。

独守寒窗坐昏黑，怪底打门声摵摵。呼童秉烛诵新诗，箧笥珠玑喜盈积。君家文焰万丈长，愧我才悭真退尺。往来政自足风流，唱酬聊可供闲隙。剧谈快饮坐生春，一笑相看眼俱碧。晓来百鸟报新晴，渐喜门前多辙迹。眼明顿觉有春意，耳冷况闻开乐籍。何劳空泛剡溪舟，不如沉醉高阳宅。楼迥吹残玉笛寒，杯干笑指银瓶索。遥知塞上积雪深，千里关山同一色。夕烽罢警铁衣闲，聘币星驰交两国。使华不用吞旃毛，边吏何忧取温麦。祇怜鱼贯挽舟人，堕指裂肤声苦剧。东风吹作一尺泥，山鸟却愁行不得。

风流汉署尚书郎，蛾眉列屋呈新妆。中有一人十四五，雪肤花艳倾后房。妒宠负恃亦常理，何乃弃置行路傍。妾如桃李眩颜色，君如铁石为心肠。忆昔赠君绿绮琴，佳期密意寓琴心。白雪阳春世寡和，高山流水谁知音。燕子楼中空寂寞，凤凰台上忍登临。瓶沉簪断不堪说，钗分镜破何由寻。君不见韩退之，绛桃柳枝二侍儿。别来柳枝已飞去，故作镇州初归诗。又不见白乐天，小蛮樊素争取怜。晚年樊素欲谢遣，因赋不能忘情篇。从来我辈情所钟，绵绵此恨今古同。世间尤物最为累，须信万事浮云空。二公号为知道者，未免爱欲缠胸中。果能脱去如敝屣，自古未有贤于公。料得文君对长卿，小窗时鼓一再行。幽愁暗恨欲备写，离鸾别鹤难成声。知君手种堂前柳，春风披拂还轻盈。怜新弃旧似浅薄，如君未必真忘情。

人生一世间，常苦不自足。冬寒但重裘，日食唯一肉。所须能几何，甘心事驰逐。何郎费万钱，徒令厌僮仆。长卿乘驷马，祇欲夸世俗。于我何有哉，浮荣不偿辱。回思五鼎烹，焉用万锺禄。朱紫蒙陷阱，簪笏如桎梏。勿为觳觫牛，宁作拥肿木。君看白玉堂，未比黄茅屋。卧听元戎报五更，何如日高三丈春睡熟。

日暮西江远，停桡傍水村。叶舟横野渡，茅店掩柴门。牧笛随风远，渔灯带雨昏。一枝梅照水，行客总消魂。

四海皆兄弟，情亲能几人。相看青眼旧，总作白头新。直道何妨拙，微官祇为贫。老来仍惜别，把酒话酸辛。

渊明去彭泽，斯立佐蓝田。家近真良便，官闲任左迁。相望虽百里，此别又三年。拟办登山屐，从君访洞天。

湖海三年别，关山万里程。故人频入梦，游子若为情。家近吴王苑，身居义帝城。平生鸡黍约，何日更寻盟。

忆昔儿童日，光阴急鸟飞。旧游浑似梦，倦客只思归。青眼还如昨，朱颜渐觉非。郴阳纵无雁，音问未应稀。

历数承尧禅，讴歌戴舜仁。规模自宏远，法度谨持循。俭约身先下，忧勤志在民。万方无以报，雨泣但霑巾。

舜禹相传日，元非倦万几。慈闱躬至养，别殿奉遗衣。易月心何忍，通丧礼不违。煌煌新庙号，万古播音徽。

自古推同姓，相从弟与兄。已占东井聚，谁谓泰阶平。龙友当为首，鹓行近有声。同坚岁寒操，终始勿渝盟。

竹溪追胜槩，得侣最为多。自觉功名懒，空嗟岁月磨。梦惊风落叶，心破雨鸣荷。无此杯中物，其如良夜何。

仕路多艰棘，人生更转篷。浮云偏蔽日，骇浪不因风。世事愁眉外，人情醉眼中。老来齐得丧，方寸等虚空。

落日放扁舟，潇湘生暮愁。故人疑不见，离思渺难收。鼓瑟空遗恨，吹箫忆旧游。刘郎今老矣，霜鬓不禁秋。

游宦轻千里，闲愁度一秋。衰颜慵揽镜，病足怯登楼。事业因循废，功名取次休。人生聊复尔，一饱更何求。

刻意搜诗句，清心玩易爻。几尘留鼠迹，窗影印梅梢。泉石频招隠，壶觞已绝交。横挑一楖栗，在处寄僧包。

离别一何久，漂流不记年。昔君犹壮岁，今我亦华鬋。隔阔疑如梦，从容喜欲颠。弟兄能有几，及此对床眠。

中年仍再别，归意苦难留。风雨伤心夜，江山满目秋。西堂诗入梦，东阁酒添愁。他日荆溪上，无违具一舟。

夜泊贵池口，此情殊黯然。思亲空有泪，感旧不成眠。棠舍清阴在，桐乡旧政传。终天成永感，忍听蓼莪篇。

病起逢佳节，羁怀只自伤。老来衰自至，身与世相忘。发引千丝乱，愁添一线长。功名真已矣，此意付沧浪。

老去那堪病，春来总自愁。关心惟药物，寄命向医流。世事多翻覆，吾生任去留。一廛真可老，此外更何求。

世味只如许，人情亦可怜。禅心甘寂寞，病体觉轻便。梦里身非我，闲中日似年。还家真复乐，此去若登仙。

醉里乾坤大，闲中日月长。静观佛理妙，顿与世缘忘。晚景无多日，浮生有底忙。渔翁真得趣，一叶寄沧浪。

江海倦游客，乾坤老病身。傥来皆外物，自在作闲人。睡足从吾懒，欢来任我真。治生且耕凿，无愧葛天民。

衰病人应弃，穷愁孰与亲。同行木上座，并卧竹夫人。习定调千息，谈空外一身。辙环天下半，送老楚江滨。

独立寒江上，萧然一秃翁。梦魂惊雪浪，病骨怯霜风。远树斜阳外，荒村暮霭中。闲身无一事，樽酒与谁同。

多病身先懒，闲居乐有余。山林真可老，故事未应疏。性与禽鱼适，身便水竹居。非无轩冕志，吾亦爱吾庐。

人心轻万仞，吾志在兼山。知止今真止，求闲复得闲。天应念衰病，人免笑痴顽。二老风流在，何妨日往还。

世论可怜哉，无心任去来。狙公徒自喜，鸥鸟浪相猜。塞马宁非福，池鱼枉见灾。扁舟从此去，回首谢氛埃。

小阁枕横塘，荷花渡晚香。月华秋更白，水汽夜偏凉。地僻人稀到，心闲梦亦长。北窗聊寄傲，身世两相忘。

徙倚危楼久，无言对夕晖。野花随处发，水鸟傍人飞。自觉身无累，那知世有机。何劳战蜗角，万事转头非。

消息观天道，炎凉阅世情。禅心了生死，病骨识阴晴。杜宇伤心切，梅花照眼清。焚香读周易，顿觉此身轻。

忆昨南游日，今余二十年。扶舆潘母健，举案孟光贤。远宦徒劳耳，重来倍怆然。若非吾小阮，只影更谁怜。

一代风流尽，如公能几人。病来犹笔健，老去更诗新。握手言无间，伤心迹已陈。墨君时一玩，感慨泪霑巾。

长卿多酒病，子美太诗癯。谈笑随时乐，风标绝代无。遗编应百卷，怪石漫千株。赖此青毡物，传家有凤雏。

耆旧三朝望，廉平百吏师。爱民先节用，直道靡容私。自视一无愧，真成三不欺。遗民应罢市，泪堕岘山碑。

昔年颜氏子，当代鲁公孙。德行端能继，典刑今尚存。平生窥圣阃，晚岁踏空门。归即归兜率，云堂第几尊。

此士不可得，乡人今始思。迎宾多事日，教子废科时。望屋讼自止，弄丸争者谁。京华携手处，忆著最伤悲。

世袭枢庭贵，仍专帅府权。公忠由性禀，清白自家传。剖决神明速，安怀畏爱全。功名方迫逐，天不假长年。

相门叨下客，帅幕得佳宾。玉树连阶砌，芙蕖泛水滨。通家仍有契，论世岂无人。埋玉空遗恨，潸然泪满襟。

当代求遗逸，斯人尚典刑。云愁富春渚，月掩少微星。易箦无多语，空籯但一经。遗休宜有后，兰玉满阶庭。

世儒多户牖，家学自渊源。处士名兼美，先王道益尊。黄金散闾里，白玉揜丘原。猿鹤空凄怨，清江遶故园。

典午源流远，安乡世胄隆。廉平儒者政，朴素古人风。五福身兼备，三尊德最崇。善人无复见，忍看一旌红。

静退身无累，安闲意有余。一麾真漫尔，三径盍归与。肯酌贪泉水，甘乘下泽车。后生知敬慕，遗行蔼乡闾。

天上张公子，家声四海知。晚方持使节，聊复拥州麾。岭峤多遗爱，蕃人亦去思。远民应罢市，泪堕岘山碑。

挺出英雄后，居多长者称。祖风知未泯，世德自相承。口不谈臧否，人应寡怨憎。善人宜有后，衮衮看鶱腾。

元祐名卿后，甘盘旧学臣。肯堂真有子，论世岂无人。仕至二千石，年垂八十春。哀荣子毋憾，全福更谁伦。

耆旧凋零尽，吾犹及此公。典刑前辈近，气概古人同。抵掌谈如在，掀髯笑已空。堂堂宁复见，萧瑟九原中。

华屋平生处，伤心事已非。彩衣方共乐，宝剑忽双飞。漫说乘鸾去，终期化鹤归。长年知有泪，感慨一沾衣。

早擅云间誉，唯公伯仲贤。谏篇余祖烈，经学自家传。出处无余恨，哀荣得两全。善人今已矣，埋玉向新阡。

仕至二千石，年余七十秋。长生应有诀，勇退复何求。耆旧凋零尽，功名取次休。莫陪蒿里饯，东望陇云愁。

家风惟孝友，世系本神仙。丹药能延寿，衣冠不乏贤。享龄余七十，积行满三千。存殁无遗恨，青毡有子传。

耆旧如公少，明时岂弃材。一麾聊出守，三径即归来。白璧人何在，黄粱梦已回。秋风正摇落，楚挽不胜哀。

当代推耆旧，如公能几人。典刑唐阁老，风采汉廷臣。直笔书青史，巍冠侍紫宸。壶公非不遇，犹未究经纶。

贾傅年方少，词场屡策勋。贤关驰隽誉，仕路蔼清芬。德望三朝重，声名四海闻。仙游向何许，地下亦修文。

际会中兴日，来归异姓王。艰危从战陈，淑谨自闺房。眼看儿孙盛，身膺福寿长。平生修净业，一念即西方。

八座太夫人，疏封大国秦。酂侯仍有子，陶母不忧贫。四纪恩光渥，三朝锡赉频。哀荣极终始，当代更谁伦。

江左推门地，华阳接洞天。嫔夫成宅相，教子作时贤。富贵三从备，哀荣五福全。平生勤事佛，兜率是良缘。

向来小宗伯，日侍太夫人。地占梁溪胜，风流岘首春。版舆随处乐，彩服逐时新。欻断萱堂梦，居然迹已陈。

石窌恩虽渥，兰陔事已非。升堂人不见，执绋泪频挥。树竞晚风急，草明朝露晞。他年黄合宴，不及奉慈闱。

锺英推后族，择配得王孙。两大夫仍贵，三从母益尊。版舆欣就养，钿轴屡承恩。尚想平反日，慈颜一笑温。

令子方通显，神京更浩穰。珍羞供鼎食，彩服贲金章。大国初封吉，佳城忽葬防。贰卿哀慕切，老泪浥千行。

杏圃仙游远，桃源往事亏。名高孝妇传，词掞外孙碑。孟鼎方知贵，莱衣不复嬉。生男有如此，天道岂无知。

列寺名卿重，慈闱寿母尊。眼中看五世，膝下拥重孙。九九登遐算，三三达妙门。哀荣极终始，全福更何言。

亲旧频凋丧，于今能几人。光阴双转毂，富贵一微尘。自叹痴顽老，人怜衰病身。直饶心似铁，未免鬓如银。安乐能延寿，忧劳漫损神。平生齐得丧，六十六年春。

自古双溪山水乡，风流仍继沈东阳。禁庭久曳尚书履，辅郡方怀太守章。再世甘棠留勿翦，百年乔木郁相望。公家况有青毡在，会见登庸坐庙堂。

槐花拂拂弄轻黄，白纻云趋翰墨场。鲁国儒冠能有几，长沙舞袖颇相妨。英材自是千人敌，小试犹争一日长。来岁皇都春色好，马蹄应带百花香。

平生天上张公子，一旦翻从地下游。不特文章传籍湜，定知礼乐付程仇。高山流水无真赏，白璧明珠勿暗投。他日大廷承顾问，好将忠谠荐宸旒。

天公一笑喜生春，坐见丘原物物新。素色连空迷俯仰，寒光借月作精神。千金子宴无虚日，万玉妃来不动尘。斗米如珠薪比桂，可怜扰扰雪中人。

乾坤浩荡渺无涯，龙凤纵横落万家。似与宓妃矜态度，未应姑射并容华。排檐巧缀纤纤玉，著树齐开种种花。料得琼瑶天不惜，等闲狼籍委泥沙。

裁霜翦水戏成春，琼蕊瑶华巧鬭新。馿帽清寒诗得助，渔蓑幽绝画通神。峰峦幻出千寻玉，宇宙空无一点尘。我欲乘风入阊阖，不知飞珮更何人。

江梅欺压任横斜，愁杀西湖处士家。赖有冻醪供熟醉，断无杰句写芳华。玉楼不夜家家月，琼树先春处处花。想见寒江最奇绝，扁舟蓑笠钓云沙。

东君作意欲先春，故放千林火速新。风急乱飘初眩眼，地空远望忽迷神。檐楹不动垂冰柱，庭户无声糁玉尘。留取寒光待元夕，一时灯月付游人。

不用扁舟寻故友，但穿败履访邻家。雪堂归去东坡老，云驭飞来萼绿华。稚子欢呼惊柳絮，佳人疑悮认梅花。出门天地俱无碍，却意江空月在沙。

纤纤暮雨变飞霙，夜听敲窗泻竹声。柳絮因风诚可拟，梅花带月有余清。梁园公子方开宴，姑射神人最赋情。可笑寒儒无秀句，一诗聊欲问前盟。

平生何意作南游，直为饥驱不自由。天外飞鸢惊昨梦，峰前回雁唤离愁。再赓汉节君恩重，一笑潘舆喜气浮。惭愧向来三百指，团栾归去更何求。

千佛联名未足多，书生荣遇已如何。锺英况出神明胄，接武仍登甲乙科。郗氏一枝犹可贵，燕山五桂未能过。矧君四世推良吏，信史垂芳永不磨。

卧听跳珠落瓦沟，晓来飞雪冻云稠。晃观佛国三千界，幻出仙家十二楼。公子休夸梁苑宴，高人空泛剡溪舟。何如缚取吴元济，夜半衔枚入蔡州。

幽居穷僻傍邗沟，晚岁天寒雪意稠。高卧但知深闭户，纵观何敢共登楼。寒惊远塞孤飞雁，重压清江独钓舟。遥想千官驰入贺，葱葱和气满皇州。

遥忆家山千树梅，几年心力费栽培。雪中最喜登楼望，月下偏宜傍水开。东阁自怜诗兴懒，平泉不见信音来。主人行矣休官去，怨鹤惊猿勿浪猜。

又持一节向东州，自怪平生欠此游。胜地百年开雁荡，漏天千古泻龙湫。云生半岫轻随足，泉落空岩急打头。却恨昔贤无辙迹，谢公岭上更迟留。

分阃南来两见秋，不才多病合归休。奔驰水陆三千里，经历江湖十四洲。鲈鲙莼丝怀古里，梅花雪片送行舟。自惭尸素终无补，只为忧边白尽头。

瘴雨蛮烟昼不开，问君底事亦南来。外台总计惭无术，内府输珍信有才。我去雁峰同北乡，子行梅岭带春回。故园花竹平安否，何日从容共一杯。

九衢灯火万家春，岭外风光自可人。剩喜丰登好时节，会须打扑困精神。嬉游要属风流帅，衰懒何堪老病身。勉意追陪非得已，由来忧乐本吾民。

世事端如一局碁，光阴还若掷梭飞。亡弓休问人得失，佩剑那知孰是非。每对西山看不厌，何当南浦送将归。不如从此扁舟去，江上秋高蟹正肥。

久留瘴岭苦思归，安得身如越鸟飞。老去宦情真是薄，年来乐事觉全稀。衰颜得酒还如少，病骨添衣却似肥。只为莼鲈动归思，非关勇退早知几。

公余赢得暂时休，归骑匆匆更少留。古木千章环美荫，危亭百尺枕清流。诗翁仙去留遗迹，病守重来访昔游。坐久西山衔落照，一行鸥鹭起汀洲。

归途重约使轺临，为爱榕溪十亩阴。俯瞰江流青一带，坐看山色碧千寻。共拼沉醉酬佳节，暂驻斜晖纵赏心。因念玉关人已老，不堪摇落又秋深。

五岭何烦汉节临，暂来南国种棠阴。诗亲老杜真无敌，迹访涪翁尚可寻。登览漫穷千里目，衰迟唯有五湖心。江山弹压归诗伯，诗赋梅花雪片深。

老去重阳又再临，等闲驹隙度光阴。虚名何苦劳方寸，直道焉能枉尺寻。夜雨梧桐惊客梦，秋风鲈鲙动归心。诏恩若许休官去，笑指山林远更深。

当代名流共一临，胜游应不减山阴。寸莛讵可撞千石，短绠徒劳汲百寻。松竹要坚三友操，金兰默契二人心。时平岁稔文书省，缓引清觞莫厌深。

不觉身年四十七，此身虽在鬓如霜。平生意气空摧索，老去功名付渺茫。愁里不知佳节至，尊前那复少年狂。梅花纸帐焚香坐，感旧伤怀泪两行。

自古维扬厥草夭，露红烟紫不胜娇。郑风已久名溱洧，洛品犹堪压魏姚。痛饮莫辞金凿落，清标偏爱玉逍遥。楚狂小子嗟多病，坐对珍丛不自聊。

多谢江神不世情，为怜逐客送归程。一帆风力如飞疾，千里湖光似掌平。要是吾生仗忠信，自然此意格神明。反思宦路风波恶，屡触危机梦亦惊。

锺陵一水下金陵，轻舸何劳半月程。千里快风冲雪浪，一天寒日弄霜晴。天公有意如相念，川后安流自不惊。料得还家时节近，买羊沽酒互逢迎。

自昔洪都地望雄，剑光直与斗牛通。角声悲壮秋风里，旗影横斜晚照中。帘幕万家观小队，弓刀千骑拥元戎。此身虽老心犹壮，自笑凭鞍矍铄翁。

杰阁峥嵘枕古城，公余扶病一登临。西山拄笏增诗兴，南浦飞帆动客心。白鸟去边迎落日，青林断处认遥岑。摩挲石刻空三叹，吏部文章绝古今。

自笑痴儿得许忙，闭门便觉日舒长。作诗拟学江西派，起疾多求海上方。老去光阴空叹息，病逢时节转凄凉。可怜只影无聊赖，儿女三人各一方。

诗翁咳唾自成珠，画笔新传粉墨图。大白赓酬金潋滟，小红团坐锦糢糊。纵观佛界成银色，疑入仙家醉玉壶。应笑阴何用心苦，愁吟终夜拨寒炉。

郢客清歌若贯珠，回风妙舞巧难图。漫空片片匀如翦，投隙纷纷密似糊。溪月一钩窥玉镜，江梅千树插冰壶。何人乞我仙家帽，共傲禅床与药炉。

乾道龙飞二纪前，一时再会八同年。诸公谁念广文冷，三已方知令尹贤。别乘达尊人共敬，轺车并驾我叨先。兰亭又见群贤集，盛事宜将琬琰镌。

天遣奇花择地生，为怜体素更轻盈。一天秋色风光好，十顷寒香露气清。不特炉熏资賸馥，最宜宝髻缀繁英。凭谁移向琼林去，乞与江梅作弟兄。

此花亦是可怜生，刻玉融酥万数盈。素质更兼秋色静，幽香暗逐晓风清。不须篱菊浮纤蕊，好学官梅缀落英。来岁龙山高会在，又呼张丈唤殷兄。

作意登临快此生，爱花莫惜酒杯盈。水沉风味香仍远，冰雪肌肤韵更清。名字不须联十友，品题犹赖有三英。定知茉莉真瓜葛，连璧谁家弟与兄。

瑞叶嘉禾亦旅生，琼田十顷足丰盈。色侵粉面人争羡，香入奇熏心自清。宝盖缉成双缟带，筠笼采尽万琼英。若逢靖节为佳妃，肯让黄花作女兄。

渐老寻花学后生，琼玫折得我怀盈。纤枝瘦叶还相称，道骨仙风得许清。懒共山矾对春色，搀先篱菊荐秋英。由来玉树阶庭秀，不减风流谢氏兄。

为嫌桃李太麤生，晚殿群芳不自盈。冷艳坐消三伏暑，高标独占九秋清。簪花拟欲酬佳节，落帽从教笑众英。最有诗翁被花恼，从今唤作友于兄。

天公作戏为谁生，不数芳兰九畹盈。美景良辰无限好，奇花妙句有余清。一枝潇洒闺中秀，百卉纷华粪上英。闻道河东有三凤，诗名还是属难兄。

朝来衙集事还生，不觉文书几上盈。顾我尘埃败佳思，羡君心迹得双清。也知静色撩诗兴，无奈芜辞愧俊英。得句已推三昧手，论交当拜十年兄。

年来习气尚书生，喜得珠玑箧笥盈。不羡奇葩争妩媚，且看丽藻鬭新清。禅心欲向花前定，佳句难酬座上英。知是诗人故相恼，只愁无处问家兄。

秋著寒花取次生，千丛向晓露珠盈。根灵不止芝房秀，香远仍分桂子清。弄雪飘飖疑玉女，迎风绰约认瑶英。品题自是推词伯，谁道诗中只庶兄。

梅花料得是前生，楚些招魂魄已盈。却笑横枝太消瘦，不堪淡月助凄清。风流有客传花谱，火速无人集韵英。江左诗僧浑压倒，每惭得句犯师兄。

谁遣闲愁百种生，消除惟有酒尊盈。自知老去风流尽，暂得官闲气味清。香阁寂寥谩邻女，罗帏调护想宗英。二君此举宜先罚，大白先浮伯雅兄。

满目凄凉秋思生，寒香万本绿畴盈。风回兰蕙由来远，露浥蔷薇分外清。取次梳妆呈素面，等闲流落惜芳英。凤楼大手须公等，好把蛮笺寄老兄。

瓜时正值一阳生，已见眉间喜气盈。诏下鳌头恩数宠，香含鸡舌省曹清。西湖好去穷清赏，南国无从恋蕣英。自此达尊兼德爵，不唯年事合推兄。

相门戚畹昔无邻，令代衣冠不乏人。怪底山林成独往，从渠钟鼎漫横陈。居官政自风流在，教子空余翰墨新。蕙帐寂寥人不见，几多花鸟怨青春。

几年奔走困尘埃，愧仰高风得得来。乔木参天应手种，好花夹路为谁开。芳辰不惜终朝醉，晚色何堪恶雨催。极目青林无限意，归鞍欲去更徘徊。

久困京尘厌剧烦，一麾江海养衰残。簿书丛里身空老，鼓角声中岁又阑。赢得星星双鬓白，空余耿耿寸心丹。自怜憔悴今如许，盍向明时早挂冠。

老来多病盍归休，祇为江山得少留。万顷澄波环胜境，千峰倒影漾中流。十年两作西湖长，一日同为北牖游。预约他时官事了，与君重醉百花洲。

病足蹒跚好罢休，又登绝顶故迟留。霜明枫叶红如染，露挹岚光翠欲流。远目无穷休更望，赏心未足卜重游。超然胜绝非人世，疑是身居麟凤洲。

谁移花本瓦盆中，怪底幽香度晓风。白石清泉助潇洒，疏枝瘦叶缀玲珑。晴窗坐对情无那，午枕清眠梦亦通。小品纷敷生意足，信知人力夺天工。

独卧虚斋百念衰，枕边犹有数枝梅。青灯看尽愁肠断，画角吹残旅梦回。发为忧时浑欲雪，心存报国未全灰。功名蹭蹬身先老，那更骎骎急景催。

宦涂欲海久沉冥，自念虚为一世人。不向精微穷性理，多于蹇浅敝精神。休论今古无穷事，且乞江湖自在身。富贵功名付儿辈，一邱一壑任吾真。

仕路驱驰老不堪，自怜踪迹遍东南。人间失意常八九，海内同心无二三。蝴蝶梦中心自适，蜗牛角上战方酣。要知世事皆虚幻，且向禅林更饱参。

老来触目总堪悲，点检尊前事已非。方叹娇娆随月落，何堪樊素与春归。梨花著雨还空委，柳絮因风只欲飞。唯有庭前柏子树，岁寒相对两依依。

蚤岁登瀛浪自期，一为俗吏困驱驰。平生不得文章力，老去宁求世俗知。到底粗官是男子，从渠了事笑痴儿。全家饱暖还知否，欲报君恩力已疲。

我本湖山一老僧，业缘未断尚贪荣。重来且了前生债，死去宁须后世名。已绝尘嗔心不竞，那堪衰老病相萦。散花天女今何用，为问维摩作么生。

百年光景急如梭，揽镜登楼奈若何。岁月不堪供把玩，亲朋已觉渐消磨。功名自是身心懒，忧惧端由患难多。富贵傥来非我有，恍如一枕梦南柯。

自怜衰病力难胜，岂不怀归畏友朋。随牒偶来真漫士，打包即去类孤僧。头颅种种何劳问，面目棱棱自取憎。赖有一廛今可老，不妨饮水曲吾肱。

浮生一梦疾南柯，白发人间所阅多。土木形骸齐物我，萍蓬踪迹惯风波。可怜造化小儿耳，其奈痴顽老子何。毁誉是非何足较，百年颜跖共山阿。

老来不复叹飘零，游宦真如水上萍。绵力何堪分阃寄，宽恩犹许奉祠庭。休夸仙去骑鲸李，剩喜归来化鹤丁。料得亲朋相慰藉，还惊双鬓失青青。

书生贱分动多奇，浪得声名毁亦随。绝口不须谈世事，扪心唯有仗天知。人间变态浑如戏，眼底风光总是诗。白石清泉无限好，挂冠神武未为迟。

扁舟东下自夷犹，胸次浑无一物留。世味横陈如嚼蜡，人生变灭似浮沤。休休且毕山林愿，去去空怀畎亩忧。自念秋毫皆帝力，衔环结草若为酬。

雁峰飘泊又经年，却忆槎头缩项鳊。三伏炎光真烁石，重湖骇浪远连天。快风坐阅千帆过，上水徒劳百丈牵。坎止流行随所遇，便当归去访林泉。

小泊池阳暮霭中，故人留我一尊同。归心已逐东流水，快意仍逢下水风。自念相逢非草草，也知别去太匆匆。归来独酌寒江上，空想宾筵蜡炬红。

好风特特送征帆，百里俄惊指顾间。薄暮暂留交石峡，迟明已到小孤山。峰峦过目非吾有，鸥鹭无心似我闲。幸得年丰归去好，长腰玉粒未应悭。

蚤年游历遍诸方，触处无心是道场。三已不须形喜愠，两来宁肯异炎凉。落霞孤鹜仍秋水，衰草残云又夕阳。天假一帆风力便，回头五日到家乡。

投老何堪再落南，病躯宁敢望生还。空惭马援标铜柱，自分班超老玉关。万里梅花愁思外，五湖烟水梦魂间。诏恩幸喜归田里，旋筑新堂榜爱闲。

我爱荆溪拟卜居，万家人物在蓬壶。湖光潋滟新磨镜，山色葱茏罨画图。顾渚茶甘风袂爽，石亭梅老月轮孤。功名已矣君休问，一舸从教寄五湖。

薄宦归来卜数椽，悭囊倍费买山钱。地幽不减林泉盛，天阔浑疑风月偏。事与心违方问舍，客将老至合归田。平生豪气今如此，百尺楼高空自怜。

我得祇园十亩间，清沟一带巧萦环。芟夷丛竹通幽径，指点荒城当远山。欹枕清宵闻鹤唳，凭栏终日伴鸥闲。西邻赖有诗人在，二老风流任往还。

归来筑室傍城阴，旋揭新名雅意深。因病爱闲多得趣，逢场作戏亦何心。鸟鱼飞泳全真性，水石风流有至音。衰朽自知无所用，量才祇合在山林。

食指朝来应吉占，淮鱼远寄喜开奁。肥鲜正自资糟粕，甘美何劳佐酪盐。未信鹿头堪并进，定知熊掌不能兼。慈闱一笑尝珍味，留与儿童例属餍。

鹊噪虚檐喜可占，奇薰得得出珍奁。山𫉄尚带中原土，淮白仍余东海盐。北物远来难再致，南烹久饫喜相兼。分甘拟作亲庭寿，料想齐眉亦共餍。

西园清夜喜追随，唯恐冰轮出海迟。不但旷怀皆我辈，要知痛饮是吾师。十分未放蟾盈魄，三匝先惊鹊遶枝。此夕清欢那复有，世间能得几人知。

江上霜明十月寒，枝头颗颗缀金丸。王孙抛却黄金弹，酒伴收归白玉槃。乍见浑疑卢橘熟，初尝犹带越梅酸。洞庭风味真相似，试与尊前比并看。

穷巷深居摆俗缘，幽芳偏爱小池莲。戏将净色供斋钵，走送新房荐酒船。怀橘孰无慈母念，觅梨应有小儿怜。行看绿水芙蕖丽，漫遣登临忆仲宣。

可堪回首少年强，灯夕追游得许忙。老去情怀甘寂寞，年来节物转凄凉。出门有碍身如绊，异县相望道且长。漫想故人行乐处，水晶宫里醉霞觞。

晚岁光阴只自惊，眼中乐事叹何曾。雕鞍绣幰多游子，纸帐蒲龛一病僧。尘翳扫除方寸地，光明散作百千灯。维摩丈室跏趺坐，千息调匀唤不譍。

屈指骎骎向六旬，每于春事尚关情。病逢时节还虚度，老去光阴只暗惊。剩喜清新诗句好，休辞潋滟酒杯盈。荣枯代谢年年事，怪底鶑声诉不平。

何必穷搜到大宛，仰山龙种出天然。直方自得坤爻动，坚瘦宜居灵寿先。剩喜登山扶病足，不妨倚壁伴清眠。故人若问今无恙，不似山僧故削圆。

幞被归来万事轻，此行得得为登临。苍崖斗绝山浮玉，碧瓦鳞差地布金。千里江淮穷远目，十年尘土愧初心。何人为击中流楫，北望神州泪满襟。

归来相望筑东皋，千载风流独慕陶。两地林泉俱胜绝，二难人物总孤高。地连衡岳浮空翠，天与湘江隔世鏖。祇恐山灵回俗驾，可容暇日再游遨。

丈室翛然一物无，平生习气痛消除。药炉经卷常为伴，酒盏茶瓶自作疏。老去头颅休更问，本来面目竟何如。泛观博览浑无用，且读西方贝叶书。

江南雪片一冬深，欺压梅花瘦不禁。入地遗蝗应扫迹，连阡宿麦始抽心。幻成玉界清无滓，踏碎瑶阶迹可寻。剩喜扁舟来访我，何妨乘兴共清斟。

策试中庭雪已深，玉楼冻合冷难禁。哦成风絮频呵手，拨尽寒灰苦用心。梁苑巧妆花满树，蓝田幻出玉千寻。吾家二谢多才思，莫惜高吟更浅斟。

玄冥作意逞雄豪，陵压东君惨不骄。一气回春何太晚，群阴见𪾢未全消。漫夸呈瑞宜新麦，那似为霖救旱苗。造物深机虽莫测，愿言六气自均调。

等闲栽遍小园花，賸拟春来赏物华。不觉琼英先满树，更看缟带暗随车。光摇玉镜冰初泮，冻屈金钩草未芽。料得小桥人不到，江梅欺压任横斜。

短褐颓然一病僧，支离瘦骨伴枯藤。扫除习气嗟犹在，摆脱尘缘愧未能。案上纵横堆药裹，箧中颠倒贮书縢。青鞋布袜从兹始，试叩如来大小乘。

胡公家学本中庸，挺挺云来有祖风。但得年皆余八十，何妨位不至三公。方期束帛迎申老，忽举空衣葬葛洪。江左祇今推甲族，庆源衮衮自无穷。

玉笋班中第一人，堂堂风采照公卿。箕裘四世儒科贵，簪橐三朝法从荣。广厦细旃多启沃，黄扉青琐罄忠诚。经纶未了犹遗恨，信史空留后世名。

哀荣终始冠当时，何况人生七十稀。岘首正思羊叔子，宣城还忆谢玄晖。松阶方俟甘泉对，蒿里俄惊朝露晞。他日西州忍重过，为公回首一霑衣。

妙龄才气已无双，军阵飞扬翰墨场。白简空余遗藁在，锦囊应有近诗藏。生前且尽杯中物，死去犹堪地下郎。逸气不应埋宿草，会看千丈吐光芒。

犹记当年玉笋班，凛然风采动朝端。壮怀漫拟麒麟阁，直气曾缨獬豸冠。太白风姿图像见，卫公英爽梦魂寒。四州巷哭多遗爱，留取甘棠勿翦残。

中庸天下有胡公，儒者端宜给事中。华国高文推大手，回天谠论罄孤忠。晨班玉笋人何在，夜赐金莲事已空。惆怅故园招隠地，唯余猿鹤怨西风。

大才深结九重知，亲洒宸章出禁闱。壶遂暮年非不遇，谢公雅志或相违。虎龙倍觉锺山重，龟鹤还从蜀道归。故吏门生半天下，空垂老泪一霑衣。

少年豪气已如虹，抵掌论兵一世雄。智略独超伦辈上，功名只在笑谈中。弄兵坐扫潢池盗，卖剑潜回渤海风。恢复未酬人奄忽，佳城那忍葬滕公。

淝水功名取次休，空令遗恨满沧洲。禁中新赐黄金带，天上俄成白玉楼。京岘儿童应堕泪，江淮草木亦生愁。一朝双剑齐飞去，会见光芒射斗牛。

翠葆金英天与奇，清香十里已先知。春光不似秋光好，桃李纷纷何所施。

移根月窟最珍奇，料得姮娥谁不知。挽住西风拼一醉，玉杯从此不徒施。

独占秋光自一奇，深藏岩壑少人知。招还茉莉同为伴，欺压黄花不得施。

秋入东山景物奇，花开亦遣野人知。二难佳句真连璧，顾我深惭嫫与施。

先生出语已惊人，戏作梅花又逼真。眼底江山诗有助，胸中丘壑画精神。

清香素质恼诗情，更倩挥毫为写真。共挽东风拼一醉，不须摹仿费精神。

动人春色不须多，一点幽香叵奈何。薝卜林中谁折得，故令相恼病维摩。

戏拈秃笔聊复尔，一翦吴淞半江水。归心已逐水东流，梦到家山四千里。

枯槎怪石出天然，笔力挽回三百年。但见毫端侔造化，不知胸次蕴天渊。

挥翰等闲游戏尔，谁能十日画一水。烟云杳霭咫尺间，远势应须论万里。

玉𥮾罗带故依然，吏部文章二百年。画笔诗篇两奇绝，正须妙手写龙渊。

轩冕傥来真漫尔，稳泛潇湘弄烟水。凭君收入画图中，一抹云山数千里。

近时画手说超然，小景仍推赵大年。谁识当家老摩诘，有如珠玉韫深渊。

万妃蕊珮影珊珊，沉水薰肌栗玉颜。曾记广寒宫里见，谁移仙种下人间。

蔷薇清露染衣裳，绰约仙姿淡淡妆。碧玉参差张翠幄，黄金错落缀珠珰。

羞涩东篱九日黄，拒霜粗俗不宜霜。此花底事小如许，无那恼人风味长。

幽香拂拂影珊珊，宜在江梅伯仲间。懒对春风争妩媚，从他桃李自漫山。

勿愁金蕊堕秋风，自是灵犀一点通。醉魄薰成宝篝细，香脂匀就玉肌丰。

一枝小摘间簪冠，酌酒酬花莫作难。唯有诗情被花恼，冥搜应作孟郊寒。

谁作横枝太逼真，枝头的皪眼俱明。也知笔力窥天巧，无奈清香画不成。

篮舆兀兀梦初回，怪底幽香触鼻来。日暮天寒正愁绝，谁家篱落数枝开。

小孤相去大孤山，一望烟波百里间。风日晴和江似镜，两峰对峙拥青鬟。

六月冲炎出问囚，归途因泛剡溪舟。短篷块坐如深甑，却羡清寒王子猷。

一犁春雨欲平塍，预卜今年穑事成。天意却愁人意懒，故令布谷苦催耕。

斗酒千金未易沽，声声何事劝提壶。山禽岂解知人意，不道思家饭也无。

年来随牒走骎骎，险阻谁知客子心。尽日只忧行不得，爱人犹赖有斯禽。

积雨霖淫四月寒，春泥一尺未曾干。勃姑犹自相呼唤，不念征人行路难。

壁立千峰紫翠浮，一峰直上更孤遒。世间有此擎天柱，何用人怀杞国忧。

钟鼎山林不两全，未闻富贵出神仙。万钉宝带何须此，九转金丹未可怜。

千载追崇古帝祠，不知世代几推移。未须回首叫虞舜，今日亲逢虞舜时。

苍梧杳霭暮云阴，尚记南巡岁月深。不但邦人严祀事，至今千古想韶音。

斋居独卧小禅房，暂得心闲气味长。一炷炉熏春睡足，此身疑是在家乡。

六十不归何日归，人生七十古来稀。忧愁疾病常相半，十载光阴转瞩非。

我为莼鲈得得来，三高亭上且徘徊。老来心事无机械，寄语群鸥勿浪猜。

平山堂上略从容，笑拍栏干万事空。因念醉翁行乐地，不知还又几春风。

勇退方名大丈夫，中兴人物更谁如。传家不独青毡在，况有南阳旧隠庐。

谁把吴园较辋川，画图犹复想当年。要知故国非乔木，文采风流尚宛然。

为爱东篱九日黄，孤标正色占秋光。如何却被胭脂污，也学人间时世妆。

风流人物曹刘上，俊逸诗章鲍谢间。好似骑鲸天上去，不应着脚向尘寰。

禅心久已绝贪嗔，剧饮狂歌总是真。世态纷纷翻覆手，不图复见葛天民。

有酒盈尊客满门，陈卿百谪不须闻。痴儿官事何时了，我本无心出岫云。

杯酒从容相劝酬，须臾堕帻自搔头。玉山倾倒从人笑，我醉欲眠君罢休。

功名固有更何疑，平步青云不用梯。他日玉堂风雨夜，略移清梦到荆溪。

江上霜枫叶叶红，不堪摇落又西风。只愁叠鼓催船去，千里相思月满空。

从来钟鼎不关心，此去溪山更可人。傥有新诗摹胜槩，好凭尺素寄双鳞。

垂虹亭上少迟留，卧看冰轮万里秋。正是莼丝鲈鲙美，不妨乘兴五湖舟。

莫唱阳关堕泪声，一杯相属已酸辛。丈夫感慨犹如此，应有偷弹玉箸人。

顾我穷途醉未醒，年来不复叹飘零。道山朋旧如相问，为说生涯一草亭。

秀色芳心晓露丛，翩翩凉叶舞西风。虚檐四面摇翚扇，更遣清阴满座中。

自古东南第一山，于今无异玉门关。乱云衰草苍茫外，赤县神州指顾间。击楫何人酬壮志，凭栏终日惨愁颜。中原父老应遗恨，祇见旃车岁往还。

耆旧频凋丧，怀人念里闾。哦诗三叹息，废卷一嗟嘘。造膝言犹在，谋身计亦疏。功名今已矣，英爽竟何如。

老僧真是百无能，有口何尝话葛藤。入定参禅良自苦，超凡入圣又谁曾。东西路别徒劳泣，南北宗分自取憎。个里无禅亦无佛，常行粥饭在家僧。

笋舆兀兀一南岩，人在千峰紫翠间。剩欲日来陪杖屦，其如病足怯登山。

诗题：王侍中智兴武略英奇敕授徐州节制，余因作此以记其事云首句：平生弓剑自相随。

