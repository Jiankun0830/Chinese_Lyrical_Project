太师骂贼眼欲裂，由来大刚不获阙。堂堂忠义八十年，与贼共生宁共灭。泰山可摧地可陷，不可夺者公之节。奸邪卢杞知不知，舌舐忠臣头上血。

远岫回环碧四围，一峰清绝万峰低。浮云复作人间雨，天上长晴世不知。

太宗之治万国新，梯山航海来珠珍。当时宝藏尽充溢，暇日从容延近臣。君无骄吝臣不谄，博哉仁言吾所闻。乃知不能正君者，虽有议论徒纷纷。至今华堂扁秋雨，衮衮积善归云仍。谁能岁晚事斯语，堂中主人丞相孙。

层台跨青空，溪水出其侧。千峰竞神秀，万里无限隔。王侯贤令尹，心匠巧经画。平生不凡处，眼高四海窄。坐令荆棘场，化作山川国。登临有胜集，而我非佳客。听候妙谈兵，四座皆辟易。冰霜绕牙齿，韬略贯胸臆。迺知杜元凯，不特有传癖。风尘犹澒洞，早试平戎策。当沉岘山铭，更效燕然勒。

溪云障微阴，竹风消午暑。行穷紫翠间，金榜开梵宇。残僧四五辈，衣破貌淳古。碧筒{奭斗}寒泉，屋角挂飞雨。高堂俨遗像，丹青烂圭且。当时立廊庙，兄弟皆接武。谁知百世士，今作一丘土。石麟卧斜阳，断碣枕庭庑。悟此笑世人，微荣何足数。

檐外川原迥，烟中草树微。山城暮吹角，客子泪沾衣。岁月经身老，行藏与愿违。归禽带落日，渺渺背人飞。

高台百尺凌云碧，维舟夜久霜月白。瘿木窣窣摇枯藤，寒濑潺潺落苍石。先生退隠知几年，汉家钟鼎徒凌烟。高风千古磨不尽，山水照映长明鲜。我来俯仰惭羁旅，冲寒愁怕玄冬暮。此身不负白鸥盟，暂此迟留亦何预。起来搔首江茫茫，孤篷却逐雁随阳。人生游行岂易得，惟有此夕难相忘。

朱栏桥下水平池，四面无风柳自垂。疑是水仙吟意懒，碧罗笺卷未题诗。

