凤阙西冈，郎亭东乳。惟竹猗猗，诚台有楚。苔痕春绿，玉李晚风。屏山坐对，青葱数峰。颓墙色弄，文杏新红。争鲜竞秀，芳随意远。各称时宜，自成深浅。妙意谁传，叵形罨画。羲皇晚生，先天后卦。江湖涨绿，旋拍沧洲。晴岚翠滴，烟瘴悠悠。篁鞭破藓，柳带萦愁。亦有江梅，花残未落。弄音好鸟，笙簧度曲。堆如瓦鼓，幽独是称。兀坐颓然，邑荒无政。新阳多感，雷鼓轰天。清淮咫尺，狼烽夕烟。暮四朝三，谁为第一。不知其它，且以永日。

短棹春江里，桃花流水生。天高装镜浄，岸远笔山横。落日无穷意，丹霞逐旋明。何时遂归志，一叶任纵横。

夕泛春江里，扁舟万里心。仰头竟空碧，疏樾成清阴。浩志曷可遂，归怀讵能寻。波随乱山急，意若□流深。日落洲上苇，霞生雾堆金。重渊狎已贯，飘风顾难禁。岩峦多李花，冰霜积梅林。为何纵松舟，且以开吾襟。迎送未云已，浮云逐行吟。

茁茁桃与李，生花故城山。修竹共娟好，流水相往还。天远峰可续，人来心已闲。殷红间苍白，晚吹催潺湲。吾邑在何许，沧波对重关。烟霞蔽落日，萑苇深前湾。送客时已到，游人意长悭。高风怒涛作，卷雪食饷间。官禁不可脱，归哉望斓斑。

渔家在何许，踳駮岩下石。花树几株芳，湖山数峰碧。窊樽亭遂古，双阙天自辟。锦绣入茨舍，藤萝封筀栅。吾为江上游，形苦世间役。心驰定沙步，舟行过檐隙。浪翁底镌铭，太尉此居宅。岂若斯人徒，风云相主客。

元夕不作会，莲灯相照明。影光严铁马，讙噪合金城。发策闷如醉，中庭空自行。月娥云镜暗，樽酒为谁倾。

旷野久晴霁，月娥添夜明。光浮渰水白，寒彻纩衣清。颇复蓝关意，端为剡县行。灏然天宇内，应不负平生。

非复东都会，书王春又春。退风飞宋鹢，远狩获西麟。孔志知安在，豳诗难重陈。焚香掩卷坐，歌咏忽臣邻。

帝江无目面，歌舞识成音。形天断厥首，操干意岑崟。大化浩难量，悬解在明心。舒啸东皋上，薰风五弦琴。

退之强解事，刚不信神仙。所作古意诗，甘心玉井莲。沈疴痊不见，险绝恸虚传。赖得华阴令，聱书言岂然。

万古英台面，云泉响珮环。练衣归洞府，香雨落人间。蝶舞疑山魄，花开想玉颜。几如禅观适，游魶戏澄湾。

左右蜗蛮战，晨昏燕蝠争。九星宁曲照，三洞独何营。世事嗟兴丧，人情见死生。阿谁能种玉，还尔石田耕。

千里春何晚，三旬暖不回。眼青暝县柳，粉白闷宫梅。丽水年时泛，桃花雪里开。轩辕丘一梦，怀往意悠哉。

谢客穷幽处，仙宫隠薜萝。二峰峨魏阙，双瀑泻天河。犺獚应难致，猿猴却患多。雪中山更好，淹岁定如何。

花实望先进，英华标素王。竹篱眠夜月，风雪傲寒塘。皎皎曾无对，凄凄忽有香。和羹须鼎味，盛服也霓裳。

短篷负长虹，破{/废}挂明月。风马座中生，天幕波中出。高城多隠映，远岫搀罗列。少小泛吴江，始识仙凡别。

巧辩鸡三足，曾窥豹两斑。凤衰歌已过，麟获涕为潸。妄作南柯郡，间争左角蛮。梦回无个事，风雨度前山。

人道温陵郡，山川似洛阳。怀兄尚淹滞，敦族𫏐翱翔。会见亲先汉，方期变有唐。万安秋夜月，多称古文章。

忆昔南州去，松根眺邑廛。鸟啼云里树，人入洞中天。载陟今时路，须航古渡船。地穷巇崄尽，蚤晚济平川。

函封传远边，瞥见藁街悬。虎喙终为啖，狼心约下贤。时无汉延寿，天夺晋苻坚。请决春秋事，陈侯讣岂然。

鸣镝心何悖，投鞭计亦休。传闻广陵散，因作畔牢愁。淝水真同道，黄池故不侔。见遗天授像，看是郅支头。

淮浦天龙战，居巢塞马归。阵伤军背水，机失寇逾淝。越石知何在，虞君恨曷依。都缘生过涉，谁为斩何徽。

放舟谷里口，乘流楚江干。钓台亦已堕，大舶宁长安。春度乱山绿，风回平水湍。何须问今古，劫劫难为观。

浮生宁久客，罢沐弹冠帻。芳树几时红，童发半茎白。千月浪翻涛，百龄驹过隙。多少少年人，乌头问华箦。

扁舟送归客，万籁寂无风。宿雾青郊暗，卿云碧岭空。水清明去鹭，天远入征鸿。日脚中流见，委蛇走白虹。

疏雨渡西关，寒溪亦厚颜。风和沈白浪，云敛出青山。浩荡鸥偏适，翔飞鹭自闲。可堪泥染鞅，行客马班班。

汉家传旧事，太一祀中庭。宫架崇乔岳，银釭耀列星。九阶尘扰扰，万室火荧荧。兀坐闻迂叟，无人尚典刑。

一避先生席，铿然鼓瑟希。功名窗纸薄，声色路尘微。大礼无通问，清谈浪解围。党人狂斐甚，犹有咏雩归。

几许兴亡事，全归喜怒中。鹳鸣非雨候，花落任春风。龙马符虽在，檀槐战已空。未须悲麦秀，王道有车攻。

讼庭披诉者，道我似禅僧。不悟无生理，安知最上乘。修行心懒慢，溘睡日瞢腾。说法还知否，宰官非所能。

弄琴函丈者，无始到来今。韶濩五弦上，乾坤三古心。荷香流曲沼，烟雨抹寒林。闵子罢倾听，何人知此音。

丙夜不成寐，可如心念家。人情风上草，身世眼中沙。宿鸟司更漏，黄蜂集晚衙。了忘官府事，高枕是生涯。

有欲即有累，无营了无为。且非割鸡宰，宁是牧羊儿。甲解木方遂，苞屯芽定萎。江山万里道，好去莫迟疑。

驹鹿何年致，它山小水滨。呦呦兴念母，麌麌熟依人。物性初无定，野心时亦驯。故林迷町疃，结友幸相亲。

乳猫毛比雪，卉服絮成衣。扼鼠气方盛，食牛形但微。纷拏殊矍铄，上下拟腾飞。几许明眸子，亏盈望日晖。

萃拔秀群芳，花间得素王。牡丹红树色，菡萏碧池香。融泄云何乐，熙怡日是常。问人伊谑事，士女熟相忘。

指掌视吴都，游人望已殊。清江浮晚岸，绿野涨春湖。我乏渊明事，谁为漫叟徒。醉心寻古记，始信不虚诬。

风雨逢寒食，天公涕亦潸。柳眉颦绿发，花泪湿朱颜。贴峤云横水，藏舟雾障湾。烧痕青已遍，若个子推山。

客里换春衣，寒风带雨霏。渐班榆火禁，初感塞鸿归。柳絮鶑啼乱，梨花蝶趁飞。丘原坛祭耳，悲念切更微。

樊楚劳形甚，将迎一溯流。棹移惊立鸟，帆远乱浮沤。落漠江皋树，依稀荻岸舟。乌云鸣雨急，还我旧神游。

晼晚春阑雨，酴醿花意秋。雪飞香霰集，龙鬭玉云浮。外户杨青眼，中唐浪白头。梦回人不见，心醉兀悠悠。

玩世无心子，成功不义侯。升沈三跃浪，聚散一浮沤。守郡官槐木，王家梦髑髅。团团天上月，犹自曲如钩。

{桸布=右}绿吐瑶琨，泠然郭外村。仙人来玉蕊，文士立山矾。芳泽留丝素，风流付酒樽。莫言玚酷似，香处不胜繁。

甚雨过清明，侵淫不肯晴。天占符后甲，人意失先庚。陌路河鱼上，阶塘野草生。早来云陡黑，流澍霫间成。

株守生财道，棋翻正国成。周王方虎噬，唐后独牛耕。军罢心忘战，民劳势自倾。谁如内史铉，求伴大夫平。

至乐归灵囿，栖神得睡乡。青奴凉自惬，班友梦偏长。莫管黄粱熟，何须绿醑尝。知他人世界，若处有虞唐。

夏口伤前事，毛精泪暗垂。白龟生不报，黄鹄去无期。岭雪炎云炽，瓜田古岸移。战尘愁满眼，聊付一篇诗。

社舞莫{女便}娟，当修晋白莲。林梢开远嶂，花片落寒泉。钟鼓铿锵甚，松篁影带妍。如来本无象，长老亦逃禅。昔者溪为虎，如今突𫏐烟。万松晨迳滑，九曲夏云连。畦町苗初实，池塘滴尚涓。洁斋朝五日，清浄乐三年。要祝南山寿，南山寿十千。

朝衣结蓝绶，古刹礼青莲。蒨绚林间树，琤𪻐竹下泉。晨曦方散彩，晓宿有余妍。聚石应闻道，无人为说禅。路回荒翳目，江远望生烟。略彴溪源旧，孱颜岭岫连。清神山历历，洗耳涧涓涓。菩萨行观世，封人愿祝年。更须东亩粟，长穗满三千。

国色宜炎夏，宫装染绛纱。苍崖陆浑火，朱景赤城霞。颜驻留琼蕊，丹成咽日华。东山旧游处，遥忆武陵家。

学问非干禄，宦游端为贫。生惭挽船令，羞杀采芝人。求牧知平陆，无浆卖棘津。读书心愧否，何日是来春。

上蔡游公子，真情本自愚。五刑身具论，七罪法当诛。逐兔踪牵狗，亡秦效击胡。明功与周召，为问骊山徒。

酣睡忽惊觉，空床秋气清。四垂来雨脚，万壑涨滩声。飞洒穿戎幕，凄凉怅旅情。缇幢高卧者，应更薄书生。

左角语争战，南柯闻大奔。胡为控弦去，犹有覆车存。行客应贪路，边城不闭门。夜眠思往旧，空泪湿床痕。

去矣鸱夷子，片帆移夕阳。意深三折臂，情结九回肠。风雨思无晦，江湖道可忘。死生犹暂别，万里未为长。

父子本天性，情缘私爱暌。宁留今夕忍，无作望思悲。克己归仁礼，回心即孝慈。同年千古意，圣相不吾欺。

候客樊冈道，新晴致日佳。万般诗外意，百种梦中花。蔓绿铺平野，江流袭涨沙。无如石头滑，龙首粲新芽。

踪迹五湖浪，生涯千尺纶。是非宁入耳，荣辱不关身。猎猎菰蒲暮，凄凄浦溆春。何时共蓑笠，和雨钓青蘋。

红蓼白蘋岸，清风江月明。万波千尺动，四海一沤轻。浊酒醉独酌，鲜鱼饥旋烹。兴来歌款乃，烟雨过前汀。

根节凌槐夏，风霜阅草春。此君椽笔健，稚子锦绷新。有待瞻淇奥，行将满渭滨。狂鞭任奔迸，我不是馋人。

不着金缕衣，寒窗弄明月。端宜装淡泊，自是香蓬馞。臭味真可人，风流到华发。试为问东篱，定得渊明骨。

别是南州种，寒花七里香。玉笄骈宝髻，金粟缀银珰。自得山林趣，不为时世装。紫霞休骋瑞，未及野梅芳。

谁得东君信，风生十万家。土牛占谷麦，灰律动蒹葭。嫩绿萌芳蕊，新红茁绽芽。未能都免俗，春胜插春花。

怪得寒风瘦，窗明积渐加。起来裘泼水，逆视竹生花。厚貌分群品，新装副六珈。飘零飞落叶，转动绞回车。无定从高下，忘形变迩遐。郊坰铺毳罽，阶砌撒江沙。洒壁侵修饰，填坑旋不漥。屋头昂怪兽，山脊走长蛇。万木枝都亚，中庭石尽遮。狮符蹲陡踞，龙井喷增呀。扑面轻盈甚，装衣点缀斜。础闲开匣镜，碑仆插梳牙。同色连千里，虚光合万家。压灾时世重，为瑞老农夸。势极云天际，威凌冻水涯。凹兜坡崿岝，条突树牙槎。客子衣裳怯，王孙酒力奢。影浮垂绣幌，香带落梅花。籭簸知神女，门屯想夜叉。未能三十韵，旋瀹试烹茶。

叱御逆轺车，愁先负弩驱。虎头晴在望，羊角淖盈途。草莽迷行迹，湖山出画图。伤今又怀古，坐睡觉吴歈。

会稽吴功薄，夫椒越报深。汉驱胡远遁，周任狄来侵。赖是佛狸死，何当颉利禽。请和君信否，无故莫容心。

霡霂雨黄梅，凝云绾不开。心知养苗稼，眼见长莓苔。密箧几如渍，崇墉势欲隤。郁蒸任炎热，谁解酌金罍。

横塘富花柳，杳杳镜中行。楼观朱涵壁，洞天珉掩闳。林深暮云合，地僻夏寒生。康乐屏岩静，鸣榔时一声。

二江涵古寺，双屿耸平沙。翠浪环流浄，金城到眼奢。水光摇殿阁，塔景动龙蛇。不减蓬壶意，屯云未许遮。

久客多尘滓，心怀为子开。文知龙有种，名苦雉为媒。但得贫无累，何嗟去不来。吴门众多士，待尔和羹梅。

苍天毒我生，顾复自孩婴。元夜维蛇梦，三山寿斝倾。星球明烜赫，鳌岛峻峥嵘。乐事都如梦，伤心母道情。

蘸染木芙蓉，深红间浅红。锦笼烘夕照，翠袖揖秋风。艳冶归尤物，凄凉识化工。拒霜高节在，丹药谩成业。

旅枕罢残梦，明星悬屋椽。不辞风露冷，欲了东西缘。云驭方擎日，月轮犹印天。波波定何事，羞死地行仙。

梅月乍开霁，油云闲卷舒。溢光穿隙日，浮祲出清虚。鼓吹蛙声乱，笙簧竹影疏。雨来三四点，静觉打籧篨。

闲居百不忧，何事武昌游。旦旦三江口，时时十里头。个中都是妄，此外竟何求。生被浮名累，将迎卒未休。

攀援长者车，昧爽踏汀沙。片玉山衔水，堆金日蘸霞。风来云外岭，露重竹间花。好景看如客，心闲即是家。

惊起周公梦，三竿日倍高。被毡吟不用，州县职徒劳。脂辖驱邮置，金车困贼曹。几如陈处士，龙卧楚江皋。

鸟迹铺天篆，金波漾日沙。鹭拳岩积雪，风勺浪飞花。江断客帆入，崖回山影斜。峰云青入汉，略约二三家。

三府书交上，群公座尽倾。量包云梦岭，名动洛阳城。鸡肋刀焉用，牛腰轴定盈。江南望江北，无可赠梅英。

不假成田势，宁堪麦秀悲。青毡梁旧物，赤帜汉威仪。刚被农家误，俄推鼎祚移。江湖百郡地，只自黍离离。

吊古因䌷卷，伤神却皱眉。蜂房开自牖，蚁穴溃成堤。不苦南风竞，长怀北马悲。阳曦曜星月，还有饯西时。

儒服便章甫，戎装乍铁衣。几曾生共乐，犹有死同归。著屦惟何甚，乘车未遽非。愧酬军旅问，先见少知几。

沔曲回晨棹，惊飞羡水禽。波纹沙隠见，山影浪浮沈。色动芦花雪，光摇日脚金。扁舟归未得，惆怅五湖心。

左角蛮攻触，南柯檀伐槐。徘谐记名字，人物委尘埃。锦里昔曾到，樊川今此来。遗风不可见，观古意悠哉。

信乃哙等伍，宏与滔比肩。飨士未为过，出跨真能贤。物外体三极，环中无二天。伤哉千古恨，颦蹙玩陈编。

梦入江南路，依然识旧庐。家人话生计，儿子督程书。缭绕俗缘在，缠绵习气余。金鸡惊悮我，安问未为疏。

不学老农稼，而为田舍翁。劬劳方轸虑，定集竟何功。心恻焄蒿气，时寒疾甚风。年时尚坛祭，废绝意奚穷。

髣髴依蛮室，林端鸟道萦。烟疑云异色，松接涧同声。树古龙蛇蚴，岩嵬虎豹狞。野花舞狂蝶，栩栩梦庄生。

坞阔廜苏小，奇峰叠翠屏。岩头通鸟迹，山脊走龙形。峡断风偏劲，林幽天欲冥。流泉不知处，虚谷响泠泠。

寂寞无尘事，茅茨秀岭连。密萝蒙灌木，乱石隠流泉。蝉噪云间树，鸟飞山外天。孤云自明灭，应达主人玄。

战伐徒形似，死生俱妄为。争先明有法，当局自成迷。多算非关劫，成功定出奇。两情深海若，不比看人知。

羽翼假真仙，飞来秀岭巅。道高还自正，境寂若为禅。寓目山如砺，昂头浪拍天。闽城多少地，羃历带平烟。

物极虽云反，寒威何太衰。东风入帘幕，生意满林畦。古木含新绿，仙葩吐旧枝。阴晴苦不定，中夜忍闻规。

春信潮声急，滔滔掩岸沙。客船离浦溆，渔笛起蒹葭。荡桨水光碎，转山帆影斜。篙工指烟树，依约有人家。

旬浃雨银花，山林尽绮罗。东风云气减，南纪日光和。皓皓污应易，涓涓滴转多。冰生又冰释，天道竟如何。

窃国盗仁义，惊人新见闻。腥膻冠冕俗，秽杂犬羊群。孟获尚七纵，匈奴非五分。启民身薙草，为有雁门军。

不见子都子，诚台一壮观。烂开梅骨峭，高耸玉峰寒。谁共云霄目，诗亡锦绣肝。梦魂千里道，应更酒肠宽。

故人一相遇，七返霰瀌瀌。辞采应奇甚，颠狂即在不。寻思落帽会，乘兴锦官游。皎皎诚台暮，诗肠独自搜。

白也今良嗣，千年璧一双。文思泉漱石，色照月明窗。朴樕空樊渚，飘零远汉江。此情谁与度，木介响琤𪻐。

狂游失可人，萍聚我和君。千里共明月，几山空白云。击雕飞堕毳，嚼雪冷冰龈。百岁无多子，离居困索群。

掩胫诚台雪，吟头祇自昂。梅花开岭路，冰玉皱池塘。良马日千里，美人天一方。尺书不可寄，道义两相忘。

官冷君休叹，浮名陌路车。冰山逢燠泮，豆粥并寒除。但酌樽中酒，从堆架上书。未酬题柱志，终不羡相如。

荼毒惟何甚，同时失所天。哀伤逢此日，怀抱忆初年。白雪明心素，青松黯墓埏。不堪陈几席，罪罟欲谁冤。

江市弥旬雪，人行失旧踪。梅藏香骨瘦，冰结浪花重。髣髴门前柳，昏迷郭外峰。屋檐天汉在，一雁没清空。

麦穗虽干耳，秧苗未吐心。正须云泼墨，生怕日流金。气郁山堂润，风回竹迳阴。称人三四点，争道即为霖。

无定若游丝，神人荐玉衣。飘摇思远举，婀娜怯空归。晚色檀心重，春寒酒力微。牵肠无柳眼，香絮雪花飞。

闲是等闲非，沈迷不自知。黄粱一夜梦，白雪数人诗。身后输杯酒，生前对局棋。几多亡国恨，窗几静搘颐。

延陵七春梦，悲切意更微。颇复吴牛喘，还多代马依。去来纷混混，今昨是非非。况在辽东鹤，千年方始归。

风洗朔云静，愁蠲泪眼晴。夜阑灰亦冷，目眩室生明。客子远乡巷，天公偏世情。布衾寒泼水，坠叶也心惊。

同云起飞絮，忽作无意晴。梦破客愁绝，魂销天夜明。闻鸡悲壮节，哀雁切乡情。夜静群动息，空床时自惊。

凤历回龙纪，羲和御物新。崎岖万里道，牢落五年春。羁客闻哀雁，伤怀念昔人。米盐能几许，还自不由身。

忆到梯云巷，哀伤韡鄂丛。舞鸾悲引镜，伤雁落空弓。清梦回时雨，繁声发夏虫。情钟正吾辈，匡坐泣薰风。

吾宗鲜兄弟，何事日飘零。凋落皆鹓凤，相从谢鹡鸰。世缘那可了，魂梦也非宁。屈指伤心事，端如欲曙星。

达仕租千石，虚名酒五经。岂能千日醉，未胜九年耕。识取杯中趣，知从袋里乘。读书无一事，官宦汩平生。

异县临寒食，为情觉大难。焄蒿五精气，破散六祠坛。堕泪纷朝雨，回肠减夜餐。谁家箫鼓咽，懽舞欲媻跚。

五岁怀归梦，言归已得归。未能逃俗累，旋复著征衣。子贡当何战，燕人切自悲。无堪一百五，春雨作霏微。

狐死正丘首，鸢飞翰戾天。乃知司马晋，不若慕容燕。济乱须人杰，投机赧世贤。长江千古恨，南北几陈编。

谿{鸟式}沧江外，雌雄万里心。浪花浮彩翠，烟雨弄清音。蓼岸无端艳，莲塘底处寻。鸳鸯谁着色，知误几金针。

大漠烟尘静，三公计划奇。定安唐庙貌，行复汉官仪。捷奏腾千里，除书满四维。自然禽颉利，蚤晚赞无为。

世味刀头蜜，人情屋上乌。荣华叶子格，升黜选仙图。豺祭知生兽，蛇衔欲报珠。不将魂梦到，反是忆莼鲈。

不改天香细，无端人意疏。重阳把杯者，今夕尚来与。白羽摇依旧，黄裳笑反初。知时自凡俗，冷暖欲焉如。

圆觉声闻夜，蒙头大比丘。上功来莫府，如用复东周。行即升平旧，还从汗漫游。凭谁问淮蔡，元济莫擒不。

春鸟弄轻微，凝阴满院飞。蚕姑云力作，杜宇不如归。世变知音少，人亡解语希。汗颜多反仄，溅泪湿单衣。

春昼阁春愁，无情若隠忧。柔肠牵柳眼，困泪点花头。不放春风度，从教暮雨休。哀怜无限意，小畜闵黄州。

自得天然艳，书窗气吐虹。有心惟烛物，无种到施工。不管三春候，平分两曜功。报人知喜事，谁辨悉归空。

风喜樯乌顺，知难唤酒杯。好溪寒已半，京洛暖应回。僧舍方飘雪，江篱欲放梅。不须愁国步，之子栋梁材。

忾我论交晚，何堪又索居。朝阳鸣必凤，清水察无鱼。百恼愁成斛，群疑鬼载车。否臧亡可道，赢得腹诗书。

恢炱煽炎毒，万里无来风。殿阁少微凉，况乃陌路中。纨扇可把挥，秋高网丝虫。冰山岂足恃，见𪾢聿消融。进退信惟谷，黄尘奈匆匆。郑君冰雪姿，干将依崆峒。竭蹶救头然，巾车佐元戎。生人在炽炭，吾何惮爞隆。往闻开元帝，逃暑绣岭宫。偪仄政浩叹，木阴见姚崇。烦溽顿以消，语识静胜工。相期在此行，山泉养童蒙。

黄庭有真诣，魂升魄入渊。知机动以食，还反道自然。尝闻炼色石，可用补苍天。时哉复时哉，宁教悔在前。

野鹤入鸡群，猿岂王孙辈。之人定忘物，未足言身世。丹山两凤皇，为谁来哕哕。灵龟发与肣，可以卜隆杀。

明珠以弹雀，得雀亦亡珠。飏鹜以当鹰，夫岂猎之徒。黄金有定价，韫椟盍藏诸。薰风扇余凉，吾方爱吾庐。

元夜忆年时，忘情居灏灏。县斋今夕居，曷谓伤怀抱。都缘人事非，不足年时好。世母舍我归，屈指忧吾老。人亡不可见，此心为草草。大人月云忌，弃我方儿褓。呱呱救婴泣，安知请丘祷。诸父洎诸兄，下世吁何早。悲伤失所恃，涕泪流行潦。哀思动时节，不见莲灯好。乡居计日长，松楸倩谁埽。诸母侍何期，念旧呼穹昊。

春雨不知止，新晴旋复阴。霏霺散秋毫，虚檐水鸣琴。琤𪻐响疏窗，庭除有余音。跬步莫可纵，苍苔看侵淫。县斋知几秋，中堂漏相寻。涓涓溅人衣，黯黯乏胜襟。发策漫如渍，明眸暗沈吟。翛然薄云开，风声到园林。坐觉筠筀芽，罗鞭粲修森。巾车过坊市，沟渠涨江浔。言归转通渠，举头见西岑。峰青雾衔白，何堪送迎心。

小雨春风里，澄江满涨痕。沙平波渺渺，山远雾昏昏。短棹烟尘细，浮云天地根。将迎倦无已，羞目旧杯尊。

春光不满百，雾雨六旬强。眠蚕老脱壳，垅麦青已黄。愁云密可厌，惨淡空沧茫。铜盘旦日出，障彼天一方。寒簇叹巧妇，麰蛾会飞虻。丰隆况忱祠，离毕占是常。庚午直及申，此意未遽央。使客困羁役，行留两亡羊。

阴霭结愁思，秋霖政霪澍。何天唳鸣鹤，嘹喨乌云路。九皋声甚远，底处披冥雾。定知君子化，不作乘轩污。介虮六王师，栉沐方暴露。刍挽苦不继，曷保金汤固。涂泥困沦没，无计开樊笯。伤古听华亭，吾心向谁布。

兰生林樾间，清芬倍幽远。野人坐官曹，兹意极不浅。西窗蔽斜日，松钗架春晚。墙阴莳花木，憔悴根日损。植此山谷香，坐与前事反。扶疏可纫佩，心绪端有本。芽生仅盈坛，高风成九畹。群芳颜色好，祇自夸园苑。何如淡嚼蜡，草莽曾谁混。对我静无言，忘形如苯{艹尊}。

我读渊明诗，颇识诗外意。坡公继逸响，个中有佳思。取友百世上，古来独二士。陶固泉石人，苏则廊庙器。出处了无同，声名都自异。往来不可作，矧复通姓字。神交定忘形，饮食尚知味。蕤宾中声律，片铁犹应类。兹文在尼父，为复昌旦事。今时道古语，莫作今世视。以我思惟心，充彼刚大气。芥子纳须弥，谁信略相似。

寒威折青阳，云雨作朝暮。槎牙粲新绿，寂历晴川树。时至物皆春，岂在云间露。之人止亭上，笑歌谁与晤。眷此荣与华，我亦知嘉孺。来游对溪山，识取亭中趣。

日高政好眠，披衣意何已。不得恋黄䌷，弩头非所喜。厌浥行露多，忘却佳山水。有客爱闲居，被发吟早起。神清到天元，静极照物始。公乎尚何其，我亦偶然耳。此事叵立谈，剥剥自鸣指。动息无端环，生人定一理。

江头闹金钲，竞渡记时序。欲吊大夫魂，正则知何许。情缘古今隔，况是都无楚。悲歌永为戏，拯溺凭谁语。曰我旧家乡，湖上人如堵。船战习成风，迎神尚投黍。家居内忘物，废听何城阻。风闻不贰事，借问为情绪。

我爱酴醿花，烂漫春归后。熏为美人佩，韵胜青州酒。溰漼落霜霰，摇曳欹风柳。别来能几时，梦寐依三后。一线长新阳，万木新凋朽。佳期尚云远，盛意胡偏厚。秀色笑江梅，游丝入窗牖。遥知此粲者，为瑞朝中否。银蟾待交映，天上彤云久。金樽但高酌，身外闲愁剖。休言桃李华，常旸又何咎。

东畹刈真香，静院簪瓶水。高远不胜情，时逐微风起。和雨剪闲庭，谁作骚人语。记得旧家山，香来无觅处。

髯翁久埋没，岁月来成奔。当年脍鱼处，齑臼徒形存。想方高会时，猛士侔云屯。连鳌觊一钓，欲以大口吞。尺鲫锉红雪，烹葵植兰荪。王余弃玉食，银刀乱洄沄。堕台不禁醉，网漏如鲸鲲。座中尽群彦，人亡失丛墦。吾游怀此都，重到郭外村。聊兴广武叹，徘徊受辛盆。颓然凤凰台，路走临津门。催归趁人马，谁念古帝魂。愁无有力者，窊樽负云根。斯焉共杯饮，垂纶具盘飧。

知止良独艰，吾兄独安止。不止郊园外，只止尘埃里。修为止至善，孝爱止为子。眷言兄止之，得止以为喜。至止内泓澄，非心止弗起。止静有余欢，止中得妙理。勿谓止为难，止躬徒正己。止乎吾未见，致知知止矣。兄乎止孰似，兄止无端涘。艮止视兼山，止斯千万祀。

二九节重阳，高风振群木。彼菊东篱下，金英粲清馥。中有黄裳美，雅称清人服。岁旱靡百草，芽蘗渠能育。冷淡登高会，怅望矧可复。空酌茱萸酒，帽堕慵举目。愧乏渊明流，诚为渊明缩。借使渊明在，渊明更凄蹙。

两雄不并时，丹芍彼春芳。同仁乃一视，梅桂华秋旸。梅固冰玉姿，桂不时世装。永言异会遇，相从多异香。琐屑辟寒金，磊落明夜光。仙人姑射山，墨允期首阳。神交际道义，语默何曾常。

盗赏自孤卿，布亡由令尹。政刃可同形，杀人在同殒。吾非古之徒，处世良不尽。仁义一蘧庐，身心两矛盾。坐使邑中民，嗷嗷困饥窘。劫质与穿窬，公行载归稛。道路视秦越，对此独何忍。刑德叹谁施，茫洋空内愍。仲尼有佳对，为发一笑辴。

阳春倡者谁，欲和心已阑。故乡渺千里，念之一辛酸。人生足离合，岂在共盘餐。胡然儿女情，苛留太无端。焉得不系舟，使我怀抱宽。信美非吾家，会且即所安。后园桃李秋，芜径草木繁。酒来辄竟醉，歌强难为欢。风雨打寒食，枯河尽弥漫。故乏猜嫌累，谁能整其冠。惟当适意尔，曷贵吕极官。晋贤泣楚囚，卫女赋竹竿。愿君悯羁思，所友路何曼。归哉昔在陈，孔圣乏体胖。幸非艰棘徒，亦复谢栾栾。

春风动乡情，灯火语夜阑。遥闻流星递，铃响接悲酸。愁人念世事，临食或忘餐。我有无价珠，可以息争端。致君昭代隆，坐使北顾宽。何当内修治，迩服远自安。呢呢儿女子，青蝇语喧繁。长怀不尽忧，可若一笑欢。有酒且强醉，莫等白露漫。汾阳脱兜鍪，高祖溺儒冠。此意讵未央，抱关乐卑官。匡床足酣眠，红日出三竿。眷言东瓯道，来归路曼曼。非行徒尔为，寂默体用胖。天地一大家，中庭树栾栾。

我本乐闲人，自得安闲志。鄙性习疏散，谁识荣华意。朅来复旧庐，喜获平生志。稼穑任佃夫，家室归中馈。中外若非我，卒岁无他事。饱饭读诗书，瞢腾时困睡。嘲啁燕雀懽，鸿鹄心应异。三皇竟何物，况复今官寺。寒馁噪妻孥，先春输典质。兹乃不可常，为贫求禄仕。版籍一书名，野情那得遂。官来促我装，去作尘埃吏。无复有消摇，真为口腹累。把板从此行，短褐随弃寘。素餐良不堪，邑有民人寄。众心险山川，道微非所暨。上恐负朝家，终念家声坠。吾民政焦嗷，为此不能寐。格物可为邦，旧说今难试。泥古诚腐儒，惟此知为治。仁义舍不为，又敢图与利。上官如我容，刑章得就易。庶以遂其生，将久苏疲瘁。此意尚茫然，思之或狂悖。

谿{鸟式}何翩翩，镇日烟波里。将奈网罗何，幽闲从此始。一为美人玩，毛羽慵复理。江湖浩荡意，憔悴蹄涔水。昔是沧溟游，今是樊笯底。文章岂是贵，步武难无已。丈夫感兹念，心逐冥鸿起。

东君识归意，社雨零斋沐。柳眼向人青，草芽随地绿。体轻来燕疾，声合鸣蛙矗。桃李静无言，艳丽惊郎目。

雨夏作晴天，浮云带溶泄。西山旦驱马，踏破苍崖翠。寒泉涨新绿，决决鸣环佩。上有吴郊畤，九曲羊肠细。筑阁听松风，缥渺江无际。野僧喜客来，一见心已醉。竹萌荐盘餐，玉切琅玕碎。吟哦壁间诗，恍与古人对。时发一笑粲，韶闻殆忘味。清游淡何营，不知夕将至。岸巾步箬谷，欲往叵自遂。酌此菩萨泉，为澣濯恶世。

乔松产崇岳，托迹太高亢。飘摇风雪场，踡局蛟龙状。干霄竟何事，劲节良独壮。下有楸桐秀，远入烟霞望。天意固有在，人情亦云妄。苦乏柔苗荫，直傲清霜量。居然嗟彼其，坐使出其上。至哉文身子，三以天下让。

为到西阳城，侘傺东坡上。旧址就荒芜，山川写心匠。四见耸高寒，周遭画屏障。万象俨朝昏，出没烟霞状。玄览浩无涯，不觉沧溟涨。吾行半南州，此游诚大壮。寸阴良可惜，无奈归船舫。隤然快哉亭，昔梦今知妄。吴都一回桡，杯饮漥樽浪。石门隠渔舍，行复殊亭创。扣竭两端倪，便可齐得丧。

雾雨阁天愁，胡笳闹人耳。不见霍票姚，只见黄尘起。蒋城何岧峣，横流混淮水。教战哄市人，旋栅荒残垒。甲道轩修竹，亭观罗弓矢。长城万里坏，衣带江谁恃。櫜鞬道左立，一介来行使。束带迎督邮，渊明尚深耻。

飘风吹百花，仰不见天幕。浮云何惨惨，去我止一握。园树暗无色，红芳旋凋落。摘索晚来雨，如丝度城郭。愁人故多情，对此乃非乐。羽书绛囊驰，伤春重沉着。方镐若泾阳，龙吟怨清角。归飞内提提，纥真问生雀。

冷冷雪中蛆，皎皎夏之日。藉彼凌厉地，生此柔脆质。冰山共攸远，玉箸无定匹。安识时有暑，但保岁云栗。中和叹何居，已热信所必。火鼠可泽浣，朝菌宁晚出。伯翳为更名，山经注遗逸。

虎将夏中时，旋复怡亭址。茅茨覆采椽，朴拙亦可喜。建斗五移杓，殊亭更释子。规摹虽少华，不陋复不侈。元碑碎俗令，遗集裒空纸。纵步此山椒，金声犹属耳。旧亭苦弗称，新亭直殊美。书文两奇绝，踪迹存布指。古人久不见，今人尚殊此。能知古今意，元始本无始。

浊酒自倾尽，陶然忘古今。横琴寄逸响，聊以写我心。矫矫两白鹄，盘旋下曾林。此情谁与传，无弦有遗音。

万籁夕已息，宁知身是今。浮云翳青空，油然起无心。寄傲北窗下，骤雨落疏林。游子为三叹，寥寥希大音。

开渠引檐溜，涓涓遶茅楹。政尔江河流，锵如环佩声。澄澜漾沦漪，曲甃随浅清。上有翔飞蚋，无殊化抟鹏。广狭讵易量，大小终强名。何从泛天潢，同归在寰瀛。吾惭论齐物，扬波叹平生。

禽飞有倦时，木落还逢春。薄游名利场，厌见陌路尘。指日得终更，□情难重陈。如此代者何，不至愁吾人。

县道简书密，束身急于绳。况复多难时，匈奴亟凭陵。忧危内外竞，凛若凭春冰。鞭笞苦不痛，何恤寡与矜。初心岂得在，反身但兢兢。安得事大好，官籍知有承。屈指计来月，瓜期闰云增。彼乃未易到，吾行重难能。百里半九十，终更讱阶升。社雨晚来急，春天雾梦梦。清淮万胡马，咫尺方沸腾。期年念天远，归飞恨无{曾羽}。殷勤谓典吏，用之笔缄縢。

密雨作春社，袁山暂登临。迎人多野花，对镜谐道心。于以今日态，而开去年林。平沙没浩荡，涨水相浮沈。草绿湖万顷，峰青天一寻。无情云自闲，此理吾难任。故垒雉明玉，寒溪叠重岑。朅来听流泉，可用资鸣琴。新霁石磴滑，崩波马蹄肣。不知日已暮，迂回树生阴。归路尚修阻，时哉羡灵禽。

秋菊粲真色，落若千金卮。对此好时序，馨香散幽奇。烂漫在伊昔，邂逅不可期。吾来倦逢迎，玄黄马常驰。二子复何事，相从意熙熙。奔走尘埃间，一见蹙我眉。向之念佳赏，惭颜朵人颐。

浮槎尔乔木，来从何处村。托迹久非地，湍水撞其根。一辞古岩头，去去随潺湲。上有飞鹭翔，下有白浪翻。浪激信反复，鹭去无回骞。十浮将九沈，任彼回风掀。飘泊未云已，惊落见者魂。今凭逝川波，故凭川上原。原中复何有，草木故自蕃。洄流溃前汀，薄命乃独存。人生尽如此，株木奚足论。

太素欲还淳，熙然万物春。封条花烂漫，飞絮柳纷缤。玉殿神光发，金楼火色新。檐高天汉接，地远蜀江濒。西塞云填谷，南湖浪拍漘。吠厖欣掉尾，饥鸟困依人。蹑屣踪存齿，翻车垩到轮。窗开罗岫失，槛倚凿池堙。𬬻炭情偏惬，冰壶意亦亲。郢歌休待和，大化席纷纷。

桃花如美人，静有娇春态。醉眼奈愁何，多情破新睡。装成开笑靥，天袅腰支细。不语傍斜阳，鹄立尘寰外。烟远锁眉颦，东风羞娬媚。倏然叹零落，灼灼无穷意。会访武陵源，一饮流霞味。

春阴一何甚，愁结窗外花。细雨打疏竹，娟娟草新芽。眷此忽中惨，吾生浩无涯。闲读几上书，可叹复可嗟。时流谅难追，世路亦已赊。折腰墨绶卑，坐有忧患加。官柳粲新绿，黄鹂语淫哇。把盏但心醉，天外日已斜。魄月沈半壁，归飞噪啼鸦。仰头望虚碧，冥冥密云遮。风尘政昏暗，逃形乏浮槎。顾影还自笑，狂游荡无家。弩头强应世，钝若倒拔蛇。先人营旧庐，清池傍蒹葭。芳时绣文锦，翻涛散晴霞。霁色故自好，风霾益云嘉。何当舍此去，忘情傲丹葩。

逼社窘阴雨，园花就凋零。翩翩蝶翅重，好鸟无一鸣。山头雾露白，檐前砌苔青。旁瞻隔远到，内与愁思并。县小文书省，氍茵匝莎庭。举头叹世事，坐有百感生。芳林堕玉蕊，垂杨结珠缨。伤春复已半，忽忽难为情。朅来发书箦，悼往心自冥。袖手一凝𥩟，意逐飞鸢行。中原政紊乱，悲角扬哀声。有酒不解饮，何以解我酲。

社雨打春色，催落枝上花。天风振疏篁，离披亦云嘉。为此念畴昔，官曹掇餐霞。幕苍远梦梦，寰中感生涯。落花故有时，掺掺笋当芽。芳菲日已老，吾游路何赊。宇宙一凄惨，桑榆未还家。诗情不自禁，荒园鼓新蛙。

渊明鸣素琴，无弦有遗音。善听非子骞，寥然赏知心。声满天地间，清越穷幽深。游鱼漾澄澜，宿鸟投故林。忘肉为闻韶，羲皇到于今。

南方有佳木，远在涨海涯。沈水产其节，鸡舌生其肌。结根松柏场，龙脑实离离。蜑獠岂知贵，斧斤斩栾枝。椓为糠秕槽，将食犬与狶。条枚恶鬈曲，芟除弃江湄。沧流荡回波，不与朽壤期。年代知几阅，愈久乃见奇。根株到余沥，复恐分寸遗。终焉盛芬烈，兰荪谢芳姿。

先天有真数，八卦因皆九。升降周六虚，利见龙无首。后天奉天时，不在先天后。得一定存三，玄中急须守。

道人与我言，熬水可丹成。阴阳忖节度，金玉争精明。问之谁因尔，惟言火力停。毫厘谬以消，造物亦何情。

揉木以为轮，寘之溪之干。微流荡轮辐，银涛立飞翻。三田接余润，九谷归其根。灌溉有如此，愆阳何足论。

接竹引岩泉，远在寒谷幽。然炬火其端，高飞北山头。可以活三军，梅林意悠悠。倒置未为戾，见之复何求。

陶甓与镕金，火出资坚久。炭木已焚如，万祀长不朽。功成在𬬻灶，𬬻灶凭何有。不见古轩辕，炼宝荆山首。

尝闻曾子书，金火中外明。圆方递含施，二景参黄庭。天端月亏盈，宛在日之情。谁何液浑金，坩锅置煎烹。

律管实葭灰，气至飒以升。日至幂寒泉，水花结轻冰。应候固应然，违天亦何能。时哉复时哉，尺璧定自轻。

襄阳库露真，木器涂髹漆。髹漆厚以坚，札去移凡质。蕃戎岂不诈，信是真山出。所以蛇化龙，头角非曩日。

苟晞有逸牛，往返日千里。烹之剖其脊，比竹双筋起。强力有由然，物性都如此。本立而道生，人身有真理。

蚨血可还钱，书符能已疟。感召有如斯，还丹非外作。得意以忘言，象数求还错。无为四时行，天游有真乐。

摇兀孤舟东复西，飙从赤鼻下樊溪。惊鳞斜日银刀乱，飞鹄沧波羽扇低。江涨清泠舞洄洑，岸颓浩荡汩尘泥。黄昏荡桨窊樽上，笑指天闺认沐鹥。

万松晨度马蹄疾，五水春来湖草长。官柳弄烟天已曙，山花无人风自香。涛痕石碛记江路，桧楫兰舟摇夕阳。送我不如归去也，啼规夹岸切愁肠。

虹梁新霁倚东隅，还忆松江枕太虚。味比莼羹下盐豉，贤为菰菜忆鲈鱼。清风帆幔输归客，落日蒹葭称晚渔。会带笭箵镇浮浪，扁舟斜挂一籧篨。

谁将春信过中江，草木无情取次芳。装罢美人梅破额，愁成行客柳牵肠。江滩凿凿添新涨，沙塞茫茫反夕阳。款段趷梯樊岭道，几多畦町杂苍黄。

飞出仙人壶外天，壶中日月故依然。虚明百雉龙鳞动，空翠千峦翡羽鲜。咫尺画图藏世界，侵寻锦绣簇山川。归来身入寒谿路，恍若瑶林一梦还。

轻舟时复到齐安，一过俞家一黯颜。江打颓墙开野径，篁生故垒上家山。萧骚城郭尘埃外，缥渺烟霞云水间。便好系船终日卧，官曹不许片时闲。

年时芳草碧蒙戎，聒耳新闻甲夜风。军吏误应非进鼓，天王锡忍废彤弓。刚言苻诏难倾晋，不信文王可伐崇。击柝杜关无个事，钓台江月静朦胧。

二千逆数到春秋，战国兴亡一转眸。垒壁讵销埋蚌壳，劫灰宁烬斩鹅头。坟缘开发金成范，殿为焚修瓦出沟。哨矢燋铜伤我意，古来争战几曾休。

罢休祈雨又祈晴，天道难知德好生。钟鼓铿锵西佛寺，草茅荒秽古王城。温舆即就凉舆便，阴气潜消煖气盈。栖凤未堪云尚密，可人日脚尚微明。

籧篨烟霭入浮槎，罨画谿干阿果家。浩荡天风飞羽盖，缤纷法雨落昙华。阪悬饮涧猿连臂，魄褫投牢虎落牙。岂是仙翁未神圣，笑谈为我放灵鸦。

天游无事月中槎，物外仙灵别是家。老蝠有方精不化，白馿绝迹眩生华。灶余丹药清毛骨，涧吐清泉厉齿牙。回首周郎斩蛟处，晚云当面舞神鸦。

天河重泛客星槎，便好成都访卜家。渭水未成浮竹叶，武陵犹记落桃华。传闻铁骑充牛口，暗想楼船破虎牙。浊酒一杯山水绿，棹歌三叠百啼鸦。

万死何知狱吏尊，威名盖代古难存。二桃岂为功高赐，一舸不容身退论。几为饮江思道济，缪因图像削王敦。沈碑千古蛟川恨，留与无穷客断魂。

军声良苦听南风，说礼敦诗也不容。鬭螘达聪良是病，战蜗流血可同宗。亲疏间入联镳话，真假言从蹑足封。趣诏河阳长已矣，隆中悲切起人龙。

搅人无赖是东风，埽尽春菲一雨中。窗外远山装暗绿，眼前佳卉梦新红。梅生乐圃枝如缀，草合诚台路叵通。芍药牡丹知渐老，折来瓶水玩芳丛。

晚烟暝雨不胜愁，改日仍为退谷游。司事守田如有意，催归脱袴感行休。连营谷里旌旗暮，细草杯湖荷芰秋。果下马拖泥水去，石头路滑且夷犹。

好溪东赴海门秋，中有禅居涌碧流。潮信往来双别屿，世缘生灭几浮沤。菱歌面面来渔鼓，灯火层层到客舟。何事瓜期外留滞，短窗斜雨不堪愁。

登临一度一伤神，功业蹉跎万物新。飞鸟远归云外岭，赏花频对眼前人。茸茸雨脚南郊暮，种种茅针太极春。鼓掌祇供渔父笑，朅来生水拍江漘。

介子龙蛇亦大灵，禁烟犹复雨零零。时风未办作寒食，春事无过醉醁醽。取士语干三礼穴，延宾为屈五经瓶。明年此日家山路，沧漠从君看水萍。

芳丛累累结珠玑，雨后芬香郁麝脐。半醉半醒春昼永，载行载笑洞仙迷。青蛇眼见游飞雾，绿绶生愁解佩觿。举袂与君为此别，幸传薰德绛囊携。

东风一夕报春来，管领群芳次第开。出岫白云如有意，照人明月几难回。缟衣聊复归三岛，绿醑无辞举百杯。真味不须谈鼎实，等闲谁识鏁梁材。

西子苎萝谿浣纱，李白捉月千丈波。风流东迆去不尽，玉钏犹传金叵罗。芰荷蒲荇争清泚，微香密与和风起。可将斋洁祀王明，为言酌献持杯水。

喷人清馥偏闲庭，心醉银釭对醁醽。高髻月娥呈素面，孤云天盖拂明星。腰支天袅愁萦绪，玉佩招摇尚典刑。着意政须延永夜，新条明日定飘零。

天与花王化日舒，可堪买酒共提壶。荒凉洛苑芳菲甚，落寞扬州气味殊。倾国几迷狂舞蝶，还钱不得迅飞凫。清愁怀抱多春感，一苇悬知此意无。

清江不解蹋长芦，闷向花前问玉壶。秀色可餐谁是伴，浓装独立自应殊。醉倾镜外归锺酒，飞尽人间几血凫。多占春风称第一，檀心知有谢来无。

开缄豁豁皱眉舒，一首新诗酒一壶。寒食禁烟春已半，佳人倾国态悬殊。园荒不减游群鹿，才尽应悲短续凫。有墨牡丹君种否，乡邦能借一畦无。

一见春红意已舒，何须幻化入悬壶。含芳镇日香千和，作态临风色万殊。曲槛乍开金缕凤，清池斜照玉为凫。洛阳拟问门园在，王后如今解接无。

杯室开门傍石泉，平生活计枕书眠。但知身世非人界，不信方家说洞天。陋巷分甘颜子乐，一瓢所得许由贤。年来把板尘埃去，笑杀商山四皓仙。

道学从初小况雄，文光万丈吐长虹。凌霜壮节生来劲，喷玉清诗老更工。攀槛定须回日御，叫阍端复悟天聪。愿公赤舄安狼疐，豳国何曾有变风。

畴昔相要学娄空，蹉跎行即叹龙钟。三千牍欠东方奏，十万兵无小范胸。大愧入关歌一箭，终期出塞传三烽。蓬莱有愿占云气，又羡江山笔墨供。

惟怜踪迹负平生，愧予秋空万里清。体道信能忘聚散，论交曾复俟将迎。愁多人物输前辈，恨有天公也世情。阳羡买田虽旧约，虞歌喜起欲谁赓。

海宇煎熬沸鼎时，先生静付一支颐。单辞隠几三仁在，大略平边百世知。到了勋庸成底事，由来用舍出先几。长枪不用毛锥子，应使毛锥自用为。

殃民政虐恐风传，镇日穷愁蝉腹然。化物未能参物格，高谈无当若谈天。雅歌清唱俱流征，善听多惭可绝弦。何事拦腰撞君价，绝尘奔逸正吾前。

万缘政尔未能佳，绘句雕锼直谩夸。客里悬知君有谓，宦游当念我何奢。几时西塞歌飞鹭，指日东篱采菊花。五斗折腰良自苦，奈今无粟饭胡麻。

字学从前小艺林，谁论终古可传心。毛锥刻划龙蛇动，笔阵纵横剑戟森。须省六书兼八法，由来一字值千金。世人不解张颠圣，刚把碑文镇日临。

秋香烈烈锁房栊，龙麝腥膻不易同。清素月中留夜魄，芬芳林下有家风。记惟密雪开梅萼，忆过疏篱采菊丛。独有平泉旧诗句，浪夸金粟竟非工。

不矜秀色傲春风，笑倚斜阳露气浓。秋草凄凉风索索，江天寂静水溶溶。岸移晴绮飘仙袂，叶起丹霞照玉容。可奈少香香似可，为传滋味入醺醲。

年去年来春复秋，田丰土谷浪言酬。败家谑善崔文纪，宰社均无曲逆侯。灯烛灵坛三告祀，燕鸿边塞两淹留。不须饮福倾樽酒，聋过今生方始休。

一霎重为退谷游，扁舟一叶浪如舟。人生百岁浑如许，借问都来几白头。

小回中入大回中，激水那堪括面风。退谷未堙聱叟笑，钓台宁是不英雄。

长安当日碎樊山，闻说孙郎凿岘还。舴艋架虚掀舞甚，可堪破舶问前湾。

断烟疏竹锁楼台，鄀子如今安在哉。明灭故城无限意，紫薇花傍夕阳开。

新蝉无数咽新秋，故国伊谁伴我愁。夜静月明风动竹，也疑离殿过歌喉。

霰雪枝头寒已老，平芜一夜铺春草。江梅著子怯东风，花落满庭浑不埽。

东鄂城东安乐宫，李花练绚玉玲珑。画图长喜平芜绿，不觉身归罨画中。

种柳栽花意已深，曾楼岳立千丈森。可须轮奂翚飞翼，会见逍遥天地心。

三年踪迹走泥涂，走遍泥涂一事无。今日又行当日路，旁人为我一邪歈。

盆倾暑雨两襄陵，三插苗心悉{虫司}生。一草不遗禾黍地，若为刍秣事王征。

若恨碔砆多乱玉，几能沙砾尽披金。虞庠旧意无多子，也有箫韶拊搏音。

长笑飞刍馈六军，也驱疲瘁逐征尘。楸林卓帐秋风夜，山鸟惊啁可笑人。

尼丘非复贰先生，逐利滔滔尽舌耕。还忆蔡侯当日事，郢州知隔几年程。

通梦周公不我欺，咿嘤无若大音希。诗人伎子知谁在，一枕邻鸡曙已晖。

东风细细筀芽绿，畏日曛曛天昼清。万绪不兴坐兀兀，林端𫛸𫛞两三声。

朦胧夜色暗浮云，咫尺氛埃怯战尘。深夜鸣榔到庭户，江湖知有钓鱼人。

异姓侯王约重陈，谁知兴复自陪臣。滕公刚笑轻齐尉，大勇直须庸妄人。

怒激三军岂足言，汉庭股战始能贤。齐卿不及公侯贵，擎跽偷生雄雉前。

不用须藏用即行，未分丘壑与朝廷。声名怪得生来盛，非但潜心醉六经。

立志嘐嘐必致君，四方观听一时新。周家道备骊戎变，流俗元来不误人。

捭阖乾坤若有神，崎岖长短困仪秦。无声无臭文王道，应是先生浪鼓唇。

墙外梅花浑欲飞，萦人无奈柳依依。穷愁三识新年面，犹喜当陪乳燕归。

怪得朝来俯仰频，王明用汲有深仁。无为抱瓮先生笑，机械邪歈已玩人。

桃李无情花自妍，竹根行复破苔痕。新妇抱儿未归去，愧死鹁姑啼满园。

层冰峨峨春不融，璧月皎皎夜常满。明河入望浩无津，欲往从之人甚远。

当初曾醉浣花春，席地棠梨当锦茵。今日酴醿飘似雪，闲忙不比旧时人。

曙烟带柳日希微，一簇鱼虾市井迟。莫讶上官深致志，云龙曾说锁牙旗。

催人暖律厌飞灰，高会莲灯懒重陪。闲到苏仙旧游处，熙熙不祇登春台。

菩萨岩泉湛佛乘，澄泓无复现天灯。强歌下里酬春雪，便好为文吊剡藤。

清游无是亦无非，陡绝圆坛一强跻。赤壁望中公瑾在，战尘何日静征鼙。

人间万事尽浮埃，顾影穷游莫倦陪。吴王百世不复在，祇有九仞郊天台。

交神有道非关我，元夜虚张太乙灯。拟学昌黎恸河华，扳援石磴多藟藤。

不论人间是与非，崇丘礧嵬尚慵跻。登临自有无穷意，安得闲愁衮地鼙。

公旦征淮难疐尾，仲尼去鲁速吹毛。圣贤出处平生事，间不容针却中惊。

称职关东汉吏良，作公名损浩难量。试看鹖雀为神雀，无复飞蝗食凤皇。

拖被蒙头贪睡足，莎庭卧鼓喏衙迟。宾僚莫讶吾慵甚，忙里偷闲亦暂时。

阅世光阴云掣电，忘形踪迹浪浮萍。翩然行逐西风去，聊复人间得此生。

鼾睡懒醒先处士，回光坐照老宾州。西来大笑朝天子，一宿不为桑下留。

一阳萌动黄宫下，正是寒威合海时。闭户先生莫惆怅，雷行龙跃定前期。

我行永久亦何伤，仆马痡瘏不是忙。田卒污莱皇父去，慭遗将若守吾王。

忧河之浊泣清之，每笑周人切见几。麟史究观王室乱，异情元不是公非。

我不知人人我知，体交无味亦何为。朝阳鸣凤翔千仞，却是梧桐实未离。

导水要穷神禹迹，驱山每恨始皇移。晋家安石非无事，高镇神头有着棋。

瞿聃尽道色非色，愚圣共知东是东。一纸画图都掌大，谁言遮壁意无穷。

笺书莫笑虫鱼注，善学须通天地心。到尽粤南并蓟北，始知前古是来今。

野趣知兄爱泉石，风屏少试秋毫力。纤煤点染出云天，万里江山安枕席。

浮云何处是生涯，念绝营营即是家。洗脚渡头归去也，汉津无用逐灵槎。

置锥无地亦无锥，幸可归来特地疑。船子月轮贫未破，罗浮焉用石头为。

为闻双鹤访青田，便有孤云竟目前。滩水自鸣山自绿，短篷斜挂得酣眠。

鸟云送雨过前山，白鸟将雏向远湾。独立溪亭无个事，湍流泷石镇潺潺。

浩歌款乃客销魂，一抹烟林暝远村。花为忘忧人一笑，不知风雨作黄昏。

谿翁夜傍清溪立，千尺丝纶一红粒。天空月白不见人，无声露滴蘋蓑湿。

浮生化国总轻尘，已自忘真那得真。无物从教尽空洞，可须容著许多人。

茹菜羹时尝苦忆，摴蒱无路塞行期。难逢莫恨丝长断，金锁开缄自有时。

十万虚屯野次兵，不逢苻诏寿阳城。愁云惨淡雨来急，鸣鹤一声天未晴。

蝎谮区区切考求，饥肠一饱又何尤。要能去蠹无遗种，寥落空林死便休。

绵蛮巧语庆青春，金线低垂柳色新。定自知时厌流荡，归来空谷混泥尘。

坐对悲风啸晚山，征鸿不记几回还。青铜蚀破菱花面，慵掠乌云绾髻鬟。

至乐纷华苦未真，至游无朕亦无身。细看浮世多尘坌，如我得归能几人。

猎尽山东六暴强，修明律令起秦皇。还思税驾知无地，逐兔应当尔许忙。

诗书灰烬便秦文，便得秦王却误身。斯具五刑秦再世，六经还有表章人。

刚从孙卿学帝王，为羞贫贱速危亡。威严无复人居上，自处应惭厕鼠方。

意气宁知错感人，姬丹秘计谩危亲。亡燕拜送于期首，政使荆卿趣帝秦。

二峰高峙夹禅扃，长落潮音逐磬声。老僧睡起绝无事，不管波涛四面生。

窣堵东西岌两峰，王宫今日梵王宫。潮船八面来勍敌，都入禅师燕坐中。

月娥素魄溢婵娟，金吹凄凉冷淡天。野水暝烟枫叶暮，黄花红蓼独嫣然。

自辟筠乡五亩阴，蝉声无处不相寻。炎天唤起秋萧索，便拟乘风遶邓林。

新蝉无数咽琅玕，引惹凉生六月寒。已自东山誉高洁，未须丹翅拟笙鸾。

风回偃水縠纹平，林末它山笔架横。场圃未闲黄叶下，鹁鸠啼雨忽啼晴。

君子夺朱有恶，祖师噩梦寻香。莫问两重公案，且须一曲霓裳。

一局闲寻五木经，橛枭卢白意冥冥。未能后掷如前掷，将奈长亭又短亭。

不同夷甫坐谈空，烂醉凫鹥灭没中。闻说诗豪君是否，好磨长剑倚崆峒。

宛在一人空谷，居然九畹深林。襟袖不盈披拂，车辙无踪可寻。

有美中郎芝砌，言采渊明菊丛。会取个中香气，萧然林下家风。

舞奏八风芗泽，颂声焱氏遗音。允也不夷不惠，悠哉非古非今。

超出世间凡品，叵闻鼻观余香。春入有花不艳，院小无人自芳。

沐雨驱车涉败桥，平原渺渺涨江潮。华容葭苇凭谁燎，赤壁艨艟徒自烧。一路规啼情悄悄，九皋鹤唳思摇摇。道东直指松门去，酷似故乡归路遥。

几庶都缘有若无，宁论刍狗矧蘧庐。要须非复周公梦，而亦何为子夏书。行苇至仁均草木，中孚大信洽豚鱼。穷神至命知奚事，不远周流意六虚。

多谢真人警梦书，青猿驯扰尚趦趄。任从炉鼎喧风雨，争奈神明复古初。君乐炼形咀丹火，我甘饮水灌园蔬。惟当敬佩终焉意，子欲无言致匪虚。

太极非名岂自然，由知辟阖见坤乾。先天讵必违中古，上古应须得后天。至密退藏那有迹，惟几成务尚容研。从教变易能从道，不似神龙得性全。

经时兀兀坐筠乡，命驾崎岖傍夕阳。岛屿西陵开罨画，湖山东鄂洗新装。路侵细草迷繁绿，风落闲花忆旧香。却上渡船归去也，不逢安道故无妨。

麦夏西山日脚斜，峰云千里尽丹霞。晴岚榱桷水春涨，芳草园林路晚花。远近子规啼怨抑，高低乳燕语淫哇。官身归是何年社，信美诚台不似家。

晓入招提旋即还，去何忙遽到非闲。寒谿日出射烟雾，退谷路荒埋草菅。林尽远峰晴历历，丛深流水暗潺潺。归途钟鼓依稀似，将谓禅居别有山。

起人舒惨作阴晴，九十春光祇雨零。宿草未萌波漠漠，落花归尽叶青青。风生远峤衔明月，雾潋长江吐涨汀。天意乍回心自广，片时云路觉无形。

上元云路玉尘飞，应是虬骖罢会归。望合郊原人世变，映浮城郭夜灯微。连天忘却黄冈县，际水平将赤壁矶。滚滚长江耐澄挠，浪回鸥鸟一惊翚。

澄江风定也清寒，咫尺浑疑醉梦间。雪满后湖真是浪，云平西塞且无山。轻鸥弄水情无限，远雁书空时自还。静极要当随众乐，归来灯火闹朱颜。

携壶命侣燕江干，雪起颓垣甃玉栏。减水湖中还素浪，明云天际失青山。无端大火寒无艳，不奈生柴苦不干。断岸芦洲见残月，一钩忤视却前湾。

艮止危亭欲暮春，湖山江外翠眉颦。鸟啼夕月清歌扇，花发荒原闹舞裀。吴老洞迷青草暗，陶公宅古绿萝新。怀归何日成归计，不忿端居作主人。

泊船在处即吾家，鲜得熸烹爨有槎。弄景日移烟岸柳，流香风度野薇花。霞翻锦段浮江渚，水落涛纹隠岸沙。块坐朅来无一事，夜深远烧起殷霞。

杨墨衰周亦既微，仙昙变夏用戎夷。回澜岂直万人敌，断简传将百世师。脱落间亡乌鲗墨，蠹残宁免白鱼辞。校雠歆向君无愧，聊以新诗当一瓻。

倒墨扶周复古文，清辉万丈醇乎醇。七篇奥义远相继，六代潜光今又新。字假通才识鱼鲁，车惭寡学改金银。异书喜得君无靳，此道中兴知有人。

漫驱戎马说农郊，不见田畴见白茅。洪道晓晴明水底，羊澜春涨长林梢。红翻大泽霞方散，青人空原草渐苞。迎畯示民民自劝，可须杯酒荐烹炮。

年年九日登高会，九日登高年岁闲。黄菊茱萸应故泛，茱萸黄菊故应攀。今人不在古人后，往意可如兹意闲。风帽落檐谁得见，龙山还是昔龙山。

冲风栉雨乱西江，吊死裴回问雪堂。丛枳界无春草主，小桥踪在古碑荒。人存有政名空大，世远回思恨始长。旋棹晚云何限事，可堪瑞庆柳成行。

月波楼下草芊芊，浪拍三江起暝烟。愿见古人人又去，欲询往事事无传。漥樽明灭渔家火，樊口依稀估客船。妻子迎门应怪笑，问君何谓苦愁煎。

东邻处子太优柔，醉倚阑干十二楼。清白有家传酝藉，醇醲无味饮风流。带摇翠幄苍蛟动，佩解虹梁绿蚁浮。嘉木自香香到骨，困人非酒欲谁酬。

三春首出众芳菲，笑倚东风蹙翠眉。洛浦未翔要玉佩，汤泉新浴曳袿衣。无双可奈倾城恨，第一何堪代命为。桑柘不花花乍可，清霜谁是不空枝。

群芳未许论芳馨，独自秋天卧月明。赖有幽香洞渊奥，宁将雅趣博轻盈。德纯不显娥皇怨，道大无闻叔度清。好向深岩伴黄石，可知谁与桂花名。

扁舟一叶转寒溪，返照西阳日下西。旬浃不来江水涨，惊澜几欲上天闺。

漠漠烟村一古城，郊坛离殿草茅生。青山不解知兴替，销黯开颜为雨晴。

墙匝丛丛绣舞裀，一般颜面各精神。筠乡不为东君去，野草闲花满路春。

山影殊亭日转西，墙头历历片帆移。何人唤我频归去，侧耳疏篁怨子规。

山亭无路少徘徊，跬步狂澜涨九垓。不是蜃楼浮海外，也应弱水限蓬莱。

艮止休工未落成，做人限隔雨零零。眼前好景到不得，便是霄中望极星。

赤鼻矶头横曙烟，吴王城下浪连天。闻道东坡妙天下，尔来靡日不盘旋。

浮生万事尽尘埃，瑞庆堂今榜快哉。惟有东坡旧烟柳，道人犹解指莓苔。

帝驱䝙虎旧江州，旅卜僧坊计少休。避暑有宫留不暇，游山算却是山游。

可怪梁朝几帝王，丘墟万里变农桑。修文偃武如何故，町疃江陵尽鹿场。

万绪丝棼汩太和，终朝所得竟无何。放心收却且危坐，始觉忘机有味多。

大易诚知自画前，后天不识异先天。工夫用尽还无事，巧历劳推不尽年。

妙算尝闻胜五侯，轻生终不是良谋。秦王未许论生劫，毕事还同擦虎头。

汤文不作几经春，叉也贤乎隠泽民。古剑胸中尽磨淬，宁如觉道乐耕莘。

闻合天符下玉麟，祝融湓浦肆时巡。西山讵必须陵井，又得餐霞十二人。

天宝龟兹贵尚年，哇淫靡靡到今传。寻思溱洧桑中调，几许不如周颂篇。

乐好株离几百年，知昏汉日暗湖天。周东幸有其戎叹，却在伊川被发前。

桃红李白辉相曜，车马交关递流照。墙头半露是秋千，不见美人闻语笑。

芰荷薿薿抽蘋藻，风细幽香袭怀抱。庭竹琅然振玉音，叶落委阶墉不埽。

小院银瓶花落枝，骊山惊起睡杨妃。销魂泪滴燕支雨，留得霓裳旧舞衣。

天帝南游匹马还，红云作阵雨阑干。驻颜下咽如冰雪，一粒清凉得赐丹。

言归社雁已家乡，紫燕呢喃识旧梁。甚雨疾风寒食夜，旅人情绪一思量。

江村风色秋江渺，林薄无人闹幽鸟。长笛一声金吹寒，知有渔舟钓红蓼。

芦花飞雁烟村静，一点青山波万顷。人在孤舟唤不譍，儿言客写潇湘景。

惨淡平烟波浩渺，隠月余光飞白鸟。依稀一舸是渔舟，独钓寒江天未晓。

水晶簟冷铺寒玉，翠帟高张染螺绿。阵云鸟鹭点棋枰，一叶清旗动江曲。

秋草池塘夹黄缬，莫烟淡淡蒙新月。拟将攀取赠行人，脱叶枯条不堪折。

神文道本可言形，退也能藏用即行。要得任牵馿狗在，无端何似借书生。

郎君到底亦何知，夺卷书生真数奇。恶语故应多艾气，残藤无用写来诗。

送客过樊谿，停桡退谷口。不见元次山，静立踌躇久。巉岩两石峰，犹疑入户牖。杯湖正宜泛，堙塞仅盈肘。粪壤瘗杯樽，勿复堪赌酒。扁舟泛然者，长歌挈敝笱。浩无风尘意，将恐是聱叟。自知干进客，对面弗敢扣。从之人甚远，惭颜为之厚。武昌非昔人，望绝不得友。它时赋归欤，湖谷定吾受。此心介如石，自誓向樊母。

江滨篆贞石，浑谓有神画。闲作故亭游，心知古人迹。竹疏径微通，天远荒自辟。长江浩无涯，沧溟赢咫尺。

杖履竹林游，陟降西山道。匆匆不是闲，倍觉寒溪好。潭鱼戏凭虚，注水喧幽草。埋荒古人迹，树伐庭如埽。桴鼓又相闻，我心为之懆。

潼华覆哥舒，陈涛偾次律。赖有李猪儿，发愤扶唐室。长城贤已远，惟岳峻方崇。借问南朝事，江流第一功。

我家西山下，早晚空翠滴。漫仕鄂王城，西山怅难觅。不知寒溪上，好景天意锡。举趾异川陆，千里共岑寂。丘园动归念，魂梦时历历。东吴赛粤瓯，信美心愈戚。古见似人喜，乡闬今有觌。且作西山游，笑颜忻自赧。

将迎苦不易，浮湛良亦难。櫜鞬候使客，无时弄江滩。上碛下南浦，风云怒涛间。一叶舞轩昂，五水戏观澜。朝湖暮淮西，此游今等闲。看尽楚山碧，信宿相与还。晴峦挂天衣，水石鸣佩环。轻舠蓑笠翁，勿与人事关。相彼尘外意，心清绪为阑。何时买扁舟，从公看孱颜。

蒸郁断梅天，薰风故微细。梦春惊已度，避暑如何计。树老山一色，蛙喧草无艺。病兴意愕然，到眼多芜秽。

晚雨在林麓，朝来弄晴曦。澜翻漾明月，粲烂生摩尼。撒殿固无事，雨天亦何为。少须风景丽，去去将安之。

晃朗长江北，天地都无色。扁舟撑短篷，一鸟归飞亟。遮莫冻凌兢，如人酒量增。鳌山不是照，天地一明灯。

裘褐透肤寒，{风历}剌春将半。雪作絮花飞，衮衮搀零乱。天地合清明，虚极浮江岸。鸟穷栖树端，走狗欣挑撺。埋路已旬浃，四野都弥漫。郊行峭无迹，惟有神光灿。茅檐过尺摧，炉火生无炭。冻死未能诗，达人方大观。

早起怪吾庐，去天才一尺。始疑大朴还，掩尽几陈迹。比屋皆可封，列土班圭璧。照我烂轻明，却似初出日。仰头不可见，恐是老鸦食。拟倩玉川子，叫阍闻帝席。穹壤合为容，事乃非人力。心胆为之寒，且退然枯荻。曲身今已直，促织休唧唧。此意可告客，苦乏郑庄驿。履霜至坚冰，何当介如石。鹁鸪有逐妇，相从如娣侄。饥蹲苦树颠，到夜无入室。自蜡登山屐，借问何所适。我亦无所适，皓皓期太乙。庶见太昊氏，鹢视剖我臆。

孤山有贞干，不比寻常木。蟠根怪石巅，亭亭自生育。百物进相高，位闰知蹙缩。散叶傲风霜，樛木外林樕。琴桐峄之阳，逍遥两俱足。夸父徒我庭，如仁示其目。股掌玩何言，遂可移风俗。

为问夜何其，明灭灯将半。雨雪溅声繁，霆电流光烂。初筵向阑珊，游子纷缭乱。诚知宴乐娱，不怕泥涂漶。斋居静无他，天德全弗畔。吟彻借筇头，假山余一爟。

天公不好事，月夜云埋月。游人且勿游，辜负良时节。霖霪涨涂淖，雷电腾飞雪。莲花灯可怜，对明不同灭。

君不见决明混沌江之湄，含胎吸月怀清辉。圆浄唾将珠与玑，又不见明视中原云月静。跳掷回旋顾形影，生儿往往皆毛颖。由来逐物未忘机，劳生吞吐知惟时。观美为人奚以为，独坐金风尘虑省。皓月斜河星耿耿，草头漙露侵肤冷。平生不解饮和歌，无人对月醉颜酡。月朗清秋奈月何，睡思朅来刚引领。林岫参差弄光景，不知月已沈西岭。

溽暑欲成雨，密云犹在郊。开窗挹凉飙，远山见林梢。木叶已成阴，野鸟鸣啁啁。镜静碧池湛，清冷无混淆。会意纷万途，钱荷贯丛茭。寂坐一堂上，默默神明交。

风筿扣吾扉，有人来我语。语好不须多，都不如归去。开门我见客，客子今何许。竹下得流虹，人言为杜宇。杜宇昔王蜀，不自安当宁。相归密淫游，微行时踽踽。蛟龙失水困，哀怨成飞羽。规名释尔雅，兹事则然否。扬雄蜀本纪，望帝亦贤主。仙去正啼规，去思传往古。不妄信斯言，王去非轻举。苍天悲此民，故使规声苦。脱屣感斯意，八极归容与。到今惟一人，后躅追无侣。所以百世下，直指不得数。声尽继以血，空教沥肝腑。其然岂其然，臣事君看取。

轪县西南弦子国，使君昭代文章伯。气吞云梦纳东坡，心在江湖轻赤壁。月波荡漾春山色，峥嵘洲草芊芊碧。政平讼简暇居多，杖屦逍遥神自适。到眼风光看如画，罨画溪干旧游者。高亭矗立画不如，坐歗云屏自天写。使君好客非春申，一夔已足无余人。哦诗五百尽清警，立使江山景物新。江山景物古来有，前贤相与天长久。近来百草渐埋没，赖有此诗为一剖。使君好善人如己，锓板巾箱波远迩。良知何独此麻城，天下行闻为商起。我拘官禁儃杭苇，跂望亭高衣带水。高唐想像赋神游，游客言诗诗信美。空书从学穆清风，得见异书人见同。解嘲不用潘邠老，祇在先生指顾中。

夷甫清谈平子醉，晋俗浮虚丧节义。不闲胡虏哭桑林，九伯五侯无一至。洛阳宫中胡马嘶，晋家天子行酒卮。驱出如羊晋卿士，妇辱面前争敢知。胡儿居坐汉官立，不许纷纭但含泣。刃加颈上始觉忧，追悔前时又何及。胡尘坌起昏中土，人死如麻骼如阜。草莱万里无舍烟，毡帐羊裘自来去。乌旗雾合胡笳咽，无援边城肠断绝。琅琊匹马竟浮江，弃寘存心坚片铁。天骄一坐昭阳殿，九鼎迁移如转电。禁声不得悲楚囚，白版金陵谩龙变。数奇督运淳于伯，诛斩无名血流逆。若思不识是何人，却是帅师临祖逖。

前年送客寒溪堂，桃李璀璨寒生光。今年送客寒溪道，满望六花形欲槁。前岁今年时不同，同为送客寒光中。寒光山积都相似，谁信冬春长有此。广寒宫殿不胜寒，世界琼瑶无乃是。如何名此作寒溪，炎天风色镇凄凄。不缘送客不易到，送客情怀将何为。君不见瑶池高宴非不奇，穆王犹自赋吾归。

可怜瓯越湖山主，厌向黄䌷听衙鼓。鬭鸭能言名自呼，子规归去啼声苦。伤情羁雁怯离群，适意驯猫哺相乳。端是三年贫客官，方春定得离南浦。

大隠城居无世喧，疑星尘外非人间。武都聊试五丁力，一笑天公为解颜。翠萝散作麻姑髻，枕漱从宜长饭毳。青山元自野人物，版筑徒然饰东第。无论千假须一真，坐对北山南起云。一丘一壑丈夫事，安在穷游探古文。平生乐处天其假，还视王公犹土苴。它时买山归敝庐，定须作屐随高下。

秋风摘索铺寒雪，败叶枯条互明灭。淡荡闲塘摇夕阳，横斜断岸凌高节。无言咄咄日书空，执礼拳拳意绵𫈵。望极氍毹铺纠结，渔歌何处声凄切。

骀荡风光将欲暮，柔条系日萦霏雾。寂历闲庭芳草路，眉开青眼多情度。脉脉依依愁不茹，欲翔未定邅容与。体轻委蜕韶华去，飘泊晴天离又聚。高低上下当何住，卷春匪蹴球先赴。小院深沈铺月素，卿云蝉逐凌波步。扑樕追随无定处，冰霜峭觉回寒沍。梁王有客能辞赋，苍凉雪苑知谁诉。浮玉神山攻宝璐，屑屑虚花奈凭据。还思道蕴惊人语。

世间元有无穷恨，海外棠花宫锦烂。烧炙东风春未半，浓装独立情缭乱。博山𬬻冷沈烟断，记语洛妃池侧畔。袿衣透湿飘香汗，舞罢霓裳高烛看。吴苑散花滩彼岸，亦有当初旧游观。棠梨古迳霞光灿，蔷薇露冷衣新盥。袖卷燕支红入腕，喷人兰芷芳都贯。天然种性珍奇玩，岭海诚知煎可爨。拟撷柔柯燃炽炭，裛取缃巾永传玩。它年留得重公案。

星回斗直寅，夏腊变王春。否泰反成卦，乾坤老逼人。元正长日月，大化少逡巡。世事初无始，天时自一新。祇愁梅片片，不见草欣欣。善颂闻椒酒，苍天拱北辰。

荡荡东家丘，百世人叵识。出类只夸辞，太极无合德。尧舜未可过，远贤真货殖。我欲究遗编，言非是奇特。从之如有立，卓尔既吾力。大哉赞乾元，一语觅不得。

见疾多朝士，争名卒未休。急流须退勇，焉可又随流。

静退方真乐，趋时未遽非。不知全道者，进退两忘机。

鄙人病在床，政苦风寒侵。之子步池上，攀条哦柳阴。掷我珠玉辞，疟鬼毛发森。豁尔脱沈疴，翛然洗烦襟。何当漾轻舠，相与从茂林。清兴谅不浅，此情殊未禁。强歌下里曲，赓和白雪音。请问觉轩诗，何如梁父吟。

聿修去天长，却泛宫亭水。百世友渊明，放意匡庐趾。为爱千金躯，不自知臧否。非关走庭下，腰折惭小子。少学怆难行，富贵丘所耻。一为田园念，归思轻脱屣。斗大印黄金，各各从所美。二士志俱得，何其尚留此。

聿修去天长，元亮归彭泽。把版岂难能，趋庭且非昔。古之尽心者，乐以所求获。云已废明民，宁当究安宅。大舆辐可脱，无当卮何益。君子之所为，百世空陈迹。

南浦纵兰桡，打头清旦风。鸟飞图障远，人皱縠纹中。衔尾过千柁，頩颜无万丛。端愁少槃瓠，生子亦群戎。

纵步石门下，江山主意勤。漥樽酌玄酒，未饮吾已醺。渊明得聱叟，万古真同群。杯湖有明齐，退谷今莸薰。我行到殊亭，西日沈就曛。阳冰著真迹，祇恐生玄云。回眸望西塞，惨淡波无垠。洄泛乐之子，行舟言采芹。

昔我客荆梁，从事清蕖幕。太仓蠹红腐，吹竽滥东郭。去作徒劳吏，青衫走樊鄂。抚字亦何心，催科厌笞掠。借问差少愧，而今不如昨。天游内于于，纷至攘六凿。铸此一错字，为费几魏博。闲居幸从容，琴书有真乐。胡然令闲忙，远谢乘轩鹤。人生百年中，藏舟固非壑。顾已习迷途，如蚕自缠缚。作诗忏当来，聊以慰寥落。

日昃望云气，西郊将欲开。丹霞漾晴晖，清风有时来。归坐北窗下，惊霆殷轰豗。流电掣飞雨，疾徐鼓岩雷。宛转颓屋头，终宵响徘徊。早起到城市，横流绕沿洄。伊谁补漏天，吾州与芦灰。

人生红树花，一谢乃其分。春风尽摇荡，刚恨分庭粪。先贤尚龙豢，缺月何灰晕。譬如陌上尘，要是非关运。何丘示无朕，子路穷斯愠。此理未容言，呼儿课天问。

袁山野火春风吹，惊飙万马争奔驰。乌龟阪头蕃草木，化作灰烬张天飞。武昌佐史皆好古，煮茗联镳访城府。狂生此意复不浅，好事大家何尔汝。鄂王城阙烟苍苍，鄂王宫殿波茫茫。今古都卢一饷顷，不见古人虚引领。亳殷丰镐已丘墟，蛮荆兴替将焉如。死生建业信徒语，石盆古渡犹多鱼。古人已去安足齿，近事纷纭尚如此。君不见淮淝去岁是丰年，如今千里无舍烟。

稔闻韵乡名，不识韵乡面。班班隠豹文，窥管时一见。譬彼闼婆城，寻逐沧流漩。闻韶在齐国，九奏何当变。王侯韵乡人，少长居乡县。韵乡指迷涂，贻我书一卷。森如入武库，宝璧纷交荐。群玉屣登临，赫日吹风霰。家鸡将野鹜，后素诗何绚。长安行即到，岂在临渊羡。千金端不如，变色先生馔。从可狎江鸥，六籍居贯穿。

生春煖律谁能吹，寸心万里何当驰。威加海内念方国，也思猛士歌云飞。狂游不识今与古，闉阇便作潭潭府。试凭野叟问吴婆，赐不如回吾与汝。高高无事幕穹苍，湖天无云湖水茫。吴楚争桑如有顷，东鄂几人全首领。古时封国今为墟，此心观古应焚如。归欤衲被盖头卧，何妨沸鼎游如鱼。舌柔长在强于齿，人间万事浑如此。君不见老聃彭祖俱长年，火化仙乘□□烟。

我愧子康之治密，其雨其雨而出日。靡神不宗始霶霈，将为有年吾事毕。岂其霡霂澍霖霪，霮{雨/对}又为心首疾。视将圭璧走群望，祈社禜门勤屈膝。诚知恶积怒神天，流毒匪缘寒自栗。甫田千亩垂有秋，刈获败之方秀实。横流场圃浇洋洋，茁茁禾头多耳出。仰天何怨俯何尤，退省过愆知自失。牢愁仆仆事吁嗟，风雨敢辞频沐栉。忱诚虽至虮虱微，舒惨苍穹焉可必。都缘民困不聊生，重以凶荒神以恤。羲和叱驭黑龙僇，倏忽清明开万室。不知帝力固全真，谓我贪天宁直笔。

岂其食鱼河之鲂，河豚自羡江吴乡。瞋蛙豕腹被文豹，刖如无趾黥而王。我生瓯东到闽方，规鱼贯见梅花装。梅青不肯候春雪，荻芽静笑垂飞杨。古来多鱼吴武昌，薄游三月新初尝。西施乳嫩可奴酪，马肝得酒尤珍良。无愁缕缕结中肠，丰美肥腯如切肪。外皮甘滑里皮厚，令人忘却美乌郎。举之东海来三江，会闻清浊期沧浪。白龙未免豫且困，膨脝唯唯浮鱼梁。气冲球鞠何彭彭，地远都无橄榄香。不知深入恣游泳，极情性命徒为戕。腊毒厚味能人亡，何须西子齐文姜。甚美由来必甚恶，直它一死言为长。𫚔鱼俗物休相妨，良药相传海上方。芦根槐子岂足贵，生凤之脑黄龙汤。

武昌三月春草生，搀红鬭白皆群英。就中一种信奇绝，芳菲压尽吴王城。侈非丹芍明非玉，艳阳天日擎高烛。从教深浅色相形，不以冰清为不俗。文王自昔基灵囿，绿绶朱裳燕朋友。醺醲心醉鄂裳裳，痛饮醇醪不关酒。流乌一下新王舟，飐从火御乘丹丘。传得飞霞在海外，千龄只自生炎洲。灵砂不到姮娥窃，几时赤凤来丹穴。赵垒新张汉帜时，闉阇满望猩猩血。少陵昔漫称诗豪，忘言跨鲤输琴高。刚被东山兴妖女，竹菰未可称蟠桃。灵根不分生赤壁，远在水南呈赫奕。朱鸟凭将寄德邻，告言莫看同巾帼。

寒溪送客荒径迂，玉华璀璨晨光虚。仙游在处见李白，山远无地寻陶朱。雪霜天色际江岸，琼瑶世界连廷除。飘然几许认姑射，恍若一梦惊华胥。宝珪环璧会王路，铁衣锋刃交兵车。三王纯素未云已，百姓浑茫方皞如。神清洞古世缘在，梁园祇是空遗书。

啄{肃羽}玄驹子，当缘一食耳。雪猫与{肃羽}俱咽之，玄驹乃与{肃羽}俱靡。古人防未然，精意本如此。相教各自慎，岂有失身理。{肃羽}子轻此蚁，终焉食于彼。蚁亦甘啄{肃羽}，但知{肃羽}之美。宁知腊毒生厚味，大小相吞不摇齿。蚁微不足食，反以食{肃羽}死。不如夏虫独饮露，寿不知冬亦良是。君不见慕容赫连攘臂起，楚汉存亡竟何似。

先生非钓名，鱼钓清泠水。太空长廓然，浪迹秋光涘。人忧我何忧，忘怒亦忘喜。建武非汉元，讵有留侯起。神明旋地轴，姓字更七里。云台已埋没，严濑殊清泚。峨峨二钓台，高插烟霞里。首阳远相比，万祀恒不圮。我来经旧庐，敢卜瞻遗几。东风回我舟，江步时须舣。仰观严象设，敬拜豁烦鄙。曾台畅登临，无复徒仰止。萦迂古道屈，望望扳萝藟。崇基介岩石，特立端不倚。削成二山碧，平正章如砥。众山郁青葱，环合纷碨礧。清尘森万象，触睫同一视。古人不可见，可见安仁美。旅情殆忘返，回棹西风驶。青蒲挂一席，入望俄城市。瞥如周变秦，物物非古始。乃知主人意，待我非朱紫。送迎因下风，忙遽均倒屣。烹茶出清泉，盘馔罗双鲤。饫之以珍馐，浣濯予尘滓。相忘语默间，不假谈名理。去留唯我意，今昔交汝尔。此情固冥契，何必亲之子。

登会稽，瞰长湖，漪涟万顷皆平芜。桑田变改唯闻说，岂信古今人事殊。往时夏后禹，道川治水劳驰驱。四支疲弊跛其足，过门弗视儿呱呱。众流宗海出平陆，滋人巨浸因卑洿。百神效职来大计，勤民远狩崩于嵞。名山立郡此焉始，明明功与日月俱。马侯有汉二千石，施仁复古苏燋枯。浚深倍薄拂古镜，还使墝埆成膏腴。阴邪丑正富权戚，居肓如鬼捐其躯。大君良吏不复见，茫茫陈迹日就无。玻璃湛湛长芳草，蛟龙窟宅生菰蒲。前功不录倚隳弃，谁何聚敛浮穿窬。庸情非圣决陂泽，迁移膏润为官租。昔人旧事已无在，犹有水则{石毚}长途。高田燥仰下沮洳，雨晹无岁均沾濡。咄哉荣利归乃室，是邦黔首其何辜。反令二主神，淫祀烦此都。王陵委积蠹明币，守祠浇酹倾清酤。禳祷两无已，跳梁饱妖巫。享祭缘报诚，嘉猷委泥涂。神灵血食已非分，无为耗黩令人吁。复绩怅何从，我心徒自{忄臾}。

皇羲寂已久，浇俗无还淳。如何张村甿，杳杳全其真。岂不有妻孥，茅茨甘贱贫。岂不惮疲劳，务时勤耔耘。脱俗未为贵，而今焉辟秦。青城足跻攀，那染龟城尘。枸杞荐盘蔬，殊非关养身。安常乐有余，熙然阜长春。奚其寿而康，无知斯体仁。静言逐臭夫，迷途少知津。猥云老人村，郊荒绝酸辛。筋骨由坚强，谁谓存其神。井蛙议沧溟，夫岂窥崖垠。作诗赋张村，逝将同野人。

天下清且奇，无过竹与石。安得皎然者，素质照人白。静立笑东风，篁冈蟠罅隙。望之轻以明，俨似雪初积。青草鬭欣欣，不比梅花坼。矫首不可到，独自凭空碧。翠帷筿青青，岩崿正虚席。我疑辟俗翁，方外友三益。又是秦帝宫，传视相如璧。人情不易知，幽致矧可射。相从知未能，灰心从此画。

兰生深谷中，香不为人采。明珠含蚌胎，融曜镇长在。袭来馨满衣，磨琢未曾璀。君子行之常，出处安有改。韩王开此居，山立中{山/畾}嵬。窈窕二游女，易岁昏有待。柳下学东门，百世人不逮。乃心毋自欺，匪转焉可怠。用之建邦国，所宜烹大鼐。我来追后尘，六逸先驽骀。美人意桃李，德谊见芳茞。瞠若眩吾明，五色腾日彩。

姈娉二美人，幽闲真种性。色秀雪窗梅，衣冠丽修正。岩岩韩稚圭，寂寞自清静。虚室埽斋居，展禽当季孟。神游问寒暄，不得窥信行。怪力视茫茫，久要交善敬。语之非异类，安民公有命。盖闻楚灵均，汩罗陈死证。二子终孝慈，双玉澄江映。当初黄鄂人，荡桨追游泳。端午化成俗，龙舸长奔竞。事神微有道，角黍劳将迎。非鬼且非仙，世士凭谁侦。

冷火不再然，事成难重言。我苦不惮烦，兴言念丘园。丘园未得归，行田县西原。暑雨霑我衣，莱芜绊我辕。熊罴百万众，未易轻营屯。东征到洪道，折柳临津门。峨峨凤皇台，墟吴际荒村。南湖湛沦漪，{氵晶}渺波澜翻。路回溪谷间，子规叫烦冤。流血良自悲，谁念望帝魂。不羞五斗腰，折支别驾尊。松门故乡类，去路驰且奔。羽书如流星，万室崇屏藩。荒凉旧村甿，亿兆不一存。哀声听杜宇，侧耳心昏昏。山泽久已竭，职死何足论。

汉法在彝鼎，三章岂不严。奸宄恣暴乱，官刑废舂钳。未若箕山翁，顽夫偃风廉。予惭斯人徒，为容善谦谦。驱民陷之辟，淫刑视齐歼。处事禁太速，宜犴非为淹。丹书对妇泣，职死夫何嫌。专诛逮垂尽，吾辜倍相兼。曾闻邹鲁间，礼义人自恬。商君就有道，绛水惊闾阎。念此一叹息，归来赋陶潜。南山信崇极，能无刺岩瞻。

先生混物化，浩若鹤与猿。诘曲此世间，翛然脱笼樊。冥心遂无物，得意亦忘言。客至不点茶，犹嗔破苔痕。相逢蜀成都，过我故县村。遐观梦中梦，南膜佛因缘。郑人决真妄，子产不能贤。寥哉天地间，谁省物性偏。梦觉各有殊，从他见一边。浩歌归来乎，虚堂好昼眠。

岁云暮矣露为霜，枯条脱叶衰柳黄。郊原寂历无人乡，獖牙之豕充稻粱，含膘以游神气扬。有班者虎蹲在旁，低头妥尾不大忙。豕行过之不虎防，虎往搏之扼豕吭。豕亡故步声唤长，虎如抱儿未遽央。豕形虽在身命亡，不如安之充虎肠。得之纸本君何从，仙人道士形已忘。解衣槃礴裸宋王，虎冠虎鞹虎跳踉，百兽望之怖以惶。写鹯鸟雀为罢翔，匡庐有洁清祠望。请君悬之政事堂，坐令帖伏犬与羊。君不见大索之祭通八方，盛德百世祠是常。又不见螗螂捕蜩雀捕螗，死生得丧不可偿，虎哉宁知猬{虫矞}能尔戕。是非远在天一方，君其宝之永世藏。

君不见谈天衍有言，九州之大惟一州，无论青冀并营幽。我其放言学邹子，将子听之无我尤。我骑一纸白馿子，趷梯趷塔走上南山头。万里以意行，一息不暂留。谽谺到空洞，且作秉烛游。呼来混沌老蝙蝠，尔作精怪我则不。从教激风怒窍拔木折石，一去旬有五日而后返，但是有户则可由。积苏累块虽云巧，达观只与蚁壤侔。我有五云车，驾以六苍虬。日月行已揭，无人触虚舟。何曾见尔悬旌鸣佩朗装欲飞动，玉柱校立直以修。大挠甲子有穷尽，尔乃禄命难考求。皇天大地仅若一鸡子，金乌玉兔衔得晓夜作箭浮。我不知尔许事，政觉两耳风飂飂。托死不复生，一死可作道者流。况乃汉时五斗米师星河耿双眸，石坛一坐一千岁，坐视生灭水上沤。水上沤，且罢休。休无休于无作，乐无乐于无忧。仙人与世人，寿夭如相酬。清清爰静爰自正，此举独步不可俦。信是神仙足官府，蜂房户牖封君侯。我偶作此言，不比亦不周。为何孙卿子，谓我阮与刘。为我谢孙子，我才愧尔天一陬。不如且饮酒，耳热徒歌讴，可以销遣绵绵不断万古之悲愁。悲愁销遣几时尽，万古之后重有万古来悠悠。

春阴苦亡赖，巧解穷雕锼。入我方寸间，酿成一百万斛伤春愁。我欲挹此愁，寸田无地安愁刍。沃以一石五斗杜康酒，醉心还与愁为谋。愁肠九转疾车毂，扰扰万绪何绸缪。愁思傥可织，争奈百结不可䌷。我与愁作恶，走上千尺高高楼。千尺溯云汉，只见四极愁云浮。都不见铜盘之日，缺月之钩。此心莫与明，愁来压人头。逃形入冥室，关闭一已牢。周遮四壁间，罗幕密以绸。愁来无际畔，还能为我添幽忧。我有龙文三尺之长剑，真刚不作绕指柔。匣以明月通天虹玉烛银之宝室，可以陆剸犀象水断潜伏之蛟虬。云昔黄帝轩辕氏，用斩铜头铁额横行天下之蚩尤。拟将此剑斩愁断，昏迷不见愁之喉。若士为我言，子识愁意不。愁至不亡以，愁生有来由。闲愁不足计，空言学庄周。日中之景君莫避，处阴息景景不留。疾行嫌足音，不如莫行休。因知万虑为萦愁之𫄴，忘怀为遣累之舟。归来衲被盖头坐，从他鼻息鸣齁齁。取友造物先，汗漫相与游。朝跻叫阊阖，夕驾栖丹丘。天公向我笑，金母为我讴。酌我以琼浆玉液朝阳沆瀣之浓齐，俾我眉寿长千秋。却欲强挽愁作伴，愁忽去我无处踪迹寻行辀。惟有春华鬭春媚，一一蒨绚开明眸。又有平芜绿野十百千万头钝闷耕田牛，踏破南山特石头。

荷芰藕生莲，每忆心中苦。拟掇断根苗，丝结千千缕。

侯妇匡坐叹，荡子新赐册。先自薄恩私，嫔嫱几巾帼。

莫作侯家妇，鸤鸠理清瑟。几许白头人，同心绾同室。

侯妇且勿叹，金玉多满堂。蛾眉不让人，当奈薄情郎。

田田白团扇，轻绡写蝉雀。用之却炎暑，生风郎掌握。

团扇复团扇，羞郎引遮面。顾景强踌躇，隙月云端见。

团团白纨扇，奉君挥素手。余凉入长夏，结交贵经久。

胡无人，非无人。银山蹀躞胡马群，甲光射日开金鳞。镞长飞雨旌填云，轰庭雷鼓声辚辚。柔然之蛇阵囷蝓，倾河鞭石居逡巡。浩歌但来轻比邻，白登豳国公当闻。帝羓久作冥漠君，高辛狗食吴将军。胡儿弧矢非周身，控弦虽多将累人。狼跳鸟击虚游魂，骄矜一息为微尘。枭雏井底蛙弥尊，余殃积恶天公嗔。胡无人，闻不闻。卫青去病迹已陈，窦侯乳臭椒房亲。胡无人，燕然错落铭王勋。

人怯山西种，谁知掌上身。猪羊刀霍霍，车马道辚辚。幕府开娘子，旗常纪乱臣。梦回清镜对，千古茜裙新。

车遥遥兮路逶迤，思夫君兮君今知。今安适兮南入楚，愿为声兮逐君语。君不言兮声不闻，声何当兮言在君。

阙下乌云暗黑旗，未央高会送将归。天子传觞从官劝，单于今正天骄儿。上林关锁多芳菲，王嫱困睡花葳蕤。中人惊起道宣唤，和戎却自拼蛾眉。徘徊顾景伤春啼，秀色悮身生不知。工师万死未足谢，丹青始信君难欺。冤莫冤兮长别离，盟莫渝兮徒自疑。毡车未免下宫殿，记得当年初入时。眉山淡扫双螺垂，拟高门户生光辉。姑姊提携父母送，不教含涕登丹墀。赭黄有泪濡龙衣，此身虽是触事非。胡沙万里少花木，胡中争看真阏氏。言语不通心尽悲，琵琶琢就弹哀思。君门万里不易到，檀槽拨断商弦丝。穷寒绝塞人踪稀，时有天边霜雁飞。凭谁说与汉卿相，西施莫忘真元龟。

废圃晨游，旧观历历。三径已荒芜，歌酒地，悄悄无人迹。为山倾仄，支柱皆名石。桃李无言，为人岑寂。早绿暗红稀春去也，叹繁华难觅。落花如积，谁与东风惜。

杨婆儿，共戏来。白门杨柳正依依，稳称暝鸦栖。博山𬬻侈沈烟袅，侬心懽绪缪纷扰。语含别意泪空流，未掩宫闱齐阁晓。齐阁晓，祇伤悲，婆儿杀侬，那复相思。

杨白华，柳眼自生息。风传华落大江东，绾球团絮无多力。柳眼落落不可见，淡荡游丝空万亿。由来宫树未成阴，踏歌惊断諠笳篴。

少妇织流黄，织就中秋月。上有乘鸾女，肌肤皓冰雪。装成一携手，奉君端暑月。感君清凉意，薰风为君发。落叶下惊秋，与君此回诀。素质不胜愁，从衡网珠结。招摇邈烟露，青鸾影辽绝。有物感君怀，腾口知何说。分命故应然，不是君心别。

秋空浄无瑕，耿耿挂明月。有人捉月试腾身，腾身直上黄金阙。黄金宫阙高嵯峨，骈头从目相谁何。仙人顾之拍手笑，使我言语能多啰。言语多啰还有考，天公何言固无口。秦书赵史欺我哉，紫气充庭是天道。通明广殿凝非云，日月照曜如环循。虾蟆老鸦恣吞啖，我欲叱之神羊嗔。梦中将谓天难知，梦回尘事故依依。天大故能成变化，觉梦不劳评是非。

春飞紫燕秋飞鸿，双成阿母长相逢。谁家窈窕窥绿窗，藕花菡萏清池风。璧珰翡翠双明月，宝钗玉钏衣如雪。年可四三当有情，语音娇软疑卿卿。天公一笑回金电，不似当初不相见。

驱车迳长坊，长坊劣容线。缭遶狭邪间，相逢记君面。君家人共知，共知不难求。朱门飏疏柳，虹梁架芳流。庭除清且闲，驰道直以修。中堂真壮哉，黄户双蚩头。亭亭丹桂华，灿烂明人眸。主君三男儿，三儿例封侯。大儿尹京都，中儿相凝旒。小儿奉朝请，笼街进鸣驺。三儿俱来归，青丝控骅骝。三儿俱上堂，大人百不忧。三儿俱入室，四座沈烟浮。蛾眉尽妖艳，三妇不可侔。大妇鼓鸣瑟，中妇弹箜篌。少妇独凝𪾣，酡颜半娇羞。丈夫且踌躇，世有此乐不。

男儿多负心，女心良易知。琴音和且谐，何以得淫思。文君慕相如，殷勤夜于飞。不惜鹔鹴裘，愁成远山眉。茂陵独何事，为颦效东施。兴言念畴昔，卿红恍如玑。弹作白头吟，深心写琴诗。郎听弦上声，妾志终不移。清商感人情，两意亦以非。文君获所愿，相如悟沈迷。宁能已消渴，琴台遂同归。妾欲理丝桐，丝桐亮以悲。谓言无终极，当非长别离。

雝雝云间雁，南飞北轩翥。妯娌几多人，儿夫独羁旅。郎书凭谁寄，妾意凭谁语。赖有双鲤鱼，尺素为怀取。欢子今来归，还羞入朱户。告之莫流宕，天静星可数。星子何昭昭，行不如归去。

鱼生蒲藻中，河水以为依。倾河竭其波，鱼藻当何归。妾作君家妇，君时尚卑微。勤身纴丝纩，夜午不下机。悯君书幌劳，宁教食无薇。缉缉儿与女，号寒复啼饥。怜之小颜色，饤饾挛斑衣。君登名利场，妾喜神欲飞。今君位通侯，蚩头建黄扉。忍令家人子，举动生光辉。妾昔颜如花，因君损芳菲。君去春无迹，潸然泪红玑。自怜承事君，为他箸头肥。妾命薄如纸，虚床但歔欷。忆昔在家日，憨痴弄庭闱。爷娘念娇子，深心爱其颀。人间愁未知，结发为君妃。姑嫜时在堂，色养亲无违。殷勤百憔悴，可道才依稀。谁言当见君，崇高位巍巍。君官知渐穹，人事觉已非。非关君二三，妾貌凋寒威。恨无长门赋，可以使君矶。更长不再眠，入户多蛜蝛。妾有青绮琴，愁来为君挥。琴诗无别意，黄绿忧裳衣。昔作掌上珠，今逐驾下騑。珠藏不复媚，车行在观旗。幸君且留连，知音世诚希。岁寒须见梅，何花耐凗溰。

罗敷秦氏女，皓腕洁如霜。宝钏瑳明月，领巾疏以长。柔桑正沃若，采采官路旁。使君从南来，一见神已伤。五马会且止，调之逢国王。自名良家妇，狂夫汉中郎。闺门甚修整，芝兰远芬芳。奚为致此语，不是邯郸倡。去矣勿复顾，风来语流香。荡子踏归陌，驾言割人肠。

人道从军乐，我道从军苦。为问何所苦，无苦汩没汝。汩没何可伤，政可虏戎王。万里浪驰逐，征役未遽央。太行汝勿登，回复九羊肠。黄河汝勿航，波流水汤汤。胡然弃平生，欲往无梯梁。夫君且淹留，后继当汝忘。长蛇叵复梦，南山强深藏。我甲岂不坚，我马岂不良。人生会有死，义死良所伤。将军不汝信，谈笑成奔亡。谁乎幸际会，虎服而皮羊。之子方丈食，何时饱秕糠。

戚戚复戚戚，如此春意阑。红梨褪深晕，青梅结微酸。向之一凄惨，饥肠废朝餐。姮娥五圆缺，美人隔云端。衷情叵自禁，陡觉衣带宽。芳菲日雕谢，动作不遑安。咄哉黄栗留，接翮语何繁。小鸟得于飞，而我别所欢。夜来风雨恶，中唐水漫漫。故乡贫亦好，楚客日南冠。男儿志四方，愧此柳下官。安得买山钱，静处把钓竿。高怀未易偿，归有道路曼。匡坐作遐想，心体胡自胖。行行大刀头，无生话团栾。

自君之出矣，珠网弦箜篌。憔悴损容色，晨朝懒梳头。头上双爵钗，脱发应难留。因心持寄君，君还知意不。金以表妾心，钗能感君眸。长安多美人，陌巷多高楼。君如有两意，持此买名讴。妾本侯家女，生平不解愁。十九为君妇，如今几回秋。生儿妾样长，君方远行游。妾颜益以悴，君心日悠悠。方诸空有泪，圆月难为钩。死灰不复然，知君亦行休。寄言天地间，于以写我忧。

石上可生麻，麻生岂成畦。嫁婿得荡子，犹如太常妻。我作少年行，长安走新街。长安三月春，桃李百花开。平康诸女儿，艳丽惊寒梅。蛾眉鬭连娟，佳期不须媒。投我以木瓜，当歌共传杯。歌声系怀抱，知君在空闺。期我以立春，清明未云来。应作忆秦郎，高楼寄徘徊。鸾胶世苦无，断续何当谐。闺中傥相忆，薰风有时回。

春兰有真意，穷居在中谷。端不为人香，无言自幽独。我家瓯浦东，筠扇锁修竹。颀然彼粲者，夭翘散余馥。五年客异县，对眼嚣尘俗。百华尽妖艳，信美非吾族。延陵𫏐游豫，佳期未云卜。同心弗我忘，迎人见青目。虽微九畹滋，风动情亦笃。当门谓应锄，吾当为之哭。

秋风生夕凉，吹我东阁帷。中有宕子妇，清歌寄愁思。为问愁何为，良人长别离。银釭吊只影，霜雪坚自持。君为黄河流，妾作月桂枝。东西各异道，邂逅不可期。愿为衣下裳，结束随君衣。君衣何当披，十年守空闺。

清都太皇居，窈在冥冥间。神光贯中极，希微炯非烟。紫宸邃以虚，绛阙高于天。受职徕百灵，肃雍朝九寰。大飨通明殿，张乐玉京山。九奏感人心，万舞形物先。谷神霭清唱，黔嬴抚鸣弹。缅彼世间音，下里何{女便}娟。阗阗响雷鼓，蹁跹举云鬟。彗孛小垂手，日月两弹丸。阳春假优装，投霓忽高弦。壶矢一笑电，歌风发三叹。呼吸成千尘，神仙讵长年。峨峨帝王都，积苏浮九埏。箫韶间猗那，鬭蚁蚊雷喧。虫沙与猿鹤，等细不足言。遗音寄五柳，海山学成连。

款乃兮江湘，缭兮绕兮衡之阳。龙衣兮黼裳，帝何之兮陟方，我不见兮搅我心肠。款乃兮苍梧，杳兮渺兮远隔重湖。龙驾兮鸾车，帝何之兮升遐，我不见兮泣涕涟如。云梦兮漪沦，款兮乃兮岣嵝峋。青天兮白云，帝何之兮上宾，我不见兮戚此下民。

时乎时乎，去去如车毂之运行。瞥然过目无留停，追随无及不我待。东篱菊花无耗，迤逦真到阳冬始敷荣。落落离离{石非}礧，蔓衍布丘坂。碧为之叶紫其茎，争妍骋媚芬芳吐。如金如玉之繁英，含霜万颗好颜色。节虽可尚时难并，惟重阳日月二九之嘉会。此时抱一符乾贞，年年闾里交相庆。宾朋相将相唤，携手登高陵。采茱插鬓款终日，揉挪碎蕊满盏浮醁醽。乃今候迟闰冬孟，其如金乌自飞{需免}走{更}。黄华从此后期拆，枉教陶令舒手望穿两眼睛。殊不见甲茁与芽萌，花诚细事足多惜，时良不遇令我伤衷情。圣王作应五百岁，文昌殁既三千龄。中间贤君苦无辅，唐宗世民周宗荣。孔丘无位皆汲汲，到头毕竟嗟无成。应如此花时来不吐颖，过期无用还丛生。丛生失时又无用，蹉跎毕世空冥冥。于嗟后圣不时作，使人雨泪雰零零。不如及花开，香醪但时倾。莫教花瘁后，有辜负花名。

楼头月白良夜深，美人睡起搊胡琴。咿嚘怨抑如诚诉，四弦了不谐琴音。推琴凭栏歌一曲，为声不成气不续。和愁拥面归锦帷，曲肱展转愁相属。床前蛟烛光荧荧，乍明乍灭如参星。卷衾起来问高烛，能知妾意还不能。烛如不解人深意，如何伴妾长垂泪。澄思微物本无情，有怀触目皆伤志。眠来复坐坐复眠，不交两睫时潸然。自惟命薄多离恨，春宵镇长迟曙天。亲知问得郎书不，低头无言堕红雨。迟回捩泪强为容，不成一语愁还主。何人远自日边归，殷勤为问郎归期。待得郎归与俱隠，不教被劾缘蛾眉。

秦君植木咸阳市，秦民血作东流水。秦风薄恶法秋荼，秦郊行人半无趾。祖龙虎视吞六雄，漆城隠隠陵云起。骊山罢休营阿房，匹夫奋臂为侯王。重瞳隆准骋逐鹿，非冬积白何雪霜。至人知几忍徒死，竞遵大路逃彼方。从兹不复通上国，不知戈鋋不见德。耕田凿井自希夷，安居守分无余职。抱孙养子乐天年，羲皇何远今其域。自从别祖来避秦，无文不记几世人。曹刘典午任强弱，历年六百何纷纭。山中既绝中原路，从更百代犹无闻。武陵野人事渔钓，独游沅溪忘故道。溯流探得桃花源，舍舟洞口穷幽讨。洞中逸民忻见之，共嗟遗事询其老。为言上世绝尘由，杀鸡命酒争献酬。具闻阃内战争事，始知违俗为优游。鄙夫何知尚怀土，匆匆须别还中州。尘心已萌淳朴散，桃源咫尺仙凡判。还求不得曰仙乡，宁知死生无少闲，相望如隔一世间。到今沅山色苍苍，流水滔滔花泛泛。

沙堤大盖何穹窿，底人佩玉鞍蒙狨。傔如熊虎马游龙，谁何出入咸阳宫。笑刀瓠体颜芙蓉，步趋持重为雍容。诸侯爰统掌百工，调元为职裨九重。万钱一食声鼓钟，犹言下箸终无从。异时糠啖肠不充，家徒壁立其室蓬。抄撮语丽文雕虫，绘为绣句欺南宫。不分菽麦俦知侬，且无万卷浇胸中。脂韦媕婀陈小忠，竭民膏髓自为功。榻前触事惟迎逢，肯思责难始为恭。君王谓贤拜三公，门如沸汤贿赂通。财侔县官邑侯封，积金犹欲齐灊崈。家有钱炉非范铜，卖官鬻狱扬成风。后房的灿燕支红，皆民女妇来无踪。有忧失得常忡忡，杀贤贼能摧英雄。汲将同类塞要冲，害苗之心饶蝗螽。忽弯射羿逢蒙弓，怡然自得豁心胸。黯如抹漆何赤衷，问人自欺咤匪躬。高自标置人盲聋，言立便拟称儒宗。学禅逃俗坐谈空，元非友朋相磨砻。世间将谓无轲雄，言出波流士与农。却矜巧宦官既穹，笑伊鲁儒嗟道穷。那知达人节青松，视而土苴及蛆虫。古今异时理道同，奸邪未必皆令终。君不见晋朝失国隳金墉，为奴为胔岂惟怀愍巡北戎。

长城役罢骊山起，秦人断念还居里。一呼或化为侯王，避之却是神仙子。汉家宫殿生荆棘，桃源千树长春色。花香破鼻桃离离，只在人间人不知。梦中有客曾一到，屋舍衣裳殊草草。狗彘鸡豚还治生，若度流年不知老。南华砎壁连天起，人家庭户多流水。红碧夭桃百种花，不似凡间锦和绮。仙人容貌闲且都，居处虽贫乐有余。老子桃红入双脸，皤然只有银为须。仙家女儿多茜衣，桃花宜面叶宜眉。离宫茅舍略相似，别有谯丽璇为题。仙君名氏犹属秦，许由往往陪游人。老人石上问行客，传今几世秦之君。为言天下方南北，人鹿千龄经几得。嗟说来时桃始华，桃子而今未成核。祖龙往日亲曾见，六合连兵事攻战。北城紫塞南陆梁，倾赀未足供输挽。诚知黔首无聊生，侧目有诛正视刑。剖心不独商王受，当时论杀诸儒生。我本何辜一何幸，避役离乡共亡命。石髓药苗聊解饥，经年陡觉侪仙圣。讯今丞相胡为者，振古如今同土苴。惊起城头角调哀，顿觉令人小天下。秦政求仙徒尔为，避秦役夫能至之。还知道可无心得，学道有心无乃痴。

上有青山，下有沧洲。步有回波，面有红流。吞吐风云，呼吸觜昴。审能处之可销忧，退谷中人带笭箵。山中缭绕茅舍旁，寒泉之流激琅琅。双石西峰我在东，无情钩加此漫郎，性情荒浪气志刚。东邻之人挥钩车，胎鳔孤{鱼菐}浪屋加。钩纶相投不遑舍，聱齖会慑归吾家。我蓑我笠聊自娱，没溺愧彼邻舍渔。沙门招提宅谷西，金仙宫殿云汉齐。撞钟击磬礼耶毗，子欲诣之持清斋。个中有人坐无为，饥餐困眠气答酡。抚掌咍然笑呵呵，吾昏将奈此子何。漫歌八曲音清泠，风高水寒三叹声。勿哦大洞修黄庭，谷中之乐寔难名。长江北来，樊水流东，樊山水曲大回中。儵儵之鱼泳油洋，钩舟渔人鼓鸣榔。浩歌一阕清沧浪，终焉无求漫相忘。大江之东丛石起，谽谺聚石江鸣水。小回中间浪不恶，钓台嵯峨瞰城郭。去来客船是中泊，漫成二阕回中曲。豪人仲谋当汉衰，建安之际鼎祚移。江淮万里吴帝之，冕旒十二龙卷垂。辂车华葢日月旗，荒墟之中不可求。宫室故处春草青，长刀大剑可治生。我先田老相次耕，大夫劝相歌三成。江北洲，西阳国，芜城桑柘弥阡陌。妇可力蚕身力穑，四歌不用愁衣食。一元大武牵何之，良田附郭吴东陲，牧童田父麻单衣。叔闲修治木𫘝𫘨，从吾真者真吾儿。西阳罢田饱饭嘻，五歌六歌神自怡。李甥叔静荡两桨，弱翁将船欲安往。大回小回闲钓鱼，送客便拟酣醺如。酒徒之诮谓浪名，世俗交加漫不听。行无恶客相逢迎，醉歌七终将八成。杯樽杯湖上杯亭，浪翁杯饮醉少醒。嬉然自打舴艋行，菰蒲芰荷出青萍，仰天大笑风泠泠。杯湖西南为退谷，寿藤累累萦寿木。涓泉奔注汇樊曲，醉耳琤𪻐乱鸣玉。城中友生绾铜墨，身备四殊攸好德。漥樽日醉主与客，挟以石门天地窄。杯湖退谷人好游，可厌之类乃所羞。忽焉草木成高丘，此游此泛生幽忧。渊明之风继者谁，士源孟子接武来。严霜皓雪春风熙，倒置日月寒温移。来游者子充良知，子能得之可勿疑。此道不迂不回遹，子能识之可游佚。勉强行之今是古，谷中之人君踵武。狂生作此谷里章，意追浪叟俱商羊。松风飕飗兰草香，与君寿考终不忘。

江之广矣，一叶航斯。东坡远矣，企而望斯。彼草蒙茸，翳于雪堂。决决滥泉，桥亦云亡。人知其名，我怀允实。崔嵬者山，有环彼室。江之广矣，跋而髣髴。悠哉悠哉，如泉流以出。我思古人，寥其久矣。文如尔矣，我心起矣。雪堂之圮矣，曷为其止矣。人之匪矣，若其已矣。我之邻斯，一江之巨。我之来斯，忽其如寓。有怀北堂，颓如以仆。相彼道人，只眼之云具。

跃跃渊鱼，言泉之涸。有束樊笼，既幽其鹤。眷言怀之，翰飞戾天。薄言存之，泳于重泉。蹙蹙何嗟，靡生靡活。胥失其沦，上下靡所。察视其浅矣，宛转于泥。就其幽矣，安处于栖。匪我之云为，何适何归。曰有虞衡，莫我肯知，亦莫我肯悲。父母何其，呜呼苍天，盖亦勿思。尾鱼既頳，鹤樊既鸣。孰听其声，孰视其形。岂无高天，翱翔靡路。岂无重泉，职职靡寓。洋洋者鱼，惟渊之实。鹤飞于九霄，时岂笼中物。

瓦鼓垖垖，寘之诚台。诚台有称，不革不铜。不尚其{隆/鼓}，自天之性。天性如之何，至质无华。有称如之何，埏埴无加。诚哉诚哉，其仪孔嘉。瓦鼓垖垖，诚台之上，崇基有塽。可据而居，可凭而望，汤其泱漭。瓦鼓之垖然，称台址之隤然，抱峰崿之嵬然。诚哉诚哉，纷会意之飔然。瓦鼓垖垖，诚台之下，筠乡有楚。扫地而居，修竹猗猗。垖其反古，五亩之竹兮。彼垖者鼓，在彼墺兮。在彼墺兮，称此麓兮。诚哉诚哉，会我独兮。瓦鼓垖垖，在彼青林，有象无音。称台观之嵚岑，称筠竹之清阴，乐称走之诚心。岂无胡床，可将可坐。岂无鼖鼗，可鸣可播，而垖鼓以无和。诚哉诚哉，不加其埵。

云天鸿蒙，烟萝冥密。寒溪线绕，荆江壁出。竹径晨游，露风飘{风日}。有怀硕人，远在清汨。不竞流芳，眷此诚壹。道存语外，泓潭纳日。形模比栉，滉如日室。万派瓜分，无往弗彻。吾心愦焉，莫可致诘。

我生之辰，六月甲戌。师伯清尘，羲和纳日。粤有氛祲，南自筚门。轮囷扶疏，英如白云。高减储胥，来循轨道。面阻清池，岐分缭绕。玦如堤立，不即我庭。直建千房，视左为荣。载明载灭，载高载卑。甲夜筹三，侵寻以微。外户如之何，秋空澄霁。庭内如之何，静无纤曀。我门我籞，岂伊异人。何吉何凶，祥谶谁询。发书占之，日音受征。公正司辰，廉贞变起。时维宽大，斗建移申。律中参阳，干庚岁寅。庚刑甲禄，三合离乡。王墓加临，金刚火强。白维王气，金方火死。从革之占，庶乎近止。我非瞽史，讵易谈天。祸福由人，无论未然。眷言常度，时曰休祥。尚疑白眚，为沴为殃。皇天降异，岂缘微物。霆击飞霜，其何能忽。我顾休明，阙然腼汗。可无大戾，天为谪见。妖星垂象，尚克陨之。酒血红杯，亦既泯之。卬绾阴诛，尚容改悔。变见之来，庶无大罪。皇天降威，谓我修省。夕之朝之，敢忘申儆。战战兢兢，念此天变。蔚炳如之何，无思革面。

莫莫昊天，莫伙烝民，感兮格兮君之仁。混茫万宇，自都于野，余一人爰主。于何道兮，畅浃神人。于何道兮，神人我与。荡荡兮帝德，高高兮不极。吾不知其名兮，命焉弗得。其人则天兮，天乎其仁。吾不知其际兮，究焉无适。伊神人之交畅兮，其帝之力。

彼美鸠雏，归晡呜呜。所哺伊何，曰父母且。匪生何父，匪育何母。历山之居，居庸可久。念念思归，不归何俟。

黄屋兮巍巍，人道兮委蛇，念父母兮庭闱。三牲日馈兮，夫岂不时也。憯不如在野兮，亲几履也。惟昔乐而劳今兮，吾将已也。

忾彼夏日，熇熇其暑。毒我下民，辟焉无所。忾彼夏夜，郁蒸其雨。民之愠结，莫安其处。凯风自南，发于茂林。实彼百谷，纾我愠心。

汤汤洚水兮，怀山襄陵。浩浩滔天兮，昏垫生灵。导之入于海兮，王事有程。启呱弗子兮，匪我忘情。

天地肃兮阳伏藏，以时出兮万物攸行。声砰訇兮，蛰虫咸作。蛰虫不作兮，自底天亡。象震出兮惟君王，发号令兮惊四方。惽封禺之守臣兮，自为聋聩。死霹雳之下兮，式彼天常。噫，余非好杀兮，刑宪有章。

瞻彼薄兮，俗灏灏兮。父母邦兮，蔑强暴兮。瞻彼薄兮，俗洋洋兮。父母邦兮，蔑暴强兮。茫茫禹迹，紊其经纪。适彼薄兮，言归父母。

天道浑浑兮不享，繄神器从神兮适彼西邻。泯社稷之阽危兮君无与守，将正而毙兮谁善其后。负罪囚奴兮九畴我保，庶汤孙之复兮载兴商道。

凤兮凤兮，鸟之王兮。览德辉兮，为嘉祥兮。匪下昌兮，我王明兮。

天命文考，翦灭大商。发将天命，戈矛有光。非余武兮，独夫自亡。非余武兮，天启先王。

陟彼首阳，言采其薇。可以充肠，可以乐饥。采薇采薇，首阳之下。可以全身，可以安处。采薇采薇，首阳之巅。可以适己，可以穷年。在彼亦食，在此亦食。虽倾天尔力，父子有常职。

麦秀渐渐，殷商宫兮。肃肃清庙，俨惟墉兮。城郭依然，浍畎通兮。恻我心摧，悼人亡兮。寤彼盛时，阜熙雍兮。车盖幢幢，来朝宗兮。自我成汤，德颙颙兮。恍如梦惊，留眼中兮。今我不见，内犹霿兮。

大乐和谐兮，神凤来仪。彼周公之圣兮，余何德以堪之。

陟彼丘陵，冈阜逶迤。莫适所穷，曷知所止。泰山苍昂，西国之望。人之弗登，道旧云亡。顾瞻周道，坦平如砥。捷径斜敧，小人所履。亶不由乎，此式遵乎。彼大路棘矣，何能久矣。

雨雪霏霏，梁山之下。朴{辶敕}其凝，皓其郊野。凛其寒矣，曷藏曷御。亲庭孔邈，孰为温者。台不能此处，归途无所。台不能此处，曷其疾去。

我欲仁，违离二亲。自我不见，于今十春。心虽不去，情不亲。闻师教有年，子不曰夫，孝终立身而始事亲。求仁斯得仁，事斯语足以穷吾年，归耕乎休。历山之下有良田，参来其谁芸，归耕乎休。以一贯道者，吾夫子之言也。去不我留者，年也。不可得而再事者，亲也。归耕乎休，耒耜足以待丰年也。禾黍足以奉吾亲也，乐道足以富吾仁也。归耕乎休，如是夫岂食吾贫也。

我思周道兮，适彼镐京。遵逵孔直兮，踖踖其行。驱车潼华兮，草{艹/廾}罥余。轴限河渭兮，济无津梁。日衔山兮天欲夜，愁云结兮不成雨。我心恻兮思故乡，汾亭寂兮汾之阳。陶唐氏之遗风湣兮其若亡，眷吾徒兮狷或狂。振还辕兮去京邑，泪涂泥兮道犹涩。汾亭上兮有六世之遗书，野有田兮汾有鱼，宵续经兮昼狎佃渔。辟阙里兮薙莱芜，倡弦诵兮开群儒。神交周孔兮独乐有余，神交周孔兮独乐有余。

海山中兮四无居人，海之涛兮渺漠而无垠。浮空舆地兮，风云滥其出没。朝而潮夕而汐兮，浩兔乌之吐吞。彼鸟兮鸣飞，彼鹿兮跂跂。聊淹留兮岁聿其暮，鼓丝桐兮从夫君而与归。

悠悠之川兮泛彼淘河，一江动荡兮恬风静而腾波。澜翻下濑声沨沨兮柂师不可以告语，沈舟折首兮天其奈何。愚夫妇兮中仓不濡，行褚迁于高岸兮妇沾渍之长吁。凡之亡兮，凡存不害。渺江波之弥漫，走于行之不济也。嘻，命矣夫。

交情不在久，还有白头新。雨础知同气，斤墁丧若人。薰焚虽有限，玉折岂无因。世事都如此，苍天何不仁。

闻忆鲈鱼去，嗟君独见几。若何车轴折，未迨草庐归。殄瘁吾心惧，云亡世德稀。南风方不竞，民援欲谁依。

世念吾衰久，为之恸却哀。知言非语到，见事直心开。吾道伤麟出，韶音忆凤来。州乡桃李地，编户想悲摧。

天胡不仁兮，瘼此下民。良苦乏贤兮，贤人名去而仙。繄世途之好径兮，正路榛塞。阊阖重重有栗阶而进兮，不崇朝而折翼。鸱鹗司政兮，蝙蝠之晨。猿仁何咎兮，摈自王孙。宁是不畏兮，天实为之。皇浩浩之充天兮，岂其已而。鸿翱翔而遵逵兮，退飞者再。抟扶摇之直上兮，竟翷翩而长逝。夫岂人为兮，呼天不闻。人莫不死兮，不亡者存。小官之不卑兮，贤声载路。视彭铿其犹夭兮，后昆有裕。楙实双而一瘁兮，哀哀者母。纷孺弱之呱前兮，苍天太苦。生者作德兮，死者有仁。呜呼哀哉，家国无人非余患兮，余悲夫抱志之不伸。

行谊推前辈，繄公学大成。博通行秘府，威德殷长城。笔力千均重，词源三峡倾。怀珠飙跃浪，杖策稳登瀛。奇节为绳直，危言袭凤鸣。弦歌风四甸，领袖服诸生。任付即山铸，章分煮海程。钱流邦货重，利半国租赢。政抑豪民折，人知公道行。绣衣休直指，彤矢赐专征。剑戟森营垒，边陲卧鼓钲。正辞平楚狱，折简罢蛮兵。治水防云固，为鱼患不萌。蕴含荆玉润，廉与蜀江清。流马追前躅，轻裘拥后旌。鸾声仍哕哕，蝇矢自营营。毋谓镠金铄，其如衡石平。功名书册在，冠冕掷瓢轻。棠棣辉方韡，琼瑰梦忽惊。人间傅说谢，天上岁星明。有美称遗爱，无穷企令声。泪碑兼陌祭，西蜀又南荆。

万夫卬止配高山，德望巍峨履道安。容貌訚訚服乡党，风棱凛凛冠朝端。凤鸣往格君心正，鹯击曾闻奸胆寒。不相宅家长已矣，空教有识涕澜汍。

陕服它时帅五侯，尽心分主顾西忧。为民发廪成归节，揖盗开关记释谋。泽施生人追灌口，法垂当世说遨头。华阳旧志今谁续，巷祭余哀可见收。

履赐西州事可寻，税轺无在不棠阴。忆参盛府开巴峡，忍送灵輀入凤林。语上故藏应笔鉴，家传清尚只龟琴。自伤下走青衫少，恸哭无人知此心。

脱巾自责为儿非，叱驭辞舟识洞微。不辨盗金缘重义，危言撩虎自知几。惠霑神物能通梦，节感乡闾忆葬衣。今见我公公又往，后生学古欲俦依。

世道久衰息，惟君尚典刑。好诗清腊雪，醇德醉春醽。考䇲穷三易，传家守一经。高风不可见，谁与勒贞铭。

凋落伤前辈，风流属老成。和羹方尔用，接淅已吾行。卜筮占先志，仪刑式后生。赠同开府相，哀诔易佳名。

帝功成赞育，天道与为徒。祖帐霸陵岸，扁舟笠泽湖。送鞋非李泌，哭市有郇谟。已矣龙輀税，依然曳尾涂。

蝗食虚来凤，牛刀第割鸡。解纷谁侠行，怀惠或婴啼。寤叹伤凋落，虞歌思惨凄。邺侯家传在，兰佩可童觿。

载德称贤母，宜家启令郎。背萱伤蚤谢，蟾桂籍流芳。负米思何报，啼狶教叵忘。一篇胜得第，应喜赛钱塘。

乡党名卿有几人，如公学术两离伦。贡金政告忠嘉旧，春草诗传语句新。北虏使华中昨好，西岑野色近来亲。忍观封鬣珉冈地，蕴我东朝法从臣。

世尽宗韩柳，君期振古今。文场声籍籍，武库入森森。未契千年运，终孤百战心。一官端溷子，遐及赞鸣琴。

凛凛东门会，岩岩烈士风。语高文笔外，欢溢酒杯中。契阔从睽隔，绸缪见始终。之人而不寿，吾欲问苍穹。

前辈伤凋落，如君尚典刑。政声喧剧郡，直节挺明庭。江海理归棹，乾坤托旅亭。相知不相见，如洗泪吾零。

昭代开昌运，名臣取世资。权谋乘保障，弹压治京师。方接清风会，俄惊汗漫期。此情谁与论，虞殡属篇诗。

虚传流水遶壶公，兴化衣冠转盼空。拟比三君扶汉室，肯同二陆起吴中。泗川始讶沈神鼎，剑浦俄惊合化龙。龆龀满前垂白母，此情何处问苍穹。

启愤兮申冤，诉衷情兮敶矢言。叫苍天之无辜兮，指心以为正。将求信于旬始兮，或咎繇之我听。神羊不世有以触邪兮，其谁宜为政。亲莫亲于手足兮，而为之诟病。重莫重于君臣兮，而谗言以兴。余服兰而佩芷兮，扈江蓠与蕙茝。纫留夷而纬楬车兮，以为束带。青云冠兮远游履，心旷漭兮横四海。日月昭其清明兮，孰兴云雾。余既有此高洁兮，羌谓余为卑污。凤皇翔于九霄兮，燕雀与程其度。苍蝇矢之乱白墨兮，人夫何为乎不悟。于穆灵修之高厚兮，天与地其作配。三辰焕其服章兮，揭招摇而为盖。拂白螭之纯素兮，列苍龙于左辅。朱鸟荧煌而先后兮，神龟昌扬而御侮。东南海而西界羌兮，商于崇其北户。愉昭明而震起兮，谌发挥于天下。余日望其遵此途兮，放意咸池。乘王虬兮俱奋飞，开阊门兮造东父，逍遥游兮太微。何鸱鸮兮名凤皇，驾金车兮翱翔。之桑间兮溱洧之侧，乐盘游兮三旬不息。余心隠忧兮，惟灵修之故也。靓修饰而娟娟兮，而以为恶也。余静好而弗余亲兮，蹲踏蛾眉之妒也。足顿地而不我知冤兮，仰天而不吾讣也。省吾私而内不止疚兮，此固天之数也。悲幽幽兮楚宫深，望漠漠兮楚云阴。指天极兮清高，聊适我兮遐心。吸正阳与沆瀣兮，于夕阴与清旦。骑朝霞而御白蜺兮，以游以衍。和六气而与居兮，不知我之为物。升天入地兮，倏来往忽。灵修可告语而献之兮，将我从而我咈。重曰：皇苍愉和，物无它兮。阴霭飞腾，俨惟瑕兮。云收风静，恬静嘉兮。悠悠我心，可如何兮。

怨春风之不仁兮，既发我群芳与众葩。羌无远而不届兮，烂锦绮之纷华。柳青青兮花漫漫，黄鹂掷兮声度转。香袭衣兮馡馡满路，又吹残兮何故。匪黔嬴之媢嫉兮，是残丑类。摧伤物之通美兮，且以成其独异。彼丹葩兮适荣树端，今飘零兮匝地漫漫。昔芬馨兮袭人旖旎，今质存兮已魄然而少气。野之草兮，昔芽萌其嫩绿。今生砌兮，亦盘盘而错错。余启卜于灵氛兮，问其何故。灵氛视余以其繇兮，曰皇之常度。在天地万物其尽然兮，夫子何疑。畅其理而诚告兮，子其知之。曰人生百年犹树花兮，三春发荣粲其葩兮。光彩馨香能几何兮，壹昔飘风竟辞柯兮。彼随飙兮展转，或归根兮或远。或一坠于庭闱兮，或遂沈于坑圊。风何知而花何有兮，子之心焉眷眷。嗟世态之汩于是非兮，孰通其说。西施见斥兮嫫母为说，毁弃尺璧兮鼠璞见珍，明月沈埋兮鱼目为𧏖。美自美而恶自恶兮，赝与真其谁分。春与秋其代谢兮，子何与而伤春。余不得此之高意兮，怀达人之至言。斯从事于来今兮岂然。

桂枻兮兰舟，去景兮悠悠。维赤岸兮裴回，眷丹阳兮夷犹。中肠郁结兮神情惝恍，思夫君兮聊淹留。浮涔江兮放于沱汉，泛沦漪兮极其汗漫。怅始异而终同兮匪它，回波澜兮顾复之岂远。婉清扬兮采莲女，要美人兮北渚。{扌监}芳蘅与若英兮备杂菜之芬馨，将日昃之与期兮指潜波而为盟。羲和晻曀其西入兮暮云合而美人不见，怨芳心兮泣{艹麋}芜余以衍。秋风起兮飙飗萧索，幽兰秀兮芙蓉乱落。感北江之东注兮溯洄之宛宛，羌顺天而不极兮荡波之有沔。鸣鸠雨而逐妇兮言归以霁，动人情兮吊孤影而零涕。去灵修而自放兮余心不忍，回素首而不见其形兮于斯焉其逾逝。乱曰：冶余容兮安闲自喜，荪窈窕而不我嘉兮何以。苟承恩之不在貌兮苍天谓何，分此生兮已矣。

愁城结余之方寸兮，罗累千之雉堞。缭其外惟怨水兮，如褰裳之不可涉。揖输般俾攻以械兮，诉余曰罔克。砺利刃而斩其关兮，碍重门而莫得。登东丘而延伫兮，见沧溟之滉瀁。深湛漫兮，受百川之漭漭。朝与夕有汐潮兮，冉冉来而西涨。江河之波倒流而西倾兮，溯崇丘而以上。欻忽洄流兮已往，来孰使之然兮去谁与让。曰夏后之勤劳兮，导川流之归王。执玉帛而朝万邦兮，凌会稽而会计。穆百神之受其职兮，罔或不至。琐防风氏之恃修躯兮，朝宗敢后。缺我{片斤}兮破齐斧，骨专车兮以徇于天下。于越守东藩而奉其祀兮，盛侵淫于中世。句践王兮始大，北争衡兮吴会。栖会稽而几不免其身兮，惟种蠡之与谋。朝尝胆以苦身兮，将反之于寇雠。吴夫差之不仁兮，忍阖庐之余恨。甘虫蠹心兮，尚不腼乎其面。说妖女而筑姑苏兮，咈胥臣之闷闷。乘鸱夷而蹈斤沟兮，不及夫椒之亲见。麋鹿游于吴宫兮，火灾兴于探燕。羌伯越于中原兮，通舟梁于梁宋。痛曾孙之殒其绪兮，西面朝于云梦。鄂渚豫章有虎狼之遗迹兮，曾不知其所重。虚锺离而徕封豕兮，宁待我师之所控。心招摇兮故丘，将蹈海兮袭沧流。望鲸鲵兮山峙，蹇产吾心兮索然无气。

越夏首兮西溯，张青蒲兮疾去。鹢吻低徊兮翱翔风便，回首东冥兮日远。睇兰洲兮芳杜若，羌吾好兮不得泊。闻持鼓兮{音夅}{音夅}，余心结兮尚何乐。西风驶兮江皋，舟迎风兮溯流。进将寸兮退尺，凝远眺兮江水幽幽。江风号兮漫天素涛，走𫚌逼人兮将吞舟。余奈何兮倏忽，下有蛟龙兮出没。江豚得意兮若神，肆跳梁兮冲突。泊兮恍，乌云泼墨兮吾上。天地变兮不可测，渠泉飞兮无峭壁。儃徊余桂棹兮，蘋丛至止。曳方竹而相羊兮，{扌监}芝中沚。苏椒红兮和羹，搴辛夷兮用饵。杂荐兮荪兰，载敶兮薜芷。风细细兮波停，纵余舸兮于征。长歌自放，顾一返兮屏营。倡曰：扁舟大江，溯狂风兮。下地登天，转飘蓬兮。人之死生，将彼舸之攸同兮。停桡待济，考攸终兮。赓曰：逆天理兮，虽大而覆。顺其然兮，百福攸助。叛水性而余求兮，噫其何故。

巴丘兮峥嵘，嵚岑兮洞庭。秋霖兮阁泪，春草兮愁生。巴之蛇兮修之，云英甲兮火晶。戟微手足兮惟行，云雾飞腾兮匪翼。知绌信兮天性，展转委蛇兮至行。朝之游兮衡岳，莫饭流兮湘曲。鹿焱起兮中洲，人之逐兮悠悠。纷缭乱兮海波弗静，逐之颠者相望兮莫得持其腰领。鹿冠元兮森槎千角，蛇衔取兮不畏触。岁三迁而解甲兮骼髅具吐，羌有获兮故无取。象巨牙之双植兮，肥腯顽健。肉鸡兔虎龙而牛干兮，得鼠狶为首面。性羊狠而马行兮，狗猴心而蛇变。既备此十二神象兮，害于田其不远。蜿蜒蛇之怒兮，吸无劳乎宛转。虽有此修鼻骈齿兮，宁复餐而以卷。不劳咀此齿牙兮，害以蛇除。珠显灼而光明兮，不在短狐之毁誉。游兰若兮芳洲，卧香蒲兮翔素流。芷冈兮戏豫，丹穴兮优游。何蜂虫之阴戾琐微兮藏形于暗，骑蛇头而啜之兮堕厥颐而脱颔。阜堆骨兮名陵，风悲雨泣兮千龄万龄。象种繁兮蛇既毙，欲吞之兮谁能舍。鹿奔兮其复获，登蛇丘兮涕零零。

解荃维兮放兰舸，蹇南越兮洞庭波。喷浪花兮飞白雪，身何居兮入明月。聊凝神兮隠处，梦龙宫兮波之下。珍珠庭兮紫贝阙，璆琳宫兮犀甲户。朝龙君兮殿堂，芰荷巾兮蘋藻裳。圭琉璃兮荇带，佩美玉兮琅珰。龙君游兮何之，水晶宫兮丹水湄。骖苍虬兮飞廉御，丰隆车兮为后属。碜磹驱驼其左右兮使风伯为清路，都离宫兮忘反。命群臣兮燕衎，葅蘩蕴兮形盐。列鲸胎兮鼋卵，张钧天兮广漠野。鼓蛇鼖兮雷鼍鼓，铿浮磬兮□龙钟。歌湘灵兮奇相，舞三行兮清酤。戛止兮柷敔，观其臣之就位兮厥令尹曰瞋。鲑总群虾而将之兮，胄乃元惟鲍鱼。缘蛙声之聒聒兮，位高于五谏。鳣鱼大而无庸兮，处之冗散。郁郁余心之惛默兮，周章而蹇产。欲敶词而梦觉兮，嗟言之而已晚。匆匆余见斯情物兮，徒临流而惋叹。

行吟兮大泽，邈无人兮临水石。被发兮徙倚彷徨，遇隠沦兮嘉客。舣渔舟而前致恭兮，问余以名何。徒摇尔精兮，燋然尔形。曰原楚卿之贵戚兮，三闾次也。同王姓而氏惟屈兮，灵均先人之字也。世滔淫而混浊兮，我惟洁清。彼醉者之纷拏兮，同怒余之独醒。渔父愀然而教之兮，曰圣人之致一。不必动而营皇兮，卓时中之变物。贵莫贵于和光兮，太洁在情之甚嫉。混浊世兮胡不扬波而泥淈，众皆醉兮尚可𫗦糟而醨歠。不同人而求自异兮，宜一朝之见绌。指清流之灏灏兮，余将以逝。方浴茝而沐芳兮，振衣冠而卒岁。不自尘其皓皓兮，受汶汶而蒙世。父行歌而鼓枻兮，舟飘飘然无凝滞。歌沧浪之水兮时乎清浊，斯濯缨兮斯濯足。望斯人兮摇摇，欲从之兮无由。烟云邈兮不可见，嗟斯人兮已远。

观吾生兮何为乎今之世，永悲伤兮耿耿夜长而鲜寐。临清湘兮思逝无舟，伥欲行兮不济。拟飞腾兮假羽翰于黄鹄，鹄已亡兮曾是余之能服。将解衣而下游兮潜川不贯，惧射工之余中兮备蛟龙之刍豢。登衡山之嵯峨兮柏松委靡，怨飘风之怒狂兮害于物理。猿狖啸侣兮上获我冠，荆榛塞路兮下穿我履。望苍梧兮将重华之云愬，巉九疑之不可辩兮又藐然其烟雾。杀竹枝而求泪班兮思二妃之矩度，哀灵修之返无期兮荪舍兹将安寓。首阳河渎远而不可适兮，视申子夷齐其有故。将从此汨罗之水兮，傥务成之或遇。悲女媭之婵媛兮，临流而止余。涕滂沱兮，心悲江渚。念我独兮，斯不可以久处。心如石而莫转兮，吾其此介。与子别兮余将于迈，褰余衣兮不我止，蹈清泠兮余乃已。抱巨石兮怀沙，谌同流兮灏波。其穷幽兮眇眇，皇合德兮太皓。

不如归去，巴江春暮。肠断口无声，早夜啼红雨。寻思帝蜀时，骊龙鱼服不知非。相妇未饶姬妾貌，流红长恨不如归。

婆餠焦，胡不归，炽炭炎炎不识儿。儿饥不敢取，儿苦长自啼。父母生儿忍不字，弃儿父母生何为。

脱脚布袴，从教暴露。已自不能羞，有甚供租赋。官家官家听我语，我本农家困征取。祇今为鸟心不忘，愿王一念农家苦。

蚕姑力作，缲丝一百箔。五月罢蚕缫，炎天勤织络。今年州府急催科，轻绡织成不得着。蔽体无裈独蚕妇，百箔丝蚕枉辛苦。贵人不念有寒人，一曲千缣赐倡女。

新妇抱儿归，天清曜日晖。阴云凝雾雨，新妇抱儿去。窭窭勃姑鸟，此情那可晓。有儿有妇不作窠，教去教归几时了。谢豹谢豹独何心，挈我裳衣无处寻。白露漙兮风劲，红叶下兮秋深。我寒终不辞，皇天故不私。请看穴土重泉下，对人腼面何为者。

泥滑滑，山冈路。一步一踌躇，行前复回顾。如膏兮小雨，胶胶兮薄土。失足无多来往人，扑落洪崖不堪数。战兢驱馿行不前，苦是昏黄无逆旅。

行不得也哥哥，途远山高奈何。畏日流金兮长夏，荫人有樾兮无柯。足茧兮撑狞，口渴兮烟生。思量有底亏人处，不处高堂长路行。

提葫芦，沽美酒。舞春风，卧花柳。且作醉乡游，此身非我有。与君看取垅头坟，人在谁知不长久。

眼看嘉木斧斤摧，竹路凄凉孰不哀。高论每闻前席听，谠言曾欲挽裾回。膏销果见龚生夭，刍奠空悲徐孺来。儒效俗传今若此，苍苍福善竟悠哉。

