瘦形如鹤头如雪，流浪江湖岁月深。但是胸中有丘壑，何分城市与山林。

一笠一蓑衣，空江雨雪霏。得鱼虽假饵，于世本无机。晚唱教儿和，闲身尽醉归。沧浪犹未足，长羡白鸥飞。

闲身何所似，丈室老维摩。茅屋地炉小，荒园树叶多。移窗就梅影，晒草补渔蓑。似此宁辞苦，边寒尚枕戈。

华发负沧洲，星霜又一周。未凭终夜雨，能洗隔年愁。池草起吟思，树禽栖屋头。空余壮心在，灯下看吴钩。

一水傍通四五池，竹亭茅榭亦相宜。中间更著高人住，不到溪山无好诗。

每恨世交薄，相期情最深。秋风一回首，明月两关心。鹤病难为药，砂顽不化金。余生百计拙，耐可事清吟。

立秋才一日，期会到林泉。已悟征苗意，曾吟喜雨篇。饥锄山草尽，暍汲井泥坚。闻道邻州牧，忧民夜不眠。

挥手红尘吾老矣，断堤流水草堂新。几年荆棘无行路，一日云山有主人。未许园丁知姓字，先从渔父问仁邻。谢他鸥鹭烟光里，飞去飞来伴隠沦。

别后全无梦，寄书安得频。谁怜独往意，天弃苦吟人。债长新年息，贫欺渐老身。入林知未密，犹与俗相亲。

石门当半道，想见泊舟时。伴鹤立终日，就岩题几诗。近山秋易老，问隠地偏宜。我亦江湖去，心期尔得知。

之人梅竹操，抱此岁寒心。古道久不作，高风独在今。无言欣意会，肥遁爱山深。我亦萧闲者，从君涧壑吟。

猿鹤亦悲鸣，家山莫浪轻。千峰带秋色，一路独吟情。野水冲潮白，孤云趁月行。遥怜归梦断，七十二滩声。

焦桐何处是知音，犹向残编惜寸阴。此日便为终隠计，青山已负十年心。梅花独对寒流洁，野鸟高飞古木深。万古红尘徒扰扰，几人头上有朝簪。

寂寞一窗灯，随风灭又明。空堂连夜雨，白发哭儿声。树色悲摇落，交情隔死生。唯应骨肉爱，为鬼亦同行。

无累云相似，悠悠天地间。新秋生远思，此去未应还。撼锡惊栖鹤，听松思故山。吟诗与说法，同是一机关。

行藏自有意，非命亦非时。洗耳笑心褊，折腰惭悟迟。荣枯花上见，寒暑鬓边知。独立衡门下，悠悠千古思。

旧游忆得潇湘路，今喜烟波似旧时。泽畔怕逢渔父问，桃源已被世人知。数家草市添新户，一树寒鸦傍古祠。兰杜香深洲渚阔，小窗长日赋骚辞。

好是春风长育天，阑干低护晓窗前。园丁未必知吾事，补阙清声四百年。

水浸石根冷，风吹藤叶飞。菰蒲秋影里，长趁钓船归。

咫尺不相见，闭门唯苦吟。听残寒夜雨，灰尽壮年心。身外一贫在，灯前百虑深。所欣交友义，白首亦如今。

知心逢岂易，语别喜从容。因得静中趣，又寻云外峰。吟篇题在竹，拄杖曲如松。后会期难定，来书勿厌重。

鸥鸟往来处，此翁甘隠沦。地因人物著，名入郡图新。夜月情怀淡，茅茨意态真。高风无识拔，老却采薇身。

地形连斗阁连云，松籁曾经佛祖闻。永夜月明人到少，海光山色自平分。

生在龙居最上层，重重碎玉簇孤藤。灵根旧说宜丹汞，仙种元无到马塍。风过乍疑吹珮响，日笼还似点酥凝。三年刻楮成何事，除却天工人不能。

若将群卉分高下，此种无因到画栏。寒蝶不知红是叶，飞来犹作野花看。

客星沉没钓台空，千载风流独此翁。万顷波心歌杜若，九霄云外见冥鸿。已将名字编渔户，只有琴书在室中。杨柳烟深杖藜出，满头衰白任春风。

亦是无心出，不如归意闲。一身随铁锡，十载住金山。定石沾花雨，清斋带病颜。常云迷觉路，只在片言间。

鹤骨难污世上尘，西风惆怅瘗湖云。莫悲生死今朝隔，须信仙凡此路分。丹灶空遗鸡犬恨，青山谁吊鹿麋群。蓬莱今古知何在，秋草唯添处处坟。

境自吾心会，于焉识所存。鸟声喧后寂，树色郭中村。静寿备仁理，乾坤悟易门。白云同此意，相对亦无言。

娇黄无力趁芳菲，待得秋风落叶飞。空有丹心能就日，年年憔悴对斜晖。

几度看山愧白鸥，身名心事两悠悠。何如醉醒寒江上，风卷芦花雪满头。

塔光圆照室，香炷读经晨。林下有清福，尘中无悟人。岩阴常候雨，松色不知春。青草何年墓，标题界碣新。

茅舍竹椽短，不劳朱垩施。高无神鬼瞰，贫与子孙宜。近古意全朴，当风势亦危。梅花有幽致，一树隔疏篱。

白首裒遗传，难甘閟一丘。表成趋阙拜，路左别家愁。文字归中秘，科名异杂流。当年韩吏部，何自抱深忧。

相逢长日坐如痴，瘦得吟肩耸过颐。天意复生郊岛在，人心自逐古今移。高秋月色行松顶，半夜山中读楚辞。此道若无千载后，尘昏何处照妍媸。

罗浮峰对海坛峰，只隔长江半里风。君向西方了生死，我于易象悟穷通。数声清梵空林下，一幅渔罾落照中。各各闭门无俯仰，不相同处偶相同。

茅檐日出胜重裘，饱饭看山倦即休。识得个中真气味，自然无梦到封侯。

古藤荒草乱成堆，自课园丁日日来。只有梅花耐清苦，霜风枝上犯寒开。

竹炉槁叶坐烧残，冷屋荒村夜更寒。冻得形模龟样缩，谁知方寸似天宽。

鹤唳柴门月过墙，梅花如雪满林香。风光直许闲人占，不耐闲人夜亦忙。

布被烘来暖似汤，蒙头高卧未昏黄。道人不是贪鼾睡，省事门中第一方。

野服挂僧单，禅扉月未关。桂香清近佛，秋色老依山。目尽遥峰出，步回流水闲。相传登荡路，数处可跻攀。

过尽盘山险，登临意忽平。殿灯摇佛影，瀑布杂钟声。湫阔龙居顶，路回峰换名。晓行林日薄，海气接云生。

深冬雷未蛰，雨雹半空飞。久立怪生眼，回看日变晖。万松声不出，尺蜃鬣犹威。僧说分流阔，长年无旱饥。

千岩崚骨露，随怪各生形。目力到天尽，心旌倚佛宁。夜钟传谷杳，石气逼灯青。崖腹猕猴住，多年性亦灵。

入寺嫌僧俗，独行松迳幽。夜扉崖室寂，斋磬铁盂秋。谷栈云迷级，石溪霜迸流。维摩不语坐，何日病能瘳。

神功开地秘，怪石尽为峰。佛界虚空造，龙居十二重。睛瞳随境役，蟾兔及秋逢。却忆谢灵运，岭头迷去踪。

夜钟寥閴远相闻，古佛青山自结邻。片石挂空平可渡，两峰侵汉立如人。云归荡顶无多路，僧住岩根老此身。为忆龙湫重回首，来看瀑布独逡巡。

鬓丝千缕去冲寒，酒放诗豪强自宽。天下英雄从古少，人生遇合至今难。婚姻债里抛吟屋，雨雪声中起客单。造物与君强健在，归囊知有暮年欢。

何须百炼取晶荧，大化非由巧力成。所性本来无阙蚀，认形却恐未分明。寒泉深夜辘轳静，素魄中天世界清。到此万缘皆了了，笑他拂拭堕缠萦。

新春风物旧山川，老大情怀一惘然。桃树不知秦世换，落花流水自年年。

儿女添年暗自欣，不知婚嫁逼侬身。羹藜衣褐由天分，莫负当初种德人。

自悔中年废读书，余生祇可业樵渔。青山白屋笑归去，从我高眠百事疏。

新种黄精助晚粮，生涯小小拙何妨。春风吹鬓不重绿，白日笑人长自忙。

多置田园占好官，妻儿奴婢尽生欢。贫家有子才堪教，身后穷愁且放宽。

老我儒冠误，怜君亦固穷。山川居壤异，友爱所天同。江渡乘潮阔，霜林逐晓空。永怀楸垅敬，淹泊志难通。

自是山林士，非因失志余。儿童知稼穑，猿鹤近诗书。曙色浮沧海，春风满太虚。固穷须学力，不敢废经锄。

百指忍贫需远次，壮心销尽鬓丝知。身如韦素居常泰，官被声名折得迟。束檐喜闻千里戍，出山唯有十年诗。兰亭风月应须记，人物依稀似晋时。

万事荣枯一聚尘，尘中谁是独醒人。壮无学力吟将退，老入贤关路转贫。昨夜立秋凉到晓，空斋对月静如宾。首阳千载蕨薇绿，唯有夷齐纪逸民。

遇坎与乘流，谁能舍迹求。即空皆是境，大渡本无舟。风浪随机息，乾坤任泡浮。可怜迷岸者，漂荡几时休。

微风弄孤烛，蛬响泣将晨。欲办男儿事，当为志气人。箪瓢非外乐，韦布只身贫。慎勿忘科第，务求荣尔亲。

千年孺子吟，谁会此时心。方寸有泾渭，烟波无古今。水禽知雨候，山气爱秋深。不尽凭栏意，桡歌归故林。

阙下春光近，囊金又一空。霜风欺败絮，星斗隔疏篷。世道谁能挽，妻孥见未同。青灯对黄册，销尽几英雄。

半醒梦犹在，拥衾无限情。晓窗灯影淡，山路雪吟清。岁暮羡归客，囊空兼去程。故书多废理，惊愧动心旌。

一门期负荷，太息此生终。世道不如古，君心谁与同。官清余橐在，虞返故堂空。作善宁须报，悠悠付彼穹。

寸晷场中较尺寻，荣亲无路泪盈襟。一贫谁过箪瓢巷，百口难宽儿女心。昨梦重圆知误喜，平生失计为工吟。近来文体尤趋薄，古道何由可语今。

无私天地情，物我岂殊形。此事关方寸，何人立户庭。一琴调舜曲，半壁写西铭。万虑境常适，谁能羡独醒。

郊原新绿喜初晴，一曲湖光潋滟明。几处楼台空锁钥，百年人物尽丘茔。好花自分随春去，恶木宁思择地生。独念索居闻识寡，夜窗长对读书檠。

帆远浙江风，莼鲈趣一同。无人持国是，举世咎诗穷。身退山林重，心怡学问充。冥鸿离罾缴，瞬息九霄空。

山僧爱修竹，种此出嚣尘。霜雪不知苦，岁时长自春。定回闲坐石，风过动吟身。傥欲求归止，清虚即道真。

扉屦践淮雪，故人师帅欢。灯前话畴昔，时事又艰难。陪宴平山晓，寻梅古署寒。却归访泉石，珍重慰团栾。

山瓢动瀑冰，一枕曲肱清。未遇勤求日，非沽隠逸名。梅边月在水，寒夜酒如兵。悟得乘除数，贫中心自平。

万松围坐石，大海浴金轮。不识入城路，唯修成佛身。出生来虎子，持咒拱山神。何必工吟苦，机锋自绝尘。

出林讵为晚，知我岁寒心。不入离骚怨，来亲冰雪吟。众芳归槁壤，独干长穷阴。为有幽人致，相看情倍深。

亦有入城路，门前秋草长。荷鉏书在手，负锸醉为乡。霜渡溪流涩，厨烟树叶香。为贫从俭约，犹欠半年粮。

昔日黄金屋，十年荆棘林。浮生真亦假，世事古犹今。电隙无留景，云泉属自心。纷纷蜗角里，朝暮几升沈。

铁砚几磨研，依然萤雪边。薄才遗圣世，无禄尽亲年。多病唯谙药，当寒不识绵。素心期淡泊，冰蘗誓能坚。

秋虫随响灭，振羽不知疲。譬彼附炎士，宁思失势时。垂竿动天象，定策茹商芝。投分谅非浅，翻然弗可追。

闭户谢流俗，青山独自看。淡交从古少，冷面对人难。农圃元非学，神仙不在丹。孤怀无别想，回向此心观。

四时俱橐籥，一气自回旋。谁谓春风力，能专万物权。荣枯忘晦朔，霜雪抱贞坚。赋分有深浅，殊非天道偏。

已是中年后，何当绝悔尤。渔樵非始志，灯火企前修。叶落秋容见，巢倾鹤貌愁。诗穷安敢避，天为拙人谋。

土木非吾事，支东复拄西。雨盈沟壅叶，檐侧础沈泥。护壁时编苇，登楼恐折梯。若无忧挠至，终岁亦安栖。

近觉吟无趣，权将俗累删。鶑花老眼倦，风雨半春闲。野面便粗褐，柴扉掩暮山。片云寻处泊，飞度竹檐间。

白发天应弃，春风吹不青。神仙归恍惚，书传出英灵。周粟岂医饿，湘流难活醒。迄今名字在，百世仰芳馨。

同吟四十过三四，常恨诗衔欠一官。人事中年多感慨，仕途今日更艰难。炉亭围坐推前辈，夜店单床定薄寒。最喜亲庭佳阙近，尽携儿女入长安。

一自东宫吟苜蓿，吁嗟直道竟难容。精忠夙伫危邦虑，明哲宁高避世踪。疏傅有心辞汉陛，甘盘无梦佐商宗。寥寥千载闻风者，引领犹能式墓松。

何处青山无白骨，先生高节死犹存。古今人物一抔土，闽浙诗书百世孙。乡邑有祠尊往哲，樵刍知禁避荒垣。断碑残碣堪摩拭，惭愧年年宿草蕃。

囊封朝上暮身挤，谗口何如万目齐。昔谓椒兰诚择地，今知萧艾适同畦。波涛不动中流砥，风雨难喑晦旦鸡。自著渔蓑厌趋谒，晨钟欣出郭门西。

隔水钟声枕上闻，城中人事已纷纷。开门放鹤溪边去，冲破闲阶一片云。

筑室渔村五六年，湖光山色在吟边。道人不作闲人看，浪说前程博酒钱。

一门四世同堂乐，门外传呼释褐归。自此高车访游旧，屏将呵从叩渔扉。三冬晴暖春寒在，千里诗书野意违。又说携琴搜逸谱，休嫌古调按今徽。

幽怀随所寓，数石几窗前。荆棘傥迷道，山林空浩然。云生宁择地，龙处即为渊。谁谓达观士，终当违市廛。

宴坐群峰表，太空无一尘。青山独往意，白首自由身。放鹤重霄阔，凭栏万木春。纷纷荆棘里，跬步亦逡巡。

校雠存手泽，肯构烱前光。际此圣明代，应无屋壁藏。半窗分雪影，群蠹避芸香。静想趋庭意，居然师友旁。

四灵诗体变江西，玉笥峰青首入题。旧隠乍违鸥鹭去，新篇高与簿书齐。身闲自喜瓜期远，俸薄还因楮价低。掺别正逢寒食日，洞庭春渌草萋萋。

矶头濯足动沧浪，独醒何曾与世妨。尽写骚经粘屋壁，未逢渔父似潇湘。远山不离烟云色，流水时闻兰杜香。制得荷衣恐惊俗，对人称是楚贤装。

枌社过从久，新知尽不如。素心非必仕，此别遂成疏。清苦辞藜藿，寒暄慎起居。川途修复阻，相忆眇愁予。

五马归来绝送迎，全将沤泡视浮荣。宅依林麓楼台小，门有诗书气味清。身后只如僧冷淡，墓头曾是手经营。夫人扶疾秋窗下，深夜看经带哭声。

闻君卧病长于悒，文会过从迹顿疏。空对秋风惊节物，无因杯酒具园蔬。柴荆昼揜听残雨，灯火凉生理故书。一启来缄拜佳什，清泠如奉笑谈余。

不学逾垣与闭门，诛茅先卜远人村。钓鱼矶在平如席，坐对青山无一言。

高平余十里，湖湗落中间。此地可耕凿，长年迷草菅。一庵犹有路，四望忽无山。道者了经课，慰余登陟艰。

怪极生真想，饥凶祷请勤。半身鳞甲具，一勺渺弥分。应谷声如鬼，飞空石碍云。精诚随寓在，亦以感通闻。

天听本非耳，形容独费吟。岂伊穿凿力，能探杳冥心。混沌开中窍，空虚纳众音。下临千仞险，当暑骨毛森。

石壁斧修痕，风泉断续闻。琉璃光闪日，空洞湿飞云。妙出神功造，源从湫底分。谁能为钩起，深处谒龙君。

彼我俱澄澈，中涵理趣深。游鯈具龙体，幽洞通潭心。影动猿摇树，沙明日耀金。片岩经霹雳，痕凿到于今。

岩前看不足，化此石为身。忆昔白头者，于中第几人。相逢应失笑，久立岂迷津。勿厌薜萝密，痴容免俗嗔。

案头萤火散，惆怅夜吟魂。路暗重泉迥，堂空半影存。命无藜藿富，书独鬼神尊。猿鹤声声怨，愁人不可言。

蝉蜕尘埃外，闲身乐未涯。山林天岂靳，修短数难移。吟砚谁濡墨，空瓢想挂枝。深衣古贤貌，犹觊梦来时。

每恨去城远，番番语别难。论交置疏数，尽醉就团栾。事往遽成感，松雕不待寒。尚余亲翰墨，收泪再三看。

寝食难忘置，心怀故友情。花枝封蜡寄，诗递出门迎。忍听偏亲哭，相期嗣子成。乘除理终定，人事未容轻。

一点灵光在，月生沧海深。此中难著语，何处可相寻。野寺斋无定，穷冬日易阴。听松行九里，却坐冷泉吟。

莫论尘土与烟霞，收拾襟怀即我家。絮帽蒙头霜月下，水村深夜看梅花。

非智非愚浪着鞭，前程倒指事茫然。临流一洗巢由耳，独立斜阳认钓船。

尽醉茅柴得自由，芦花飞雪满人头。蓑衣碎叶重重补，听雨吟风卒未休。

青山如主复如宾，相对无言意自真。富贵不应忘此味，从来世上少闲人。

月下门开不用敲，渡头长系木兰桡。盘餐市远从真率，会宿何妨屡卜宵。

泽畔行行歌楚骚，一襟忠愤付湘涛。难教举世无醒者，莫羡渔翁活计高。

三五人家住一湾，近城无路去来难。溪边自结同吟友，松柏青青到岁寒。

野水微茫路欲迷，重重沙渚自高低。鹭鸶飞过无心泊，直入残阳树杪栖。

猿鹤何曾肯受羁，偶来亭畔立多时。物情未到忘机地，步步行行只自疑。

白云相顾尚依依，十载江湖负宿知。时事未容轻所学，山中依旧只吟诗。

年年心与雪霜期，一点寒生古树枝。昨夜故人相问信，隔窗无月坐移时。

四灵殁后谁知己，惟有清香满旧枝。头白山僧犹爱客，为曾亲见老师时。

箪瓢吾道在，此乐语人难。遗却形骸累，始知天地宽。远山不辨树，高屋易生寒。数夜雪风急，编芦壁未完。

桃符频换句难新，休对春风诉旧贫。近日儿童谈道学，几时征诏及闲人。山田收薄官输在，树雪吹残曙色真。慨昔巢由老岩穴，终身击壤作尧民。

晴空万里散余霞，一叶渔舟稳似家。学道未能全寡欲，水边隙地亦栽花。

兰菊分畦笋作鞭，南山相对意悠然。城中有路何曾入，只许苍头趁钓船。

此身闲却有来由，白发中年已上头。莫道无官无可弃，从今放下一齐休。

独作渔樵最上宾，土风淳朴物情真。鲍家兄弟皆和乐，林子诗豪胆压人。

巡檐修竹晚风敲，古寺僧归月下桡。童子闭门无一事，只须清坐过中宵。

微吟朗咏足风骚，切莫危言试怒涛。云本无心泉自洁，不因作意立名高。

生涯小小落溪湾，妻子知时不说难。毕竟直钩为计拙，晚来无酒可销寒。

暝色和烟四望迷，仰眠牛背觉天低。村翁遥指笙歌处，此地鱼沉鸟不栖。

雉入樊笼马受羁，低头犹怕欠趋时。人心到此无真识，未必人疑先自疑。

岁寒无物可相依，惟有梅花似故知。名世何曾在科甲，西湖处士只吟诗。

平湖新涨绿，沙觜浄涵波。芳草思无际，春风情最多。移舟动山影，止乐听渔歌。得意唯鸿鹄，高飞避网罗。

何处井南居，青山遶屋庐。竹生从碍路，泉响不惊鱼。有道貌亦古，淡交情似疏。慈亲更弥寿，堂上步徐徐。

春半数风雨，水村增晓寒。不辞蓑笠重，自觉起居安。隔雾山疑失，占晴础未干。可怜桃与李，无语受摧残。

老子旧知己，江湖独尔思。此行逢作者，送别若为辞。风雨过春半，诗书滞海涯。心心傥相印，亦足慰衰迟。

因山为址屋无多，中有幽人衣薜萝。自撷溪毛充野腹，频敲牛角和渔歌。舟车相过情难数，姓字长留石可磨。遥想对床风雨际，一灯终夜照吟哦。

拄杖挑云上半肩，寻幽重到旧栖禅。浮生多故成南北，白发相惊问岁年。房闭松声难辨雨，山连海脉暗通泉。自从勇却长芦请，猿鹤终宵亦稳眠。

燕鸿来去尽，萧索此时心。杖锡投何寺，风霜别故林。夜床煨叶火，朝谷应樵音。往往长松下，看山坐独吟。

元戎招士重亲临，喜遂诗书万里心。乍免客愁供帐具，暂停游事戟门深。秋空矫首瞻魁彩，夜烛凭花听雁音。从此文名沧海阔，好风三日到鸡林。

忆昔曾登太白巅，闲云留我石床眠。集诗删失题犹记，人事乖违岁屡迁。极羡故交游汗漫，不禁离思对婵娟。山中乏致兼金馈，形迹相忘二十年。

山门开望海，钟鼓动鱼龙。人具慈悲相，秋生寂寞容。随身唯一钵，留偈别双松。后夜桥西月，支筇失所从。

长贫复羁旅，共爽十年欢。在世谁无累，如君事独难。蹴居怜火后，多病卧春残。纵决归山计，烟萝不疗寒。

扁舟摇荡水心村，几度烟波入梦魂。猿鹤认名听号令，渔樵执礼叙寒温。浮生多事景逾促，自古求人道不尊。莫为穷途妨旷达，定应束帛贲丘园。

依然木石居，造物任乘除。时事今休问，山中计不疏。泉声增雨后，禽语变春初。吟得诗名世，终身甘荷锄。

深涧游群鱼，高树鸣幽禽。山中白日长，同此逍遥心。脱粳香可炊，浊酒聊自斟。过兹非所求，孰为升与沉。

阴壑生暮寒，白云如炊烟。麋鹿不识人，时复近我前。青松三四株，石床在其边。意思清且闲，可以终余年。

名利能移人，智者为之愚。历观古英雄，鲜或全其躯。幸逃世网牵，园绮真吾徒。勿令千载下，叹惜斯人无。

前村雨脚收，斜阳挂高树。老翁牵牛归，颇亦有幽趣。山风响茅屋，崖月导芒屦。平生江湖心，于此谢驰骛。

龙居洞云深，飞泉泻绝壁。不闻耳边喧，但觉心境寂。富贵由他人，得失俱抱戚。孰能全其天，山中樗与栎。

午睡不觉长，童子入城回。地炉散微烟，煨芋已成灰。独酌无佳宾，梅花为吾开。须臾山月高，顾影空徘徊。

木落山转空，景驶寒亦早。百草无愠容，低头就枯槁。形生复形化，安用置怀抱。千古丘跖分，所论非寿夭。

古调今谁弹，至乐非外假。渊明爱无弦，此意知者寡。放鹤未归来，时倚长松下。旁观彼何人，笑我衣裳野。

老妻倦缝纫，痴儿厌藜藿。一贫谁复言，多累吾已错。山半云可耕，山下泉可凿。轩冕亦傥来，岂得长如昨。

柴门长日关，不碍溪水流。桃花树难寻，怅望回轻舟。虽无武陵源，事与昔人侔。已矣勿复言，白首安吾丘。

两穷相值愁无计，同是开元补阙孙。百世清风于此在，莫将贫悴对人言。

山深不可见，一锡又云飞。梵译通方语，林霜点衲衣。神闲生境寂，思苦入吟微。寒月空相照，何人夜扣扉。

莎草为衣叶叶新，已知难上贵官身。野人相赠无他意，从使心亲迹更亲。

自君之出矣，泪对花枝洒。风窗挑夜灯，心在无油泻。

自君之出矣，荏苒度寒燠。譬彼双鲤鱼，书辞长在腹。

自君之出矣，抱此离恨情。春蚕不作丝，缠绵过一生。

何处笙箫起半空，满山斜日动蛟龙。老僧无语凭栏久，过尽白云千万重。

月色泉声境自真，有身终不惹埃尘。山中受用祇如此，住者知为澹泊人。

居然真乐地，跬步亦徜徉。大器何曾局，修程未易量。中天应躔象，吾道即宫墙。万斛泉源在，非徒志秕糠。

陟𪩘心已清，复此风雨蔽。高人疏凿余，理道颇超诣。卜筑谐素志，缁侣欣共济。修竹尚无恙，巢鹤亦数世。空山岚欲滴，近水石可憩。春睡朝旭升，夜语孤烛继。高扁出林麓，先垅记苗裔。严钟警晨昏，群岫罗扈卫。身同野鹿游，迹许巢父媲。蜗角自为雄，蚁磨卒至毙。靡怀半日羡，讵识终老计。吾庐并渔村，兴往辄鼓枻。野衣裁芰荷，败屋粘薜荔。川陆阻会面，岁月迅流逝。兹情不可忘，淡交慎勿替。及时毕婚嫁，即事无芥蒂。相从丘壑真，永使心迹契。泉石闻斯言，庶以当盟誓。

耻为恩门屈，宁辞御史迁。力陈归老疏，自尽读书年。秘府神游地，浮荣梦觉前。世间真不死，未必属苍天。

谩道归来晚，闲中日最长。渔翁尊齿序，客子效戎装。野水涵秋霁，风荷动夕阳。十年毕婚嫁，亦胜为人忙。

修持功行满，不堕劫中尘。龙象西天邃，杉松卵塔新。腊高同辈尽，敛薄小师贫。生灭理无二，交深独怆神。

孤僻由天性，看山独展眉。岂无身后虑，犹课病中诗。泉石宁非祟，苍旻不可知。平生唯爱菊，增我九秋悲。

古意元从澹泊来，云根香雪点矶苔。静观造化春长在，不是冰霜冻得开。半影落池涵洁白，一峰无路接尘埃。逋仙家世君端的，只恐清吟未易陪。

古史无完傅，清风独可模。从谁问出处，举世在泥涂。气直于时忤，身荣与道俱。士林为重惜，挥泪奠生刍。

修行过衲子，蔬饭几昏晨。自草休官疏，犹嫌在世身。片云先冢近，寒月万松邻。为鬼还应别，平生有善因。

俗论鄙迂儒，公胡独受欺。焦桐方入调，夜鹊忽惊枝。心事将谁许，身名负己知。九原如可作，白首誓为期。

交游半零落，身在复长贫。对语寒灯尽，相看白发新。兵兴无乐土，市近少闲人。遥忆桃源路，鸟啼花自春。

松风相对揜重关，何止浮生半日闲。此是仙家真境界，蓬莱犹在有无间。

日日虚廊步百回，吟边时有可人来。西湖处士诗名世，老向孤山亦为梅。

真诰岩前旧筑居，夫妻双化是仙期。至今耕陇桑麻地，全似桃源晋宋时。窀穸同晨符吉卜，亲朋分夜别灵帷。诗书孙子名方盛，锦诰重恩日未迟。

于焉能取友，人己两无偏。立行有如此，前修宜比肩。吟情近风雅，胸次著林泉。愧我全迂僻，交游又十年。

高志爱官闲，来从玉笋班。离家买湖石，开印对巾山。风月添新句，朋游记旧颜。桃花元有约，猥贱未能攀。

种梅营数椽，四壁但萧然。清带山林气，香来笔砚边。云深天向晚，人立鹤趋前。余亦岁寒者，相从恰暮年。

因缘还是范湾边，干巽峰高四应全。千古青山逢具眼，数茎秋鬓近衰年。倒骑黄犊循来路，贪看行龙下远田。惭愧邻翁为指说，传闻此地产英贤。

外家后事凄凉甚，老妇思亲哭最哀。今日青山留我在，他年寒食望甥来。极知造物成吾志，可但精灵慰夜台。惆怅昔时原上路，独余宿草见春回。

草塘相望隔重云，愧我为兄蚤哭君。少日对吟听夜雨，老来无计抚孤坟。泉台冥漠唯增感，人事安排已十分。莫待他年推吉应，如今友爱最先闻。

敢慕昔贤居旷达，分甘吟骨寄山阿。刘伶常备随身锸，陶令曾为自挽歌。未必浮生于此悟，算来忙处为人多。北邙原上堪回首，莫枉心情用太过。

十万买山浑可事，放教身死骨犹香。不知筋力何年尽，看到杉松几尺长。管郭岂能谋富贵，诗书元自著兴亡。采薇歌在无人识，千载清风独首阳。

分明来日已无几，还似参禅未透时。吟骨纵清难免死，黄菁多啖亦充饥。题诗遣得山精去，近俗偏将古墓夷。合眼便为泉下鬼，此身康济莫宜迟。

大有公卿弗似吾，一枝藤上挂葫芦。旋疏苔石通崖溜，自祝山神保鹤雏。休羡铭旌题极品，试将槐树植三株。依然此事凭阴德，从古幽明理不殊。

赢得青山终老看，闲身受用不须多。风霜落木时将暮，功业无心镜懒磨。道士共联石鼎句，村童能和草庵歌。盖棺一事安排了，肯信光阴去似梭。

山中百事且休闻，也莫参禅莫炼神。缠树古藤无了日，随风乱叶岂由身。闲来景物吟方到，静处工夫识始真。想得大槐宫里梦，日高犹有未醒人。

依然且作住庵看，茆屋三间办不难。户外莫容千驷马，客床唯置两蒲团。深林藏虎风长怒，短木支门睡自安。西北干戈犹未已，偶逢乐土度衰残。

步步危机死不知，白云深处最平夷。猿啼鹤唳非无意，才近高人便入诗。

衣被唯𦈌褐，长闲未觉贫。将何折君寿，不尽百年身。竹树多于屋，禽鱼近得人。生无世情恋，宁复怨苍旻。

所师郊与岛，知己又应难。羽檄边烽急，风霜岁事残。出家忘路远，度海识天宽。文畅浮屠者，当时亦慕韩。

孺子歌犹在，沧浪可濯缨。流来如玉洁，止处似心平。鱼避飞凫影，荷添落雨声。诗书源更远，千古媲交情。

众里知心少，唯师是故人。临终书未答，昨夜梦全真。鹤唳浑如哭，花开不似春。近逢同住者，得问病元因。

千树玉成林，远香清可寻。几疑安道在，直得老逋吟。迥与春风异，唯宜昼日阴。尘中无此景，羡尔弃华簪。

诸峰互隠蔽，一望一增悲。触目易成感，思亲无尽时。松扉阴似雨，翁仲立如痴。出岫亦何意，悠然自不知。

莫道柴门窄，断无车马声。苦吟成集少，久病见人生。花落寒犹在，春阴雨未成。渔村名自我，鸥鹭勿相轻。

去国遗忠荩，朝盘托讽深。因知洁己意，亦是爱君心。貌像意全古，子孙贫至今。清风如可继，块土已埋沉。

积雪覆茅屋，僧居清更清。浮生千劫尽，长日一灯明。野鸟呼能下，山灵避不行。旧时江月住，时听诵经声。

扶犂人所贱，何苦事耕耘。生意未终息，雨声曾厌闻。诗书长在手，畚锸岂劳君。祇恐青云上，能将此志分。

之人吾畏友，相望水东西。笔下山林趣，诗中五十题。读书长闭户，自奉只羹藜。名字他年出，双松应共齐。

年年此地驻吟鞍，十万人家指掌宽。天上星辰依旧远，山中松桂不知寒。月生沧海一轮静，云泊阑干片影残。见说亭基从古在，拟将图志试寻看。

舒卷悠悠付太空，居然丘壑具胸中。人生知己终难必，世上无心自不同。片石若浮龙在水，远峰欲露树吟风。羡君隠处有如此，想见诗成字字工。

中年为此别，悲动故交情。案上云林卷，山中风木声。梦回惊复喜，诗在死如生。几番西郊路，逢师独自行。

自入孤山咏，梅花最识诗。喜逢吟苦友，共此岁寒期。曙色雪初霁，暗香春未知。前村风景别，祇是爱茅茨。

躬耕乐道真吾事，三聘看来未是荣。时尚可为君更悟，何妨藜藿度残生。

民山名字出，朋辈独推先。不奉寒暄问，于今四十年。传来诗似锦，倏去步如仙。自古山林士，无营貌亦贤。

维舟古渡头，四望是汀洲。水阔唯宜夏，荷枯不碍秋。困归牛背稳，晓汲井云浮。独坐愁无侣，多番为月留。

可人居此地，称此可轩名。力学倘无倦，终身集大成。言辞寓深浅，权度要分明。体认工夫到，何妨缓作程。

九斗峰前太乙临，星辰亦监此时心。楼高不碍光芒入，坐久忽惊风露深。千古圣贤书里见，吾身学问性中寻。夜窗勤苦追先哲，名字何分昔与今。

兴言民父恩犹在，何故年来尽不如。清节苦于为士日，归装轻似到官初。月明往事寻思遍，灯下怀人音问疏。矫首天朝除目到，放教田里得安居。

阆仙曾得句，月下自推敲。以此幽闲趣，长为淡泊交。水寒梅照影，霜滑鸟归巢。余亦同怀者，从君结把茅。

独怀忠愤赴湘中，举国昏昏志不同。渔父笑君君亦笑，烟波相望各西东。

山中不羡青藜贵，清梦何曾到石渠。裁得𦈌囊连夜喜，儿童也学裹衣裾。

残星数点照科斗，此事分明属后生。记得年时头未雪，夜窗不觉又三更。

韦布名犹盛，诗书不负人。每过临水宅，长想钓鱼身。思苦诗难和，岁寒交始真。廼翁怜病久，余病复兼贫。

扰扰利名役，鬓髭霜雪侵。要知充此性，即是悦吾心。有道境常裕，无营味最深。纷华安肯羡，出见更酣沈。

见说瀛洲万里程，相思犹觊下青冥。已归天上神仙籍，不就人间饮啄腥。昨夜月明如失友，故园笼在且休扃。邻家亦有雏堪待，丹顶微微振薄翎。

树上有禽啼似春，声高声下亦何心。幽人拄杖移时立，句句诗中是苦吟。

诗人魂在梅花上，不比垂杨管别离。野鹤声声声渐远，定应飞报月明知。

已有梅花未有诗，青山相对动愁眉。山翁只在山中住，花落花开总不知。

长日山中坐，白云应笑人。浮生尘未脱，至老趣难真。身在影犹赘，年丰家自贫。莫将吟事废，柳色已知春。

兰芷流来水亦香，满汀鸥鹭动斜阳。声款乃，间鸣榔，侬家只住岸西旁。

翁妪齐眉妇亦贤，小姑颜貌正笄年。头发乱，髻鬟偏，爱把花枝立柂前。

湘妃泪染竹痕斑，风雨连朝下钓难。春浪急，石矶寒，买得茅柴味亦酸。

满湖飞雪搅长空，急起呼儿上短篷。蓑笠具，画图同，铁笛声长曲未终。

离骚读罢怨声声，曾向江边问屈平。醒还醉，醉还醒，笑指沧浪可濯缨。

白发髼松不记年，扁舟泊在荻花边。天上月，水中天，夜夜烟波得意眠。

只有青山可卜邻，妻儿语笑意全真。休识字，莫嫌贫，方是安闲第一人。

满山残雪满溪云，唯有沙鸥独见亲。往事不堪频入梦，吟篇无数更愁人。扁舟欲渡同谁载，破衲蒙头近六旬。尚拟来生因可结，凄凉何处问苍旻。

老子从来不为名，放教心地到和平。庭前草色知春近，窗外梅花终夜明。纸帐梦回移月影，石溪流断失滩声。吟边莫问红尘事，只住茅茨亦自清。

春风随处好，吟事又相催。触石云飞去，呼童鹤误来。杖藜无疾步，花地有香埃。不许车尘入，柴门只半开。

涧水松风声不断，白云飞上屋头栖。山中昨夜孤吟客，只把无眠便作题。

诛茅无地结庵迟，借得人家近翠微。何事树禽惊不起，也应知我久忘机。

生涯渔业在，屋漏旋增茅。莫道直钩拙，翻同稚子敲。夜灯切竹火，宾坐具山肴。中有白头者，离骚手自抄。

井口依山缺，更无沙砾浑。相传海眼出，久视石碑存。定案星辰位，不多穿凿痕。旱年人尽汲，汲尽复源源。

力学竞分阴，俄惊岁月深。岂为科举地，自遂读书心。名教有余乐，尘埃不可寻。肯同碌碌者，白首尚籯金。

此行吟更苦，哭舅万山深。处士花犹昔，何人诗在今。奉亲无旅况，对佛动慈心。霜夜增寒思，半床安纸衾。

舅家如母在，恸哭泪沾襟。平日经声断，兹晨佛力深。墓庐犹手构，梱则是夫箴。山上半慈竹，从知契夙心。

有谁怜我老，贤弟独知心。月夜空相忆，梅花都未吟。愁因失鹤致，贫为买山深。连日勤过记，新𥬠得共斟。

吾诗吟未了，今尔亦工吟。笔下心思苦，书中理趣深。青灯宜远到，白日易西沈。多谢怜衰疾，连朝独见临。

莫道趋时拙，书中乐未涯。荷锄依树歇，联句笑人迟。仙去井犹在，年荒草不衰。近来筋力减，累失看花期。

不是长江派，因何亦好吟。从知世味淡，自觉野情深。科举无名字，案头唯古今。新铭为读尽，可惜老山林。

草荒泥磴滑，老病厌扶持。雨逐云先后，路随山险夷。天寒禽自浴，屋漏榻频移。吟事愁无绪，梅花意亦悲。

无忮复无求，山林终自由。雪飞犹欠积，云住欲相留。朋友疏因数，功名喜亦忧。休休亭记在，此是死前休。

雨雪连朝意未休，支筇难步最高楼。梅花不识春风面，野水相平古渡头。船上看山无屋碍，尘中阅世似沤浮。一生穷苦缘诗僻，莫把诗穷认作愁。

风霜岁又除，藜杖步徐徐。儿辈忧无药，床头喜有书。背因曝日暖，交为诉贫疏。天定由人事，不如深闭庐。

不到嵇师今几春，凄凉疋马去无因。同游人葬梅花下，应笑花开不见人。

儿辈呼卢不计钱，地炉围坐笑声喧。老夫自筭吟边事，栽竹移花近百篇。

明日焚香叩九关，六旬修未到清闲。莫怜身在尘中老，雪后骑馿亦看山。

鹤雏添岁顶微红，想见瀛洲路亦通。昨夜柴门长半掩，三更敲尽叫归笼。

新岁才余七日粮，灯前犹自笑人忙。茅檐霜下寒衣薄，𦶟尽蒹葭夜更长。

平日过从乏贵游，更来湖上棹扁舟。除将儿女年年拜，邻舍相逢坐即休。

赠我江南一朵春，独清滋味自相亲。只愁月下推敲拙，难与梅花作主人。

跬步园林种亦难，渭川还有几千竿。山云遗我冰绡轴，得与梅花相对看。

小窗长日苦吟声，独倚阑干看晚晴。居士莫疑贫可弃，春风不为病相轻。梅边纸帐重重影，壁上离骚字字清。鸥鹭往来情更熟，只消此地度残生。

疏拙本天性，束书归旧林。世人皆失笑，泉石自知心。山柿红犹涩，池鱼静亦沉。于中观物意，吾道乐弥深。

风晴雨雪天，无趣不萧然。影过邻家月，根通石下泉。长因终日看，忆得故山眠。物性今方会，心虚节自坚。

园林春又近，老态更无懽。添岁儿童喜，照贫灯火寒。直心嗟道丧，多事识才难。已种梅千树，从今烂熳看。

嗜吟忘夜冻，立雪此同机。工苦精灵聚，毫端造化归。石床趺半结，荒径叶频飞。客至应相讶，无心听扣扉。

羡尔甘贫居陋巷，遥知清德继前修。平时所乐从中得，外物虽微不过求。自枕曲肱安澹泊，闲挑拄杖亦风流。百千年内谁相望，寂寞箕山一许由。

身没一朝事，孝名垂至今。江空夜涛泣，日落雾天阴。社祭陈箫鼓，蛮歌进宝琛。予生无愧怍，风浪不惊心。

车马日西东，阮生途自穷。三年辞旧国，今日又秋风。边雁凄凉过，池花寂寞红。邦人惯相识，渐觉语音通。

束书入京阙，忧国最情深。天意有兴废，人才无古今。布衣万言疏，孤剑一生心。直道嗟难遇，贾生终陆沉。

年年照离别，今夕喜团栾。不是人心异，全胜昨夜看。八荒同皎洁，列宿让清寒。自有银河路，乘槎到不难。

野僧携锡别，何处度残春。天地无穷事，江湖自在身。真心齐得物，道貌异于人。昔日安禅地，深山虎亦驯。

除将吟卷外，琴与鹤相随。问寺路犹远，入山僧未知。鸟灵巢佛塔，猿饮挂藤枝。陵谷几迁变，道傍横古碑。

曾经雷斧劈，上有鹘巢腥。过客谁摽纸，山精此托灵。虬龙云际顶，龟鸟土中苓。月夜境荒寂，秋声不可听。

寺在众山里，白云深更深。不知行乐意，何似坐禅心。护塔龙常在，倚松僧独吟。渡江前赐字，珍重到于今。

二十里松声，千山雪未晴。人当绝顶见，吟到此时清。大地球琳满，空林鸟雀惊。老僧观物化，无灭亦无生。

佛界似仙居，楼台出翠微。浙中山水最，海内衲僧归。草树有真意，禽鱼尽息机。禅房无别事，唯见白云飞。

春渚微茫碧草连，千花飞尽柳飞绵。孤云野鹤生遥思，明月清风共一船。破褐还寻栖隠地，空囊唯乞送行篇。先生自有修真诀，不倚丹砂驻少年。

白发茅茨下，耰鉏力未衰。儿孙收滞穗，鸡犬入寒篱。俗朴人家善，山深井税迟。能言耆旧事，相问坐移时。

