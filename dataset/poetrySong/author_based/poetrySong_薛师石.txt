近来有新趣，买得薛能园。疏壤延瓜蔓，深锄去草根。花时长载酒，月夜正开门。最识田家乐，辛勤更不言。

西山起还伏，插入万丈潭。渔叟操桂棹，樵歌过草庵。年荒酒味薄，天旱井泉甘。不愿丘园贲，惟将易自参。

厅前绠汲何从来，清流海底通九垓。天河地脉{氵隐}旋转，上中下井躔三台。满城桃花二仙种，方广金殿三门开。一时会上几许人，若匪佛种应仙才。于公徒知高其闾，岂识大化非胚胎。今兹送言暂相别，诗规笔诲纷崔嵬。傅说明星定入梦，方朔迹秽空谐诙。不昵不阿予与汝，古交淡淡无嫌猜。

别后访消息，传言一半虚。前官已不就，所向定何如。苦雨厌羁思，春风欺旧庐。怀人闭门夕，专拟寄来书。

郊居无一事，喜见友人来。促席坐添火，推窗立看梅。论诗漏欲尽，煮茗匣重开。此夜思徐照，墓松犹未栽。

却罢住山缘，归来又十年。自知身是妄，常道钵休传。塔路修来直，纱灯影处圆。与吾相对坐，语嘿尽通禅。

不见三百日，问君消息多。身闲诗有味，水浄月无波。琴里怀孤竹，书中寄永和。遥怜一江隔，何计得相过。

为官亦僦居，官况定何如。昨夜交游散，满湖秋雨疏。此邦佳丽久，旧吏拜参初。喜是贤侯幕，新年有荐书。

儒生身上事皆成，身外浮华亦甚轻。种竹满山门径小，挂冠当路树枝横。几于颜子三生寿，分得陶潜一字名。何处时令见前辈，只看碑语自心清。

十载江湖不上船，卷篷高卧月明天。今夜泊，杏花村，只有笭箵当酒钱。

邻家船上小姑儿，相问如何是别离。双堕髻，一弯眉，爱看红鳞比目鱼。

平明雾霭雨初晴，儿子敲针作钓成。香饵小，茧丝轻，钓得鱼儿不识名。

系船兰沚鲙长鲈，白袷方袍忽访吾。神甚爽，貌全枯，莫是当年楚大夫。

春融水暖百花开，独棹扁舟过钓台。鸥与鹭，莫相猜，不是逃名不肯来。

夜来采石渡头眠，月下相逢李谪仙。歌一曲，别无言，白鹤飞来雪满船。

莫论轻重钓竿头，伴得船归即便休。酒味薄，胜空瓯，事事何须着意求。

建溪金铤直几千，余性所嗜一已偏。寻常草卉不足进，龙团凤夸如珉坚。长须健卒前月到，手提茶器急取煎。妻儿攒眉笑苦涩，为言真味兹天然。易牙去已久，吾齿若贝编。枵肠岂废食，睡省非壮年。惜此余香滞喉颊，巡除吟咏声諓諓。诗成寄题建宁郡，主茶官吏俱时贤。合同缄印一时毕，进奉飞驰争春妍。天子不敢尝，荐以寝庙先。定自褒嘉到属郡，趣君密迩玉炉烟。一以此味沃天下，邪魔驱扫无留连。

执手难为别，愁看去棹孤。船官得闲散，春晚过皇都。书附海人便，花添住屋图。有时吟句稳，还忆老兄无。

时平民事少，诗句定能清。况作江西去，放教秋水生。山花香淡泊，湘竹恨分明。朝士多知尔，慈溪旧有声。

甲科知亦有，难得是家传。定入中朝局，还支内赐钱。服青初解褐，班后忽超前。独谢归廊幕，诗呈第一篇。

逃禅已得计，易姓岂云非。自说身如幻，常人见亦稀。亭边看荷叶，楼上挂蓑衣。几夜苏堤月，随君瘦影归。

蔡邕初入直，撰著几书成。所取友若此，遥知人至清。朝回收疏稿，夜语杂诗情。愧我多年别，相烦一寄声。

少年曾是鲁诸生，为立功名别路行。尝捉宝刀严汉陛，再持符节领江城。绝怜诗律双金在，不见林塘五柳成。明日西山归葬处，踏青人散草初平。

君继贤人业，试官阊阖门。但问要离墓，莫看真娘坟。虎丘寺前生野草，一花一叶皆丽好。用心冷淡不此嗜，自有诗礼长探讨。给旁余闲庭庑空，小舆应亦上垂虹。桥边风驶寄书便，只写平安报乃翁。我惭空空易疏斥，时亦抠衣侍函席。春膏流滑傥寄将，待写续经藏屋壁。

相知言莫尽，别后意如何。命笑春冰薄，愁因夜雨多。全家寓京国，无地著吟哦。会得穷通理，从余缉薜萝。

寄来书一纸，别后喜安和。想见清高极，吟成秋思多。山头灵运立，月下谪仙歌。共是江湖客，斜阳各晒蓑。

水满沟塍不愁旱，急催租税却忧贫。家人苦不怜予拙，雪袴冰衫要及晨。

夜梦佳人姱且长，星冠霞帔云衣裳。双眉浅淡画春色，两耳炫燿垂珠珰。细步逡巡倏相近，世道人情不敢问。敛容正笑发一言，不识巫山云雨恨。自从十五学仙经，今年二十身骨清。天上有籍升其名，长声短声歌紫琼。紫琼之章词宛转，永与人间风调远。余声未竟钟鼓鸣，雾散烟收人不见。

未成三径已荒芜，劳动先生枉棹过。数朵葵榴发深愧，一池鸥鹭避前呵。路通矮屋惟添草，桥压扁舟半没河。再见缁维访渔父，却无渔父听清歌。

门对南塘水乱流，竹根橘柢自成洲。中闲老子隠名姓，只听渔歌今白头。

两峰争起入云层，半属虚空半属僧。斜日满山人到少，任蕃去后我来登。

纷纷帝族贵，钦兹神秀门。永嘉分奕叶，甚盛二枝蕃。吾友天乐翁，实惟游之孙。身虽羁旅尽，诗则骚雅存。侄行有科第，作尉期高骞。是曰提刑后，令闻方腾喧。大心欲图南，小枝不在言。十年相聚首，伟论孰敢援。交比鲍叔知，志许诸葛论。分携乃明发，念我守故园。君往夫差国，不遣吴水浑。陆静玩蟾彩，江清烹鮈豚。邑宰话乡曲，官廨如荒村。昂藏信多暇，时忆朋友樽。穷达委天命，守道无竞奔。会当春风吹，梅实众花繁。

昌黎铭最好，朋友更情深。身没复何憾，家贫自不禁。春山无死草，夏木有清阴。为鬼诗还别，重来何处寻。

小舟轻似叶，曾不畏风涛。自说磻溪好，翻疑钓濑高。晚来鱼换酒，归去子持篙。定是逃名者，时闻歌楚骚。

梅雨润兼旬，暑月不知夏。溪流三尺强，舟人惊昨夜。余家有瓜田，蘋藻纷揉藉。鱼虾失凭依，跳跃至床下。卑湿畏暮年，扶策升台榭。难愿方丈食，互市物踊价。四邻各凄凉，惟有酒可借。五月藉新白，咀嚼胜枣炙。闭门人事绝，向晚乌巾卸。震雷压不住，神龙未遑暇。或谓蛟为孽，胡不宁尔舍。旱涝政本农，偏惠及闲架。皇天无所私，未遽损禾稼。一洗天下清，作我圣人化。

我向村中住，无人知姓名。结庐难得就，种树几时成。扁榜龙蛇动，飞檐燕雀惊。自怜幽僻地，因此亦敷荣。

此处宜新月，开门必向西。近江潮有信，初种树犹低。何日寻梅隠，移船系柳堤。诗篇满窗户，留壁待余题。

数日秋风冷，丘园独自身。闲看篱下菊，忽忆社中人。苦咏肩常瘦，移家债又新。极知君淡泊，十载得相亲。

老懒无拘检，一年身耐贫。还思温岭去，别我苦吟人。柳色行三月，雩风浴暮春。旧时同学友，迎拜绿袍新。

贾岛文章怀素书，得来读罢卷还舒。西湖柳下为君宅，东海云边是我庐。千里江山常若此，一生心抱欲何如。相思唯有加餐食，不暇逢人寄鲤鱼。

问隠当时意已深，近来全废是清吟。一春祗为风雷变，尽日闲观天地心。闻道丹炉初候火，能教瓦砾化成金。果然成得知何用，不似瓜庐种紫参。

不到西湖今几时，十年双鬓欲如丝。难寻和靖题诗处，空见梅花成老枝。

望夫一望几千年，苍藓何曾似翠钿。却是春深更风雨，满身吹泪使人怜。

我老寡俦侣，年荒值冬迫。膝下有啼寒，瓶中无储积。岂不展转思，自欠经营策。儒冠匪谬误，赋性素褊窄。渊明疑夙世，荷锄心便适。嗟余四友朋，惊见三化魄。一翁尚凄凉，六秩困行役。家贫病难愈，诗苦发全白。昨来叩我门，偶往比邻宅。闻语亟倒屣，已去倏无迹。知君怀百忧，虽出难久客。从今幸安居，况有旧泉石。清晨过穷庐，竟夕话畴昔。逝者已云远，相期守枯瘠。

谁弹石上琴，涓涓流水响。主人性清旷，静夜发幽想。何心指蓬阆，取近对湫荡。应有可人来，烟蓑曳双桨。

寺在一山顶，江分两岸田。凭何发诗兴，题字古廊边。近地今埋骨，闲人亦助钱。昨宵留宿意，不忍上归船。

君往为官处，江西寇已平。狱闲空剑气，堂静响琴声。有法催常税，无私得众情。时方急贤路，名定达公卿。

荣满自南归，曾过秦系庐。无心缘见道，会面只如初。诗好多人说，官清得荐书。柴门劳顾访，未觉四年疏。

岳阳有仙迹，君去颇相宜。已料官闲日，多吟湘水诗。高风琴断裂，白月酒涟漪。无意求人荐，惟应我自知。

日沈月上暝烟斜，收拾渔竿恰到家。为忆城南清瘦友，寒宵梦里见梅花。

此心全剥落，今日一阳生。自分安身计，难逃素隠名。贫中闻道彻，闲里作诗清。别有求鱼者，笑余忧思盈。

半生作计在田庐，习懒何曾好读书。谁却画作古人样，旁边还是欠犂鉏。

少年初试吏，濯印富春亭。水可清人骨，山曾隠客星。俸廉专母养，政简静公庭。守是贤侯子，应看荐墨青。

辛未联诗别，九年成恍惚。大星坠地旋无光，君身入土名不没。吴越之水相交流，寂寞诗魂何处游。不闻孤鹤唤人醒，空见梅花似人影。无复东岩招谢客，应住西湖伴和靖。世上如今一句无，一灵独存势欲孤。我有生刍来未得，只愁宿草易荒芜。

何人养道得如君，房接高楼半入云。山地栽梅寒蘂瘦，瓦炉留火夜香熏。看经寻义心逾静，默坐观身耳不闻。莫道门前是廛市，须知喧寂此中分。

亡友如今隔杳冥，画身只见病时形。书窗闭久梅添润，花径荒来草又青。一卷诗编空就绪，两年文会觉凋零。几回行过深深巷，不忍登堂不扣扃。

病里风光总虚掷，岸花园柳雨中休。无端好客随春去，送酒吟诗一并愁。

门前杨柳君莫折，长于折处生两枝。两枝难作一枝合，一心分作两心时。

唯有高枝高莫攀，不堪攀处只堪看。怪得楼头画眉妇，春朝长自凭阑干。

独于高处接阳和，占得春风分外多。须信繁华易摧折，不如柔弱拂江河。

汴水堤边薪可束，永丰巷口绿成堆。盛衰到底皆惆怅，何不移根种马嵬。

僻懒便幽处，江湖称隠心。地偏欣改观，楼豁喜初临。暖日低轻帽，良朋接短襟。潮声全有韵，帆影半回阴。翠麓添重色，鲈风出浅林。屿头烟瘴远，沙觜浪痕深。寂静云归壑，瓓珊月近参。人家已鼾睡，渔父尚讴吟。造化由来久，周回忽见今。爱他斜日照，颠倒数山沈。

势利绝交初，瞿然卧隠庐。无营心淡泊，见客礼生疏。游有渔樵伴，看多佛老书。春深草易长，忘却倩人锄。

船泊溪西岸，人家见晚舂。疏星寒有雁，村寺夜无钟。竹径通新店，茅柴煖病容。农夫不相识，问我欲何从。

雁荡天台去，闲寻倚杖藤。路边应得句，禅坐似无能。顶笠偏愁雪，山猿不畏僧。傥逢清塞伴，休愿入传灯。

跨浙连淮是润州，好山全对此江楼。少年志气惭霜鬓，犹忆曾看打阵舟。

论著天台教，诗参左纬来。闲行过蓬荜，相对坐莓苔。讲席虚前月，重游约后回。仍闻藏禊帖，应许为吾开。

禄仕何方好，金陵总莫如。庙存元帝像，家有二王书。羽檄时方急，文才用有余。功名收拾了，归食会昌鱼。

霜晴雁荡白，五日计乡程。野烧明山店，轻舆憩岭平。乞铭甘久客，爱母起归情。孝极天为感，师文早晚成。

闭门常读易，遁世意如何。有酒可消闷，无阶不种莎。闲时寻旧友，月夜步新河。我亦逃名者，题碑愧尔多。

虚号贤良岂疗饥，短衣结袖竟何为。空携痛哭能言策，不遇勤求下诏时。老去说诗犹有味，寒来索酒莫教迟。家贫身死知无计，自有傍人为立碑。

江口潮生夜语喧，月残唯有数星存。更凭高处观空阔，始悟乾坤是易门。

山中初寄隠，野寺一天星。路远有如此，客来应未能。蛩催寒妪纬，蝉杂夜僧经。忽忆忘形友，微吟自剔灯。

早年名字诸公并，唯有清声独至今。辞却双旌更何事，自扶灵寿欲闲吟。病来便作云归岫，死矣犹如鹤在阴。终始哀荣了无恨，只愁尘鏁匣中琴。

坐局何烦听晓鸡，豆萁苜蓿亦诗题。好文不爱今人体，色养宁嫌古署低。翰苑旧交应顾访，相门新近事招携。岁寒惟有君于我，老去过从许杖藜。

雁荡峰前夜雨晴，空房不住有蝉声。一身闲后发难白，五字吟来思极清。少见出山多入定，还于夏末起秋程。何如更待黄花节，顾我来游计已成。

野火烧残竹数枝，诗魂飘荡定何之。娟娟秋月照采石，不在荒坟在水湄。

偶来浦口芰荷香，绿叶丛中睡一场。须信至人无妄想，不曾有梦见文王。

利薄每言随分过，避名不入愚溪路。春深雨足钓丝长，夜来又宿蓑衣步。

粉淡与妖红，占尽阳和出。春去在商量，更费吟人笔。此是洛阳花，尚带长安日。持上使君墀，宝瓶分甲乙。

上清三十六，院阁皆幽清。漱齿泉新汲，晞发日始升。自除烧墨灶，昼夕诵黄庭。所得异畴昔，出山畏逢迎。同当知非年，寄诗聊写情。

清夜焚香篆，闲看郊岛诗。自怜多冷寞，谁足慰衰迟。树雪明窗纸，瓶梅落砚池。君心亦无事，相对坐移时。

袖有新诗如美玉，知君去意十分浓。山行见草认灵药，午歇就阴依古松。两鬓已添蓬蔂色，三年判作飘零踪。羁情夜后更愁绝，深涧断猿溪寺钟。

世道祗如此，君心我得知。先教栽菊在，预作去官期。梦觉秋风起，行吟夜月迟。怀人几十载，欣有扣门时。

老思忽萧爽，亲朋得意归。菊觞奉亲寿，柳色上儒衣。宅旺看山势，门清有钓矶。我来聊问字，澹坐月侵扉。

独玩隔厅月，凄凉三十年。渺然儒素业，翻以母仪传。生计无中有，衰龄病后延。谁为市贞石，高刻墓之前。

内地无烽火，诗人入仕林。定将咏物意，移作爱民心。晤语初同调，分携便不禁。卜邻曾有约，久后得相寻。

郡古湖如镜，照人心胆清。闲曹应事简，尽日读书声。府主旧知举，同僚亲弟兄。人言游宦乐，难得比君荣。

已叹交情看渐少，闻君怛化重伤神。手栽寒竹惟添笋，堂掩空山不见人。旧说媾婚今且置，新怀情悃向谁陈。独怜头白曾参母，清夜悲号血泪频。

阁书入兵幕，束袖学戎装。峡峭艬侵月，秋清猿嗛霜。迂程看阵碛，到处宿诗堂。若比仲宣乐，输君发未苍。

永嘉官满后，归处是仙居。柳舞陶潜径，桃迎阮肇车。名高唐寺塔，箧满晋人书。看步青云上，题缄寄隠庐。

高人为令尹，政事岂寻常。炎月不避暑，清风心自凉。水流衡岳色，酒带芷兰香。远想濯缨暇，思予有咏章。

昔闻天下山，衡岳称崇丘。又闻天下水，江汉为巨流。古有山海经，历历叙九州。李唐三百载，诗家无一留。及观郦道元，此地亦不收。不知诺矩那，何事能穷搜。我来玄妙境，万丈悬清湫。石壁去无极，百里弥道周。云气冒群岫，龙宫深以幽。轻舆岩壑底，竟日涉溪游。阴晴异瞻瞩，远近难搜搂。飘如飞素练，粲若散琳璆。风掀一潭雨，佛坐四时秋。喧呼势益骤，汹涌声弥吼。变化有如此，溥博谁与俦。吾谓神龙力，岂翳人鬼谋。稽首荷玄遇，久坐劳双眸。一杯却岚暑，旋步轰雷稠。以吾澹世虑，欻起杞人忧。何当骑天狼，满引射斗牛。

独扶瘦杖欲经过，为问高僧意若何。自倚神通能渡水，却言佛法本无多。

寒山寺废佛灯寒，有客来游欲住难。夙世闾丘今摄郡，不妨饶舌似丰干。

案上韩文与杜诗，小斋闲澹亦相宜。人怜贫病忧无计，自说文章乐未涯。礼合古初山友哭，袝从先世夕郎知。生平直谅嗟何往，不是哀辞是诔辞。

宰公诗句是骚人，官舍况临湘水滨。衡岳望中思策蹇，沧浪清甚欲垂纶。长于一县花开后，独访三闾庙里频。元亮何曾藉知己，翩然出处自由身。

梅溪好源委，流德至今存。独继贤人业，共推君子孙。官清五字好，州小贰车尊。所历七闽郡，从兹水不浑。

幼小同群戏，年加各所之。常疑艳花卉，终是易离披。夫婿新袍绿，儿男半发垂。送归蒿里道，兴我渭阳思。

一贤二公子，枉驾瓜庐丘。烹鱼载美酒，竟夕为我留。评诗仍和曲，举白不计筹。情忘觉欢畅，礼厚愧莫酬。今朝风雨横，欲谢出无由。

左史声名空复存，如今往事不堪论。惟应指佞当前陛，已判身归老故园。骢马引丧寒有泪，麒麟卧冢寂无言。人生遇合萍相似，何处分明怨与恩。

地僻官仍小，兹行古迹多。矩罗应失笑，庞媪亦经过。宦业知余事，宗风竟若何。□□□□□，满舍是青莎。

七十童颜在，翛然物外幽。组衣藏蠹箧，散服上渔舟。此日移松葬，前时为菊留。山连象浦馆，谁记孟家游。

近住城中寺，阴云渍竹房。雨多香篆久，春去药苗芳。室里从人问，吟边与世忘。一身全是道，头白有何妨。

漈水日夜白，之人信所宜。隠于陶令酒，甘谢郗诜枝。江渡月偏满，家庭岁有规。不知君没后，谁主菊花期。

弋水桥边接长官，水晶山色让清寒。共知雕弊今称剧，自倚廉勤道不难。吏退早衙花谷静，鹤翔秋戺讼庭宽。从来遇事无凝滞，应只忧民劳寸丹。

谨师牢绊脚，语别意茫茫。入寺春随杖，当禅月满床。多因新见解，抛却旧篇章。为我金山去，钳锤问一场。

人如韫玉操如冰，拾芥推梨世岂能。案上有琴亡旧响，墓头无火续寒灯。一官祗是幽闲过，百行惟须健笔称。此曲调高知者少，朗吟唤得九原譍。

遶县重湖色，难同主簿清。虽云古邮置，不似近边城。月落淮田阔，风晴隋柳轻。乡人在曹职，相得为诗情。

从小服缁素，三衣竟不长。心空无物碍，顶重有诗囊。去与云相似，来期春未央。家山指萱草，微笑奉高堂。

平生爱菊与梅花，菊比渊明梅似逋。谁知此道今寥落，爱菊爱梅人也无。

贫因几首诗，闲高一着棋。瓜田常嘿坐，不愿有人知。

半洞容千佛，诸峰共一云。

泉涌龙频跃，山灵鸟不来。

