春花弄晴风，昼帘垂永日。公退卧黄䌷，放衙头懒出。

斗牛不能神，枭卢无好采。碌碌甘抱关，谁能媚时宰。

二亭岿然立，紫薇为题颜。朝晖射银钩，伟观压海山。

讼牒如蜂房，未易谈笑理。却思买扁舟，归钓荆谿水。

我无割鸡刀，乃当万家县。飞蝗不入境，感谢年谷贱。

五斗虽甚微，偃鼠饮满腹。大书归来赋，有味数过读。

焚香坐清昼，此心自如如。我知拙催科，考甘下下书。

桐乡文章伯，我欲执鞭从。明堂选擎天，云壑卧老松。

寿亲发斑斑，彩服老莱戏。欲赋招隐诗，小山念松桂。

援琴鼓流水，弦绝无知音。为语逐臭夫，兰芷生深林。

