万竹山中数十家，重重流水遶桑麻。饱餐鼓腹成何事，桃李春来任自花。

一段风烟不可关，出门满目是湖山。昔人华厦今何在，此日渔舟任自闲。风观斩新霄汉上，龙洲依旧水云间。归来丘壑多幽趣，愿与诸贤约往还。

雨余山色千螺翠，风定湖光一鉴明。我是水晶宫里客，暂来犹爱此轩清。

道骨仙风一伟人，相逢东老最情亲。榴皮幻化人间世，藤叶牢笼物外身。璚蚁满壶方丈晓，青蛇衔袖洞庭春。高名不朽垂千古，笑指西邻几劫尘。

逢时可谓真千载，拜赐应须更万回。

欢声如凤来衔诏，喜气如鸡去揭竿。

