轧轧相从响发时，不从他得豁然知。桔槔说尽无生曲，井里泥蛇舞柘枝。

铁马奔入海，泥蛇飞上天。蓬莱三岛路，元不在西边。

有物含灵体，无名本自然。赤龙藏宇宙，白虎隐丹田。北斗南辰下，眉毛助睫边。灰心行水火，定息见真铅。

精气元无本，神灵共一家。但能擒五贼，自可结三花。甲乙无令失，庚辛不要差。一阳归正令，七返转河车。

此事诚难测，贤愚总不分。雀应非凤类，马不入羊群。{牛孛}产都三百，乾坤共一斤。巡行十二路，赤脚猛将军。

一二三四五，南辰对北辰。虎龙含碧玉，金木孕珠珍。云散家家月，花开处处春。几多云外客，尽是世间人。

受得真仙诀，阴中炼至阳。地雷潜动处，星斗共商量。八卦看成母，三才始见昌。不愁生死系，但觉地天长。

古仙同一术，妙绝大幽深。用意寻庚申，专心事丙壬。擒归鸟与兔，捉取水和金。辨得东西物，修成不二心。

窈窕并姿态，娇羞弄软柔。无情弦里取，魂魄土中收。笄冠联铅汞，灵光射斗牛。少阳阴与类，无使老春秋。

散诞无拘系，翛然道转高。妙中藏黑白，闲里恶尘劳。坐卧三峰稳，丹田二气牢。定知逃世网，名字列仙曹。

采取须教密，诚心辨丑妍。事难寻意脉，容易失寒泉。师指青龙汞，配归白虎铅。两般都会合，水火炼经年。

守一坛中要，机藏十二时。数中无走失，火候莫教迟。达士方为侣，真仙正合宜。几年云水上，怀抱有谁知。

人有最灵物，依稀在北辰。不知将谓气，识后自然真。心净如冰雪，身轻似碧云。若无十万岁，作甚世间人。

廛市通人处，明明与往还。悟来惟一物，昧处隔千山。神水丹田下，华池水火间。一元能造化，返老作童颜。

巧拙仍藏伏，神精用意包。坎离或互用，金木喜相交。白雪能同鼎，黄芽共一包。乾坤推九六，复姤运初爻。

一物分为二，能知二者名。鼎炉藏日月，漏滴已三更。夫妇同交媾，婴儿始结成。脱胎并洗泽，携养镇长生。

饮了灵丹药，纯阳自在人。洞明常寂照，蓬岛镇长春。去就浑无系，纵世已绝尘。但知周甲子，不在守庚申。

访道复寻真，优游四海宾。外多含忍辱，内省任邅迍。为厌人间事，忻逢紫府宾。一言亲点化，玉洞碧桃春。

万物皆从一气生，天清地浊禀生成。真龙真虎才交媾，一鼎红铅炼甲庚。

阴阳配合法君臣，动静相兼气血精。壬癸位中男击浪，丙丁岩畔女嚬呻。

龙虎一交相眷恋，坎离才媾便成胎。溶溶一掬乾坤髓，着意求他啜取来。

方以类聚物群分，两畔两秤共一斤。戊己宫中藏水火，小心调理武和文。

离宫有象藏真水，坎户无形隐赤龙。时节正时须急采，莫教芽蘖隘黄宫。

三十辐兮同一毂，金木才逢二气交。六十卦分朝与暮，一阳萌处发初爻。

阴里十三言有象，阳中六七觅无踪。抽添运用须防谨，认取根源祖与宗。

恍惚之中寻有物，杳冥之内吸真精。真精便是长生药，须假黄婆养育成。

六百篇中仔细推，潜藏飞跃探幽微。亲疏回互相谙悉，盗取七星南斗机。

阴鼎阳炉至道根，五行和合土为尊。时人若要长生药，祇向华池觅魄魂。

圣人传药不传火，从来火候少人知。莫将大道为儿戏，须共神仙仔细推。

火候抽添思绝尘，一爻看过一爻生。阴文阳武依加减，一颗还丹火里成。

咽津纳气固形全，须藉乾坤真汞铅。至道不繁人自昧，五金八石是虚传。

二气本因儿产母，夺来鼎内及其时。夫欢妇合黄金室，一载胎生一个儿。

识得阴阳要妙因，炼成金液离凡尘。淘澄不是寻常事，姹女婴儿两要真。

驱回北斗转天罡，手握南辰入洞房。否泰爻中天地合，兔鸡沐浴要潜藏。

水晶宫里翠娥娇，一段风光破寂寥。夺得兔乌精与髓，急须收拾鼎中烧。

屏除人我守丹房，转觉光阴气味长。荣辱不随尘外客，但于金鼎炼铅霜。

虎髓龙精气象全，依法修来火候煎。直待阴消成至宝，便知平地隐神仙。

些小天机论气精，吕公曾道别无真。神仙不肯分明说，说与分明笑杀人。

九还七返定三才，开辟抽添尽藉媒。四象包含归戊己，精勤十月产婴孩。

迩来活计不胜清，一亩沙田手自耕。晴雨共资春气力，不愁苗稼不滋生。

归根复命复元真，气入四肢精养神。神气若还俱不散，混同尘世一闲人。

一物浮浮浑有无，堪迎秋露滴真珠。烟花柳陌头头是，秽浊馨香任所需。

我今收得长生法，年年海上觅知音。不知谁是知音者，试把狂言着意寻。

几年勤苦觅仙俦，不做神仙未肯休。缘合自然成大道，岂教凡辈觅踪由。

父母生来真一气，无形无影卒难寻。要知黑白通玄妙，魂魄相投产紫金。

上善之基妙最深，华池神水定深沉。神功运火抽添处，炼己持心莫放心。

东西南北要精通，交感阴阳雌与雄。火候直须牢稳审，吹嘘全藉巽宫风。

天地相交由否泰，屯蒙气候互相通。一夫一妇资天地，三女三男合始终。

拂掠廛中碍眼尘，休将大道付人情。堪矜自古神仙辈，持故如愚不作声。

