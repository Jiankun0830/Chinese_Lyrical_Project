云集燕城扰，龙翔汉业兴。风燃燎衣火，雪拥渡河冰。险难成戡定，忧劳付纂承。百年余父老，呜咽望原陵。

历数钦尧命，讴歌乐舜归。玑衡新日月，黼黻旧裳衣。姑射游神远，崆峒探道微。龙髯攀莫及，空怅白云飞。

玉龙倒影卧寒潭，人在云霄天地宽。借问是谁题此柱，茂陵词客到长安。

泰山一毫轻，沧海一滴水。我观天地间，何啻犹一指。

先生出云谷，看尽东南山。吴越几往来，衡庐屡跻攀。恨无璚瑶英，驻此冰雪颜。有怀武夷仙，相期苍翠间。

此身本无累，动静随所寓。结庐在岩谷，自适山水趣。朝来挹云气，日夕沐风露。坐观天地心，讵忘仁智虑。

本是山中人，归来山中友。岂同荷𦰏老，永结躬耕耦。浮云忽出岫，肤寸弥九有。此志未可量，见之千载后。

出处绍前哲，典型资后生。虚堂悬青镜，视者心自明。古人不难到，功用在力行。缅怀朋簪盍，耿耿中夜情。

岩前风入松，谷口泉漱石。写之五弦琴，身在函丈席。竹间有余地，营馆招羽客。静夜緪高弦，待月寒林隙。

落日郁苍烟，空山转寒碧。石屏倚天立，端峭一千尺。无言独与对，足以永朝夕。何用向时流，抵掌恣谈剧。

当年跨鹤翁，想在云深处。铁笛忽龙吟，万壑披霾雾。遥知发天秘，踏破苍苔路。吹与众仙闻，来看晚题句。

投辖出东溟，持竿归九曲。溪翁来问讯，笑失双鬓绿。潭边旧钓石，莹滑磨青玉。竟日谩垂纶，忘机看鸥浴。

摘茗蜕仙岩，汲水潜虬穴。旋然石上灶，轻泛瓯中雪。清风已生腋，芳味犹在舌。何时棹孤舟，来此分余啜。

溪回山路断，月白沙汀冷。有人掀短篷，击櫂歌声永。闻之三叹息，涣然发深省。归去万石滩，理我钓鱼艇。

丹砂九转世莫传，羽衣婀娜飞朝天。凄然风露洗尘世，星斗一天随转旋。空余丹鼎在岩际，夜夜虹光腾霁烟。天遗紫阳弭绛节，点石成玉公须专。朝来金锁开洞府，丹火已灰当复然。离龙坎虎玄又玄，不须人间询谪仙。黄熊跑号青兕舞，争欲舐鼎严笞鞭。岩头风高卷衣袂，嘶断玉龙云满川。怡然上池漱琼液，鼓枻下濯丹溪泉。云间双鹤傥未下，招隠为我歌长篇。

温黄前后并，殿下不须行。

