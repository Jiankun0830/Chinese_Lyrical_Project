六十四卦，惟谦纯吉。九四大臣，居位以德。满则易敧，盈兮斯食。惟谦下人，不违天则。此则伊何，元无损益。澄然太空，秉心惟一。明哲保身，神所辅翊。持此㧑谦，与宋无极。

大雅不作，訏谟音希。公既奏功，衮衣盍归。归矢尔谟，琅琅厥辞。用添帝聪，烛于几微。天位孔艰，夙夜弼违。逆耳为忠，隠情乃欺。择乎二者，上帝监兹。煌煌祖业，忠臣念之。

鹿鸣鹿鸣，呦呦之声。我有嘉宾，柯山之英。来燕公堂，天府是升。同我乡老，遹观厥成。

鹿鸣鹿鸣，食苹与蒿。我有嘉宾，柯山之翘。岁逢丑矣，喜见斗杓。我有旨酒，嘉宾是招是邀。

鹿鸣鹿鸣，惠我好音。我有嘉宾，言献其琛。虽则轩裳，不改山林。我有十箴，以淑我嘉宾之心。

日之出矣，于彼扶桑。凤之鸣矣，于彼高冈。匪高冈则鸣，朝阳之光。君子如凤，爱此朝阳。纯德孔明，闻于四方。

日之出矣，其光融融。凤之鸣矣，其声雝雝。鸣于何所，于彼梧桐。凤兮凤兮，和乐冲冲。匪凤匪桐，在君子之躬。

日之出矣，万象光明。凤之仪矣，箫韶之音。观彼仪凤，以观我生。生生不息，匪亏匪盈。面此朝阳，默养和平。

雨雪霏霏，青山华巅。能令山老，曷不老泉。雪高高山，雪深深渊。山自寂寂，泉自涓涓。我爱嶙峋，亦爱漪涟。雪兮入水，我观其澜。雪也在山，我取而餐。入水不见，依旧灵源。在山见雪，不见苍然。苍然虽改，岿然则存。见与不见，神光浑全。悟此雪词，龟龙参前。一止一流，谁合谁分。忘言为赘，言本无言。

斟酌元气，斗为帝车。四时迭运，其信也且。天道不言，莫非教欤。日之升矣，云翳扫除。本无体质，湛然太虚。历山舜耕，雷泽舜渔。天德首出，兹焉权舆。晋斋作诗，诲语勤劬。我处山樊，饮水饭蔬。一雨苏旱，民气欢如。东邻杀牛，西邻刲猪。市贾不售，始到吾庐。买来烹之，每食无余。凉哉枕簟，凄其葛𦈌。忽念世涂，滔滔沦胥。自昔兴亡，具载诗书。蛊弊极矣，谁与爬梳。已而谛思，惊饵如鱼。谁谓王门，可轻曳裾。观诗末章，荷兄警予。老冉冉至，虚度望舒。学贵密察，勿事恢疏。一念微差，恶草必锄。真刚大勇，那可踌躇。未济濡尾，既济濡袽。元自昭晰，无惑可祛。拜兄忠告，其敢忘诸。且此养疴，谁毁谁誉。

人爵非贵，天爵惟尊。贤哉惠侯，兴学祁门。祁门之士，夙号有文。兑习久废，索居离群。自侯来思，锐志兴复。士脱旧穴，迁于乔木。人性本善，混混源泉。四端素具，若火始然。谁其启之，君子德风。既修学宫，藏修其中。内养克充，外养亦备。尔不吾负，吾宁尔弃。坛名舞雩，乐道无欲。梁跨幽涧，潺潺漱玉。面此清致，皆学之助。本心融明，庶几寡过。滔滔世途，人而匪天。儿童之戏，殆类纸鸢。

大江以东，岁屡弗康。民病未苏，正兹忧惶。一雨六旬，巨浸汤汤。我告上帝，是祈是禳。我来宿斋，室名朝阳。顾瞻斯名，与我心当。天告我兆，厥应果彰。朝阳一升，阴沴伏藏。众水归壑，殃转为祥。民奠攸居，岁保金穰。耄倪载咏，喜气洋洋。匪我颛蒙，能动上苍。赖我诸友，罔或怠荒。斋事孔明，纯诚是将。上帝昭格，随此瓣香。我勉诸友，秉德日彊。朝阳在我，自然发光。阳复之始，养而勿伤。常如对帝，中正斋庄。乃保终吉，以活吾氓。稍或安肆，罔念作狂。政刑弗谨，号令弗臧。天非可恃，祥覆为殃。敬之敬之，斯须勿忘。既以告友，抑以自防。

世所谓巧，请为翁说。巧于利口，佞辞河决。何如吉人，其言呐呐。巧于附势，炙手可热。何如节士，刚肠若铁。巧于营生，百计渔夺。何如儒家，冷淡生活。拙反为巧，巧乃大拙。蓦然猛省，比论未彻。本无巧拙，奚较优劣。大道融融，旷兮太空。恶不待攻，善与人同。客访拙翁，携酒相从。客去西东，翁数飞鸿。春日烘烘，适兴携筇。兴尽呼童，燕坐堂中。一门雍雍，兰玉玲珑。客贺拙翁，笑倚长松。

占断春光，水边横枝。欲识生意，未着花时。

雪欺梅耶，抑梅欺雪。孤高之操，凛凛清绝。

花勿尽开，尽开香歇。勿待月圆，才圆即缺。

竹外一枝，啸傲东风。许多真趣，在有无中。

壳坚于石，色白于雪。仁在其中，香味清绝。况之松子，格韵度越。庭前柏树，视此亦劣。松柏著土，其子乃结。此仁无根，更何所著。松柏有种，有枯有活。此仁无种，生生不灭。天不能灾，人不能伐。吾欲令此仁普遍广博，吾欲令此仁取之不竭。家家具足，可采可撷。人人圆成，可咀可嚼。初无奥旨，亦无秘诀。不假思量，何劳论说。个中浑全，了无分别。仰见高山兮，石洞之穴。俯此清泉兮，万古不涸。

春过三之一，轻车走阡陌。平坂抹池阳，迤逦山路埆。风颠吹人面，雪滑皲人足。忽然铜钲挂，九华醒两目。自经千万劫，寒翠光堪摘。半霄非人间，大江横其侧。行行逼宣州，麻姑正面矗。且上敬亭山，感慨怀李白。听说三洞天，渴见恨无翮。岩幽鬼神哭，罅开星月烛。金沙烂吾前，祖师灯未没。赓酬二三子，不觉诗笔秃。歙州我旧游，迎笑儿童簇。本无棠荫芾，漫云恩波沐。黄山怅无缘，不得搜仙窟。祁门山何如，险与石埭埒。山花溪边明，时有新凫浴。古木龙吟啸，巨石虎蹲伏。伟哉岳鄂王，提兵旧盘礴。像设俨遗祠，光芒射斗宿。凌晨拜祠下，忧思心恻恻。无心惜落花，惟愁民捐瘠。浮梁与乐安，五十笑步百。幸瞻慈湖祠，风声尚堪忆。锺君我所敬，能续慈湖脉。乍合又倏离，人事渺无极。别友情无奈，看山意无足。山围如城郭，渐逼鸣山麓。父老阑道叫，一路藉神福。问尔所欲何，作庙新奕奕。我来为尔民，尔欲我筹度。越宿至芗谿，三山森在列。顾我一瓣香，端为象翁设。象翁百世师，此道揭日月。书堂卜筑成，屋与人俱杰。深夜济济容，学子纷四集。前廊问伊谁，同门旧知识。新知有二郑，操行端矩矱。此学其兴乎，欲去令人惜。大字书磨崖，字径二三尺。匆匆过安仁，交友相追逐。汤董最可人，吉德侔金玉。干越今称贤，闾阎声籍籍。此声买无价，民彝知未灭。我行三千里，六十零四日。明当抵番江，秉烛写胸臆。若夫咨诹事，多赖诸贤力。云何略不书，此是使者职。

明越两相望，别久忘岁月。今秋对标矩，喜见冰玉洁。实材信有用，至刚元不折。青青岁寒松，不畏霜与雪。世道有夷险，人心难泯灭。烦公作津梁，勿使微言绝。

达士如弦直，直乃根性天。平易无他事，大道本自然。吁嗟机巧人，屈曲而拘挛。不求心境静，但取世俗妍。我来官柯山，同僚单君贤。赞画得佽助，直道无盘旋。廉介味已熟，恬退性所便。两载且追随，使我无大愆。临行重惜别，赠君可忘言。所愿松柏操，岁寒毋变迁。

夏君人中英，讷斋天下士。襟期修篁友，节操孤松比。大书晓山扁，山色来棐几。爱此朝气爽，未明揽衣起。讷斋我妇翁，颇曾窥涯涘。结交折辈行，逢人说夏子。因读晓山吟，令我慨生死。人世亦何为，仕宦聊尔尔。孰知死不朽，香名垂千祀。此人不复得，此诗谁能似。时甫盍刻石，方山可对峙。

我老贫无居，借宅横水北。轩窗五月凉，四面绕修竹。方塘贮清泉，绿浄荫湖目。初疑青钱小，稍展圆盖绿。红妆出菡萏，敛萼似羞缩。清晨露华滋，掩苒耀容服。风来香十里，雨过珠百斛。全家在清凉，衾枕有余馥。吾师老瞿昙，六入渐驱逐。尘嚣化五浊，热恼变三伏。食实餐其根，对案何用肉。

鸣蜩善择木，木美叶敷腴。国于美荫中，自庆无他虞。螳螂伺其便，欲进复趦趄。怒臂俄一施，捕取如囚拘。委身膏利吻，性命才须臾。均之细微物，一何强弱殊。蜩乎汝无识，自知其过欤。物在宇宙间，谨默迺安居。今汝独聒聒，昼夜长喧呼。汝闹力不足，彼静智有余。胜负从此决，谁谓汝非辜。螳螂既得意，自谓真良图。那知仅一饱，燕鹊已窥觎。出尔反乎尔，胡能独全躯。乃知祸与福，不系巧与愚。哓哓固不免，默默复何如。置之不足道，燕坐观厥初。

曾子立言诏后世，战陈无勇非孝也。战死犹留千古名，大夫赤心为宗社。而况判死乃得生，父母遗体非轻舍。忠孝从来只一原，此道于今识者寡。慈湖老师遗墨在，光焰万丈追风雅。发挥天经与地义，为怜世人多聋哑。跋语流传壮矣哉，忠由孝出非外假。厥今边庭尚绎骚，其势飙欻陵诸夏。孤忠步步踏实地，纸上陈言付土苴。报国即是报亲恩，忠孝断断非二者。两阃对峙贵通情，胸怀如水常善下。不见天高并地阔，要令物物归化冶。雍容谭笑净边尘，直把兵氛都汛洒。名垂竹帛增亲荣，入觐至尊醉金斚。到此纯孝通神明，冥冥之中锡纯嘏。病夫山中何所能，功成请将椽笔写。

春风吹花次第芳，桃红李白蔷薇黄。榆钱柳絮飞欲狂，酴醾引蔓草木香。老人燕坐窥虞唐，目览千载游八荒。群儿奔趋如群羊，走过东阡复西厢。归来汗喘无可将，何如明窗治墨庄。读诵经史声琅琅，音节闲美非笙簧。有如农夫勤理秧，秋来乃有千斯仓。先生既至心不忙，背念衮衮倾三湘。一语蹇吃涕泗滂，老大空腹徒悲伤。圣明天子坐未央，收拾俊杰罗文章。褎然举首充贤良，仲舒轼辙俱轩昂。吾家有子雏凤凰，声价一日驰帝乡。随群逐队恣颉颃，终抱粪壤如蜣螂。

皇都喜见天宇晴，好风拂掠条不鸣。幽人领袖二三子，适意涌金门外行。云岫重重仍翼翼，举头不愧林间翮。赏心乐事浩无涯，独念黎元生理窄。胸中宿昔富兵机，气压贲育走且疲。卯年会见佛狸死，天数一定端可推。九重求士忘食息，三聘躬耕在昕夕。愿君努力应时须，宇宙垂名长的皪。

天下大物山与泉，山泉为蒙义皎然。坐对岩岩听潺潺，以兹名斋日周旋。杨君作诗老更妍，解把山泉写天全。山谷松梅咏坡仙，到今笔语带芳鲜。松梅双清固堪怜，孰似山泉浩无边。顾我蒙养钻弥坚，要参圣处力加鞭。杨君一见出佳篇，古淡端如朱丝弦。弦中传雅奏，难共俗人言。我欲和君一两联，山泉入梦且高眠。

从来洛花天下最，姚黄魏紫尤奇异。坐令百花失颜色，唤作国香谁是对。十年之前来新安，阅尽妖娆兴欲兰。晚得一枝睡露蝉，分明好似画中看。人世匆匆驹过隙，重游正值春三月。园丁折得数般来，旋买甆瓶谩成列。殷红照日更嫣然，轻素含风玉色鲜。中有杨妃曾一捻，咄哉尤物累天全。我今褰帷问疾苦，皇华那受妖花污。掷置道旁何足惜，亦如佞人吾所恶。顿使心胸和且平，况闻麦陇香气腾。处处一犁春雨足，家家合掌庆丰登。

天上月，三五盈兮三五缺。湖中月，无缺无圆无生灭。天上月，虾蟆妖精敢作孽。湖中月，能使痴蟆踪影没。岂是蟾兔不如龙，不知龙有何秘诀。甓社湖中看明月，湖中天上双皎洁。湛卢令我书大字，老来百事懒且拙。惟有作字气如虹，写罢森森清彻骨。神龙见之应骧首，共伴寒光千古揭。夜夜明月照我字，我字照湖两相埒。更得湛卢著佳句，便与盂城成三绝。

一种自然色，如吾方寸丹。天教传信到，人莫作花看。骨气超凡俗，声名彻广寒。留君良为此，忆别鼻休酸。

孤却团圆月，今朝桂子丹。莫教疏雨打，留向晚秋看。色借幽岩秀，香通古壑寒。痴儿被花笑，世味只辛酸。

谈经说史谩支离，大道宁容小智窥。山峙川流俱是妙，鸢飞鱼跃两忘机。识天乃乐天之乐，非我安知我不知。细读新诗消息好，桃花见后更无疑。

三春强半麦青青，是处田家只望晴。雪压霜欺愁正极，日融云浄眼增明。纷纷民瘼关吾念，得得天公相此行。更问老农官与吏，几人贪浊几人清。

曲奏梅花促晓更，更声方断又鸣钲。篮舆咿轧亲巡野，枥马喧填看勉耕。酒酌田翁添醉色，泽均牧叟助欢声。天公也欲催佳句，特放晴光分外明。

历遍田畴问我农，都言杼柚久虚空。吏胥祇是工椎剥，仓廪何曾识腐红。愿得家家歌乐岁，直须日日扇和风。如今拙手徒餐粟，惭见天民四者穷。

劳农因得步河桥，仰视前贤隔九霄。凡骨难仙安素履，腐儒学吏守邦条。荷公美意鞭驽质，惠我名篇胜翠翘。痛饮春醪那可强，胸中磊块把诗浇。

稽山窟宅尽神仙，多少棠阴属钜贤。万壑千岩长似旧，一翁二季美无前。风流自昔遗芳在，衣钵于今盛事传。行见直声追轨躅，岂徒庆礼侈宾筵。

结亭故事重拈出，领略匡庐高更高。身在山中迷面目，心游局外见分毫。平湖雪意漫天急，古木风声卷地号。此地徐徐鼛鼓节，知公一念在民劳。

长空万里普光明，此地缘何独著灵。不是天晴窥白日，爱他月黑满疏星。石松有子能呈巧，金囤无沙似遁形。蓦地回头千万点，谛观顿使我心醒。

老干森森当翠屏，壁间诗句有留名。昔逢利口挤之死，今伴苍髯凛若生。雪压枝擎犹有力，月高林静更双清。抚松似共黄门语，况听萧萧枕上声。

闻道邦人尚去思，栽松植竹遶丛祠。要知独立无言处，正似危邦援绝时。平世功名付图画，暮年活计在钩丝。谢公旌旆巡山后，千里殷勤寄好词。

紫阳自是神仙窟，谁泛仙槎竞问津。二妙先传联璧喜，九人齐著赐袍新。自怜十载龙门客，来领三科燕席宾。酌颂年家无浪语，黄山高节两嶙峋。

题舆名满大江东，忽忆家山合皂中。孤棹赋归犹带雪，深衣养浩直摩空。从教风月分多少，独抱春秋究始终。籍湜近来知叛否，只君不负紫阳翁。

自怜凡骨未能仙，每对仙都辄爽然。序齿十年兄弟行，论交一日友朋缘。干戈满地心忧国，事业弥天世急贤。已把封章排紫闼，未容问舍与求田。

世间万事尽筌蹄，尘外工夫好者希。大道精通元自在，旁门浅陋谩多岐。六年铁冶劳经画，九转金丹默受持。归去小溪溪上坐，要求消息在婴儿。

别有金丹简且真，不烦火候不劳神。自知自信融融乐，无虑无营盎盎春。天地游心元广大，风云入句更精神。我将归去偿兹愿，溪上相逢只幅巾。

朔风吹我到严滩，拥被掀篷一破颜。寒色侵凌欺白发，雪花撩乱失青山。未消据案千尘积，且爱哦诗一饷闲。惭愧钓台风韵在，他年归隠许跻攀。

当年独抱伯牙名，身后祠堂列佩衾。官职平生安义命，诗书终老惜光阴。一椽古歙溪山窟，千古长松风月林。彭令经营真有趣，个中应契老师心。

当年老桧肆欺谩，忠武哀哉抱寸丹。赖有皇天为吐气，岂无青史更诛奸。字留陈迹何年泯，烟锁空山尽日闲。世事关心眠不得，今朝下涕为潸潸。

儿时曾住练江头，长老频频说岳侯。手握天戈能决胜，心轻人爵祇寻幽。堪嗟爝火当时灭，谁信长川万古流。机会莫言今到手，却愁无饭饱貔貅。

背嵬军马战无俦，压尽当年几列侯。先辈有闻多散轶，后生谁识发潜幽。伤心咄咄权臣事，满眼滔滔债帅流。槌剥到今浑似鬼，向人休说是貔貅。

作意东松访旧闻，山岩窟里梵宫存。矮楼蛙井身如蛰，峭壁鱼鳞手可扪。草草反成多景致，悭悭别是一乾坤。输他饱饭安眠处，朝暮烟霞看吐吞。

谁道田家不读书，一门孝行与人殊。直将自已通天地，岂是无心惜体肤。人愿生儿皆似此，神如祐善肯忘吾。勉哉一念勤推广，已办嘉名里巷呼。

孔孟宗师心中的，回由评品手持衡。至刚大勇本来有，由义居仁熟处行。说到孤忠推自孝，辄拼一死肯偷生。此篇此语令人醒，夜半青灯看到明。

浮云擘破月华明，怎得浮云不再生。几度月明云几擘，全无云翳月全清。后生欲解凭谁问，先觉虽知肯尽明。苦硬工夫须彻底，秋云漠漠一轮横。

多言外好中何有，有德之言春意融。惟一性天真洞彻，许多事理尽流通。句新悦耳源先涸，思苦雕肝味易穷。自古才人皆患此，就中崛强是扬雄。

连理呈祥炳寸丹，巽斋高致拂云端。须知念念通冥漠，不见声声说急难。义槩莫如生死际，家风要使子孙看。城南我祖嘉名似，从此心期共不刊。

此骏产渥洼，神奇莫浪夸。相期千里志，赠子字无邪。

黄檗道场古，裴公心事闲。白诗三绝并，那似敬亭山。

事从尘世去，心共白云闲。不作游山计，朝朝饱看山。

道心无坏亦无成，只怕微云点太清。重坎之亨人不识，一轮素月本来明。

意味澄然未动初，纲常大道本同趋。直须丽泽工夫熟，便是当年咏舞雩。

终身不察是凡人，一日三回省此身。参也亲传端的处，品题宜亚不违仁。

缅怀周道意悠长，事业姬公念不忘。宗庙百官谁识者，仲由也只许升堂。

莫道今人不古如，分明气象鲁之洙。坤爻六二知何义，试叩胶庠学易徒。

瑚琏区区只小成，休言果艺与忠清。圣师忘食兼忘老，地久天长日月明。

修慝之余德复初，更须辨白舍并趋。善哉三语当年问，直到于今想从雩。

两地参天命曰人，灵龟端合取诸身。笑渠到处闲寻觅，直信人言井有仁。

逝者如斯昼夜长，会心能使百忧忘。生前身后浑如此，丝竹之音孔子堂。

小时所学老何如，自诧西河不记洙。曾子斯言讥背本，祇今犹足警吾徒。

逾年政化一无成，敢道民和狱讼清。不以旁人评得失，个中一点自知明。

心事如何忍负初，官居每忆过庭趋。勤勤抚字今微验，雨足春畴不待雩。

诚心谕俗淑斯人，莫宝金珠宝此身。昨日偶拈乡记看，几家孝养渐兴仁。

吾儒政事话头长，步步诗书可𫏐忘。齐相未知真不扰，无端逊与盖公堂。

蒲卢喻政意何如，此语源流亦自洙。若愿小民皆类我，须知类我始生徒。

事亲尽孝自天成，鉴本无尘水本清。相彼禽兮犹学习，灵乌反哺更分明。

习容斋戒适朝初，佩玉锵鸣谨进趋。大分凛然冠屦判，一诚不散若郊雩。

齐家断勿责他人，须信仪型只在身。习习谷风讥义薄，交相爱也是为仁。

徐行后长味深长，此道谁能笃不忘。我欲讲行乡饮酒，大明上齿习斯堂。

切偲取义思怡如，兑习工夫忆泗洙。泮水朋来方衮衮，三千攀附圣门徒。

复礼工夫本易成，此心对越只寅清。居乡上齿家常饭，此道于今晦不明。

蓬矢桑弧男子初，泽宫试事翼如趋。采蘩盈耳皆音节，盛乐何消待大雩。

鹰犹知学况于人，羽翮冲霄具此身。须信数飞方解熟，熟之又熟即为仁。

佩玉之声清越长，此身无故讵容忘。挈渠方屦圜冠士，登我光风霁月堂。

圣道洋洋沧海如，不流天下只流洙。上丁释菜今非古，唤起遗风属我徒。

有子见知真西山，有孙又把桂枝攀。堂前萱草年年绿，庆事天公定不悭。

为问蟠桃熟几番，见儿发白着衣斑。孙枝又作红蕖客，更愿云礽捧寿山。

人生汩汩逐风波，祝子长年要若何。一日洞然无障碍，元来佛法也无多。

麟经咀嚼造深微，攀取秋风第一枝。便把斯言为子寿，崧高不用更吟诗。

朱弦疏越澹徽音，身在尘中只古心。祝子长年仍健饭，好书读到夜沈沈。

秋风一夜簸清波，我自思亲奈客何。远地少书消息好，书多愁闷转添多。

苦过重阳赋式微，黄花賸插两三枝。对花酬酒坚盟约，依旧黄山唱和诗。

人生何处是知音，契合端由一片心。瞥见先生清苦貌，吾儿且喜不埋沈。

山未烟云水未波，试参妙处定如何。黄花未见应难会，见了黄花会意多。

本是尘中诗兴微，秋风偶折最高枝。诗坛方筑那言去，为我留连百首诗。

百首诗成遇赏音，云何容易动归心。少陵不肯为轻薄，笑杀王杨井底沈。

歙江归艇棹晴波，同去同来日几何。不怕黄花负人约，只愁人意负花多。

凤凰翔集肯卑微，独向梧桐拣一枝。乍别故栖知未忍，临行更赋白圭诗。

殷勤寄信胜邮音，合把君心印我心。老老及人仁者事，祝君毋得任浮沈。

不爱金章紫绶纡，欣然玉局自安居。近来作计谁云拙，六六之年创一庐。

不羡勋名逐日新，课孙种绩及青春。试将圆镜当空照，始识庐山面目真。

家塾提纲属晋斋，絜斋气脉远乎哉。何时升讲开聋聩，衿佩跄跄济济来。

黄柏冈前百岁翁，婆娑终日酒杯中。此行得得烦君问，荒政如今惬老农。

今朝带月上山头，面面晴岚翠欲流。此处青霄才是半，半霄以上许登不。

灵泉何事迸幽岩，龙女分从万丈潭。一勺之多龙在否，烦君试向此中参。

古来翠瀑仅涓涓，戛玉新亭却沛然。世事废兴皆若此，醉眠何用问青天。

半山飞瀑元如雪，况是今朝雪里来。界破青山休谩诧，神光妙用亦奇哉。

天河秀出九芙蓉，白也诗词信是工。我欲依然名九子，人情山意两融融。

洞外老天非不大，洞中天小却奇哉。此奇端的由天造，不枉携朋得得来。

自昔尧汤水旱年，祇缘先备国无捐。我今皭火区区甚，惭见容光照洞天。

眼底山光半有无，芙蓉面目定何如。忽然皓月当空挂，始信山灵不负予。

说道空空元不空，太空何物不能容。世人枉被虚名幻，到底还须识正宗。

青山突兀倚长空，不作人间儿女容。几载无名茅处士，一朝识破有林宗。

六月山泉定易枯，枕流洗耳事何如。幽人高卧浑无恼，好把灵源日日疏。

我怜裴相爱参禅，石上莲花几刻镌。舍宅何如休起宅，酂侯师俭是名言。

谊重姻联语甚真，典型满纸墨犹新。中间多少箴规意，须信亲亲即是仁。

君传秘诀解观人，瞥见双眸识破真。收拾后生知几许，为予唤取傥相亲。

天工不管国香奇，流落民家识者希。特地邀宾宾不至，国香也是少人知。

初放姚黄一两枝，旋看魏紫格尤奇。天公似欲留连住，伴我酴醾满架时。

费尽工夫始盛开，一时赏玩四时培。东君摧折飘零后，犹带天香溪上来。

山花无数笑春风，临水精神迥不同。唤作映山风味短，看来恰似映溪红。

篱外横斜只任真，无端束缚损花神。孤标自是为人妒，一笑春风不用嗔。

幸自尘埃不许侵，千盘万结戏相寻。只缘漏泄春消息，惹动旁人机巧心。

半月山行不识梅，近城才见一枝开。呼童截竹敲冰水，盛取数枝随轿来。

三市香尘隘绮罗，游人无奈月明何。吾侬分得宽闲处，地阔天高得月多。

折山山下簇人烟，一似吴儿笑语喧。始信胭脂溪水媚，木瓜分得也嫣然。

优游无事只耕田，顾我归耕子已先。可但千仓良足乐，不收一粒亦欣然。

一犁春雨趁农耕，歌咏康衢了此生。若有可忧方有乐，本无亏处亦无成。

一片灵明自有田，当仁那肯逊儒先。归来不说溪山好，只说癯仙气浩然。

少时操笔代躬耕，老鹤如今太瘦生。已识个中真乐地，谁云骨相费生成。

二难千载牛山事，压尽当年虎帐功。始屈终伸天赫赫，皇家特地侈真封。

不见慈湖二十年，忧心如醉复如颠。我来忽见慈云阁，恍若慈湖现我前。

习庵筑室，扁曰观聚。堂前何有，万象可睹。山如郛郭，烟云吞吐。草木沃若，春光媚妩。修篁漫山，不知隆暑。何况秋空，呼日入户。朔风吹雪，松声如怒。上天下地，四方曰宇。物生其间，何可胜数。我于是观，乐哉斯土。随意作室，不华不窳。买山旋添，稍葺园圃。得趣幽闲，不入城府。良朋偶来，倾倒肺腑。不及时事，惟谈邹鲁。朋去何为，周易一部。消息盈虚，穷今亘古。观乃自观，寂无一语。

非德不尊，非道不明。爰取斯义，以名吾亭。亭在山巅，气象巍然。山从何来，蜿蜿蜒蜒。我坐亭上，极目一望。群峰毕朝，尊无与抗。我抚亭下，万状难写。一一分明，入我盏斝。有时携筇，偕二三朋。莫知我心，独抚孤松。

