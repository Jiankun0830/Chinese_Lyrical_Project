夜续晨炊贫自由，强教涂抹只堪羞。闭门静看花开落，过却春风不识愁。

寂寞篷窗锁冷云，地炉纫补自阳春。千金莫误朱门聘，不是穿珠插翠人。

清溪千仞余，中有一道士。彼亦何人斯，景纯慕若此。吾乡汝南英，大涤隠君子。好客仍收书，东老未足拟。竹宫需贤才，师命促共理。无心云出岫，有类月印水。乐与物为春，自然人鉴止。二千年再来，雅号乃默契。挈世返真淳，为教立仪轨。潜增翠蛟润，益壮天柱势。近闻筑玄都，崇岗枕龙耳。充庭兰玉茂，五云楼阁起。笙鹤时往来，尘寰一俯视。纷争梦未醒，王侯到蝼蚁。君壮我垂老，别日嗟激矢。相逢且尽欢，升仙不如醉。

门掩冷云堆，推敲更有谁。不忘分芋约，来趁折梅期。听雪连宵话，伤时几首诗。侵晨催返棹，猿鹤报先知。

湖澥天教十载闲，玉经功就胜居坛。惊尘天目妨龙卧，晚岁华阳望鹤还。入咏五噫丹阙近，会心三笑画溪寒。世缘历尽仙缘熟，坐断陪真向上关。

万山深锁竹房幽，寒碧欺春恰似秋。人醉药炉凭鹤看，窗闲吟笔被猿偷。护岩苔色侵衣润，逼枕溪声入梦流。童子扫花关莫掩，恐妨诗社客来游。

不逐风雷去，蜿蜒舞石屏。源深有龙伴，流远借丹灵。坐觉云藏树，吟忘雪溅亭。岩隈下斜日，归去了残经。

