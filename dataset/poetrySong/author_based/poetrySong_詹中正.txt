宦情文思竞阑珊，利户名枢莫我关。无可奈何新白发，不如归去旧青山。须知百岁都为梦，未信千金买得闲。珍重樽中贤圣酒，非因风月亦开颜。

浪兀孤舟一叶轻，香山登步觉神清。几多怪石全胜画，大半奇花不识名。猿狖尽当吟里见，烟霞祇向眼前生。官身未约重来此，酒满螺杯月正明。

未达且穷栖，寂寥难可为。雪窗灯焰短，茅屋雨声低。幽砌苔金锁，闲庭草半迷。江山无限意，时得入新题。

吟余妓散杯中酒，归去蝶随头上花。

