试听剥啄莫寻推，竹院来过更有谁。紫凤迎门披裋褐，小龙入臼破新规。映空白鹭排青障，照水黄鹂点碧漪。春去自应留物色，眼前何事不供诗。

城南家训不籯金，曾共青灯课夜吟。往行二刘元作则，后人六艺尽师心。经传乡派源流远，诗到孙枝志思深。玉润风流今鲍叔，卜邻佳处到于今。

同病齐年各老成，喜君勿药近安平。篮舆不惜寻梅过，藜杖何妨倒屣迎。潘令剧谈听至夜，刘郎新句和来清。疾行每愧穿杨手，金榜君居第十名。

拂云著句未能奇，聊为溪山且发微。过矣琼瑶烦答赠，居然怀袖有光辉。经时苦雨无佳思，几日占晴望落晖。石友不来春自老，登山临水送春归。

石兄兄石不兄钱，卜筑山边复水边。位置亭台依茂密，剔疏岩壑听潺湲。拂云修竹还通月，擎盖高松不记年。预恐陶君回俗驾，拟乘下泽疾驱前。

惠我诗章有琢磨，传家学力见功多。恍惊社里摛文手，夺得天边织锦梭。竞约芳洲容与戏，预欣清夜醉时歌。熏蒸浪泊看鸢堕，不念垂垂老伏波。

杜老添愁怜晦日，阆仙不睡惜残春。闰余宽我花枝眼，年事逾君卦气身。架上酴醾香已歇，阶前红药色方新。新晴肯访山园否，闻健闻闲莫厌频。

殷勤春事尚弥旬，岂是榆钱买得春。映水残阳开句眼，满园新绿庇花身。论文把酒交情旧，对弈忘机局面新。信笔题诗无好语，多情乌鹊喜声频。

曾倚平山望远峰，桥过真主昔回龙。词翻十事温卿阅，句敌三都蜀岭筇。置驿家风罗四面，挥毫帅守角千锺。来归肯作萧闲伴，一诵新篇一起容。

田家渴雨望云峰，掣电驱雷起蛰龙。喜极三农俱合爪，争扶百拜各抛筇。先生不用愁经笥，老子惟须办饮锺。换韵题诗应有句，何人起舞为予容。

衣钵欧梅无别峰，天悭发处妙屠龙。琼瑶有句传商鼎，金石留声在蜀筇。三叹少曾赓俚曲，五音全得列编锺。末章压倒君余事，不道承家有愧容。

净尽繁红但碧峰，药栏犹有绿盘龙。风光何限供吟笔，霜鬓尽添宜老筇。岂必愁来方酌酒，底须句到始撞锺。闲中作乐真吾事，多谢天工久见容。

西山爽气挟莲峰，碍眼何尝恕箨龙。近种猫头未成竹，拟求人面替扶筇。春归意绪愁千斛，病起情悰酒一锺。莫话朝鸡萌妄想，形骸老丑若为容。

云间声价仰高峰，今向诗中识士龙。传诵废餐惟阁笔，行吟须杖转思筇。晚欣乡里才华盛，故是江山秀气锺。竹院过从烦答似，坐来起敬有羞容。

看云注日爱奇峰，撼壁鱼梭欲化龙。凤沼催诗欣在手，骊珠夺目急扶筇。老惭尚窃祠庭禄，闲觉惊闻夜漏锺。报答一春无好语，更怜同社曲优容。

老惭匿影爱岚峰，已愧家声昔二龙。凿井得泉思种橘，寻河知路记因筇。加餐漫说囊中法，应俗多违饭后锺。同社朋来欣已诺，何时倒屣却从容。

迢迢起顿两三峰，石窟门边有断龙。致爽君能豪拄笏，策疲我愧老搘筇。论诗句句谐唐律，举酒时时敌汉锺。谢客分留余物色，可能无意更形容。

玉树风前映玉峰，吾家安得此乘龙。书林未照青藜杖，甥馆肯陪高节筇。归棹喜闻明月载，哦诗想带夕阳锺。从今社里添光宠，咳唾珠玑有仲容。

凌云健笔耸云峰，夺得标归信是龙。官似梅仙非素隠，山经谢屣伴栖筇。柳边待起明光草，花外要闻长乐锺。暂肯闻闲入诗社，来篇三复叹南容。

契托尊公千佛名，思瞻生气属丹青。爱君克肖充眉宇，将母通家过里亭。难韵更能陪我和，苦吟想见彻邻听。勉传衣钵穷年计，入学元非一仲丁。

扰扰人生漫百营，思量蒲柳岂长青。四时代谢真邮传，百岁光阴寄客亭。眼底浮华非我有，静中真乐要人听。故吾不惜全还我，二十三前是白丁。

归巢倦翼底须营，家近容成取次青。笑我崎岖山上路，羡君潇洒竹间亭。弄璋已觉门阑喜，引玉尤惊里衖听。得子且欣容易养，庚壬乙丙况藏丁。

三迳虽荒可更营，归来因得课樵青。岩栖宁著高低屐，世路怕过长短亭。厚禄故人新枉句，高山流水旧知听。案头展卷勤收拾，却恐天官敕六丁。

连朝晴霁有何营，静对修篁照眼青。旌节花迎门外客，发扬荷傍水边亭。双呼鸠语元无据，一个蝉声已可听。鹊鹊飞来还送喜，吉丁新句遣家丁。

在勤生计合勤营，手㔉山园药甲青。首辨君臣严位置，次看炎冷各调亭。有身为患那能见，未说能仙自喜听。肘后传来须记取，种时端是戊衔丁。

自笑求田了不营，竭赀结屋为山青。尚怜远岫光倾座，犹欲平崖稳著亭。同社唱酬虽数至，扣门剥啄未尝听。故交要识今吾面，不是遗民即隠丁。

穷当坚似亚夫营，谁似任安事卫青。欲使威仪还汉旧，未伤风景隔新亭。功名薄处书慵读，志节高边我爱听。过午尚思茶一碗，休将后蔡比前丁。

身世悠悠莫苦营，是他松柏只长青。宽于茧瓮茨为舍，大似鸡栖草作亭。虫臂鼠肝元自定，龟毛兔角惯曾听。胪传天语君须记，第四科名合是丁。

年衰病怯思怔营，惟见诗筒眼便青。连和旧篇才结局，高吟新月恰当亭。敢轻勍敌婴生力，正恐陈言厌熟听。入社莫言诗殿后，此时孤律梦方丁。

君诗纪律似坚营，气王东南帜赤青。涌思急于流峡水，疾驰快似速邮亭。想当惬意须频读，说与齐眉更喜听。击钵工夫胜刻楮，卖文却笑隠吾丁。

年逾卦气易身营，除一君犹鬓发青。岂但文章难匹敌，只量筋力敢秤亭。诗如博弈聊贤已，调似渝歌且易听。除却吟哦无一事，斋心惟敬六神丁。

聘钱犹欠入驱营，野语传讹乱史青。河鼓牛郎隔河汉，成桥乌鹊为津亭。随缘乐事从心赏，妄想佳期莫耳听。见说老人星合见，更占秋丙看春丁。

困倚床头未当痴，结庐取次不涂茨。常留真火添丹灶，任使清霜上两眉。入市有钱时施药，还家无藁自吟诗。不因乘兴来过我，老子姓名谁得知。

佳句驰来合斩关，家童岂得嫉渠顽。好怀偶苦催租至，厚意虚教垂橐还。近社赓酬几寂寞，旧诗涂改厪烂斑。转庵方示维摩病，犹望崇斋大小山。

访旧论交忆断金，闭门宣想日高吟。应思后牧长回首，更学阴何苦用心。顾我自知经世浅，如君何苦爱人深。相逢休说东山话，已觉昨非犹至今。

如悬夜雨润冬晴，菜本朝来翠浪平。菊老容成宜退听，梅开真爱欲相迎。拥炉静坐心非想，把笔题诗思过清。写寄城西老朋友，数能过访不无名。

投老投闲袖久通，何妨搔首鬓如蓬。故人索我形骸外，春事开予笑语中。别去未几情似阔，诗成倏至福何洪。倦从远役宁株守，人讶相从臭味同。

如君摸索不难知，匡鼎来时解说诗。莫作瓜分甜后蒂，已拼樗散鬓成丝。闻闲岁月壶中永，取静光阴隙外驰。莫道广文心似铁，知心犹有赋梅诗。

缭垣虚昼静沉沉，两行槐阴一径深。细雨入帘供洪溽，清谈参坐共萧森。柳边花底随官事，绿暗红稀惜壮心。正以头风无藉在，诗翁佳句敌陈琳。

檐溜涓涓响涧涔，湿飞蝴蝶见深深。乳鸦雏雀自酬答，老柳古槐惟蔚森。同省三人惭未至，许身一字愧初心。妤风隔院动修竹，随意题诗倾碧琳。

圣时下士若卷阿，鸿笔词源走万波。南省只教韩愈到，北飞犹障禹门过。男儿器业偏成晚，夫子才名独患多。地辟天开知有日，中兴宜颂更宜歌。

每思忝窃长知愧，何有行藏可待明。壮不如人祇录录，老将及耄更平平。故交契予情文厚，佳句驰来格律清。拟策疲驽追逸步，却愁重趼趣修程。

宜男草长欲忘忧，含笑花开却似羞。转蕙有风凉意动，重梅过雨涨痕留。幽闲岁月难消受，香火朝昏未答酬。珍重友朋相慰藉，鼎来赓和得因由。

梅风拂拂动薰弦，久雨休疑是漏天。有客方怀吟泽畔，无楼那得住山边。添香遣日愁难破，换韵传诗喜欲颠。犯戒成章贤博弈，门人已废蓼莪篇。

久向竹林闻小阮，恨无此客岂无毡。文章未可为余事，子弟何妨自太鲜。老去懒兼衰作病，传来诗与月俱圆。瓣香合为床头易，笞凤鞭鸾不是仙。

一缄书札故人情，中有新诗字字清。邮置传来心已醒，秋镫读处眼偏明。扬州路近帆能疾，瓜渚潮来水似生。少驻星轺问遗俗，春风生帐有诗呈。

身名已愧凤巢阿，世念难教古井波。老觉病时终是懒，话当情处爱相过。闻闲莫惜朋簪盍，服义相将户履多。意到会能拼剧饮，与君同赋醉时歌。

眼底扶疏绿渐稠，傍林轩槛转清幽。空餐敢拟过僧夏，闵雨犹怜近麦秋。客有好怀厪夙驾，袖将佳句豁牢愁。焚香饷客无多景，静听呼雏鸟雀啁。

案头故纸积如山，春去能无半日闲。已约旬休同此集，预愁阴雨在其间。时清不禁无何饮，昼永从教竟日还。只恐扁舟成拔宅，同游无路可追攀。

杜宇来时忆故山，簿书丛里且闻闲。流传旧体湖山外，赓唱新声伯仲间。雨霁园林鶑亦喜，风轻帘幕燕知还。苏公堤上明寒食，逸驾翩翩不可攀。

一春无计接茵凭，野草闲花漫自荣。留得小栏红药在，待看新径绿阴成。亦怜酒盏疏谈柄，肯寄诗筒督课程。多病感君勤问劳，肱三折后万缘轻。

搀先登眺高为节，片段芙蓉锦作花。赖得前朝曾此集，有如今雨欲何加。欢浓未分玄成白，客醉犹怜酒胜茶。犹恨梅川无好句，更须君赋为传夸。

身闲城市即郊坰，况是秋高气倍清。酬唱篇章惊句眼，往来节物见交情。重阳槛菊明朝摘，细雨檐花昨夜鸣。晚霁嘉宾不重赏，灵山空自爱嘉明。

眼见交游半陆沈，可无百丈引清深。注成兵法有奇志，闲过壮年应苦心。几度梅花开怅望，有时杨叶梦追寻。男儿机会何终极，莫遣愁将鬓发侵。

扣门有碍吾何适，排户顿疏君作难。不对桃花倾社酒，谁怜燕子怯春寒。便过熟食过元巳，尚看酴醾看牡丹。却笑今年诗厄闰，略无好语入毫端。

坐看母竹长龙材，衣上新痕染碧苔。杜宇不随春老去，黄鹂偏傍水光来。摇摇书带连香草，冉冉凌霄上古梅。此意转庵同领解，更须潘令好怀开。

远听弦歌乐部封，放衙乘醉半疏慵。家辞南越无千里，县管西山有几峰。人望废田禾影合，吏愁空狱藓痕重。孺亭应更悲前事，烟草萋萋叫夜蛩。

分宜南北两乡分，路入南乡过所闻。荞麦满山明积雪，晚禾匝野涨黄云。寸田必垦怜农父，五斗空餐愧令君。惜许早田成旱损，不成乐岁答民勤。

百年厦屋尽良材，客位经年长紫苔。失马塞翁翻有得，抚松陶令盍归来。门前婀娜千行柳，墙角轮囷一树梅。满壁图书非诧事，锦囊成箧未曾开。

一水弯环抱县流，水南物色总清幽。案头故纸看成叶，眼底青山见即愁。夜唤扁舟乘月渡，静听鱼网沥波收。忽思孤屿中川畔，满意秋风落钓钩。

诗翁四十九行年，说着行边喜欲癫。介妇滩头随水宿，冯公岭上伴云眠。趋时萍实甜于蜜，阅世匏壶老更坚。冀北须君空一洗，眼前驽马太劳鞭。

此驿阅人多似我，于湖去后有谁来。诗留版壁经年在，门对岩扃尽日开。天上有文修白玉，人间无句对苍苔。相逢莫问滔滔事，荷蒉曾过有意哉。

溪容雾气扑清芬，野色微兼晓色分。樯表已迎山背日，缆端犹系石根云。打头风信看来转，当面滩声语不闻。遥唤渔舟倦回首，人鸥那得更同群。

归来百事尽摧藏，卦气行年分所当。未晓不眠真是老，才明便起有何忙。移山种石愚翁癖，遇酒逢歌楚客狂。此外胸中无个事，有时信口作篇章。

饭了晴窗睡足时，杖藜徐步出荆扉。若无俗事关人意，只有杨花点客衣。黄鸟怨春浑不住，杜鹃知我亦思归。邻家酒熟容赊买，竹笋初生韭菜肥。

自思堪笑亦堪怜，懒与顽兼不可镌。两纸书成大功业，三杯酒罢小神仙。每当静处常追悔，何似闲时旋补填。害性苦心从古病，不如归去乐残年。

已近无闻半百年，枉烦明镜照华颠。湴河驿马妨乘鄣，氐宿苍龙分委天。告我三阳闻好语，验君三命有真传。预愁一字终无补，何日归欤阿对泉。

已是于思去复来，自惭无补效涓埃。麤官只合供烦使，昭代惟须急异才。名士不应诗作祟，诸公方拟管吹灰。且容一舸江湖去，庐阜烟萝锁碧嵬。

五月征行思竹院，半年赓倡负松庐。水西风月分归后，衖北交朋过访余。携具洗泥曾醉否，逃禅得句定真如。涉斋终日攒眉坐，正赖清新为起予。

不见融州夏涉秋，居然款对豁羁愁。犹存尊足怜同病，不系虚舟任打头。久待一州当敛惠，终烦诸野要营求。我今不啻便应足，独恨于君百未酬。

赤目朝来势转加，病身观妄有生涯。火平文武宽心地，酒远圣贤疏肺家。虚白已能生暗室，空青不用点昏花。小冠预拟更名字，借与团圆藕叶纱。

痼疾多年久一翁，医方验后自难功。已惭兀者犹尊足，敢企泠然欲御风。觅句未能生处熟，论交正要苦辞攻。凭君莫话沙堤事，此语终谀不是公。

烟蓑不尽四山青，古道长将古意评。辟谷久知疏药裹，纂言今见满书檠。尧年请祝新抛隠，宋范争抄近荐名。圣世埋光那可得，清台恰奏少微明。

陶溪路远强跻攀，犹得诗筒暂往还。有便催租俄败意，无心听鹊忽承颜。菊花满迳成三老，梅萼穿林见一斑。肯为转庵聊且住，预愁约束裹粮悭。

底须屏障写天吴，绝境横前与画俱。两塔屹波流不去，千帆破浪远如无。空明水月光争媚，开阖云山妙莫摹。扁榜首蒙摩诘句，小亭从此有诗图。

吾闻北马来西极，骧首蹑云无定姿。俯视双瞳真皎镜，遥怜一骨独权奇。何年惨淡经营处，此日飞扬奔放时。把玩不须嗟岁晚，会看天厩著金羁。

两年贰郡半专州，濠上鱼涵惠泽游。慨念中原变荆棘，图成外国别冠裘。故宫禾黍悲清汴，落日风沙惨白沟。汉节提携曾记别，居然展卷涕横流。

健妇真能胜丈夫，丹青人物妙难摹。百年画手承平久，万折归心守节孤。辄此珍藏为我有，从渠远致更能无。伤心故国流风在，不是成周王会图。

门前流水古犹今，不见锺期但苦心。每忆承平爱人物，有谁埋没向山林。一官黄绶甘肥遁，百首清诗共赏音。自笑抱关人录录，亦将名字托碑阴。

风静波恬没是非，雨蓑烟笠当冠衣。移将兰棹垂纶去，钓得金鳞带月归。到处茅柴赊可准，有时莼菜滑仍肥。旁人道是忘机叟，到底从来不识机。

斓斑红黛鬭芳塘，新妇鱼儿著底忙。岂为长陵矜先后，不知濠上乐彷徉。诗来解辨吾伊谬，我欲兼将胜负忘。蚌鹬相持堪惜许，须知旁有谢三郎。

秋来风物自凄清，叶叶枝枝策策鸣。近砌不堪催织语，远砧更送断肠声。苦心且作丁当和，积恨终凭熨帖平。寒女终身无褐彩，绮罗通夕课寒檠。

峰顶球场翦似平，汾阳号令素精明。万蹄攒逐一星过，两队欢呼众乐鸣。静看穿杨矜妙手，醉观过翼觉身轻。摩挲亭下排衙石，拟赋将军射虎行。

竞春人去客苔侵，喜对安仁理玉琴。百尺游丝非助我，一声啼鴂是知音。湘桃作意红兼白，碧柳随宜浅更深。昨日胭脂今日雪，可怜墙角两来禽。

绿阴昼静熟观棋，横出宁分正与奇。要处不容留活眼，忙时翻笑敛愁眉。手谈大似衔枚战，坐隠几同过枕师。著罢了然无胜负，机心却许白鸥知。

绝境夤缘有路攀，隔波楼影塔中间。才收梅溽经旬雨，已放莲峰几朵山。胜处得闲真阆苑，醉余忘世即函关。诗高不饮妨何事，恐对湖光自忸颜。

浊醪青蕊作重阳，才入开炉月果良。佳酿遣销彭泽恨，好怀肯对马军尝。清新有句须留待，风味如君不可忘。只俟高轩共杯酌，四时岩桂尚能香。

三衢三杜人能说，我亦曾窥仲叔间。软语接来真有味，好诗吟到祇如闲。名场偪仄云垂翅，泽国冥蒙雨蔽山。不有客楼何地著，可无尊酒破天悭。

显庵多别又多年，小草蝇头越了然。觅句不为禅所缚，住山长是佛相怜。无从饮酒过莲社，尚肯分茶到玉川。肉食正惭无补报，归心已驶不须鞭。

堕甑功名久任缘，形骸老丑孰蚩妍。了知白发关吾事，敢学乌髭趁少年。人谓黄金容可作，君藏鸿宝乃能铅。一皤正博妻孥笑，许惠良方试与传。

细看绿绕与红围，此地何曾着白髭。顾我全惊缁鬓改，羡君犹有黑丝垂。一皤博笑几同调，两丑相看莫敛眉。正使醉中巾帻堕，不妨齐唱赤壶词。

不鼓君家爨下材，渴心古井欲生苔。柳枝未放行云去，巫峡又还为雨来。似染霜髭欺黑漆，尚禁醋齿试青梅。不妨雨过同心赏，一架酴醾花正开。

转庵蓄砚有奇材，受墨逡巡落海苔。异品已堪相甲乙，余波足可畀云来。许分阮侄邀金竹，预想将军慰渴梅。尤物匪珍才可惜，芝兰正要满庭开。

笔冢前头几泣鱼，笔耕无获匪才疏。寄将毛颖烦为传，恰值虞卿正著书。千兔难酬终送似，两家托契更谁如。词章老去输豪放，琼玉从君要珮琚。

淡交如水足生平，晚岁烦师托石兄。曾解点头听半偈，定能发笑验三生。丛林住遍归来好，长物分将过去轻。闻道肯为邻舍佛，锦衣只在雁山行。

百好残年心已灰，石君久去绝嫌猜。故人诺重金难比，族里言温璧径回。曾与话禅听翠竹，亦资醒酒卧青苔。如今相见休相叹，各是因人归去来。

苍然拳石具林峦，上有菖蒲八节滩。洛浦毵毵余玉珮，蓝田拂拂长琅玕。著身便恐移天姥，濯发还疑借洧盘。割爱赠予铭座右，斓斑鬓影照应难。

太室晶莹粲玉芝，慈闱恰遇未央时。两宫喜色腾尧采，万岁欢声动汉卮。发祉有来增裔叶，产祥方至在孙枝。从今庆事频频有，准拟赓歌剩赋诗。

阶前红少绿多时，尚有名花巨压枝。珠璧直疑天上得，琼瑶难报世间奇。悬知丹禁鶑花绕，始觉仙家日月迟。珍重十洲蓬岛客，津津喜色见双眉。

姑射山头冰雪姿，自应不负岁寒期。一枝已共巡檐笑，半树宁忘欲雪诗。未许佳人和月摘，且容老子受风吹。城中诗社新牢落，绝喜陶山慰所思。

摇落驱驰自岁年，今年惭愧得身安。小园亦有先春意，短思惟知著句难。看水看山从昔好，爱风爱雪待今寒。故人远寄催梅作，唤起新愁有万端。

江南春讯漫年年，月下推敲句未安。好语得来元不易，爱花开后却无难。霜晴屋角偏先暖，雪色枝头已破寒。为向催梅居士语，杖藜肯复过苏端。

犯寒时访岁寒姿，经闰何缘却后期。珍重故人勤问讯，剪裁新意作催诗。一阳潜与飞灰动，九奏深凭画角吹。莫遣诗筒成断绝，日来频为起愁思。

江南驿使是知津，剪送琼枝裹绿筠。触发家山春意思，唤回天地雪精神。护持惟有壶瓶水，映带全无几案尘。一夜梅坡清入梦，不妨持恼谢岩人。

孤标耻付寿阳妆，薜荔为衣藓作裳。映竹蒙茸初破白，倚松鳞甲亦生香。分无疏影追同辈，肯逐群英殿后芳。珍重折枝烦寄与，恍思千树故山旁。

未信时新有俭妆，缟衣趺坐赤帷裳。已甘槁项终肥遁，无奈酸风发暗香。心苦故应如貌古，林深正不为人芳。须知已是丈人行，领略群英顾在旁。

传闻有约过包山，节遇天祺得暂闲。便有啼鶑迎柳外，不妨飞蝶导花间。东吴壮观随潮长，西洛风光指日还。独恨微臣无补报，勋名分寸盍跻攀。

未叹春光去有涯，诗翁时为送名葩。娼条冶叶从过眼，魏紫姚黄始是花。洗涤壶缾晨井水，护持风雨夜窗纱。十眉已觉成羞涩，且向樽前领物华。

看花檐上眼长寒，惭愧邻翁送牡丹。和露擎来香可染，拢云争插玉成团。传闻西洛名千变，排释东风恨万端。茂苑去天真尺五，羡君花信报平安。

扬州千叶旧生涯，诗到坡仙正复葩。喜见故家翻瑞药，送将新句续名花。日高髲剃醺含露，时样梳妆肉映纱。窈窕留春春不住，诗翁留得鬓边华。

莫问无涯及有涯，眼前万绿替千葩。故人访我跫然喜，小阁留春圣得花。美酒急倾门候钥，清歌未彻烛笼纱。匆匆似此频能过，犹胜逢人说梦华。

绿遍山颠与水涯，苦吟且不到春葩。新篁已接三竿日，红药犹开四月花。好句更烦衔两袖，嫩寒犹觉怯重纱。留连小饮无须醉，明月翩翩扈翠华。

浄尽天香溢夏寒，满奁谁掷狡仙丹。洛花不逐林花老，禁药犹堪木药团。试问丁香和恨结，何如萱草破忧端。翠屏红粉腰如束，我是村中老谢安。

阶药留春逗晚寒，鬓丝敢傍脸霞丹。肯分骑鹤红千叶，喜见盘龙绿一团。妖格流传如有恨，狂香横出亦无端。殷勤为换瓶中水，排比窗前两行安。

碧莲花发梦湾矶，鹤骨难教厚禄肥。夜月擎来双掌露，晓风拂动六铢衣。渔歌过后香犹湿，鹭影移时雪欲霏。风月既为专一壑，茅茨何自有光辉。

一湾清碧绕中阿，万柄香红映麹波。不道龟鱼长受庇，只欣鸥鹭数相过。机心久与尘俱息，警句元无趣自多。病起情悰聊徙倚，何人解唱野塘歌。

累石防花拾弃材，凿池种藕白余苔。游鯈剩喜波光阔，飞鹭似知人意来。已见圆荷浮小叶，正须细雨熟黄梅。莫言旧隠无多景，一派清泉手自开。

琉璃布地绿愔愔，苗长蓝田夜照林。雪色能香开有璞，玉光未拆盍成簪。不登云髻尤孤洁，长浸铜壶更久禁。梅与水仙流品外，幽兰相友是同心。

说着宜男已可羞，移栽老圃且忘忧。传为麝种生来别，唤作鹿葱元是愁。幸脱炎威才过夏，何缘冷落尚宜秋。国香天且难拘管，过眼空花一笑休。

非花非叶艳茸茸，雁未来时已自红。多似锦衣明昼绣，好同旌节种秋风。鸡冠麤俗难争长，金凤低徊漫作丛。谁道后庭遗恨曲，龙蟠王气正豪雄。

满地金钱买断秋，晚年安得有穷愁。小园不负长寒眼，佳客自疏新白头。一种最开陶迳晚，两年曾向蒋山求。肯能过访同心赏，犹胜传声互答酬。

四体支吾两鬓秋，一生知足百无愁。洞霄香火手加额，太玉山园茅盖头。归去来兮交未息，不知我者谓何求。若人共说无生话，一句抛来一句酬。

城云一坞碧云深，亦许分青到泮林。移去检书涓醉日，种来挟策较分阴。细看直节难教改，设有繁霜不受侵。二妙育才如此竹，惜无健笔与长吟。

新绿愔愔长茂材，嫩流漠漠养深苔。一梭金影缗蛮过，半缬花光剥啄来。槛竹鸣边垂粉箨，池萍缺处落肥梅。闲中偏得园林趣，更觉清和意象开。

雨余扶杖入苍苔，检校园工有品裁。缓引瓜苗教傍架，旋齐菊杪要平台。出墙新竹矜施粉，立水高荷劝把杯。莫讶小园饶胜事，故人续续送花栽。

随意篇章落海苔，琼瑶欲报不知裁。青蒲细草来斋几，白雪阳春走皂台。梦里勋名槐是国，闲中活计芥为杯。吟哦蒋径潘江句，浅白深红手自栽。

踏破先生客位苔，诗仙凤沼得重裁。连城更枉捐双璧，二妙真堪共一台。蝇到成时元误笔，蛇因添后失持杯。劝君休话青蒲事，妄想根苗莫更栽。

漳州远为故人东，问讯深怜臭味同。喜可寒冬耕灞浐，吟堪小麦熟崆峒。贱生已觉年骎暮，远祝应难日再中。愿老洞霄香火吏，余龄犹得效呼嵩。

充位无功得放归，渊明若在耻吾师。旧交动色知毛檄，故里分甘到董帷。顾我已沦诃谴域，如君合建太平基。竞传报政趋严召，远业真堪济此时。

却喜漳南解秩归，天教慰藉老朋知。巷南巷北游从旧，浙右浙东赓唱诗。上阁有题皆得和，西湖无路可陪时。年颜相去追随得，难老如公寿更颐。

岁岁新阳喜仲旬，两家儿辈作生辰。下生弥勒迟三日，共约梅花作故人。未许同龛供佛事，只须共载接车茵。相先寿语须齐和，满酌吾家太玉春。

剖竹乘轺课最多，班高惟月正透迤。千龄圣主难逢际，九袠慈亲奈老何。尚拟鸣珂还里衖，俄伤埋玉向山阿。宣仁忠节平生愿，有子巍登进士科。

抱负平生是朴忠，发挥不尽古人风。名藩多历为民福，上阁频输在帝衷。勋业有期方感会，哀荣不恨剧初终。灵峰树杪龟趺出，无愧铭辞属蔡公。

忍看丹旐引灵輀，尚想祥华进止时。无复短檠亲教子，空余满箧旧题诗。阴功会即佳城兆，显刻犹须幼妇碑。小殡西湖湖上寺，冷云秋露不胜悲。

忆曾伯仲共论文，迭和埙箎自不群。尚以竹林怜小阮，肯令新妇配参军。登楼无计追王粲，载酒空烦过子云。幸有诸郎传素业，勉旃犹足振前闻。

胶庠衣钵是青毡，付与儿曹自勉旃。鼎级科名彰父教，著庭勋绩见家传。千锺合使荣三釜，一品终当贵九泉。留却无穷风木恨，悲笳呜咽晚春天。

教子全功次第成，吾乡钱氏窦家声。善根植得桥梁固，心地均教役使平。铜墨远从欣养志，银绯勇返了遗荣。哀荣寿考无堪恨，行道称嗟泪自倾。

风姿酝藉发阳和，议论峥嵘砥柱波。先见不为时宰信，孤忠惟是圣心多。两州惠爱逢人说，万里功名奈病何。期待自惭无补报，忍观埋玉北山阿。

人物吾乡行秘书，功名末路坐题舆。只教副墨传蛮徼，不得雌黄到石渠。临事孰如仁者勇，著书犹是道之余。推尊文行铭辞好，无愧当年叹起予。

惊心同榜渺参辰，回首龙飞四十春。不憗此翁天实惜，欲论心事我谁亲。百年风月归吟笔，一代仪型落后尘。正尔棘心吹泪苦，石塘东望更沾巾。

孝庙祥刑首选抡，行藏何愧百年身。共知草木威名旧，亲见旌麾号令新。登陆政成俄告老，建旄好在奄归真。传家有子无遗恨，千古佳城泽后人。

三生竹素一臞仙，六艺波澜万口传。能使声名垂宇内，不教官职副生前。松阶显揭新阡表，宣室深知旧学贤。忆赋桐君赠予别，忍吟薤露挽公篇。

世取名科耀故乡，君家显祖屹相望。将雏近喜重偕计，有子先登服义方。著从事衫元漫仕，入元戎幕已交章。头风正待陈琳檄，熟路轻车痛折箱。

岂以姻亲笃故情，最怜意气感平生。身居城市如专壑，家蓄图书得主名。满拟归田谙笑语，何期中路隔幽明。有儿万事无堪恨，待勒铭诗作世程。

掀髯握手话心期，录录俦中独见知。官职有惭公过许，行藏无据我何为。直书实行人能读，厚德深功世莫窥。有子传家吾不恨，西风吹袂涕垂颐。

不烦月旦课乡评，少日声名老更成。百里恩波东浙水，两州遗爱蜀江城。操持坚彻神明惧，精爽全归父母生。子有笔端公不死，故交零落我伤情。

无复从容唱和诗，忍为恻怆挽歌词。生前秋月春花了，身后高山流水知。小阮竹林思步武，仲芳蒿里得追随。腰金埋玉终尘土，万卷千篇倚二儿。

清风元在钓台边，分派东嘉世有传。教子以经无尽藏，活人为德不唐捐。年登九九方开袠，心契三三即了禅。寿得考终称善士，合将哀些表新阡。

亲归儿住可胜悲，儿第亲存各不知。一世苦心天乞与，百年荣养圣垂慈。共传义激投簪语，合见恩除从橐时。不及联书朱氏母，可怜惟赋挽歌词。

升堂忆昨拜慈容，京兆平反一笑中。可但三从多懿范，了知百念积阴功。松阶猛乞荣归养，吉国真如擅考终。千古难消吹棘恨，可堪丹旐卷春风。

阖辟乾坤迥，胚𣍯历数长。较论今鲜俪，诣绝古非常。八袠尊尧典，千龄格舜裳。孙枝绵奕叶，国本系元良。南极昭穹覆，东储应寿昌。九秋开令节，五日届重阳。照曜辰仪肃，氤氲甲观祥。玉卮传锡嘏，瑶乐奏称觞。茅土仙潢润，芝兰宝砌芳。元勋来阀阅，嘉耦奉尊章。庆事川方至，欢呼殿未央。恭惟天继体，仰止日重光。拟把涓埃报，难将算数量。皇图恢远驭，寿域振遐荒。寝事龙楼问，班陪虎胄行。神明推大尹，惠养式群方。朝夕渊冲地，窥瞻简乐堂。不能鞭朽钝，何物介陵冈。再拜占霄象，千门祝夜香。两宫千万岁，三圣共无疆。

南极昭穹象，东储庆寿昌。千秋符季月，五日近重阳。银榜辰仪肃，铜吹甲观祥。两宫开燕喜，万国庆元良。竞指椿为算，争持菊泛觞。恭惟天广大，仰止日辉光。继体观行健，重轮耀有常。自然高宇宙，何物介陵冈。监古惭能读，分僚忝接行。三王真有道，更欲祝绵长。

阖辟乾坤迥，甄陶物象新。舜弦熏入治，商鼎味还淳。天贶方垂节，崧高已降神。清明开造化，精祲下星辰。谦损祇缝掖，尊严绝缙绅。怯惟闻己过，勇岂逊师仁。补衮工夫细，垂裳宠渥频。热官无幸位，寒士有通津。水旱犹亲奏，封章要广陈。栋梁须偃植，海岳待涓尘。自昔观前辈，于今迈等伦。调和全玉烛，鼓舞在洪钧。薄海归洪轴，中原望帝宸。两宫三圣日，四海一家春。少倚遐冲折，重看寿域均。无官酬竹帛，有节拟松筠。晓日驰中使，流霞出九旻。敬为丞相寿，恭上太夫人。盛德宁无种，长年宛似亲。小人因有母，惭愧器轮囷。

千载风云会，三生柱石缘。罕闻流渚旦，同在降崧年。天意开皇极，神谋属钜贤。中和垂节后，嗜欲兆开先。象应魁三近，声蜚第一传。十年登鼎铉，四海入陶甄。轻重朝廷寄，安危将相权。朔方频借问，南国小回旋。再入仪刑肃，周询眷倚专。折冲声色外，燮理冕旒前。照曜冰山泮，调和玉烛圆。帝方张挞伐，天欲靖烽烟。机会宁容发，功成即济川。长城端有托，寿域定无边。不用霞觞祝，唯应宝札编。升平天下宰，阴德地行仙。霁色归桃李，韶光并管弦。深为修禊日，全似浴沂天。但乐垂裳化，难酬补衮妍。清风时入抱，聊写穆如篇。

台省仪型旧，垣扉宠渥新。词章关造化，论议蕴经伦。去国悲风木，流年感隙尘。未教居鼎鼐，亦合上星辰。何自占双使，从谁问大钧。熊湘辰告入，牛斗夜光陈。礼乐须贤帅，湖山要主人。一言九重寤，八县十州春。拾穗歌时熟，投醪味德醇。燕闲余画{卓戈}，谈笑且纶巾。早晚登黄阁，声猷动紫宸。有儒嗟濩落，无路话邅迍。忆拜编书赐，祇怜负弩身。或疑千里马，曾遇九方歅。北斗言瞻切，西山入梦频。登临冀轩豁，未敢叹轮囷。

开辟重华旦，胚胎间世贤。云龙时际会，星凤睹争先。天授归三杰，神谋效一编。宏谟驱固陋，余论细雕镌。诏旨倾胪句，山呼动奏篇。干霄须造化，惟月进班联。有客占星次，逢人问日边。江湖烦镇抚，壤地屈盘旋。谈笑潢池浄，生成壁垒坚。丈夫真细事，余子敢差肩。黄屋深知切，青云宠渥骈。即归调鼎铉，少驻𣃁龙泉。更治今冯翊，重归旧颍川。载涂明积雪，嗣岁卜丰年。封殖棠阴盛，欢迎竹马鲜。恩波行处足，威誉向来传。此独疮痍甚，方疑雨露偏。禁通邻邑粟，费减月桩钱。斋戒逾三日，遭逢有二天。执鞭吾所慕，负弩敢驱前。

弱水蓬莱远，群山岱岳高。尘埃千障隔，景行寸心劳。摸索知何自，抠趋苦未遭。铜章披宿雾，藻鉴炳秋毫。穹壤悬鹏鷃，篇章抵雁羔。斯文标正脉，舆论凛时髦。勇退关吾道，留行切帝褒。风云开壮观，舟楫际洪涛。剑履昭魁象，词澜卷巨鳌。合宫陈缛典，华盖粲星旄。霁日明黄道，祥风动赭袍。恩波荣赦草，颜咫醉仙桃。麻册追盘诰，诗歌逼颂骚。人方期补衮，功岂在挥毫。地禁承中旨，天官冠列曹。仪型喜颇牧，步武接夔皋。蚤晚登三事，乾坤倚一陶。途长须骥足，用拙匪牛刀。造请神先索，推敲痒莫搔。未嗟闻道晚，终待郢斤操。

当代推先正，斯文倚废兴。表章逢圣主，衣钵见孙曾。操履浑圭璧，行藏动准绳。太羹元薄味，积水自增冰。洛诵传瑰墨，鸡林织宝缯。六卿聊率属，三事即延登。一自双星出，重烦四牡乘。周知民疾苦，密访吏贤能。已见江西化，都为道院称。夷涂终妥帖，揆路始飞腾。后进思亲炙，今吾有服膺。百年能几见，一语愿师承。令弩方危脱，公堂许骤升。暗中惭摸索，胸次漫崚嶒。末俗惟同调，初心只自憎。可能怜鸴鷃，随意亦鲲鹏。

夙借屏星映，曾怜坐客寒。扁舟违逆水，方丈渺三韩。分隔悬穹壤，心驰乏羽翰。荧煌长在望，岁月凛奔湍。凡骨思佺诀，师资待郢墁。把文留箧笥，洗眼诵琅玕。辙敢穷途恸，冠期结绶弹。苦无苍玉佩，绝忆紫金丹。往绝修门入，争先要路看。飞腾宁有策，遇合自相欢。献纳君王问，施行宇宙宽。前星开尹幕，列宿炳朝端。贺老聊为监，严公合从官。调官因有便，典谒亦曾干。不得瞻丰采，无由出肺肝。姓名烦摸索，踪迹自蹒跚。未有三千牍，那能九万抟。抱关从苑候，失步向邯郸。继忆专城去，俱兴敛惠叹。第闻盘错旧，不见剸裁难。帝眷从更治，民风要饱观。甫传光礼乐，已著画衣冠。浙水东西接，恩波昼夜澜。去天邻杜曲，近日即长安。儒腐真堪厌，才优特未殚。少迟调鼎铉，即合侍金銮。余子甘流落，遗编守故残。若为百里宰，已判一生酸。蜀道游虽倦，山阴兴未阑。犹能风雪里，作意驻征鞍。

交契三生在，违离百念休。杜门烦枉驾，力疾喜登楼。击节听高论，持杯散暮愁。诸公争屈致，故里可淹留。科第休云晚，行藏却自由。安边须远略，造膝待前筹。雨泊中川屿，风帆古括州。知津君已熟，惜别我何忧。京口留青眼，澄江正白头。或纾知己问，已负杀身酬。

寿拟南山祝，春从北斗回。物华欣向泰，厚德发生来。

母道齐皇极，韶光傍寿觞。徽音家庆集，随辇奉尊章。

风帘回翡翠，冰研伴蟾蜍。亲写迎春帖，真符太上书。

自得广成道，长居不老天。底须桃辟恶，何用木延年。

人艾休教采，仙丹久养成。六宫争结缕，再拜学长生。

柈献千年实，杯行九节蒲。至尊亲上寿，家庆列成图。

有德天同寿，无为日更长。每逢端午节，双上万年觞。

画扇迎双凤，轻衣拂六铢。太清元有箓，抱朴不须符。

绕臂长生缕，当门五色丝。榴花看结子，叶叶在孙枝。

寒林几吹折，冻柳不胜垂。老去机心熟，惊鸥莫浪疑。

崔嵬吾肺腑，面目似庐山。江上风涛稳，扁舟得往还。

舒徐春昼永，取次小桃红。独爵把枝稳，矜呼立晚风。

两蛙随步武，先后得位置。不作渴雨鸣，岂不贤鼓吹。

疏筿寒林手，文家富袜材。片缣云气足，仿佛认蓬莱。

林塘天遗得，花木地宜栽。细纪平泉咏，挥毫落海苔。

牛磨人俱转，车旋水即流。争如霖雨足，所至息人牛。

爵禄不入心，牛肥了耕稼。绿阴生晚烟，归来两闲暇。

此君已可人，更著水石映。水禽穿林来，相呼复相应。

绿垂朱雀柳，双燕不胜春。泥落空梁语，之人竟杀身。

南国枇杷熟，卑枝结子多。一双拖白练，飞堕绿林阿。

小树生荆棘，棠梨结子幽。白头双野鸟，相对菊花愁。

梦断江南信，空怜铁石肠。绿么何处去，二鸟独悲伤。

风雨药栏西，残红落锦溪。明窗时展卷，春色任提携。

泽畔三生魄，花间独醒窠。摩挲苔上醉，驱遣睡中魔。

醉里忘形客，山中化石仙。翻同醒酒伴，作对媚平泉。

何年老讲师，趺坐贝树根。落云化为石，亦得无上尊。

水石两相激，成形不自藏。终惭为兔窟，仅喜作蜂房。

意适舟轻飏，夷犹杂雁凫。不须凌弱水，乐地即蓬壶。

拟倩谁家女，相呼去采莲。丁宁款乃曲，随意媚晴川。

境与人俱胜，心无水共流。奇奇仍怪怪，莫莫更休休。

山坪萦雾草，湖泺漾烟芦。野色谁延入，阴晴足画图。

与物风迎浪，澄心月印湖。床头不须易，本自一尘无。

心胸包天地，人亦天地物。莫笑容膝斋，空洞足伸屈。

心起五湖兴，身轻一叶舟。个中风雨夜，不用转船头。

楚东雄地望，胜槩属名流。共俟谢安石，难追马少游。

家世岂孤竹，夷齐真二难。清风与直节，一一耸高寒。

豹变知非虎，磻溪若是班。当年谢安石，只合住东山。

楚望巢云处，长怀曩寓居。飘飘欲仙去，渺渺复愁予。

踞龟说漫游，视螘谈绮梦。芥内取须弥，撑桥寻月洞。

植蔬常匝圃，酿酒仍满瓮。便觉三公轻，更将德本种。

拔葵固佳节，灌园宁素餐。公归客无归，长铗且莫弹。

好手聊饭牛，不将笏搢插。所以百里奚，牛肥不枯乏。

播物潜施令，司花暗弄妆。封姨偏漏泄，预报信前香。

有家堪作茧，学圃甘抱瓮。此生足三眠，以外均一梦。

团坐听情语，移杯就果根。分甘新更美，敲打任诸孙。

江南气候宜，冷蕊破寒枝。能共巡檐笑，何妨受雪吹。

六出雪中宜，春藏向北枝。巡檐时一笑，玉笛且休吹。

梅溽香蒸玉，霜晴珠照林。封君休僣儗，得此足投簪。

云起有真意，水穷无尽心。盘洲宁涸泽，天下要甘霖。

万象尽森著，所观皆所欣。谁能忘爱恶，达观足超群。

泛觞有何心，罚爵不为耻。流行固自佳，坎止何妨醉。

涧叠裴公石，杯形鸱子船。乘流欣遇坎，结网胜临渊。

盘洲比盘谷，钓水鲜可烹。采山独为乐，颇胜惩沸羹。

园丁采时果，足以供嗜好。眷言无尽藏，孰尽琼玖报。

唐皇溺太真，爱心苦未足。因人忆海棠，何如悟秉烛。

无尘元不禊，有酒即为春。一咏得真趣，四时俱可人。

剥棕堪覆宇，代瓦胜诛茅。有酒论奇字，无心赋解嘲。

勋业镜成斑，光阴箭能疾。明时贳此翁，不须绳系日。

长圆宜有缺，久晕讶无风。留此一轮满，须知万古同。

松风翳漫漫，涧水声潺潺。中有无尘公，飞鸣相往还。

昨夜春水生，垂杨蘸波碧。湖中相忘友，两两有㶉𫛶。

黄尘满金谷，山阴尚修竹。所以盘洲景，未足趣已足。

人言风从虎，风岂虎所出。吹万生一虚，石兄故无物。

境佳因得水，洲窈故名盘。引作流觞饮，岩边听激湍。

奇峰疑地胜，勒驾恐山灵。何止管中见，全窥文豹形。

蓬蓬新叶盛，柞拔俨分行。宁作非材栎，羞为傍路杨。

辟谷几经尘，如芝今有神。更开三益径，似恐太无邻。

弟兄为师友，晚岁共三径。室迩伫远思，东风吹鬓影。

种桑思采桑，蚕饥那可忍。日暮寒女心，无衣犹反本。

霜叶雕残芰，寒花发旧芦。一秋明眼处，落雁惠崇图。

落水浮寒石，看痕记旧汀。更寻红蓼岸，都有几䴔{青鸟}。

湖山远钟鼎，往往属田舍。公自得盘洲，湖山买无价。

九转多洄洑，觞行得演迤。休将比金谷，除此只东篱。

人但千筒汲，谁知一线通。泉今人惜重，走卒与儿童。

循崖瀑布悬，遇坎茶铛沸。水哉斯何取，本者固如是。

结实黄金包，开花寒水玉。香色俱可怜，采涧勿盈掬。

观鱼要水清，爱鱼嫌芰剌。能了濠上乐，处世何必避。

忍口嫌去乙，蓄池怜所丁。故应濠上乐，不羡此湖醒。

新月当沈钩，香芹抵垂饵。矶上坐移时，水清鱼自戏。

打鸭惊鸳起，忘鸥得𫛶驯。世间能去我，物外总输人。

湖边谁摘芡，轻度藕花风。贪得鸿头去，惊他雁序空。

根随波共蔓，花更水相亲。鱼跃翻成出，微光解照人。

眉展愁难画，腰纤怯系书。过时低拂袖，谁遣飒轻裾。

桥上所经过，秋成正乐郊。儿童惊衮绣，丞相只衡茅。

积功墨成池，增价蒲为扇。不作新样脚，一洗憔悴面。

藏六自为巢，巢莲岁久交。支床犹耐辱，曳尾敢辞嘲。

枕上蘧蘧梦，胸中拍拍春。从它身化蝶，谁复蝶为身。

耻封秦爵五，逃辱若逃暑。孤立柴桑园，出群谁敢伍。

槐绿复槐绿，时来人自忙。处阴聊避影，岁月去堂堂。

爱苔无爱竹，戒勿长儿孙。竹屋偏宜雪，何妨种满园。

共识此君面，谁知面目真。清风犹立懦，奇节仰先民。

迸穴穿篱出，狸奴知几头。真能参玉版，足可当珍羞。

母子惟慈孝，心胸无棘荆。斑衣供穉子，深觉负平生。

品殊名亦殊，此君随藻鉴。盘洲有木竹，收拾无一欠。

自得湘江种，禽栖不敢弹。怕摇枝上露，犹是泪琅玕。

峭节虚容物，清标直中绳。杖有削圆厄，提携先模棱。

干无筇九节，叶类柳三眠。介若此君操，不因霜雪蔫。

阿戎胜此君，解颐须折角。玉版得细参，渭川成浪谑。

赤身犹干固，秃节尚毛垂。木也乃如此，人焉胡可窥。

土衣圆绿孕，屐齿孔方留。莫扫钱留地，应嫌薏苡秋。

见鹢恬徐退，看鸢喜讵飞。飞芦欲何适，绕绿打红围。

掇芽无掘根，掘根芽必空。乌糯亦彊名，安得隳农功。

旌阳仙去后，服饵有仙茅。绝笑拖肠鼠，餐余不系庖。

白发终烦扫，黄精莫认花。叶疑新竹箭，根类老姜芽。

银箸有生香，叶排元紫房。更名歌九畹，课效万金方。

种药怜苗润，分畦戒蔓滋。休藏肘后法，医国是良图。

野华复结实，同在一枝上。了知色即空，聊作因果相。

耻为钻核种，肯向道旁生。中立不阿倚，惟存恋阙名。

采实傍春山，成蹊邻露井。和峤难责钱，计核破莫整。

名好实亦好，毡车自北来。流传今转盛，见者莫惊猜。

苦笋恰相逢，匀圆得许红。荐新存古意，驱鸟念园公。

架竹引龙须，时攀颔下珠。欲求西域种，北使昔同符。

颂橘固多品，其贤知若干。后皇偏着意，尔许绣团团。

金橘大为贵，舂陵价倍增。盘洲移得种，风味圣全能。

织文充革见，雾霭入怀香。亦唤罗敷种，曾闻湘水乡。

似雪味能珍，肌肤雪后身。花香还胜雪，未信雪如人。

大谷固绝品，鹅梨亦遗味。名园见似人，神皋花溅泪。

魂清萼绿华，望绝江南使。天寒倚竹时，风标略相似。

梅格依然在，诗家莫认桃。纵烦金井水，终近楚人骚。

多叶似太繁，浅装还越样。格韵细题评，远出红梅上。

平分为四序，长得作春看。三友诚高品，兹花一岁寒。

丁香从百结，恨只满东风。未必愁能解，虚传酒有功。

二月拆芳苞，凡心比并交。丁香多意绪，和月堕林梢。

蟠桃微具体，一岁一番开。唤作昆仑种，疑从金母来。

花叶自低昂，攀折人不舍。偷实定短人，朔辩愧黄马。

游丝飏晴空，垂杨曳平地。中有海洲仙，学舞金钿坠。

天巧宁容觑，春工岂待描。绣将花作带，舞衬柳垂腰。

天亦费机巧，红葩剪似匀。丁宁弄刀女，故故莫争新。

佳色光浮额，微香露着衣。枝条还更好，花品世间稀。

鸟啼从溅血，花发亦同心。三月春光老，映山花照林。

占香名梵苑，住托净心根。家住鱼千里，断桥流水村。

众卉从争媚，花开始是春。一年春富贵，造物太于人。

春与花垂尽，惟余九一分。留春有红药，只此自超群。

玉蝶正开时，绿稠红渐稀。移将永嘉种，梦逐漆园飞。

平泉珍簇蝶，道是永嘉花。玉绣名吾里，瑶琨不浪夸。

微拆香喷鼻，低垂羞傍人。花中如此粲，未笑已生春。

花开水晶缾，叶排青琐窗。枝红立白帜，蝶阵垂翅降。

羊角连蜷上，青霄便许凌。绝怜香草色，莫遣逐浮萍。

高可侪琼树，低聊拟聚仙。亲看临汝种，见此不生年。

刘项英雄志，争如溺爱何。宁无戚姬草，赖有大风歌。

采苗能胜芹，摘实可当粟。缾罄罍未羞，难贮杯中醁。

御米具体微，有罂无储粟。妖艳耿春光，名佳不翅足。

紫裳苍玉佩，乞与碧纱笼。怕作行云去，人间瑞霭空。

香客忽破鼻，从事宜到脐。忧端集无所，醉倒休扶携。

手植盘洲圃，心怀西掖垣。至今花萼上，雨露有深恩。

轻素梅留魄，重开六月天。南人虽惯见，北客但垂涎。

昔见茅连茹，今看花盍簪。若为惊作客，故有蝶相寻。

叶侧临妆镜，波摇濯发盘。殷勤数多叶，落日更凭栏。

淤泥生净质，妙观起凡心。少见人间瑞，谁栽满涧浔。

津陆元殊种，名称偶尔同。秋光波底见，堤上忆苏公。

花发鲛人泣，春归赤子还。三珠原有树，疑是海中山。

乍作槿花看，荣枯漫自繁。谓桑来佛土，何补一丝寒。

皎皎凌三夏，阇城第二花。秋魂凭楚些，黄额访仙家。

暮色晓还开，残红委地堆。道如西蜀锦，何似北山莱。

叶不类尧荚，花疑来舜楹。风枝吹彩羽，如杂九韶鸣。

厌绿不厌红，夺朱非恶紫。了知色即空，色空奚慕蚁。

晦雨难渝操，朝阳易染殷。来从纪渻宅，不鬭但峩冠。

老枝藂梗叶，殷色吐肥花。却见凌寒意，无人为赏嗟。

璧琮行洛佩，雨约过阳台。正使枝难好，风标故似梅。

司花工剪蜡，墨客巧抽脾。酝藉无梅操，生香认得知。

境中曾见画，雪里故依然。展尽衷惟赤，须输九万笺。

叶如花傍砌，往事逐浮华。旧曲惟传恨，人间复见花。

一秣志千里，我欲乘腾骧。圉人不在侧，勇气聊颉颃。

骅骝绝代无，晚去犹见画。萧然千里姿，耸立亦闲暇。

长见幽苹食，谁分野草眠。随行能缓步，相对可忘年。

岂以多文累，轻身蹈巧机。樊笼莫惆怅，为汝护毛衣。

鶑雏初出谷，迁木寄晴花。不解如簧语，犹疑度柳斜。

物有为身累，龟灵却受钻。毛公今放汝，珍重保身安。

五色曾呈瑞，绿毛从古稀。碧潭凝染色，逐藻长毛衣。

底须东海觅三山，一片仁心寿八寰。天上有天长不老，每将春色施人间。

一声清跸乘舆来，来献双亲万寿杯。想见瑶池同宴处，要花开后便花开。

仙家乐事有常程，不写羲经即道经。春日渐和风渐暖，不妨排比冷泉亭。

补天立极寄何言，媲德同归太极尊。德寿宫中康寿殿，春来别有一乾坤。

广成得道自崆峒，少广功成阆苑中。自是仙家春不老，蟠桃枝上又春风。

金花彩胜一番新，白玉卮旁祝圣人。闻道瑶台花有信，宜春更有八千春。

紫宸殿下迎春仗，德寿宫中家庆图。帝有双亲齐万寿，天教五岳总三呼。

协风初转斗杓旋，即是流虹纪瑞年。甲子一周天启运，威仪重见汉中天。

清台方奏五星明，又见春盘忆两京。见说黄河方混混，翠华来复始教清。

雪融𫛛鹊金铺暖，冰泮蟾蜍玉漏迟。寿却两宫春日酒，自书卷耳进贤诗。

龙楼问寝正鸡鸣，玉佩丁东晓气清。春入椒房偏起早，三茅观里未钟声。

不要梅花比玉容，柔桑枝上要春风。圣人见说常躬俭，拟助君王赏战功。

久瞻黄屋见尧心，尽把薰风入舜琴。至乐殿中香一炷，静看周易对槐阴。

艾枝簇虎鬭时新，荷叶巢龟荐瑞频。自是仙家多乐事，天中佳节近天申。

傍阶葵萼倾红日，映水榴花染绛云。鱼戏亦知天意乐，行行吹起碧波纹。

宫人晨起靓妆梳，艾叶菖花献颂余。团扇裁成留不画，应时只乞圣人书。

阴阴密叶韵黄鹂，乐事宫中圣得知。永日留连惟史帙，薰风拂掠到琴丝。

驾言康寿殿中来，排备凉亭与月台。此去天中才半月，从今日日要花开。

圣主忧勤二纪年，宸心久已格皇天。五风十雨如何报，八陛圆坛具告虔。

一夜飞花满帝城，晓看玉殿月笼明。紫宸拜舞山呼了，都道郊天管定晴。

丁当玉佩趣班齐，山立千官请致斋。见说内家清似水，多时排当不曾排。

禹穴如今即舜梧，攀髯谁识小臣孤。云头阁雪不忍下，知道孤臣泪已无。

人间元自有三山，不在虚无缥缈间。山上仙人圯上老，一编亲辅汉龙颜。

谁识金仙抱送时，年年惟有早梅知。只今不负调羹信，造化工深物自私。

谏纸台评字字温，补天勋业妙谁论。风霜却是为霖手，桃李恩深更不言。

涉五经旬一风雨，三边安帖屡年丰。但知风虎云龙会，不见弥缝辅赞功。

补衮工夫日线长，天教岳降傍新阳。都人拟看貂蝉出，亲受君王饮福觞。

自有中兴太学来，我公今始拜公台。胚胎元气真难事，五百年间命世才。

度量汪汪见古风，衮衣只与布衣同。定知耐老耐官职，几个中书郭令公。

恭惟炎运恰中天，间气真成五百年。以舜继尧方诞圣，维申及甫即生贤。

石笋金鸡传地谶，凤池虎榜属儒真。向来再世方稽验，今日兼荣孰比伦。

往分南国戎夷问，再入中台宇宙和。狡兔漫为三窟计，长城只倚一贤多。

庆成礼就端成殿，上寿仪陈德寿宫。霁日祥云回顷刻，燮调妙用不言功。

天数已周花甲子，中原合见汉威仪。极知庙略归樽俎，倚看元勋上鼎彝。

真人得道自崆峒，万国同归寿域中。致却升平更何事，朱颜绿发侍重瞳。

殿家前日中和节，相府今朝岳降辰。敕遣貂珰宣赐酒，黄封题作百千春。

万里云霄行白日，八荒桃李自春风。不须更弃人间事，一转钧陶九转功。

晓来微雨弄新晴，晚看蟾光一掐明。学语小儿争祝颂，相公长似月初生。

乾坤长物门阑客，会计丛中委吏身。拟算中书都几考，直须东海看扬尘。

一劝农家莫惰农，春来雨水已流通。有男有女勤耕绩，必定时和更岁丰。

二劝农家奉二亲，爷娘养尔望终身。但行孝顺勤耕种，天不亏人不到贫。

三劝农家敬主人，种它田土耐辛勤。若图借贷相怜恤，礼数须教上下分。

四劝农家劝主家，去年早稻失收多。未还旧欠无从出，随力周旋更借它。

五劝农家劝善良，冒耕逃绝更思量。官司既许从今首，好与儿孙做久长。

六劝农家劝北乡，北乡田少尽茅冈。早禾有种何妨种，胜似闲教满地荒。

七劝农家趁雨时，陂塘蓄水是便宜。众人殖利还他殖，自饱须知别个饥。

八劝农家莫鬭争，到官宁免废农耕。欺公毕竟添烦恼，作善安平过一生。

九劝农家纳税租，莫教县吏更追呼。只催常赋他无扰，合体公家有与无。

十劝农家各力田，长官无补近三年。民淳讼简因藏拙，谢汝分宜父老贤。

偶遵令甲得劭农，词鄙唯期与俗通。乍可催科成政拙，且须忧国愿年丰。

与民三载幸相亲，试邑何功得庇身。他日去思无可纪，较量惟只有清贫。

扶犁感尔陇头人，自古民生合在勤。五斗空餐惭令尹，可怜无补及毫分。

艰难功业属皇家，每为农桑下诏多。滥抚一同何补报，祇先劝课未皇他。

柳眼虽舒未展眉，逗寒阴雨故逶迟。潘郎袖却春风手，正想经营得句时。

带围过膝杖过眉，曲庑寻诗得步迟。旧日春风应笑我，鬓边残雪没消时。

自庇槐阴影更重，悠飏午梦半醒中。已看新绿看浓绿，不爱深红爱浅红。

破暑薰风破甑轻，井泉新汲濯新清。乱蝉为我翻多事，时有黄鹂一个鸣。

近凿方池漾碧虚，手栽初产玉芙蕖。丁宁未得轻开却，少待嘉宾约望舒。

倦翼归来足退藏，卑飞决起自回翔。昨宵妙处无人领，不是风凉是月凉。

晚云蔽月气微清，假寐齁齁鼻自鸣。起看青天净如拭，月明于我不无情。

百两新迎碧汉车，半奁旧照古铜磨。蟾亏既望圆时数，鹊别经年恨处多。

小说无端漫五车，流传缪处盍刊磨。杜陵堪笑还堪惜，吟到佳期奏雅多。

宁少公荣莫少车，良辰僧坐笑砖磨。诗翁不至惟诗至，好句虽多恨亦多。

入秋逢节重星车，今闰中秋有折磨。夜夜银河映牛女，稍凉相过望君多。

恋阙怀亲一性成，车夫解事趣归程。松醪菊斚中山驿，蓟北江南万里情。

风雨满城佳节休，诗翁强项觅因由。不须闰九方为节，眼底黄花即醉游。

谁念渊明载酒过，杜陵愁思只悲歌。催租岂败潘郎意，语到愁边自不多。

千梳短发俨如霜，起坐中宵待一阳。人道阳生少灾障，才无袜线敢迎长。

百念消亡不动灰，犹怜云物拟登台。今秋幸自丰登甚，底事终朝隠隠雷。

百里雷声足震惊，地温春近易敷荣。故人新有催梅句，催得阳和太半生。

晚羃花房露霭霏，晓绷初脱笋芽肥。海棠已退来禽舍，滴滴胭脂正满枝。

莫想思堂想表勋，{广屯}村佳处正相亲。花时不拼聊中酒，虚过清明箸莫人。

碧汉新磨印甲痕，山头忽堕玉钩寒。澄江只在青山外，忆得垂纶七里滩。

饱死侏儒便雨立，安知更有汉官仪。诸生未免谀绵𫈵，从俗从宜我自嗤。

漠漠轻阴养絮天，长空跕跕堕飞鸢。东风吹得浮云绽，一片斜阳在晚川。

弄晴斜日展仍收，一向寒云凝不流。次第今宵还是雨，自添香灺煖衣篝。

读了残书不奈闲，挼挲老眼傍阑干。吟成白雪知何补，未有功名与世看。

驱车日日望京师，冷雨潇潇共泪垂。一扫顽阴朝故阙，天开地辟亦如斯。

暖日烘晴麦正秋，麦田高下五分收。稍苏凋瘵天之力，赈粜新来减几筹。

读书岩中范武子，尔有此地何时归。岩边有石不可煮，世间万事巧相违。

火云烁石畏出户，正似雪深坚卧时。吾甘饥冻死即死，触热生惭褦襶儿。

尔近添丁亦可喜，丁多何补于明时。除却操戈与执耒，此外文墨徒尔为。

暑风翕翕树头动，吹过井梧方是凉。拂拭桃笙阴处卧，谁知我亦出羲皇。

睡来只有茶一碗，共啜何人眼暂明。忽忆都钱范监库，种来修竹似渠清。

尔家阿换秀而温，三岁知音可共论。唱得痴顽三昧曲，新来何似许监门。

清彻郊原带远洲，霏微小雨勿供愁。重阳已近休仍例，今岁丰登别是秋。

乞得云台散吏归，园亭物物有光辉。临湖更要波光阔，付与沙鸥自在飞。

插来杨柳已梳风，乞与渔师泊短篷。岁晚芦林总摇落，隔湖认得老邻翁。

篮舆轧轧上梅桥，玉照崚嶒入望遥。梅与主人俱旧识，一年诗兴又相撩。

君家城市俨山家，翠竹疏松靓物华。月桂似知新有句，封姨恰献旋开花。

自入春来少见晴，雨愁花思共冥冥。浮红吹却浑闲事，正要秧针出水青。

际天空翠滴人衣，拍岸波纹泛渺弥。有意雨声停白昼，无端草色上朱扉。

雨飞蝴蝶尽争高，映水垂杨拂小桥。乍觉烟村风景别，突看林外出缃桃。

夕阳绽处动归舟，照眼明边是白鸥。只听前湖歌款乃，不知风雨转船头。

西湖弭棹曲廊腰，休忆长桥复断桥。随意吾乡度寒食，登临不费酒旗招。

鸢在青天鱼在川，马牛谁络更谁穿。过求敢问君平卜，只问皇家一统年。

宇宙声名宇宙容，岂无湖海著元龙。黄州诗兴椎轮耳，诗到儋州兴更浓。

贤者行藏只委天，山川却自以人传。几年茨棘东坡地，不祇人贤地亦贤。

护持风物感波神，翁去如今隔几尘。海上跨龙时一到，雪堂烱烱见斯人。

明月清风转柁楼，武昌樊口直黄州。天公不借苏仙便，两赋那成赤壁游。

海棠一树立山村，桃李场中合断魂。从我东坡三子在，休悲六客更谁存。

故人相戒莫吟诗，那免斑斑露一奇。无奈西湖频入梦，果然吴饷却来时。

男儿何苦自拘囚，六合无非汗漫游。唤取东轩同抱耒，潇潇风雨正筠州。

见惯沙鸥已不飞，旁人相见莫相疑。无端却为鱼蛮子，又著危言感圣时。

海内倾心雨露词，种松争忍十年期。临皋五见分新火，只比先生睡觉时。

归来宣室恰新年，笔下生成又补天。唤作玉堂堂唤雪，不知若佞若为贤。

腐儒珍重百年身，眼见白头无数新。晚岁江山纵摇落，平生出处长精神。

南北峰高金突兀，短长桥远碧琉璃。转庵好借鱼庄住，处士仙来剩欠诗。

葵萼已倾朝霁日，榴花犹染晚归云。不知荷盖添多少，定自湖光减几分。

得句宁如餐玉秘，食言可似雨梅肥。暑中纵爱持竿手，夜后何如载月归。

守舍看家老者便，少年争逐艳阳天。新花日买添新水，肯信翁心尚少年。

诗翁学力有长城，笑语丛中漫鼓行。出水芙蓉宁受污，铅华洗尽见真情。

祝融回禄爱君深，却以无家到武林。谏议一篇如见面，故人争不动仁心。

文章与世为师范，经术于时起世仇。少读公诗头已白，只因无奈句风流。

谁无胸次著林丘，脚底黄尘到白头。不羡雪谿成卜筑，羡他卜筑备归休。

才吟盘谷还思隠，试说柴桑便忆归。何处山人高索价，老腰犹要万钉围。

万古功名米一稊，此身只合把锄犁。可怜岁晚鄱江畔，再读前贤志雪谿。

休问船来与陆来，桃源到处即天台。双林做底须知会，认著形骸亦苦哉。

昭陵脱手已非真，石本流传喜似人。澹墨似肥浓似瘦，骊黄不见见精神。

契师画得梅中趣，急水溪头印月时。昨夜卧披今起看，自宜重坼向南枝。

并目莲房并根藕，流传乐府已稀奇。平分叶叶红兼白，绝忆公家瑞绿漪。

昨梦前尘假合来，刻舟求剑记莲栽。花图诗卷闻乌有，犹望荷花旧处开。

平坡软草细芊芊，碧树遥枝绿荫圆。羊豕自如知饱后，牧儿箕坐得安眠。

岩壑林坰景趣幽，等闲鸥鹭亦夷犹。承平人物佳公子，游戏丹青翰墨侯。

着莫池塘浩荡秋，露荷风荻冷飕飂。双凫乘雁自寻伴，孤鹭无尘不解愁。

弄色阶前各一家，宾秋饯暑度年华。道人落墨聊游戏，认得真为金凤花。

擎水端如治大兵，儿曹何事解关情。等闲戏剧休成恶，两个俱双莫挠清。

钧有婴儿伉俪情，山川其奈险难平。如何一得戎夷俗，长使中原不用兵。

谢公雅志在东山，其奈苍生债未还。寄语故人专一壑，不妨清梦落沧湾。

能画能诗已可人，迷途前畔更知津。眼看益友如君少，我亦归心动白蘋。

拂拭沧波远接天，摩挲乔木老生烟。题诗作画人何在，万古蓬窗一觉眠。

常日京华薮泽思，六年身悟画中诗。须知妙处无今古，得画还如听雨时。

颜君思似龙眠苦，贾赋伤于宋玉悲。万古忠魂元不没，令人惆怅大招词。

昔见园成今创始，今为图就有闻孙。长松钜竹知无恙，直节清标想故存。

摩挲指点经行处，尽和诗篇二百余。已是步趋瞠若后，或看晚节在归欤。

有笔堪耕须苦志，无田可种莫忧贫。细推方寸遗宽地，有此孙枝亦可人。

山川自昔因人胜，岂爱浯溪爱漫郎。不得中兴摅老笔，两章秋月漫争光。

玉笛床头取次横，自吹头管按新声。梨园旧谱今何在，一段风流画得成。

生绡未展已生凉，白白红红映两厢。赖得转庵先著语，几成虚送许文昌。

杨子长条玉作葩，花光冻棘眩冰花。短蓬几见空相似，捕影图成试吃茶。

碧草差差泛绿猗，未施鱼影乐先知。遥怜般礴明窗下，便是濠梁得意时。

候虫微细欲何为，却与鹏抟共一机。须信人心关造化，蜻蜓能点蝶能飞。

竹弟梅兄已可人，老杨笔力更精神。转庵不用持相恼，买得梅坡入梦频。

师住一庵几何年，山深更过灵隠前。遗我江南几张纸，中有寒枝真契禅。

胸中扫除烟火食，笔端洗涤苍苔痕。立雪家风真第一，我欲著句今忘言。

苍颜幸没黄尘里，清梦忽堕孤山涯。处士桥边卷蓬相，痴儿莫讶得香迟。

昔看滩头印明月，今观海底拾玄珠。自从迦叶天机浅，不但花无笔亦无。

春风不逐花光老，心印自传圜契师。师能写出梦中梦，我却吟成诗外诗。

颜里常春鬓已秋，抱琴时与破牢愁。自言旧曲都忘却，弹未终时且罢休。

潘郎胸次有经纶，指下声如笔下真。已是不禁秋意思，更弹秋思苦撩人。

马上征人湿拥毡，犹将愁思曲中传。向来有句真成谶，小雨斜风十四弦。

叠石为山漫崛奇，玉峰欣对似相知。梅梢顶上吹霜笛，却惜流香过别池。

相逢一笑即衔杯，梅与诗怀得共开。但有灯光并月色，不须元夕始重来。

本是田间荷笠身，不堪重戴压乌巾。苦无谏语遮羞得，其奈旁观冷笑人。

剡藤分送意何如，击钵聊供腕脱书。飞动要观廉蔺气，此笺断不与曹蜍。

千年铜雀荫歌尘，张老澄泥解逼真。我有古端钧玉德，中涵雨露炳星辰。

万桂丛中不记年，行藏极处只由天。朝回若问南湖叟，依旧山边复水边。

晴窗一缕海南云，彻骨风流自可人。由作桂油膏面样，不妨粉念混天真。

感君亲与爱相兼，世味谙来已属厌。惠我西湖甜苦笋，为言无苦只知甜。

经月梅林扫迹晴，照人湖水拍堤平。软红尘里偷闲客，处士桥边取次行。

新来怀抱少人知，自入修门未有诗。鸠自呼晴蛙唤雨，羡君湖上看西施。

一沐未还旬日谒，片言敢折累年囚。杜门莫羡过僧夏，多雨方愁损麦秋。

湖光可吸太清孤，渔父鸣鞭少得无。幸自有诗酬午节，不应无酒住西湖。

中山一醉百经旬，鲁酒千杯不醉人。莫怪近来风味薄，中山久已杂边尘。

底须却鬼写台符，一盏侵晨不可无。老觉东坡翻倒置，奚为后我酌屠苏。

符离东望即商山，画出江南见一斑。社稷未能还汉旧，岂容四老老其间。

越境张旃入泗州，隔帘翁媪拜含愁。可怜万折朝宗意，误尔尸臣死亦羞。

入泗行来汴似梁，坝成灵壁水全枯。汴流可遏从渠遏，思汉人心遏得无。

几共浮图管送迎，今朝喜见不胜情。如何抖得红尘去，且挽清淮濯我缨。

照眼清淮笑力微，家人应喜近庭闱。兹行莫道无勋绩，带得星星白发归。

昨日颠风鸟雀喧，牵夫寸步不能前。今朝收缆张帆坐，世事乘除只偶然。

扬子江头渡晓风，一舟掀舞浪花中。江神似恨频将币，不许和戎出汉宫。

水月光中全体现，波涛涌处定珠圆。每因王事参差过，更羡仙山晻霭边。

虚说胡屯五万兵，凄凉无复旧南京。中天王气终当复，千古封疆只宋城。

敢将出处较秋毫，未报君恩感二毛。七里滩头停短棹，细看渔父亦清高。

彭郎矶头晚更凉，扁舟瞥过𫚖鱼香。买鱼斫鲙初传酒，顷刻风帆过马当。

登临休作楚囚悲，遮莫人心知汉思。畴昔百闻今一见，勉旃报国在男儿。

几因护客数登临，怅望神州久陆沉。今日登临身是客，经行应切此时心。

拾得闲身傍佛庐，吟边不解著工夫。晚来好处无人领，净社山中闻鹧鸪。

家童裹饭就僧家，饭了僧来共点茶。听雨轩中无一事，蔷薇却有旋开花。

三茅观里仙为宅，七宝山头玉作堆。不尽经行奇特处，只教留作等闲来。

叠石为山底用高，经丘蓦岭欲平桥。青林屈曲崎岖过，疑有碧花无数桃。

清凉山中冷难宅，中有灵渊人莫测。划开神秘奉常君，万丈寒泉贮穹壁。

田家要雨随即雨，岂识潜珍在中止。霏微不绝自成霖，万古禾头不生耳。

奉常如僧逃火宅，天与渊泉谁识测。我今亦是闲散人，何日跻攀临峭壁。

对床盍听风雨情，同胞兄弟亦何止。试于如梦境中听，雨声水声风过耳。

诗翁作意与春期，寒食翁来春合知。不是春工浑忘却，好题诗是雨游时。

晴即飞尘雨即泥，乍教泥滑得行迟。贪看花处篮舆舞，静得句时流水知。

可是前身住寺僧，未经行处恰如曾。松杉夹径当前导，莫惜纶巾冒雨行。

惊人诗句任人嫌，诗得春来思转添。莫道诗翁太奇崛，思如春溜泻层檐。

天竺精庐晻霭中，篮舆初歇袖初通。回时管胜来时节，屋角微微转相风。

不比寻常梦阿连，山中真个著行缠。野花已放名花未，回施风光与少年。

山花压溜水通池，时有幽禽自在飞。日脚忽随云脚露，钟声恰与梵声齐。

溪流来自宝峰头，流到栏边不复流。拔闸放泉聊戏剧，怒湍平后一齐休。

老僧雪顶接霜髭，并日楞严手自题。见得眉间多喜色，定应行处有新诗。

布地黄金间碧疏，归依大士摄心初。功名骨相元何有，身口业中除得无。

晴岚羃羃水潺潺，归步花光夹道间。中竺已游游下竺，冷泉亭畔更登山。

红满园亭绿满郊，愁风愁雨岂天教。留将画舫临湖侧，认取青帘出杏梢。

不枉皇都九十春，春春行乐有谁贫。休论旧雨兼新雨，何限今人念昔人。

诗句才成雨又催，酬时只倚十分杯。诚斋笔下诗何数，不祇晴来雨更来。

明时与物总为春，乐处陶陶即是真。胜赏不妨闲信马，名园莫问属何人。

玉勒金鞍问宝装，少年有意竞春忙。不妨系日宽门禁，安得长绳尔许长。

稳如江海迎潮上，险似虚空逐电行。纵使中原平似掌，我车只作不平鸣。

雍丘纡路到陈留，积雨弥漫涨畎畴。道左流民形似鬼，能无百里为分忧。

花石纲成国蠹盈，贼臣卖国果连城。陵迁谷变犹横道，反作傍人座右铭。

鲁墙丝竹千年在，寂寞朝歌莽一丘。突有浮屠延望眼，何因驻得墨家流。

扁公墓下艾犹荣，羑里城中草不生。岂是圣贤遗恨在，只应天自不能平。

丛台意气俄销歇，故垒歌钟几劫尘。只有蔺卿生气在，坟前衰草镇如新。

蓦直中原掌似平，范阳巢穴奈天成。未能太古全无事，黄帝如何不治兵。

河决从来国隠忧，卫州那在水边头。伤心中土沦胥久，可但堪嗟一卫州。

寂寞栾城顿食迟，令君跪告簿尤危。固非鸾绶身栖棘，可忍鸱巾首告笞。

庆都将过过唐河，欲访灵台去路赊。试问车夫能指点，好峰无数碧莲华。

昔贤不肯入朝歌，况乃军中忌讳多。咄咄衣冠出疆去，迫于人处竟成讹。

甘罗古篆娑罗刻，岂但淮阴妙二罗。胯下桥边有男子，追亡拟问汉萧何。

日月光中尽彻侯，独全终始是封留。可怜胯下奇男子，虽愧淮阴不愧刘。

雨洗秋光滴夜凉，斗牛河汉绚文章。明时不宝埋光瑞，应有真贤为发祥。

胡儿吹笛醉秦楼，月白风清只共愁。魏国九京如可作，锦衣能复故乡留。

驱车夜半出都城，策马陈桥已半程。回首白云南阙下，太行何事马前迎。

龙德宫中旧御园，缭墙栽柳俨然存。秋光更向墙头发，似与行人溅泪痕。

黄菊娟娟媚晚秋，等闲野店亦藏幽。国香何恨成沦落，秋月春风不解愁。

桥梁显刻认中朝，仙迹遗风不可招。唤作沃州人不识，今朝只过赵州桥。

辇却民财积上京，民贫政自不关情。琼台要筑犹余事，何况桥成夺玉名。

出郭安阳漾碧波，黄流汩汩泛漳河。河滨饮水令人瘿，岸石其如腹疾何。

黄河九曲固难穷，六里琉璃未长雄。眼底坳堂君勿诧，使华来自水晶宫。

门题善利遏朝宗，一水何从更护龙。菱角鸡头教偪仄，可堪游女折芙蓉。

过却黄河有魏河，燕山直下有通波。不须图写山川势，它日因粮省橐驼。

车辚辚逐马萧萧，易水无声泻泬寥。只听琴声已萧瑟，更行霜月更闻箫。

艺祖怀柔不耀兵，白沟如带作长城。太平自是难忘战，休恨中间太太平。

逋诛狂寇釜中鱼，未免真人驾六飞。千古石人虽暧昧，一时河伯太机微。

长虹如玉跨长川，下马摩挲得细看。他日燕郊如旧识，芦沟桥下古桑干。

河南民力已无堪，泣诉王人语再三。勤苦遗黎姑少忍，北人何止弃河南。

宋卫绵延接赵燕，古来争战可胜论。细思醉把乾坤掷，蛮触区区匪大言。

圣贤多难古来同，易数身更羑里中。甲子既周屯既复，不应天数竟终穷。

真人祠殿柏乡边，下马焚香我谒虔。思汉民心今戴宋，密祈兴运早中天。

古庙凄凉古镇边，酂阳户口更凄然。封侯当日如今日，越使萧公剩买田。

当日曹娥念父心，千年江水有哀音。可怜七尺奇男子，忍使神州半陆沈。

昔因淑节叹男儿，今愧男儿竟未奇。携累乞灵无可祷，只求晴霁乐丰时。

拂面秋风云漠漠，伤心古汴黍离离。不因避雨渔阳庙，争见元丰大观碑。

舜葬苍梧的可知，九疑犹是后人思。阿瞒不作瞒心事，何用累累多冢为。

虚庭摵摵撼梧楸，黄卷青灯字字愁。说与西风莫萧瑟，年来诗思不禁秋。

每当剧暑忆秋期，暑退凉生喜可知。不奈寒蛩促机杼，等闲催得鬓成丝。

子城高处易为秋，密点催更响更幽。掩卷不眠阶下坐，淡云东去月西流。

四十男儿不自怜，求田问舍计茫然。一官未办君亲报，纵有田园亦舍旃。

担上看梅不是梅，孤山消息限蓬莱。仙源圃里逢人日，雪色怜随霁色开。

雪坞霜窗合断魂，仙姿元住水边村。园丁莫讶盆池小，留得疏疏澹月痕。

空餐无补愧侏儒，茗碗香炉细读书。还被梅花勾引破，又哦新句步庭除。

冷蕊疏疏开可数，香风羃羃远能闻。不因修竹遮拦得，一夜清寒定忆君。

数日清寒不肯开，枝头阁雪冷皑皑。霜禽飞去花身动，一片清香在绿苔。

直舍孤吟未过清，梅花相与有诗情。寒鸦真似随人好，写就新诗啼数声。

故人有诗仍有屋，囷里无禾鼎无肉。可怜驱去傍人门，阶下苍苔孕寒玉。

山城久矣鞠榛埃，三径新成手自开。何用诛茅卜邻并，好风良月便应来。

去尽陈言扫尽埃，诗清心与眼俱开。由来野服关吾事，暇日能同竹院来。

径扫苍苔磴拂埃，山房今日为君开。丁宁杜宇莫催去，正要青山歌朅来。

风扫飞花雨濯埃，锦葵将发麝萱开。思量造物恩何厚，看取南薰入抱来。

负墙结槛太麤疏，真得西山爽气无。他日棠阴无可纪，负暄曾此镊髭须。

暂抛汴岸入斜坰，金果园中信马行。满目桑麻俱沃壤，可怜持节看春耕。

通衢暖辔出邢台，突有池台号柳溪。自过淮来无此趣，千年华屋但鸡栖。

霏微晚雨湿疏钟，仿佛浮图出半空。回首江南山色远，平山却在有无中。

已把堂名占蜀山，爱山犹叠石孱颜。世间何事非儿戏，了得儿痴趁得闲。

千里肥川掌似平，崔嵬只有蜀山青。兹亭巧与山相对，不惜名堂更揭亭。

白石陂头斩逆苏，士行却是晋夷吾。功成不掩窥窬志，忠孝何如卞大夫。

浮图立处认槎峰，曾记浮槎是醉翁。亦似平山堂上看，阴晴山色有无中。

陋巷当年一窭人，箪瓢乐处有经纶。居然更起为邦问，岂是先生亦厌贫。

只教求食傍人门，彭泽何妨作令君。乡里小儿真解事，归来草木亦欣欣。

肠日九回谙世路，肱今三折悟良医。戎郎何自知贫好，却是归来远客知。

正字如何例姓陈，饥来一字不资身。更将长技为扁榜，肯信吾家亦有贫。

涉世浑如涉大川，风波过却愈拳拳。朱帘画舫非吾事，只合扁舟听雨眠。

市近无营地自幽，身闲何羡水中鸥。因思客路竿遮日，得似君家茅盖头。

买得梅坡与众看，折花教折莫催残。虬枝裹藓能炊玉，留与梅坡伴岁寒。

苍髯老气已雄豪，偃蹇连延结虹桥。当暑含飔时瑟瑟，底须屋角相风招。

君恩未许乞分符，三径无资地亦无。或借或资分养种，闲时趁早著工夫。

廼翁未遂投闲计，吾子宜殚干蛊才。已办一区供戏彩，更营三径待归来。

一年活计在春初，处世光阴不可虚。莫谓窥园全废学，昔人犹有带经锄。

栽种成阴动十年，风流遗恨忆苏宣。西园近有移园法，大树根盘只俨然。

买宅殷勤为海棠，却因改筑遂移将。前园褊小邻迁次，好补霓裳断续行。

池妨屋地故应填，取土成池却自然。爱惜清漪添淤壤，买根归种抚州莲。

买石虽非自郁林，窠窠尽费俸余金。傍人应笑谋生拙，航海梯山枉费心。

买石为山任笑痴，痴翁真个似童儿。奇峰峭石勤收拾，莫使他年一篑亏。

我山垒土仍栽石，下有嵌岩上有亭。石少阙边添种树，种时须要树长青。

四时岩桂度香风，十月桃花吐艳红。当暑拒霜同爱惜，种成方可醉邻翁。

水仙绣菊麝香萱，久种成畦长养便。分向北堂三益近，遶墙秋色要争妍。

种树还如种善根，自须积累付儿孙。从人觅得能多少，争得成阴便满园。

莫将桃杏等闲看，栽接名窠有几般。为是开花仍结实，花供赏玩果供餐。

飞霞园地固无多，我爱他时号茧窝。若缭城跟疏织竹，锦屏环列绣成窠。

金沙安敢齿酴醾，白白红红间却宜。但是篱边多种取，他年步障要相随。

每忆山居气味长，梅花时节只清狂。若教玉鉴堂前看，认得花光是玉光。

诗到西湖更不疑，西湖以外可无诗。孤山水月无边思，只在清香不在枝。

一顷园池半种梅，更将窠石傍梅栽。爱风爱月随宜看，合是诗家带得来。

隔水寻幽妙莫传，一年胜处是春前。纵饶烂熳春吹却，犹得残香伴鹤眠。

玉川梦事不纷纭，一树相思正忆君。君若移舟来问讯，莫教惊动一溪云。

为爱林林次第开，却须雪压与霜催。岁寒偃蹇非无意，破冷冲寒来几回。

去岁来时恰犯寒，枝头未放雪漫漫。一年鞭影红尘里，犹得西湖立马看。

湖上归鸦落照昏，一声渔唱与招魂。纫兰餐菊生平事，沙冷月寒何处村。

醉余看字眼麻茶，佳句拈来似隔纱。读去读来元有味，南湖从此说梅花。

老去哦诗懒解工，笔端随分有春风。傍人若问梅花句，尽在西湖风雪中。

老来为圃万缘轻，一见梅花眼倍明。所恨平生无句眼，其如相与有诗情。

渊明岂独爱东篱，便爱东篱亦匪私。耐雪耐霜同臭味，佳花尤爱夹花枝。

风静得香多酝藉，雪残观色转精神。不教翠竹疏松畔，清杀天寒日暮人。

拙速诚难语巧迟，谁知先进野人为。绝怜饭颗山头老，江路闻香有喜词。

每爱孤山静思凝，岁寒不脱柏青青。暗中参得横斜趣，不费陶潜影答形。

玉川清苦更清狂，一夜相思不可当。解道是君看亦好，不然白地断人肠。

未点苍苔已点衣，遽辞修竹翠相依。若教笛怨歌催尽，宁受风吹雨打稀。

浮玉飘香别绪多，缓流溪水浸铜柯。先春有意春无意，春奈千红百紫何。

腊雪溶溶断送冬，明朝波面受春风。北园几树红苞坼，只合吹将酒盏中。

桃纵夭夭杏纵繁，衰翁其奈眼尤寒。自知不是寻芳伴，且把寒枝子细看。

绿苔枝上玉疏疏，折赠诗人意不孤。恼杀渠侬归未得，梅坡千树有如无。

玉鉴堂前迹已疏，残香应伴鹤声孤。郎潜桂隠身藏却，新为梅花著句无。

赤立严霜如槁木，烂开炎日似红霞。耐寒耐暑真能事，岂是人间怕痒花。

秋思凭高不易裁，阳和唤得故人来。自怜梅萼成孤绝，借与春风一色开。

玉甃银缾千尺清，唤回玉色谪仙人。沉香亭畔无消息，付与扬州十月春。

停车京洛浄风沙，几见屏开落墨花。故国似人犹可喜，秾肌何况谢铅华。

高高碧盖拥红衣，拍拍方塘漾渺弥。前竹后松相映带，香风何自透禅扉。

筛霞擘锦炫晴空，碧玉芙蓉晚更红。只道商秋为素景，也教春色艳秋风。

过眼浮华掷锦梭，闻闲习气种花窠。蕉中得鹿元乌有，雪里看蕉竟若何。

幽人怜我学锄耰，寄与花栽一一收。莫道芭蕉失寒暑，凤仙宜夏蓼宜秋。

闻说君家有水栀，虬枝怪石眼前稀。何如借与销长夏，待得寒窗却送归。

玉长蓝田洁更芳，盍簪如待紫阳装。仙人尚欠头冠在，好种黄葵阿那傍。

堪嗟堪惜是怀沙，占得秋兰作楚花。世莫我知方自足，底将逝水送韶华。

芳洁清幽隠操中，兰兮消得小山丛。略无酝藉惟岩桂，满院秋香一树风。

万蕊千葩角富豪，秋兰无处却为高。蚤知捷径终南是，招隠当时不入骚。

春来花事各名家，肯许常春擅物华。雪里香红更清绝，只应名作岁寒花。

非红非紫晔茸茸，依旧黄流美在中。汉使携将名绣菊，要同丹桂种蟾宫。

格韵评量故是梅，采薪丛里冻花开。蜂衙不逐飘零尽，真似天工蜡缀来。

蜂薰脾蜜麝薰脐，香染蔷薇色染栀。大似幽兰怀隠操，有心闻处得香迟。

气禀中央色自庄，丹心展尽只输香。自知不结和羹实，合作山家澹泊装。

帝谟亦言九德，父教等谓三成。兹堂不愧扁榜，公家有贤弟兄。

取善乃与为善，见贤合思齐贤。公平何若爱士，富者惟欲求田。

鹏鷃逍遥各适，猿鹤惊怨何知。有瓜得东陵种，无文烦北山移。

逢原妙处何如，水到自然成渠。信手拈来都是，弹圆颂印泥书。

湘西山亦既见，城东梅所未闻。急须盍簪共赏，可惜委地余芬。

广平心肠铁石，姑射肌肤冰雪。共令索笑求诗，未免婴情驾说。

故人驰一枝使，诗翁筑五言城。须邀从事入幕，休唤孔方作兄。

梦蝶驱除枕上，惊鸿约略墙东。石裂岩前积雪，角咽城头晓风。

意了无东阁兴，句不到西湖梅。非公安得闻此，欲往何其快哉。

松迳晴泥欲干，茅檐宿雪犹湿。满枝空怀杜二，夜诵谁德计十。

行歌已闻落梅，寡和犹传下里。好步故难卒行，迅雷那及掩耳。

我愧不能扛鼎，君安得此如椽。拔羊兔毛以利，较夔蚿足相怜。

不肯羊质欺世，宁作兔园隠居。令尹虽旧令尹，中书今尚中书。

鳌极恩难报，龙髯恨莫扳。兴平三纪内，寿老九龄间。逊德光千古，仁心亘八寰。数周将必复，盍看版图还。

夷夏均哀涕，空同只故仙。衣冠趍禹穴，云日惨尧天。嗣圣昭诚孝，通丧振古先。小臣思罔极，生长中兴年。

荣枯翻覆手，生死出入息。那将有限身，苦作无俚画。譬彼三眠蚕，已足三食力。作茧聊自藏，随化各有适。石椁翁固痴，锸埋儿作剧。忆昨办同穴，物理念终极。𣃁地号茧窝，开径延友益。今闻梅山作，真得曹溪滴。袖手将诗坛，忘形规寿宅。达观接前修，美意非毒腊。智愚虽相较，今古归一识。何当访此老，同为逆旅客。

书蠹犹堪读，囊萤亦强观。竞辰规后学，继晷匪油干。

种竹亦云好，结交当有道。能邀岁寒伴，同呼酒家保。

不怕沙头纳纳行，男儿报国一身轻。斩可拟变黄河水，却挽天河洗甲兵。

过眼繁华脱绛英，岁寒松柏只青青。古来何限驰天壤，贤者于今炳日星。意在高山知处乡，训垂后叶见仪刑。此堂应与人无朽，白首韦郎守一经。

南汉倾颓宫女亡，风流争睹一花香。香名认取素馨字，玉树琼花一样妆。

身世重逢舜继尧，谏垣收拾到刍荛。若无阙事关愚虑，何有微尘答圣朝。卿列骤迁妨骏颖，君恩宽许逐渔樵。江神何事风波恶，冒雨钱塘试晚潮。

不翦茅茨圣不忧，虏巢宫殿切云愁。小雏似道朝廷小，复作阿房意未休。

华风虽染不知裁，将底论思献纳来。杕杜昔曾闻杖社，盱眙今却见肝胎。

诗翁万里恰归来，涤面那无一点埃。生马暗骑便武事，故京熟览动诗才。别来我已成炊梦，此去君应悟劫灰。具说胡危犹假息，可无尊酒沃崔嵬。

九酝耐留春，檀心娇未吐。须结舞霓技，怕作行云去。

岩壑岂是钟鼎姿，出处相较黠与痴。我家浙东山水窟，闲窥壶中日月迟。坎蛙固守井底见，雁荡断云天下奇。坐想天柱高突兀，便觉穹障排参差。归胡不归归未得，吾非故吾吾何之。南宦祝融常在眼，北征太行长相随。每欲拓关令混一，其奈意广怜庸疲。故人开府镇巴蜀，大江扬舲张虹旗。纪行先要实古锦，及境始事蹇赤帷。阳侯似知公得句，吴榜娄舞下折枝。有客传诵巫山高，长安那复纸价低。襄王胡为爱文赋，宋玉大以供戏嬉。山川本以灵雨祀，神明何及亵凟为。牵牛织女谤自古，小姑彭郎讹一时。剩喜新篇有如此，洗空遗恨从今兹。蜀道谁云在天上，政誉已逐诗声驰。世情向背南北阮，人物妍丑东西施。愿君沧溟恢宇量，听披缾罂居井湄。已为下户代输额，更要全蜀俱伸眉。西都父老久延颈，关外士卒宽张颐。访寻恐有玄尚白，流落宁无素染缁。规模所至欣济济，民俗定自臻嘻嘻。政成化洽公何疑，无人风月镌峨嵋。归来要著浯溪颂，吾上中和宣布诗。

一冬专宠道人房，不藉华清赐浴汤。皤腹却无璋瓦分，矮身难称绮罗妆。春生蝴蝶半床梦，暖逼梅花一帐香。醉倚肉屏君莫羡，北邙多少黑头郎。

石人犹自立蒿莱，拂读残碑字字哀。邻冢已浇寒食酒，野风分送纸钱来。

连旬困梅霖，接夏潦乘溽。泄云涣新霁，游兴难管束。出关便航湖，停篙葑蒲绿。渔歌入浦溆，沙禽乱惊浴。昏霏送霞落，依稀辨林谷。初更电辉摇，轻雷忽相续。蛙声杂猛雨，波翻碎鸣玉。何能足清睡，快举卮酒沃。明朝看晨光，未必非所欲。

避暑本无法，有法心可移。达尊迫人事，盛服严天威。六月厉戈甲，百炼亲𬬻锤。前驱上峻坂，后鞭禁长吁。正午万灶增，克晷千夫炊。辕门待排结，军令无徐舒。陆浑救急燎，栾巴稽噀霏。期以片时灭，不许一草萎。醲赏激勇往，毕力争忘疲。不计挥汗雨，宁思濯风漪。当其用力所，岂复知热时。万事心地存，百夫火宅驰。四时更代谢，二至争愆逾。积阴理必复，大夏阳常居。及此当歊赩，岂得怀郁纡。杜愿踏层冰，几欲投清池。韩思坐深甑，为说亦岂疏。极知隶元气，孰与逃象滋。聊用供嘲咏，且以相戏娱。吾侪幸安适，家食饕委蛇。念彼方热耘，焉能思逃虚。静胜昔人心，屡空斯晏如。况予负深谴，省咎阖重扉。友朋相急难，往复通有无。每怀子叶子，久与期襟期。有此苦热吟，句韵两崛奇。

羲和不弭驭，炎帝方秉机。孰不爱赵衰，谁肯触武威。岂知铄金石，乃得齐璿玑。鹿角甫云解，葵箑无停挥。万宝成南讹，一枕安北扉。殿合施余薰，茅茨溥增辉。鼎鼎百年内，咄咄七十稀。临流抒我怀，新浴振我衣。雷雨急生凉，天恩觉沦肌。诗来取静胜，句到不吾欺。盛服思客位，重铠念边陲。当暑如怀秋，秋至勿兴悲。

理极终必复，孰逃造化机。司夏流中气，执衡振严威。有怀渴云霓，不愿雨珠玑。油然起崚嶒，闪若惊霍挥。嘉泽彻中霄，凉飚入重扉。良苗固怀新，冶叶亦生辉。从欲天匪私，屡丰古实稀。垂老藉香火，凌晨肃裳衣。百拜屈我躬，万感铭我肌。兹生每有逢，末路敢为欺。正尔饱丘壑，及此轸疆陲。念终抱愧耻，已矣徒伤悲。

明月出海底，先照彤庭墀。正以合德故，争效朝宗驰。须臾散精彩，普率扬明辉。常时或显晦，所历随茫弥。及兹秋中气，燎然光满规。岂但碧汉澄，无复宿雾披。如坐水晶宫，更泛碧琉璃。凛凛栗肤发，炯炯析毫厘。竟欲乘浮槎，试与穷垠涯。或拟斫却桂，或云生桂枝。蟾宫到者折，不生岂不稀。玉斧修何事，倒即无倒期。沉吟自绝倒，痛饮忘倾欹。兹辰病因仍，良行觉支离。始行浮云多，犹欲一口吹。东床念斋夕，妙语寄相思。词到律自协，意古趣更奇。今虽减冰轮，犹照蘸甲卮。寄声衖南翁，斯辰可无诗。我欲资隽永，庶以得自颐。

新元既涉九，腊尾春未初。司寒励余职，飞雪来庭除。因风稀复密，潜阴惨还舒。瑞色入陇麦，祥膏润园蔬。未足映书读，已宽带经鉏。和气融比屋，所积惟林庐。怅焉起遐观，未知问所如。南轩笑领客，操已敢作疏。岂无门下生，不肯升篮舆。冲泥按徐辔，秀句生蹇馿。卷云毕清集，湖山眇开予。蜿蜒翠麓中，万瓦参琼琚。急扫供茗事，隔江竟烦渠。终日乐未央，不为食有鱼。十韵分九人，其一固闰余。并以属汰砾，敢下冯妇车。屯云方杂沓，二白难踌躇。须公专吟笔，载赓仍屡书。

寒威逼重帏，皓彩堕庭戺。不谓晦日愁，乃有丰年喜。更长要深杯，客缓愧停己。后来固自佳，不至犹可纪。传香共分题，索笑惊落纸。摩挲玉梅缾，冻合西湖水。

春雪如过客，所止留莫住。但见空中驰，机心逐鸥鹭。度腊凛余寒，同云忽朝聚。乍看鲛泣珠，渐觉柳飘絮。少焉有矜色，琼枝鬭玉树。登临须胜流，着我觉形污。北山鲜明姿，爱客急修具。坐间两荆州，翛然隠风度。更著老弥明，清谈屋瓴注。客醉主亦欢，主醉客即去。剥啄凤沼来，忽得石鼎句。便可当画图，却将醒眼觑。

居闲数相过，每语夜参半。稍作一日踈，已起三秋叹。老去惜光阴，欢来犹把玩。去年掺袂别，转首抟沙散。恍思麇鹿侣，岂是鸳鹭伴。拂龟信逢辰，听鸡虞失旦。冉冉金阶趋，穆穆玉皇案。端笏俨一夔，曳履仪十乱。咸德足享天，旅荐洁初盥。疲驽亦自鞭，百驾祇恐缓。以兹故山梦，累累若珠贯。佳句自山来，居然起衰愞。平生锦绣肠，不复置冰炭。室迩犹远思，迢迢况闽馆。加意松柏姿，聊逐桑榆暖。归投玉女壶，天当一笑粲。

世味真嚼蜡，闲趣觉隽永。闭门读旧书，拓牖豁微冏。窥道忘一斑，反身得三省。佳人不可招，妙处谁与领。未刖聊晨门，已献那泣郢。向来真左计，只合事幽屏。感君汪洋陂，洗我荣辱境。逢原得新功，余润及古井。笔端有辘轳，句法见驰骋。梅花动乡思，霜风吹鬓影。言归日在念，未策心已警。咫尺看白云，祇隔冯公岭。

度江见三白，飞雪为谁妍。因山行毕役，忧国且愿年。眷言灵驾发，绵延属车骈。阳侯既效职，滕六敢自贤。阁阴不忍下，竣事即堕前。山林亦缟衣，挥洒纷素筵。似与孤臣泪，同作珠贝编。岂无访戴舟，拘文不容牵。感君相料理，语妙堪流涎。奈何补天手，袖此鉴湖堧。不受邻僧米，颜公合忧煎。挼挲映雪眼，纵臾吟诗肩。同时天下名，一日方九迁。君不策高足，余子烦后鞭。

正士如正色，耻与俗竞妍。老成信迟钝，阿婆曾少年。斯人寄闲地，宇宙岂赘骈。向来驰天壤，谁者相愚贤。我欲从之游，每恨不得前。兹行本尸祝，代庖误当筵。高轩既枉过，妙语亦盈编。受施不知报，力疾可复牵。风雪久为虐，江湖长蛟涎。天岂困男儿，地阙东南堧。惟有皎洁姿，不受寒暑煎。勉子加餐饭，行行盍仔肩。时哉有通塞，道岂随变迁。愿将钓竿手，一为公执鞭。

王君圭璋姿，宜在条理科。妙语天发成，莹彻非砻磨。宗庙要琬琰，世岂无卞和。顾恐太分明，颇觉瓦砾多。

斯文万金药，不救俗儒病。卢生谁云邪，夫子未出正。羊肠驾觭轮，鲸澜溯孤榜。噫乎吾道难，自古鬭衰盛。

江水日万折，衮衮望东注。饥鸢无停飞，不足了雏哺。君看青紫绶，但供折腰具。物理信如此，焉敢辞世故。

叶脱秋色静，水落洲渚陈。文昌易为月，翩翩欲相亲。蝉声老逾夏，乍听意觉新。此时酒一尊，不可无此人。

心竞事未已，趣了计有余。彭泽八十日，便可膏吾车。趣时方枘拙，涉世孤舟虚。君无攻我短，政尔吾太疏。

胸中无渭泾，笔下安诠科。糊名彊别白，朱丹困研磨。传诗得建安，妙画追永和。快读洗我怀，珠玑拾何多。

我句芜陋质，聊学捧心病。君诗婉娈容，毅然色更正。唱叹朱弦音，流喝清池榜。足亢江西宗，它年耳孙盛。

官冷得酒钱，便欲糟床注。不管门东儿，张颐须咽哺。堪笑布裙妇，遮藏备修具。君自不纡轸，何止倾盖故。

夜读举子语，戛戛务去陈。唤起场屋梦，倍觉灯火亲。科第计谓了，痴儿事方新。寄言山内友，勿念尘中人。

堆案即姑置，栖息万籁余。阶除勃窣行，两脚当我车。径欲烦客卿，相从赋子虚。麹生不可招，坐令此计疏。

转庵诗老手，久不见近作。尚友喜文会，分韵得真乐。联翩来巨轴，淋漓想酬酌。异味非五鲭，良裘岂一貉。有如得良剂，居然起深瘼。虽微与兹集，所得良不薄。山王果为累，竹林诚可略。何妨赘赓酬，聊复资戏谑。永言相忘友，久要欣有托。后当不如今，今可不悟昨。亦欲见真率，正须先宿诺。少待天气凉，伟观洒高阁。

步蹇无良行，思苦乏新作。虫声徒自切，我病有何乐。言写纾短怀，深汲难远酌。敢嗟凤兮凤，正惭貉非貉。诗家有医王，同社求句瘼。固不相短长，祇恐自鄙薄。胡为作蚁梦，乃欲谈豹略。此意诚起懦，斯言几善谑。天幸吾已数，人生归有托。居然成老丑，何者裨画诺。知予与罪予，并束春秋阁。

松柏覆高冈，根株渗七泽。雪霜有古今，柯叶无改易。上干青云霄，下庇神龙宅。哕哕朝阳鸣，杳杳逢堵迹。五色绚文章，八音谐金石。群飞竞婆娑，争附第充斥。匠石既罕遇，社栎顾何益。伶伦不雌雄，嶰竹杂蝼蝈。蓝田惊世瑞，造物等儿剧。昨曾窥斓斑，今犹眩朱碧。居然获径寸，几欲按三尺。久之置怀袖，尚尔赊踧踖。姑凭副墨子，往备庚桑役。

古井千尺深，而无一寸波。古桧荫其旁，愔愔长铜柯。明堂一柱难，如此梁栋何。匠石久袖手，高岑郁峩峩。天风一披拂，剑佩相戛磨。不愿为阿房，千门贮秦娥。愿作寒士庇，渠渠共婆娑。吁嗟不相贷，飞轮迫羲和。谁欤荐轮囷，万牛未为多。

离群易兴怀，会面即忻对。兹岂非人情，况复是吾辈。稍稍不晤语，毣毣已心愦。世态炎复凉，画事素先缋。余子纷碔砆，良友抵珍琲。仲方真小难，煮糜是所爱。有作窥古淡，如女洗妆黛。亦尝和宫征，惜不听环佩。是举终当了，此事可使废。转庵传分韵，容成忆同载。肝胆徒轮囷，酬酢任瑕类。

林峦迫摇落，卉木见槎梗。物当各归根，人盍思退省。我今幸投闲，日力竞俄顷。阖户思寡过，出户忘造请。第知龟藏六，大似蛙坎井。佳客车枉门，好语裘挈领。遽发醯鸡覆，如脱孤{犭屯}阱。见道乏新硎，导窾昧微綮。元方擅能事，转庵互规警。倡酬传五字，玩味消百眚。盘餐共麤粝，轩窗临閴静。恨方厉霜风，惜不行蔗境。何当历崟岑，相与忘畛町。江山开伟观，华盖登绝顶。

眷言太玉峰，本是仙佛宅。端视俨若屏，侧睨展如翼。洞府何渺茫，传闻见图画。疆理虽东瓯，题品经谢客。至今味篇咏，当时想游历。顾我本萍泛，买邻寓栖息。江山自呈露，卉木因种植。凿岩得泉香，拓户见山色。佳客入庭户，英气来几席。幽葩芬石根，好鸟弦坐侧。拄笏山之西，拏舟江以北。明月浮可捉，疏星挂堪摘。拂晨天宇浄，出海阳乌赤。修岚烁紫翠，远目眩朱碧。崚嶒双塔影，突兀古殿脊。媚川溟渤宽，绝境天地窄。前贤未尝亡，胜趣何有极。兹时届清和，同社共推激。肯为终日留，喜免重城隔。长歌响林坰，妙语出金石。尔汝合忘形，拘挛非远识。莫嗔惊著汝，试问今何夕。曹刘墙可短，丘崖肩可拍。却笑山阴会，翻悲昔人迹。喻指孰非是，计马谁失得。明当新诗来，勿惮难韵迫。趣归不匆忙，余兴犹襞积。感君吐琼瑰，为我写胸臆。

西湖着明月，万象各偃伏。夙昔湖上游，赓酬动盈束。未有夜泛诗，此诺吾屡宿。剥啄闻招呼，纵臾戒行速。读君纸三过，洗我愁万斛。行行正作意，在在堪刮目。山光真起予，过雨俨新浴。精蓝憩深幽，疏篁庇修绿。棋声节风瓯，参差自成曲。睡乍味觉甜，语软气能馥。老僧与客忘，谛䌷楞严轴。小立水花净，一堤良意足。方舟晓兴动，篙人听回复。薰风散金波，心境两愁独。是中有妙句，万古无管属。诗家高书记，前赵今鲍叔。归来要推敲，遣饷到林谷。陈榻初解悬，膺门契仍笃。不遗太学蕃，王杨共高躅。陆笑阿戎谈，足以侍几牍。支郎更可人，啖蔬如啖肉。而我厕髯张，形骸愧珠玉。敢逃清白眼，仅免朱丹毂。明朝软红中，清游梦应续。未叹终滞淹，湖山已收录。

罗浮映挂彩，富览游兹亭。地非南海峤，山结北斗城。双鳌插奔澜，万峰若屯营。往复信潮汐，日夜归沧溟。沙涨陵谷移，水落洲渚横。谢客纾目力，郭公参地形。夫君有心哉，象纬罗中扃。

南山阻且秀，三峰屹而挺。笙跨夜鹤声，松纳古潭影。珍潜滃无眹，樵涉深及胫。星娥閟灵踪，月卿探幽屏。同气想飞霞，相过谈倒景。傥遇莲叶舟，定自太华井。

天柱昔饱观，石梁今创见。愧此叉枒姿，空费轮囷荐。安得愚公移，往作灵光献。突兀千里间，普适寒士愿。

短思如枯枿，不忘雨露滋。一朝得甘霔，牙蘗纷差差。向来圯上编，敢孤老人期。至今巾箧中，常觉律吕随。风骨自难蜕，寸心恐终违。苦语迫应酬，如醉多倾欹。拟求风斤斲，庶使胶柱移。遗以五色篇，服之欲生翚。东隅纵已失，南车足占迷。堂堂豸冠老，伟论堪扶危。不妨似妩媚，正尔烦逶迤。余事出长技，传玩争矜持。高吟有催和，好雨诚知时。疲驽惧难驾，渴骥思脱羁。行当遂远放，雁伴聊同栖。

幕府日多暇，而无簿书劳。唤渡涉湘西，鼓枻歌离骚。今日湖南山，领览归我曹。颇觉叶舟稳，夷涂自风涛。

道林访幽栖，羁怀惬所尚。岳麓振前策，盘纡得夷旷。向来北山移，无物辞嘲谤。见此意豁然，泉声助悲壮。

从昔游山人，留题尽名字。壁昏暮鸦栖，石腻群鸿戏。今人来更多，后观复长喟。吾侪幸闻健，拄笏致爽气。

名山喻名理，妙处须独到。提耳从百闻，岂尽历历告。兹游太清绝，足以偿宿好。相期岁寒姿，对此松柏操。

日月被八极，覆盆自无明。阳春妪万物，孤翰有悲鸣。所以圣明治，要烛幽隠情。一旱出料外，谁与填饥坑。豪家亦何心，闭籴门忍横。指囷宽嗸嗸，凛若临大兵。雨余百忧洗，痛定犹忡怔。今代子曾子，赞画外台清。高轩昨过我，绝尘不容瞠。归途出城闉，岸许闻啼婴。下车非内交，一念千金轻。摩挲脱九死，感慨恩更生。抱持涉数舍，见我托此{姰/子}。再拜敢有渝，鞠养专厢荣。嗟予何为者，世故亦饱更。识君千万间，胸次久已成。所饥非一儿，公乎勉功名。

自别心耿耿，奈此秋月明。晨兴洗我耳，鹊鹊枝间鸣。踵门得缄翰，中有恻怛情。眷彼水际儿，感公脱危坑。传之邑父老，相语涕泗横。郑重烦取将，摩挲付老兵。忌饱体未充，惯拊心无怔。应答已如响，炯炯双眸清。试问父母谁，惝恍目屡瞠。微公父母恩，何以活此婴。儿生未有知，阴报已不轻。公犹不自德，安得名许生。共惟仁圣朝，发政先鳏{姰/子}。吾侪值歉乏，讵敢孤官荣。二星妙宣指，悉数仆屡更。三接尚须臾，一路当生成。况乃幕中画，实负当世名。

赤骥见已罕，名驹更兼值。吾乡推贤侯，逢人话詹事。讼简古风还，心清民业遂。江山妙主盟，景物恢位置。如何柱石姿，尚以牧伯寄。北关别经年，南薰动离思。居然软红中，见此清白似。松筠俨长身，云霄舒直气。宠光竹使符，假借玉阶地。饷计曾入幕，军容有竑议。恭闻天语温，喜见家学粹。它时课最腾，看即玺书被。今晨欣寿节，轻阴递凉吹。三呼礼云毕，一笑天所施。榴花染白云，游鯈芘青芰。画舸得夷犹，名园随造次。怀绶却羡君，戏彩且归侍。不繇雁荡山，即过石门寺。永嘉政久成，谢公迹重记。剩有名诗章，因来寄一二。

绝代有佳人，岑楼碧岧峣。即之起幽芬，可慕不可招。风雨二十年，寒荣耸高标。置之白玉堂，致主轩与尧。胡为枉幞被，江干驾轻轺。施物功方成，丹砂夜生苗。披腹吐琳琅，碧简趋丹霄。

昔者云夙驾，杨柳方依依。今其望来思，两见秋风吹。前乎已劳还，后此亦云归。丹笔映螭坳，祥风动紫微。岂不念归美，正尔畏简书。不见居官乐，惟忧士卒饥。昔人无遗孔，后来补深痍。炯炯心独苦，所贵知者希。

熠熠飞者萤，变化自衰草。时至能晶荧，翕张合吾道。微光苦不息，岂足裨穹昊。迢迢风雨夕，耿耿祇自保。苟无车先生，分合委枯槁。干死诚未悔，药笼资探讨。

人生贵相知，不在相逢早。庐陵说三孙，修名惬诸老。伯也吾同年，久别心杲杲。季也真可人，一见颜色好。金石出几杖，握手屡倾倒。屈魂虽尚醒，贾骨久云槁。微君写穷愁，何以慰怀抱。再见一尉更，取别何草草。回视徒四壁，蝉声缀吟藁。向来雕斲工，见辄迹如扫。汲深无新泉，送子惭涸潦。珍重皎洁姿，相期在斯道。

官闲颇成赘，习懒积怀歉。古井无复波，寒灰岂能焰。苟且信自惭，奔竞亦良厌。学道无新功，但觉益友欠。夫君珪璋姿，表里绝瑕玷。瓦砾诚可羞，温润得渐染。向来三语称，吾里怀窥觇。名谈造根柢，高文在铅椠。转首十五年，天庭久宜掞。胡然慰穷愁，相逢古天堑。治中员外置，缩手靳韝{韦詹}。从容国医旁，出语即中砭。邂逅秩云满，萧条理琴剑。炯炯幽者兰，林深守孤艳。宁受萧艾欺，忍使薋菉僣。谁欤功名涂，由己拯昏垫。小草非远志，臭味真有忝。羞杀东方生，饥死更求赡。因君动行李，令我起归念。西山有石田，努力事耕敛。

经年充拾遗，一字无所补。岂不怀故乡，念方事新主。一朝冒超迁，循墙不遑处。宁离人间世，亦恋行在所。有亲方赖禄，有子方应举。守道在守官，奈当事斯语。

欲去不得遂，正如太庙羊。登俎分所宜，得去喜可量。圣度真如天，不妨且翺翔。扶老复携幼，迁居大江傍。居然得伟观，怅焉渺遐荒。潮头来如山，亲乐想未央。

明时有何遗，亦复许掇拾。大言得面陈，小言可封入。有时效疏愚，岂是当务急。每蒙天下施，听之恐不及。退思自生惭，黄卷常在执。旧田虽甚芜，新井尚可汲。勉哉竞斯辰，万一如有立。

本不事矰弋，未免执矢疑。客来非不多，益友每远之。薰风时一顾，素抱谁与期。久要竹居叟，谈诗能解颐。两颊贮微笑，径造观我私。请解褦襶衣，相与举近诗。

纶以筠名斋，种筠当掩关。爱筠栽竹易，见竹知筠难。竹以筠为本，筠居竹之间。希筠岁寒操，追筠古风还。筠中听瑟瑟，筠外泻潺潺。人与筠俱胜，筠随境共闲。

古人重安贫，未若贫而乐。岂不爱膏粱，顾乃嗜藜藿。我闻首阳饿，荣名千驷怍。况乃陋巷子，箪瓢殊不恶。刀头得几何，蜗角战方虐。以兹悟生理，贫中始澹泊。陈侯清时英，廊庙宜著脚。圭窦势岂容，贫斋意聊托。苍生方饥渴，未可云盘礴。且来禄万锺，脱粟躬自薄。

年少爱节序，老大感岁时。亦知夜漏短，自喜昼景迟。怀人笏频拄，矫首帽屡欹。至情何惨怆，同气相因依。君家说大难，心胸缊多奇。永欢思伐木，长歌倚式微。眷言无雁地，渴想前鸿俱。一别如昨日，二年忽今兹。数传龟组解，备着鲈风词。寒乡少瑞应，远览期长离。解缆辞江皋，反袂接水湄。无从犹出涕，有弟应垂洟。今见松庐作，可胜薤露悲。怜君抱苦节，爱兄见哀诗。无复逝水向，当有高山知。老惭无领解，久约同襟期。勉和吹箎章，聊慰深长思。

扫松拜亲墓，攀柏念亲泣。柏露滴儿衣，儿泪和露湿。五鼎从可陈，三釜嗟何及。坟前白颈鸦，终日声楂楂。

吾乡说三宋，伯也抱奇伟。太学三十年，不作举子语。晚当拜特恩，青衫送还官。开口论世事，有舌不可扪。吾皇开寿域，汪濊泽万国。勉公俯而就，如女有正色。翻然感际会，千载今一时。谁欤俾宿留，再和归来辞。渊明归有田，公归徒四壁。姑奉祝融祠，胜煮南山石。公乎未得第，我辈惭登科。空飧了无补，奈此归来何。

养亲感卧冰，慕亲悲履霜。眷兹母孙情，胚胎炳前光。先生一奖励，吴氏增激昂。至今诸孙行，如立严师傍。躬行斯入室，言辞特滥觞。当时五子名，佩服讵可忘。省也滋拳拳，何止升其堂。

忆昨同舍时，爱子志尚坚。研穷非口耳，点勘分乌焉。读声锵金石，笔思涌漪涟。合并几寒暑，分散如云烟。家虽才咫尺，见且无夤缘。甥馆闻徙居，我屋欣接椽。乃以随吏鞅，而叹抱遗编。嗟哉燕鸿隔，漫尔夔蚿怜。三年阅黄榜，万选遗青钱。祇擅文场声，不上吏部铨。儒冠未为误，洛诵方流传。夏果烦送似，唐律仍灿然。为墨贻古作，如珠出深渊。书生均老丑，嗜好相后先。亦有大禹圭，未许蒲氏贤。何惜遗久交，相得真忘年。久知铁为研，更以心自鞭。矧古传毛颖，端合遗陈玄。落笔看余万，斗酒须十千。虽无兰亭茧，愿助韦郎笺。古今一俛仰，人墨相磨研。有无要相通，唱和聊成篇。我今辟三径，门开西一偏。已过中秋月，皆为晚凉天。何妨对花下，取笑同樽前。第惭葵卫足，欲愈犹联拳。

兴来把酒杯，径欲连台拗。聊用资吟哦，岂谓贪醉饱。晨起秋思清，茶罢诗肠搅。筠斋伫远思，诗筒驰速巧。饷我晚田雀，如鹰初脱爪。惠我长城句，如栋略无桡。雀命虽甚微，饥驱亦良挠。何异不农耕，而乃窃禄稍。哦诗思陶谢，论交怀管鲍。只消寄诗篇，断不厌煎炒。

暖律回枯荄，春阳发寒梗。梅根有特操，花事每先省。分苗本十洲，孕玉可千顷。松篁纳深交，桃李绝奇请。冬居姑射山，下荫太华井。幽栖有心赏，巡檐常笑领。相对各忘言，岂但无机阱。诗虽道未尊，技可造经綮。孤标固洗凡，累句自无警。转庵诗家医，妙剂即苏眚。元方诗家禅，默参惟打静。欲离香色想，恐堕人我境。昨夜来朔风，吹香过南町。小解作浅语，醍醐欣灌顶。

见梅思洛阳，何愁道路梗。见雪忆灞桥，便可心思省。仙家种玉成，造化炊粱顷。凛然孤高标，敢以尘溷请。将军有传令，遽成临渴井。王言惟作命，盍作和羹领。香色归本根，滋味岂机阱。自非泯全牛，安得试尝綮。转庵句中画，梅诗言外警。难韵有辘轳，妙语压菑眚。昨夜垂垂雨，一洗娟娟静。便觉容成圃，真是太玉境。朝来知见香，堕在区别町。不如两忘言，搔首孤山顶。

眷彼东篱花，忽作西灵塔。又如船子泛，复似南屏阖。园翁起童心，须弥欣芥纳。分题要铿锵，饫秋振萧飒。我合浮屠尖，工须画溪罨。崚嶒玉崔嵬，团栾金匼匝。俨然香色俱，间彼青黄杂。天成具体相，人事因假合。愿修衣裓供，用作布地蹋。那将有漏身，久实无缝合。转庵曾著语，竹院尝挂搭。我有一句子，无问亦无答。

嗜酒爱风竹，种竹涓日醉。小园窘边幅，杂芳纷位置。此君何可无，野卉辟之易。亩许得滋旷，千个栽不翅。故人虽借居，爱竹有幽致。肯割锺山青，分植容成地。移来天亦喜，凉生雨兼值。既免躬抱瓮，何惜亲阅视。飒爽已可人，能同听秋思。

有艺者赵生，杂出逞活法。飞走异族类，指教各驯狎。参戏竿欲摧，险弄首将压。当场等嬉笑，旁观举震霅。其间圣花术，殆是天下甲。出没鬼物惊，变幻风雨霎。觌面唤名葩，信手如素插。洞视空樊笼，赤立却巾帢。居然龆龀儿，恍出虎兕柙。脱索妇更神，倒锥目不眨。穿杨百步间，设的两口夹。一箭中关捩，四坐骇汗洽。或驰若转轮，或舞若挥箑。机缄孰主张，造化在嘘呷。技进无万殊，妙用才一掐。傥然自胡越，谁能会鄏郏。

转庵诗三昧，仍嗜书八法。写出金弹句，可玩不可狎。近观圣花作，险若君独压。壮如钱塘潮，清若苕溪霅。僚丸同妙手，痀蜩真脱甲。庖刀方奏砉，郢风复运霎。文章特小技，圣处奚假插。得趣堪献佛，高吟岸乌帢。达者越拘挛，迷者泥检柙。岂知造化机，目击不容眨。衮衮万马奔，翼翼两攻夹。灵根有变通，时雨自浃洽。意轻秦赵璧，价重蒲葵箑。记舟何用痕，印钱偶因掐。于道得达尊，问鼎不问郏。

呜呼吾武子，天乎夺何速。潇洒锦绣肠，秀润琅玕腹。出口论世事，好语惊拙目。孝友式里闾，急难骇僮仆。曩于建业都，共庀主人属。但不同姓氏，何翅如手足。一日不晤对，尺简频往复。中夜怀清姿，有梦堕修竹。时予悼伉俪，感尔念鳏独。别去几岁华，亦闻悲壶俶。同病心相怜，异县情愈笃。我欲托以妹，子不鄙其族。两穷忽相值，一家有余睦。去作建安县，振彼七闽俗。岂不化彊梗，元不用鞭扑。邑人歌载途，当路荐联牍。彼守何坚忍，于民能迫促。二年甘不考，百谪宁忍辱。子方困吏鞅，妹忽沦鬼录。入户悲方缠，出门湿如束。骏足不受羁，盐车宜折轴。讣来忽收书，痛甚不容读。未令吾母知，可闻尔母哭。人生会有终，汝死冤乎毒。吁嗟先大夫，艰难脱荒服。衣钵自桐乡，生涯去巴蜀。清德诚可种，石田不能粟。尔母今在堂，何以供水菽。尔弟独当户，何以资耕筑。三儿须教训，一女待鞠育。自愧贫多累，未能分薄禄。近拟乞州麾，因用致家塾。此愿未吾遂，有身莫渠赎。所居读书岩，旁依紫逻曲。忆昔曾同登，相期共结屋。今晨何为者，昨梦不可续。平生乐哉丘，终焉埋此玉。虽遣奠刍陈，不及墓草宿。呜呼吾武子，临风泪盈掬。

我诗何敢希杨公，况复进之陆放翁。烦君妙语相纵臾，控地岂得追培风。两翁齐名家异县，叹惜余年能几见。斯人不上甘泉班，我辈先之腼颜面。君到灵山亲得语，切莫提撕落言句。恨君相见一年迟，不同蓟北燕南路。

金风著幕惊新秋，银河摇落光飞浮。天籁既息虫声啾，书生白发不解愁。挑灯夜诵疾于流，人生在勤业箕裘。少不努力进厥修，老将噬脐孰怨尤。悠悠天壤卑微休，安得独叹命不犹。昔人忘食兼忘忧，何适非学息与游。道不敢径川不游，朝吟暮讽夜校雠。至理渐渍如膏油，好处心会非力求。不特祇为科第谋，正使积书如邺侯。手尚不触读岂周，张口云雾正自羞。学与不学人焉廋，汝曹曾念及此不。贤师学到无全牛，乃翁为汝相延留。一官为援乏蚍蝣，欲餬汝口违松楸。敢辞折腰向督邮，赋归无地堪耕收。勉旃汲古到索丘，困来时复揩双眸。

忆昨得君和陶诗，床头细读人谓痴。二南固自立墙面，十驾亦欲鞭驽疲。退惭作吏了无补，正使得句安能奇。有时拈笔弄纸墨，大似临敌收枪旗。投老且愿共诗社，鬭健聊欲为儿嬉。恨子寓舍苦迢递，有僧借屋无奔驰。乞米不须烦送似，无储自足常宴如。转庵与为方外旧，仆也何翅管中窥。岂有修竹真可款，曷不宿雾及早披。来诗赓酬特未已，追逐登临随所之。

我馋嗜诗欣染指，但见其长有谁毁。早年游方识赵谢，如鲁逢掖宋章甫。谢诗澜翻豪且古，赵句清癯澹而苦。学力到后成一家，渠自不知为孰使。天各一方费渴思，想见冰增寒似水。居然老手斫方圆，出户中规还中矩。转庵活法已参遍，何止得心仍得髓。我如无宝穷波斯，望着是珍先自喜。忽得赵璧急呈似，示以谢草如寄取。自怜老去无长进，努力吟哦训儿子。

能诗何殊臂使指，得句不愁人背毁。诗何缘瘦道自肥，谁嘲饭颗山前甫。誓不惊人死不休，言是良工心独苦。骊黄牝牡元不问，智诈勇贪俱可使。合时端如锥画沙，悟处快于瓴建水。赵诗平澹谢奇古，所以吾侪夸絜矩。转庵更是可怜人，诗眼既高窥字髓。我生何能补一字，君美非溢私两喜。更须传抄及同社，定不惊嗟斯是取。骚坛摩垒真几人，安能碌碌数余子。

竹院主人新筑室，涓吉上梁辰取乙。鸠工度材合忙冗，分韵题诗能暇逸。独怜久不到容成，词组全无课秋律。自伤病足转拘挛，不复抛砖为倡率。转庵忽传七字作，顿埽陈言洗凡质。剩喜金风入诗思，定挽银河洗吟笔。鼓宫宫动妙入神，上医医国愈吾疾。联翩急埽烦寄似，已负今年七月七。

南浦家庖亦烟火，何事胸中太潇洒。少提笔力老更坚，不信昏金徒巧瓦。一官姑混录录中，三生岂是悠悠者。秋镫夜课阿戎读，高筑诗坛洁莲社。人传绣口仍锦心，我诧琼杯并玉斝。阿戎官学两俱长，金固在镕非跃冶。转庵忽传分韵作，咳唾珠玑来笔下。挽回巫峡使倒流，快注银河见高泻。敢陪驿骑策疲驽，绝喜风樯追阵马。爱诗未足老犹贪，染指更尝犹靳舍。祇惭狗尾聊续貂，安得曲终成奏雅。吟哦未了忽开予，拟约凭高共纾写。

短日驱驰驹一罅，百刻六旬分卜夜。残年余力秉烛吟，所冀二中并四下。敢多奇疾希卢扁，祇是寒温随补泻。转庵着眼从昔高，伯仲古人相匹亚。细哦纤巧天许觑，硬语崚嶒神所借。窠臼已脱卑晋宋，真淳更拟出陶谢。近惊樗野轻千里，远自鄱阳逾百舍。举似诗家说中蜜，更引禅宗谈倒蔗。老父病后已云怯，余子听诗应转怕。那令勉继坡公韵，预恐难逃灌夫骂。

蔡郎百战吞贤关，彤庭射策谁其班。桂枝第一几得攀，一官去纠蜑与蛮。留台友第季孟间，吟诗远过陈后山。使觅仙山大药还，归来五色应斓斑。因声为语大匠般，君何不来予汗颜。

圣朝亦知贱士丑，尚许追随牛马走。圄空幸免殚拙心，材散那能呈好手。万里来归尘扑面，一梦惊回柳生肘。同僚末至得斯人，眼底轮囷曾有否。青云直上气如虹，要津立登槎犯斗。惠文安得事仁尧，吏酷自应嗤小苟。相从几何突未黔，掉头归去依岩薮。拄笏聊看罨画山，岸巾且饮淮南酒。夫君自是皎洁姿，不用沧浪濯缨垢。正恐功名自逼人，更向王畿重结绶。

赵君派自天源来，细考衡茅无此才。文章决科特余事，幕府官业何壮哉。论事不愁开口屡，直道驰驱羞诡遇。尺伸如可寸枉施，宁脱青衫故园去。宗庙之宝森玙璠，诸公争欲出我门。极知胸中有定力，未肯叱驭随王尊。楚狂凉凉莫宜世，一笑相逢有初契。尊酒论文情益亲，但不同姓实兄弟。文昌堂前汝水东，万顷烟雨时蒙蒙。向来簇坐觅新句，多少行人图画中。君今胡为事行李，著身翻在图画里。捧檄王事不可迟，何况堂中老亲喜。喜君问道康庐旁，过家上冢还不妨。再拜松楸有心事，孟母卜邻今更良。了却痴儿纷案牍，回首庐山真面目。唤起三年梦中意，想见诗成清可掬。

银潢快泻天无声，秋光漾出圆蟾明。玉关晏眠柝不惊，筹帷坐见万里情。健儿饱食细柳营，猛将思奋抚剑鸣。摘试一二来帝京，表里百万皆精兵。此时崧岳风更清，寿酒消得如渑倾。天子神武恢八弦，一贤制难真长城。鸿钧对斡三阶平，珠连五纬荐玑衡。天开地辟霖雨成，中书之考远作程。回视万卷纷拏撑，一编自足垂勋名。书生脑脂眯短檠，莫耶挂壁吼长鲸。相公办取崧高行，不惜携之上峥嵘。

灵山锺秀崧高齐，鹿苑名胜神所栖。水晶玉札银成泥，无论粉绿丹黄黳。文星相望直斗奎，出藩入从黄金闺。谁坐廊庙赓凫鹥，山经地志古有稽。我公间气今其繄，资兼文武双印提。十年太学甘朝虀，吐光万丈腾虹霓。鸡林传诵争航梯，至今威名詟羌氐。张旃朔庭抚遗黎，鼓舞雄豪泣旄𫠜。折冲樽俎眠鼓鼙，屯云万里行春犂。五风十雨无苦凄，此疆尔界谁町畦。不须京观封鲸鲵，混一少忍矜扶藜。从容论道开端倪，一语折衷温如绨。鉴裁不阅黄与骊，流品自成桃李蹊。琴音八极回薰兮，长庚夜明玉绳低。貂珰晓驰建章西，黄封九酝天处题。寿以一饮千玻瓈，公开寿域民同跻。龟文燕颔额插犀，中书之考米一稊。葛仙炼丹旧有溪，从公拟欲求刀圭。散作人间刮膜篦，尽洗凡骨开尘迷。

万化衮衮相乘除，循环甲子如数珠。甲子既周理当复，岂有润泽翻焦枯。丞相补天祗衮职，闵雨忧民见颜色。云龙契合此其时，能费天工几多力。明当月色圆如秋，书生徙倚生暮愁。欲攀斗柄酌河汉，一滴变化为万流。忆得去年曾拜月，此日团圆仍皎洁。极知有药自长生，更愿长圆浑不缺。今年拜月去年同，却欲屏翳驱云蒙。久占月角如张弓，两月少雨惟多风。昨夜占星忽离毕，定自滂沱翻手疾。今朝四郊已沾濡，丞相明朝是生日。书生喜极欲起舞，急买香茅葺庭宇。公不见崧岳降神生甫申，山川出云作时雨。

岷峨一线江滥觞，意行万里无留藏。五湖洞庭洑熊湘，衡岳岿然锁其旁。离堆砥柱屹相望，湍流横溃不得狂。挽回断港济绝航，一齐众楚势莫当。三芝五饵别有方，狂简痼疾滨膏肓。天遣奔波赴洄湟，回视坎井足跳梁。三浴薰之惊望洋，一语咽口成周章。昨夜太白垂光芒，皎然松柏凌雪霜。向来十袭一瓣香，再拜斯文寿无央。愿回帝力超羲皇，无怀大庭还我乡。

龟坼高田畦渴雨，何取尸臣守兹土。抽毫擢发控深衷，羽衣拜章夜当午。天门岧峣洞九重，玉几哀矜迥三拊。守臣有罪固合诛，农夫在勤亦良苦。去年旱荒有积仓，今年饥歉将空庾。通宵洒润祇若丝，明发屯云俨安堵。初惊大点来莫当，俄即翻盆流孰御。旧雨相过忆去年，坐视排檐亦如许。我惭历历洗心源，君喜津津见眉宇。瑰章杰句助欢呼，石燕商羊俱鼓舞。急须似吸举深杯，莫负如渑写甘{浢寸}。

雪霜之忍有至慈，一片到地五谷滋。所以腊中重三白，史讥失时书直辞。我公卧护北门北，百姓爱公如爱日。及冬祷雪乃爱民，若有鬼神宜率职。要晴要雨天必从，玉山何独閟烛龙。一夜风师擘冰絮，坐使东国成雪宫。晓起清愁无复有，如在春风饮醇酒。欲歌零雨劳公归，正尔补天须妙手。

留台心与天等慈，违春觅雪回象滋。计台心与留台似，贺版趣遣琼瑰辞。白战场前受降北，笔补造化戈却日。郢中之曲信寡和，鼓宫宫动能者职。我欲十驾期相从，今见老子其犹龙。径须乞公玉蕊珮，去上绝顶瑶台宫。下视尘寰一何有，天地交光落吾酒。酌公云梦公莫辞，能费公吟几叉手。

帝心端与天心合，务本先农斥浮末。冬温祷雪响交孚，急霰先声如撒泼。献花女儿弄璿玑，剪裁楚水烦湘妃。东郭先生不敢出，南枝乌鹊空惊飞。高卧从教深没屋，此是天工真雨粟。但愿四海大有年，无田可耕宁己独。诗翁爱日亲年高，时时梦里见三刀。男儿盍洎千锺养，蹴踏起舞听鸡号。勋业欺人头易雪，化工于汝难私燮。满酌长歌白雪吟，下里阳春讵有别。

骚屑寒威逼重幕，衲被蒙头慵蚤作。不知一夜雪花飞，但讶五更风力恶。摩挲病眼试凭陵，把玩清诗何洒落。好语自足驱疟疠，嘉祥况乃销离瘼。绝怜冰箸堕修檐，拨触风琴响朱箔。一冬温煖忧麦蚕，万事乘除等凫鹤。为言三凤今河东，曾约连驺出南郭。山阴舟回虽兴尽，巫峡云归终幸薄。方疑再往成渺芒，已拉群公溯寥邈。九万扶摇不可希，随分榆枋吾亦乐。

从事青州初入幕，子墨梁园新有作。春工试手欲成妍，滕六蜚英良不恶。初看到地润却无，旋喜积威干更落。铺檐羃砌遍匿瑕，压瘴埋蝗广求瘼。蓝田种玉夜生苗，吴娃擘茧朝盈箔。认巢无处疑昏鸦，敛翅有踪惊瘦鹤。一庭柳絮漾东风，千树梨花醉西郭。犯寒觅句觉诗清，贾勇行杯疑酒薄。颇烦造物相料理，顿使幽怀渺绵邈。回看稚子失啼饥，想见田家尔应乐。

立秋三日天气殊，凉风渺渺舒郁纡。少日第拄西山笏，暇时惟泛会昌湖。投老身登华盖顶，度堂面直莲峰𬬻。长江回抱若裹玉，明月荡漾如怀珠。楠溪大源小源出，樟浦早潮晚潮俱。凌空笔架呈挂彩，出海金轮看浴乌。中川蚌胎非妩媚，港口螺浮疑虚无。何以得此江山伟，若有相者神明扶。了知无一可云补，其敢有二当何诛。故人相逢笑颠错，生涯不解先膏腴。且同野叟共尔汝，免以前衔相唤呼。看山未觉迷老眼，报国终愧全微躯。斫竹特为三益径，把钓倦作扁舟图。乃知绝境真妙绝，强名孤屿何尝孤。凭栏聊欲须款款，飞帆正尔来于于。明朝此兴定不浅，但恐劳苦肩舆夫。

妙景非声亦非色，非色岂应容粉饰。东坡妙用遍虚空，大地山河等儿剧。简斋有句添蛇足，雨抹晴妆要娱客。黄妃塔边浄相寺，破屋荆榛十年事。雅师办得一片心，化出宝坊全体备。杰阁巍巍尊大士，我欲名之无尽意。更拈蛇足扁东偏，与师饷客为客地。东坡仙去可无诗，客来了此一段奇。未雨未晴烦举似，非鬼非仙竟是谁。

圣门教人亦多术，由也升堂未入室。颜虽在寝犹仰高，火就水流随燥湿。但见终日不违愚，岂知庶几介如石。陶溪昨以崇名斋，欲予隶古诗记实。今晨忽见转庵作，名与诗高同起日。崇斋少学用心苦，晚乃一扫科举习。霜降自然知水落，道损都忘为学益。一从崇卑悟师说，心已沈酣全体易。书扁外和转庵诗，不待形容有润色。忆昨尊公期类予，似我颛愚有何获。老惭才衰惟钝迟，感君肯赴同襟期。闭关却埽门植榆，不妨倡和来埙箎。

千秋金镜唐元龟，苞桑镜见龟灼知。女主为祸已云惨，天宝之乱尤危疑。九龄早悟绸缪诗，其奈哥奴基棼丝。外人何得与家事，旋闻潜纳河洲雎。席夸禄儿李裴和，助桀为虐几乘危。趣之使乱果为谁，张巡庙哭祇涕垂。高将军固非远虑，掉头肯和金刀篪。四镇休罪高仙芝，张垍早措平章辞。望贤宫中例忍饥，金刀胡餠方效奇。事有至难已言之，贼心包藏久窃窥。春秋知我盍罪我，监国引嫌孰维持。颜笔劲节霜筠似，元文秋月华星如。

我本山泽之臞姿，出处相较黠与痴。生当浙东岩壑地，闲觉壶中光景迟。井蛙敢从海若语，雁荡断谓天下奇。一从天柱想突兀，便觉屏嶂排参差。盍归乎来归未得，今吾非故吾何之。南官祝融常在望，北征太行长相随。几欲拓开令混一，虽愧力乏犹忘疲。故人将指镇巴蜀，大江扬舲张虹旗。经行先须实古锦，及境方要褰赤帷。阳侯似知公得句，吴榜自舞山折枝。有客忽传巫山高，长安不复纸价低。阳台从昔夸词赋，大夫无乃姑戏嬉。山川合因云雨祀，神明何得亵渎为。牵牛织女夸自古，小姑彭郎讹一时。三复新诗有如此，尽洗遗恨从今兹。蜀道虽云在天上，政誉巳逐诗声驰。世情向背南北阮，人物好丑东西施。愿君沧溟恢宇量，听彼缾罂居井湄。已为下户蠲逋赋，更要全蜀俱信眉。长安父老久延颈，关外𫗵馈宽张颐。寂寞恐有玄尚白，留落得无素染缁。规橅久矣欣济济，民俗定尔臻嘻嘻。公归得政公何疑，勿为风月镌峨嵋。归来要续峿溪颂，已赋中和宣布诗。

边头幕府文书省，功名之心灰似冷。老去英雄髀生肉，功名之心死未足。中原有土尚沦金，中原有民惟戴宋。天开地辟会有日，竹头木屑宁无用。男儿信命人见嗤，命轻于山重于丝。未肯身同草木腐，径欲名与天壤期。行藏我何有，交友勿复疑。躬行即吾道，归求有余师。和气冲融自斟酌，荣枯不逐花开落。物理天时信有终，云虽出岫终归壑。未须高卧百尺楼，未须紧束春秋阁。夫子适去还适来，无波古井生青苔。我独不归何为哉，渴心已觉飞黄埃。长鲸未骑且扪虱，不妨随意芬浮杯。

晚禾未割云样黄，荞麦花开雪能白。田家秋日胜春时，原隰高低分景色。寒栗挂篱实累累，角田已收枯豆萁。芋魁切玉和作糜，香过邻墙滑流匙。牧童牧童罢吹笛，领牛山下急归吃。菜本未移麦未种，尔与耕牛闲未得。

黄雀不知来处所，或云海化或蛰土。秋至晚田拾禾黍，投身不知入罔罟。十中八九不计数，黄雀之死孰怜汝。汝不如搏谷并布谷，又不能快活催麦熟。农夫辛苦耕，无功食其禄。无功尚可那无厌，腹饱果然犹不足。呜呼一年三百六十日，常时安在今时出。安得山间野谷生石田，与汝饱死终天年。黄色雀，还可怜。

嗟哉黄雀力命微，譬彼食言安能肥。乃欲身与天壤期，沕穆造化窥缄机。以时启蛰安居卑，蛰久启晚见者稀。不耕而食乘三时，晚禾欲熟堆农扉。就田恣啄充久饥，来时千百漫天飞。惟欲蔽翳朝阳晞，似雨霏微疑复非。此时得计压稻枝，腹饱果然不思归。岂知时与命相违。投身入网分所宜，鸡肋犹怯尊拳挥。汝辈么么将安之，螟螣害稼古实讥。嗟哉黄雀全无知，大似爝火凌朝晖。炙之醢之争称奇，谁念物命聊依依。黄雀何责复何悲，夷齐饿采西山薇。不尔吸风何活为，颜子箪食其庶几。祇令瓢饮将谁欺，霜露舒惨相恩威。螳蝉小大遂黠痴，人为物灵贤则希。比物丑类姑释疑，螽斯岂得比后妃。钧之三成君父师，法当授命宁避危。有益于国身何亏，我欲与雀排重围。

南浦太丘潜少微，非隠非吏嘉遁肥。转庵相与菊花期，黄雀乃得诗发机。诗则高矣物甚卑，物惟所遇知音稀。黄雀幸甚逢斯时，菊因东篱桃左扉。吟成虽佳不疗饥，黄雀头颅万里飞。两语如露蒙晨晞，后人往往悟昨非。转庵识破花拈枝，勘遍诸方漳南归。爱诗爱字沦肤肌，知我愈觉成相违。同病亦谓投闲宜，老婆心切一手挥。长篇险韵铸出之，涉斋自讼识评讥。不待见闻方觉知，覆盆一旦遭赫晖。平生此段诚大奇，愿言稽首长归依。为能忍辱偏慈悲，东山久别思蔷薇。生处放熟非过为，岂须圉圉才见几。宁受校人当面欺，诗坛受降曾怖威。床头置易甘成痴，虽匪颜徒窃愿希。今见菊花更不疑，牵联黄雀为匹妃。南浦柏梁一字师，转庵拨动关捩危。琴鼓不鼓无成亏，前言戏解小郎围。

海物惟错群分命，并海馋涎为物病。采拾烹煮如撷蔬，岂念含灵钧物性。就中水母为最蠢，以虾作眼资汲引。虾入罔罟自不知，水母浮悠亦良窘。其间墨鱼工吐墨，以墨自蔽潮水黑。潮来舟人如拾块，贩者填街卖乌贼。沙噀噀沙巧藏身，伸缩自如故纳新。穴居浮沫儿童识，探取累累如有神。钧之并海无所闻，吾乡专美独擅群。外脆中膏美无度，调之滑甘至芳辛。年来都下为鲜囿，独此相忘最云久。转庵何自得此奇，惠我百辈急呼酒。人生有欲被舌瞒，齿亦有好难具论。忻兹脆美一饷许，忏悔未已滋念根。拟问转庵所从得，访寻不惜百金直。岂非近悟圣化诗，望兹尤物令人识。绿衣在旁忽冁然，蝤蛑取笑却可怜。

人为物灵钧受命，物本于人无诟病。圣远庖厨存此心，诗咏虫鱼明物性。沙噀入咏诚蠢蠢，因之演雅聊援引。此辈已分泥涂辱，吾侪忍加汤火窘。乌郎自乌墨鱼墨，如虱处发不知黑。锁管寄车墨者流，书契岂皆能作贼。牡蛎分房巧芘身，雉蛤移种陈接新。{摇扌=虫}君孕玉自撑拄，𧏖氏采月为精神。西施有舌话前闻，老婆之牙岂同群。螯属黄中膏具美，螺族青出味作辛。蚬蛏蚶蛤壳为囿，相濡以沫期耐久。自为锅釜使受烹，宁落提携死于酒。子产校人从肆瞒，流水长者功难论。寄声海上钓鳌客，鳌动恐伤大地根。满船月明何所得，意不在鱼钩自直。潮来忽见驾山来，个解吞舟人不识。有客闻之为骇然，人鱼更擅将谁怜。

漆城容可为荫室，发白何由黑于漆。但闻拔白成斑句，安得反老还童术。嗟予同气仍同心，怜我年侵雪更侵。尔年少我尚余纪，我发纵秃当投簪。顶如赤壶已无二，君有良方诚已试。正使缁鬓犹能华，未免种须逢见戏。我发非病心合医，心白发白无已时。欲将心来烦汝黑，且图百问百不知。

弟官辟廱邻藏室，肤如凝脂眼如漆。人言自是仙中人，何乃反求还白术。少年苦学知苦心，心为发根宜早侵。黑间见白犹堪镊，白既还短难胜簪。我老闭门师不二，病足挛拳百药试。草玄尚白从客嘲，摅尾奋鳞任宾戏。我闻医国为上医，子方诚良盍济时。百二之名殽函固，谁与问津君当知。

双𪾦炯炯朱成碧，两鬓星星玄尚白。丹砂入地长黄芽，苍颜幻得婴儿色。了知色相无定形，造化于人亦儿剧。蓬莱三山何渺茫，内景黄庭犹准的。怀璧其罪彼何辜，资盗以粮渠自贼。西州九转得奇功，愧我闻名未曾识。小人有母垂八十，步履轻便自畴昔。今年一病起衰容，分明只得丹砂力。九顿首拜三叹息，什袭藏之愿无斁。日引月长余几何，神夺鬼偷疑暗掷。间者从公有天相，启閟抽关话奇特。便祈公赐公许之，归语老亲感填臆。膝行欲请还踧踖，盛事不应相趣迫。三沐三熏课长句，句岂能神公自德。

鹊鹊飞来动林碧，喜声楂楂鸦颈白。宗伯怜予反哺情，遣赠金丹光五色。先生上医已医国，敌国长城贤季剧。胸次经纶有准绳，壶中消息有端的。地行在在即神仙，世上营营自蟊贼。一编黄石岂容窥，九籥丹经应默识。未许骑鲸游汗漫，已约据龟论夙昔。嗟予闻道了无功，粗识事亲惟竭力。苦乏大药从人觅，数溷宁能无厌斁。先生乐施微少靳，变化丹砂犹米掷。得陇望蜀安敢料，和章更枉珪璋特。名臣奏议得精本，并与寒窗资省臆。有亲可娱书可读，归养可期非怵迫。愧无好语酬少分，昨夜春官长阴德。

贵公宝研如宝璧，书生摩墨但摩石。有文无研正不妨，有研无文亦堪惜。渐老祇愁才力尽，片歙拳端宁不靳。吾家面样什袭珍，色如马肝肤理润。昔言眼为石之病，此论不公吾有证。星辰在天珠在渊，此石睛光鸜鹆莹。文字之祥吾敢颛，郑侯一见心拳拳。百年石交吾与汝，更有甚者吾当捐。儿曹旁观俱唧唧，儿曹莫痴翁岂失。郑侯自有无价珍，持献于人吾惴栗。愿侯珍研如所有，少时光芒须逼斗。会看落笔中书堂，却试玉堂挥翰手。

论研当考石精微，观人岂计体瘠肥。歙溪入浙无淹期，刷丝罗纹如出机。比并端坑终品卑，就中古端见尤稀。难得已叹承平时，长绳束腰下岩扉。宿粮腰畔不救饥，凿深泉眼迸若飞。浸淫竟日无光晞，轻生重石不悟非。石工传业犹孙枝，我售古璞千金归。璞虽云石玉为肌，信手得墨无拒违。事忙行草取次宜，才衰笔老无发挥。顷见邓友辍赠之，质粹材美不可讥。契家有子吾所知，文章光焰期腾晖。不妨怪怪仍奇奇，酷似牢之惟舅依。嗟嗟尚怵霜露悲，循陔自苦躬采薇。读礼以外将胡为，力学报亲其殆几。学非有厌书非痴，有志于上皆可希。彤庭对策决大疑，制草说命周南妃。玉堂从容有余师，古来孽子操心危。勉旃无令一篑亏，万钉要看黄金围。

兽名曰熊本逸才，啬夫教之驯若孩。开槛当街作险戏，寻橦旋筵能千回。负戴蹲跠时{目占}睒，忽然逸出渠亦敢。啬夫当之作人立，嗟尔勇气终坎𡒄。问云初教本无法，祇是豚蹄趁饥乏。说似连营饱食人，努力边头厉戈甲。

圣作桑弧男子志，矢人伤人岂吾事。五陵少年狭斜游，柘弹金丸矜垩鼻。一朝折节臂良弓，腰身不动马如风。背弯团月无留意，秃鸧老鹰应弦坠。书生忍饥犹努力，夜夜孤灯腕寒石。等闲拓手石五余，真是无心事书策。诗书岂不关时须，寄语悠悠年少儿。一鹰一兔寻常事，正要尺棰鞭羌夷。

牢牛得肉那忍吃，匪论阳报谈阴德。忆牛初生成犊时，随母耕田眼先识。茧栗渐长初胜犁，脱轭项间染能赤。一行错误随后鞭，习得犁行如界直。耕来耕去禾稻成，得闲放食行田塍。稻秫掠嘴不敢食，自啮枯草甘如饧。马终蒙帷犬蒙盖，牛岂无功遭横害。

沙河塘路飞晴泥，夹道睨立如凫鹥。千夫舁石自何所，相以柝节当鼓鼙。一夫流喝相和答，声与步应如采齐。观者跼蹐汗通下，彼独闲暇轻如携。此石非是装玉砌，此石非是筑金堤。不为文陛仪禁卫，定作润础承榱题。俨然一柱方峙立，何者偃植为拱枅。呜呼自昔良工心独苦，大材小用俱难取。

冰盆缲丝千尺长，雪花玉色无晶光。机声札札逐羲御，百襄一一输文章。素姿已是随时贬，妖茜娇蓝还点染。东邻巧妇鬭痴妍，对刺文禽相掩冉。衣裳颠倒那得知，但见新行胜旧时。倡优却得被后饰，汉庭只集书囊帷。君不见古来志士多惨戚，古貌古心少颜色。

秉烛随者明，弈棋观者精。观者未必高于弈，只是不与黑白同死生。天上神仙何所争，亦复于此未忘情。樵夫柯烂忽猛省，却与棋仙作机警。千古未尽一局闲，岩草岩花自凄冷。呜呼圣主不弃刍荛言，弈棋复出亦必资傍观。

太华山头有古柏，宿柯成铜根化石。自从出地受雪霜，直到于今几千尺。向来移种向中州，挽之不动艰万牛。根连玄圃渗七泽，凤凰将雏鸣上头。春草寒花几衰歇，枯蔓朽株风屡拔。岿然此柏安如山，匝地清阴覆椒樾。不辞孤立成大厦，匠石踌蹰少须暇。

缃桃绯杏琴心叠，睡起海棠收醉颊。麝煤输彻锦薰笼，金脂染就来禽帖。姚家魏家苦留春，花信未先红一捻。卖花老翁正自痴，预喜荷钱出小池。却恨身非殷七七，一日之中成四时。不念书生抱孤节，昨夜东风长华发。

一夜酸风惊拉槁，雪压茅檐欹欲倒。孰知寒谷自能春，鬭坼琼枝故相恼。两年旧隠住容成，耐冷冲寒起常早。透窗疏影眠未佳，拥被孤吟诗易好。别来问讯迥相忘，养就苔文从不埽。诗人云远岁云暮，自插一枝怜鬓老。孤山在望不可到，惆怅余香委芳草。谁邀配食水仙人，长笛横吹倚苍昊。

水南梅花光似雪，扑地香风喷鼻裂。诗人不来岁华晚，寂寞岩扃那忍折。一朝移向凌风前，雕栏碧甃生寒烟。聘以新诗寿芳酒，洗空遗恨春溅溅。住山多时识幽洁，行到台边忽凄咽。故园萼绿正相思，冷却东皋半犁铁。

忆醉江南枝上雪，爱词人把罗巾裂。篇成皓齿发琼姿，酒尽貂裘堪当折。如今消得督邮前，期会纷来闹似烟。故人一枝久寂寞，新愁万斛谁洗溅。仇香有意移芳洁，索笑不来空哽咽。幸自花开君不归，一夜孤根冷如铁。

朔风动地天欲雪，涧底孤松定皴裂。忆梅已觉肠九回，赋诗敢爱肱三折。帘疏香细度云前，想见娟娟媚晚烟。主人吟哦伴幽独，醉墨不惜花袍溅。人与寒枝共修洁，未遣调羹笛休咽。贩马江头得句回，踏破蟾光敲镫铁。

海棠宁莫种，种须千万株。濯锦江头锦漫谷，斧斤不赦如薪枯。乍逢樵人莫逢杨氏女，遗恨年年泣朝露。杨氏自媚昭阳宫，海棠自映扶桑树。山城幽独逢坡翁，一洗千载尘埃蒙。张园锦障人所惜，醉里看花尽英特。酒满衣襟花满裳，只许茶铛近笔床。顾影鬅鬙醒还卧，乌巾正堪漉白堕。只恐明朝雨霏霏，花雨征帆各自飞。休论长篇与短韵，且与春风写音问。此人此句皆可图，底须紫凤并天吴。

九霞觞翻湿云幄，群仙{卓戈}指嫌轻薄。海棠枝上管春晴，醉魂未醒来层城。风姨妒吹银烛灭，明月飞来更奇绝。急须巢饮添烛光，今日绮霞明日雪。濯锦江头识放翁，翁令对花群玉丛。试浇以酒添花晕，是酒是花若试问。

良辰竞渡常伛指，爱花颂花奚谤毁。年年五月见红榴，重著赐衣怜杜甫。佳节有名名不去，阅甫逢辰何自苦。薄俗传讹成力竞，作戏轻生为酒使。惆怅刘郎击节词，招屈亭前但流水。明当炼镜非常规，我辈持觞宁越矩。只为榴花饮亦佳，况是转庵吟入髓。浮花浪蕊竟何为，秾艳芳心诚可喜。不应寂寞负澄鲜，同社联翩须记取。相期竟到无何乡，徙倚更约凭虚子。

安石移根烦使指，花蹙红绡谁擘毁。封姨妒作阿醋呼，同调何殊申及甫。肯怜颠倒落绛英，祇觉韩公用心苦。流传午节遂成例，萱草戎葵并驱使。真能染却白云殷，灵囿鲜繁金谷水。诗人爱节因爱花，射团点缀追前矩。炎官炼丹成绛雪，獭胆分杯凝赤髓。谁言不似舞裙红，色相异观特私喜。点化精神欲然句，晋宋风流坡独取。鄙哉摘实儿女见，却要缾罂结多子。

赋花必花指喻指，花若堪谀亦堪毁。转庵赋梅工赋影，祇竟吕刑元是甫。节逄五日赋榴花，拟别甘酸亦良苦。犹之论画先论形，形似丹青谁不使。岂知雪里有芭蕉，满壁沧溟本非水。方皋相马群自空，梓匠挥斤风即矩。续弦何处觅鸾胶，起死底须求凤髓。榴花可玩不可食，昌{蜀欠}无甜人自喜。肯将粉泪匹红巾，眼高一世坡仙取。花事方殷催结局，还许殿后吟些子。

一笑筠斋同集客，眼看荷花笑中坼。未说赏花先赏叶，破晓清香晨竟夕。了知出水非雕饰，乍觉临流似涂泽。多情落日助酣红，争媚清漪动寒碧。其间得意谁最多，几个文禽不容只。锦鳞似梭跃流黄，雨盖如镕倾大白。同社持觞聊破戒，行令传花非俚画。昆明撑舟真锦渡，太华如船俨仙籍。明朝定尔传新篇，今日褎然有诗伯。诗来忽起西湖思，我辈已觉蓬莱隔。忆曾画船作夜游，亲听菱歌和露摘。南高北高祇在眼，长桥短桥频泛宅。挂冠神武吾盍归，奏篇未央君盍适。便应献策取貂蝉，焉用孤吟和蝼蝈。功成五湖有成例，全赐西湖底分擘。回视筠斋乃坳堂，岂须更许渔争席。红莲绿水姑相娱，明月夜光成浪获。当暑清风诵三过，真是双清泯心迹。

急雨撒珠泣渊客，疾风卷荷波涛坼。须臾雨过即风休，但有水香浮月夕。水到飞霞几断港，安得红云藏薮泽。儿曹问津本何有，茭葑蒙茸填淤碧。划开天宇镜面平，荡漾渔舟自双只。老惭数溷烦击鲜，筠外栽莲供醉白。客来意坐夜沈沈，境以客重声籍籍。清缨浊足随去取，水宽地窄易区画。转庵夙昔董诗盟，同社歌呼剧欢伯。婆娑得句俄朗吟，款乃答声非夐隔。乃知神语天亦相，仍使菱歌夜犹摘。著身胜处即冰壶，混俗静中无火宅。我虽爱吟无好句，其奈处闲聊自适。未能汗漫据龟蛤，何补官私响蛙蝈。天籁自鸣忽闻蝉，众作俱喑推巨擘。恍思南塘香百里，拟泛具区帆一席。更吟赏实起馋涎，细剥莲蓬珠贝获。不如藏六守筠斋，水落霜枯且投迹。

宾主铛坐成三丁，以菊分题君得屏。两屏夹立君中坐，君其吉兆当屏星。化工开花等儿戏，园子结花象物形。宗英乘船正荡漾，而我对塔方岧亭。人幸似花同臭味，花亦与人共芳馨。菊潭之水明且清，楚畹之英驻而龄。细思杜老看谁健，争似刘伶终不醒。男儿闻健且饮酒，良辰莫作痴冻蝇。

元日好天气，侵晨供佛灯。生逢大庭氏，闲作小乘僧。报主须身健，勤家且夙兴。一贫容易饱，四海愿丰登。

新受开禧岁，难逢庆会辰。感恩沦骨髓，无力报涓尘。抱瓮供春事，加餐作幸民。屠苏须满引，且愿病离身。

遥想潘夫子，元正免立墀。已倾新岁酒，未和隔年诗。老色长欺鬓，春风不肯丝。人言金可作，宁惜草堂资。

气合桑舆友，才推屈宋衙。留春无上策，作意惜残花。葭倚终惭玉，蓬生正倚麻。陶溪人远室，漳浦客思家。

应节何妨俗，伤春已是翁。百年谙社酒，万里忆郫筒。话旧肱堪折，追欢袖略通。潘郎久不见，妙语想蘋鸿。

秋色已彊半，秋光才较清。卷帘为月地，入户得潮声。萤度催儿课，蛩吟觉妇惊。起看河汉畔，星象湿晶莹。

秋日郊居好，风光属散人。雍容观物化，潇洒任天真。菊好芙投老，杨疏柳效颦。飞翻看两蝶，喜得自由身。

田里逢年岁，江山浄物华。栖粮供野雀，输赋答官蛙。觳觫眠穰圃，龙钟卧酒家。不须听击壤，平世此何加。

年光本克期，秋闰似移时。断雁余新绠，残蝉泥旧枝。黄华随露展，乌帽受风欹。预有登高兴，秋风入梦思。

穷巷家何隘，秋郊景自舒。草涂飞蚱蜢，蓼岸点舂锄。虾菜通潮信，鱼蒲傍海居。饭廉称柳市，别业计非疏。

寄种侪孙稻，株株欲竞齐。年丰催酿螘，夜半想闻鸡。野老同杯酌，忘形绝町畦。虽无花泛水，终恐世人迷。

涉世味何疏，师心道与俱。古风诗入律，远景句成图。一语中标的，千篇徒嗫嚅。秋光照轩豁，我辈未囚拘。

学阃难优入，诗堂仅许升。百年从皓首，一盏爱秋灯。次第挂冠老，晨昏有发僧。未能逃兀兀，祇欲任腾腾。

龙翔江上水，万折只朝宗。依倚惟危槛，扶持有短笻。秋山成自献，落日为谁容。临眺余嘉菊，重阳酒自供。

诗分缘稼穑，别墅故人多。又过中秋闰，无如明月何。违离增寂寞，衰病废吟哦。十首撩人甚，重翻古井波。

觅句无新语，怀人有故情。归音苏酒渴，诗法酿秋清。近种芙蓉发，低铺锦绣成。虽赊新瓮熟，腊酝待同倾。

弹冠惊野马，束带响吴钩。意远秋多思，诗清语过愁。君当仪省户，我合老林丘。何日苕溪上，相从不系舟。

令温风有信，林静叶无哗。别种桃舒萼，先期梅着花。成蹊余屐齿，索笑见檐牙。未饮朝来酒，何妨饭后茶。

去岁一冬暖，开春逾月晴。伸眉来雨意，变色起雷声。摇动园林喜，欢呼鸟雀鸣。闲中多感激，诗句亦生成。

四十明朝是，俄惊白发新。旧诗曾探借，今语遂为真。不恨身将老，惟怜学转贫。婆娑花县底，谁复念安仁。

老境惭年长，斋居惜岁徂。难分阿戎炬，只拥玉川炉。夜雨知时落，朝阳谪见无。君王素修德，安意饮屠苏。

入院余旬浃，今朝始快晴。才闻乌鹊语，已有蜜蜂声。到眼花枝暖，粘须柳絮轻。重门无个事，诗意正关情。

宿雨居然阁，顽云扫似开。岚光湖上出，霁色柳边来。铃鸽抟风转，筝鸢掣线回。修廊闲勃窣，花影上苍苔。

已用计然策，犹烦傅说霖。绵延三日往，慰藉九重深。柱础收余润，摩围散薄阴。何庸尸祝力，圣主自诚心。

通夕闻鸣霤，凌晨起炷熏。映山高见雨，隔坞远留云。卢橘明金弹，安榴染绛裙。楼居堪护足，终羡蝶飞纷。

榴绽千重束，葵开一丈红。为怜花寂寞，却念雨溟蒙。此去须时若，相将喜屡丰。闲中有忙事，祇得挠邻翁。

经梅多过溽，转蕙拟吹薰。山脚昏酣日，檐牙晓堕云。病忺添御袷，笔懒习书裙。那得惊人句，聊将绝世纷。

万木稠新绿，孤花委晚红。山容随隠见，云影度空蒙。农老无嫌问，人言不害丰。破愁还作喜，结句答邻翁。

漫雪蜗争席，翻泥蚓近床。不堪听鹳垤，应喜得鱼庄。带雨移行李，携孥问野航。西湖第一义，佳句已难忘。

岚光趋泽笏，波影漾湖床。借竹欣移宅，看花拟宴庄。钟声来佛屋，镜面济慈航。莫便疏城市，诗盟未可忘。

晴日烘船屋，薰风傍笔床。未穿三益径，已想百花庄。野火明僧寺，樵歌度客航。山头明月上，酒兴故难忘。

城市从疏出，何人独拜床。不辞乘下泽，久已厌康庄。借屋欣凭阁，临湖似檥航。风波无用避，端与世相忘。

名园乡党敬，莫可致南床。盛事联千佛，诸公竞一庄。建侯期朔漠，驻跸尚余杭。报国平生志，他年幸勿忘。

孰裹经旬饭，谁同夜雨床。何妨散花女，聊伴食鱼庄。拟唤桃根渡，还思范蠡航。江湖真落手，身世可兼忘。

野水生洲面，闲云傍屋颠。钟鸣人已定，月满句初圆。花径经过少，苔文长养便。行藏随处是，安用买山钱。

借得渔乡住，分明似水仙。好山排座右，明月到尊前。挂彩迎朝日，飞霞带晚烟。往来真自在，易觅钓渔船。

借得渔乡住，蟾光忽满轮。金波随短棹，银汉有通津。几度中秋月，今宵自在身。一尊消得醉，眼底欠诗人。

借得渔乡住，心安即是家。客来时举酒，饭后定分茶。野老从争席，山童解献花。扁舟随意坐，不羡斗边槎。

借得渔乡住，闲居气味长。新霜浓淡白，早橘浅深黄。勋业锦囊句，光阴宝篆香。故人如访问，宛在水中央。

借得渔乡住，诗家物色宜。苇声鱼拨剌，竹影月参差。风铎时成曲，山童解答诗。闲居多乐事，惟有此心知。

借得渔乡住，清霜已著秋。丹枫如锦障，黄菊似钱流。物理观诸妄，吾生等一沤。得闲闻健好，随寓且夷犹。

地僻人为胜，居闲乐自知。书声山响亮，琴韵水逶迟。为药藤修架，因花槿结篱。蓝田冷松竹，那得久怡怡。

竹居元为竹，闻借帚湖阴。齐物千言就，巢枝一径深。岚光开句眼，虚籁试禅心。赓得西湖咏，何须更姓林。

近郭梅根古，临流野兴长。结亭从寄乐，隔坞得浮香。度锦趋莲渚，吹云映柳庄。棠阴无可纪，题作小河阳。

岁月多歧路，生涯几短亭。归来故人眼，相对旧时青。诗带烟霞寄，园知杖屦经。预愁逃社去，湖外渺沧溟。

屹立中川屿，江行结斗城。千滩界岩下，两塔涌波擎。布地有沙涨，中天惟月明。清宵挠禅定，端是棹歌声。

人日晴还暖，游丝舞复翻。湖平开镜面，岸静见芦根。舟昔几番过，地今何处村。沛城多美酒，弭櫂一开樽。

官薄谋先拙，才疏食更浮。抱关从委吏，贷粟向河侯。遏籴还逾境，迎风更溯流。百年俱逆旅，处顺一虚舟。

𫇛滑谁催汝，山迎似唤吾。意行从改岸，瞑坐得还珠。黄卷真如奶，骚经未可奴。霏微隔江雨，昨夜湿菰蒲。

行藏端在我，富贵本非吾。不是迷邦宝，休云被褐珠。官方邻厮役，贤有隠佣奴。所至何妨乐，车轮未朽蒲。

抱关真漫仕，所好合从吾。易乞高霞珮，难投明月珠。飘蓬谙岁月，泛宅挈僮奴。万事乘流耳，殷勤十幅蒲。

淮水限南北，舟行洛水滨。底须分尔界，何处不吾民。好在关河旧，期来日月新。片云无可翳，岂待净妖尘。

未识康庐面，惟闻左蠡名。一朝窥壮观，五节记经行。细把离骚读，时将浊酒倾。波涛元不恶，风力更生成。

飞雪夜无声，窗虚倍得明。司晨鸡有误，破梦蝶先惊。何处吹烟湿，谁行马迹轻。篮舆吾未稳，愧尔仆夫征。

蓐食挑镫晕，篮舆破晓氛。雪开千嶂日，冰合一溪云。久客年华度，求官道力分。还乡定春及，物意觉欣欣。

山色随诗瘦，波光际野空。行装秋思里，情话雨声中。无补身如赘，多愁鬓似蓬。惟余沧海兴，酒后忆郫筒。

人老东山隠，春归北斗城。精庐青嶂合，华盖碧云擎。落日不愁晚，半蟾方接明。端能数过访，无惜夜车声。

妙算无遗策，私忧有剧谈。丰功期漠北，小试见湖南。煖席君何暇，妨贤我甚惭。诏将须尺一，象可应魁三。

淮甸为寮日，私钱奉令时。同拼愞弱罢，争忍碎烦为。报国存忠赤，逢人惜鬓丝。相从又相别，勋业迫男儿。

铛坐萤窗夜，肩随鹗荐年。科名虽独后，官业更无前。剧县三千水，修门尺五天。秋风满孤屿，难驻处州船。

三山七闽右，千竹二松间。官地今为乐，官名丞更闲。离支明夏谷，格磔响秋山。收拾吟哦课，湘中寄一斑。

弈以旁观审，书难掣肘绳。一同兼利害，贰邑易声称。但使知贤令，端为不负丞。兹行子馀事，著语我何能。

镫火寒窗夜，声名弱冠年。掇科君恨晚，用世我奚先。饷道曾争辟，公车合荐贤。圜扉聊鞠草，幕府且依莲。

官业盘根见，生涯破甑轻。才堪当一面，句可敌长城。亲待平反笑，时须慷慨清。十连筹正远，三语意犹倾。

一尉襄阳去，三年别旧游。烦君登岘首，拭泪望神州。勋业男儿事，依违我辈羞。为言贤府帅，问讯橘乡侯。

家世联三凤，才名擅一夔。诗章谢池草，经术董生帷。雁塔题名近，龙门点额迟。一官聊一尉，民事是良医。

新安今太守，癸未昔同年。老手亲师范，良规得吏筌。径须如渭尉，切勿效梅仙。闲暇何妨学，科名是世传。

欈李官为李，春风饯此行。义方非禄养，祖武是家声。画诺须三语，哀矜在一成。黄堂应坐啸，执别寸心倾。

连璧远相访，断金情有加。不因鱼抚铗，自是客思家。好雨知人意，深杯艳烛花。今宵真语别，孤屿在天涯。

许种飞霞竹，仍求瓯浦梅。思乡常梦寐，报国乏涓埃。玉叶裁云脍，榴花染雪醅。朝三吾已定，谪百便来归。

自昔名家子，于今卖卜翁。亲逢黄石老，曾验黑头公。无术自医命，有奇祇堕空。吹嘘吾岂敢，怜子又西东。

畴昔三洪并，声名四海知。灵光一老在，鸑鷟九成仪。近有同朝喜，今无远室思。双瞻最良誉，合瑞圣明时。

鼎来那有说，铛坐太无哗。击缶聊三奏，吹埙信一家。劝时几礼醵，真率胜笾加。老愧诗无律，新篇极叹嗟。

诗翁甘独殿，我辈岂其班。爝火自不息，斤风祇似闲。秋容蟾桂里，归梦雁芙间。物理因诗悟，新来豹一斑。

一别三年久，无书堪往还。自怜供吏役，长羡似僧闲。契阔诗情在，提撕鬓影斑。敲门湖上寺，居士已开山。

闲中宜可乐，病外复何愁。块坐疑三刖，朋来散百忧。琴弹欣改调，缾罄喜归谋。岂复行藏计，终朝只倚楼。

诗社久疏索，吟笺殊涩悭。遥怜疑落落，近喜复斑斑。柳密鶑酬答，花深蝶往还。春光顿如许，人事苦相关。

忆昔忘年旧，惟公不我遗。分携频问讯，握手屡哦诗。尘世千年梦，仙家一局棋。得闲闻健好，振古只如兹。

校文花事过，无句到苍苔。芍药翻新砌，酴醾浸古罍。竹枝歌唤起，春草梦惊回。亦许山中老，相容和朅来。

地秘三茅胜，班高玉笋明。昔年同日喜，共拜一阳生。造化何劳补，弥文意自成。梅花开句眼，争得不关情。

新雨不可待，故人犹作疏。有方能煮字，无策与脂车。洒地亲霜簟，敲冰想玉壶。端能乘月过，重赋碧芙蕖。

近有河鱼疾，曾烦旧雨来。又成三日别，未觉百怀开。气合嗟同病，情亲忆把杯。西湖荷盖底，谁遣画船回。

斗大楼居窄，林深客思长。雨凉欣破甑，风急凛垂堂。倚禄生涯拙，忧时鬓发苍。向来遮日手，祇合钓沧浪。

挛拳尊足苦，伸缩楚囚声。药甲新条在，医科旧贯盈。百年双脚健，万事一沤轻。独恨忘形友，终然少合并。

休从詹尹卜，数亦不难通。寄禄逾三品，论才祇下中。器欹终必覆，药裹漫成丛。痼疾元来有，惟知酒有功。

蓝田纡古句，令我好怀开。未敢为琼报，何从引玉来。蒲萄江涨醁，桑落瓮留醅。柳市人归未，随潮蚤晚催。

昨夜灯花喜，今朝吉语新。犁庭真破竹，入境若无人。何力裨洪造，擎拳𦶟宝薰。从今愿诸将，献捷日频频。

身闲偏蚤起，边报逐朝新。诸将休轻敌，中原尚有人。定须申挞伐，安得杂莸薰。祇愧浑无补，空歌捷咏频。

周历绵绵远，汤盘日日新。恭闻哀痛诏，愤激老癃人。报答带仍砺，英雄沐更薰。衰年扶杖听，折屐敢辞频。

汉仪重睹旧，秦暴尽更新。应是天亡敌，从知国有人。乾坤大开辟，华夏一陶薰。收到昆仑北，诗应快李频。

铛坐听清话，鼎来宜笑哗。诗谈五字律，禅说一枝花。未肯传衣钵，先须借齿牙。老婆心更切，黄檗正栽茶。

见性元非说，传心岂得哗。三更亲受法，五叶自开花。虽遇夺衣岭，终摇度𫇛牙。要知观自在，不异鸠盘茶。

密传当正受，谛听勿高哗。要结菩提果，须开顿悟花。祖师禅上阵，大将拥高牙。赴了斋时饭，大家同吃茶。

关中萧相国，江左管夷吾。人仰高山石，心宜赤水珠。登临捐妓女，书札付官奴。妙得安心法，绳床底用蒲。

接栋兄过弟，忘怀汝与吾。缠头新办锦，买笑近量珠。怒释泥中婢，欢全膝下奴。使无驱豆法，亦合赌樗蒱。

蘧瑗行年化，宣尼耳顺闻。声名昭白日，富贵薄浮云。天子方尝胆，中原未静氛。加餐为时起，礼乐不徒云。

过访邻墙近，歌呼隔屋闻。江收梅熟雨，川映蕊红云。把烛杯仍艳，交谈篆接氛。盘洲余醉墨，吾亦欲云云。

船屋香留润，衣篝冷却闻。晚山新见月，别浦宿藏云。岁月催人老，江湖净世氛。望中愁不极，收拾费诗云。

熟窥齐物论，懒赋畔牢愁。浮世梦槐国，虚名种橘侯。有身俱有患，无累即无求。不啻如今足，何如取次休。

节中期乐事，座上欠嘉宾。雨帽何妨湿，云山自带颦。午晴开喜色，归月入怀新。有菊皆重九，无须更卜辰。

有约惟真率，相忘任主宾。拒霜方送喜，疏柳不争颦。近复关原旧，频看邸报新。吾侪何幸甚，投老得逢辰。

有径望三益，杜门无杂宾。只逢开口笑，绝胜捧心颦。一色黄华在，双投白酝新。速宜相尔汝，元不阔参辰。

买得黄金鲫，投将白玉池。久晴虞涸辙，转壑漾深陂。每施龟鱼食，偏怀网罟疑。今晨水澄澈，梭影泛琉璃。

小园饶胜事，僮仆竞讙哗。梅绽凌寒树，枝繁照水花。病身俄勿药，诗思顿萌芽。急报南邻友，新𥬠可当茶。

白茶诚异品，天赋玉玲珑。不作烧灯焰，深明韫椟功。易容非世力，幻质本春工。皓皓知难污，尘飞漫自红。

虚籁一声蝉，通宵月正悬。亭亭承露掌，历历涉波仙。夜色起香雾，晓光收玉烟。层冰不可致，清赋忆前年。

我爱濂溪说，君能喜种莲。一经初建塾，双实遽呈川。和气埙箎应，荣名棣萼联。勉旃成宅相，学也是家传。

南薰吹麝馥，背树染鹅黄。里许香为德，中央色自庄。洛津行夕佩，仙掌洗晨妆。真为忘忧赏，看云恋故乡。

止酒身多病，添书日正长。睡魔推不去，茗碗熟难忘。鹊过飞樵堕，蜂喧落粉香。静中观物理，此乐未渠央。

煮茗鸦窥井，哦诗蝶过垣。笋高垂箨瘦，梅落坠枝繁。白昼重闱静，新晴远市喧。境缘看渐熟，吾亦欲忘言。

却埽销长夏，来薰傍曲肱。辘轳金井水，沆瀣玉壶冰。避暑元无法，安心却粗能。破除香积饭，供给在家僧。

北使复南迁，尚书大节全。长公身致相，冢妇世称贤。象服宜偕老，鱼轩遽溘先。哀伤动行路，谢傅况中年。

林泉当丝竹，丞相巧安贫。珍重承夫意，清修报主身。指千随嗜好，体一写姻亲。更有衔恩者，妻孥寄食频。

爱女终身托，婴儿半路遗。讣音非不达，忧思恐难支。已及黄泉见，应怜白首期。爱恩均罔极，泪尽挽歌词。

元日登临一腐儒，感今怀昔愧微躯。此城曾是千秋县，有水呼为万岁湖。南渡向来纡翠驾，北征何日会京都。祖功宗德无边际，可恨长淮限一隅。

椒花祝处羽觞飞，第一春光勿愿违。已是浃旬弹指过，可堪维暮转头非。诗签络绎须盈袖，酒盏淋漓听满衣。老去寸阴尤爱惜，久拼带减沈郎围。

断肠梅作雪纷飞，似与金花巧胜违。此日共怜人日是，今春谁道我春非。闲中风月为莲社，醉里鶑花即锦衣。题寄草堂须记取，莫孤绿绕惜红围。

明当春日今人日，身到故乡胜异乡。巧胜耐寒元故事，青丝传菜旧风光。只将柏叶聊随酒，莫为梅花苦断肠。南北两园多种接，闲居从此有闲忙。

春已兼旬未脱绵，积阴顿扫柳条烟。儿童戏放抟风鸽，老子惟看跕水鸢。剪彩试灯新乐事，逢场作戏旧丰年。诗翁不离陶溪隠，可是公房恋屋仙。

落梅声里惜余芳，孤负灯光与月光。偶以催租败佳思，阻随执事佐颜行。春风已入青丝鞚，好句终归古锦囊。能践清明重约否，须知岁月去堂堂。

连阴乍霁自新元，细雨梅花自可怜。天意肯教人怅望，灯宵终放月团圆。儿童鼓舞几通夕，我辈欢呼竟不眠。老少相悬均此乐，去秋无此大丰年。

催得冬残是野梅，依然春傍柳边回。不知鬓影星星去，只道年光恰恰来。喜为农占秋有廪，懒于僧问劫经灰。历头且复从今数，笑口都能几度开。

亭成寄乐小裴回，野水粼粼傍酒杯。未有政声追召杜，敢将诗律继欧梅。春风已办催花絮，夜雨惟怜老菜台。百二十春今恰半，不须扁榜记曾来。

鹊喜声频去复回，亭成报我趣衔杯。春风得意矜新柳，野水留春恋落梅。何处笙歌催院落，一时车马走舆台。搀先但得邦人乐，待约鶑花殿后来。

世事羊肠有几回，功名随意芥为杯。放教春色归繁杏，禁得东风是落梅。天上有人调玉烛，边头何地筑金台。朝廷仄席思耆旧，诏逐阳和蚤晚来。

今年歧路足生涯，寒食芜湖感物华。少为颜公成且住，绝怜杜老叹无家。光风不禁吹香草，薄雾无端羃晚华。已是惜春那惜别，无多酌我怕周遮。

静处聊将物理推，鸟啼花发苦因谁。留连春事惟红药，管当行人是子规。莫道柳绵无住相，也为萍絮媚清漪。如何饱食闲终日，不课离骚不赋诗。

湖上名园属内家，湖边有客误乘槎。风餐历历秦宫树，雨立亭亭汉节花。乐事坐来添晷刻，题名帖后带烟霞。春衫湿却它年话，合有新诗记物华。

仍年此足为吾病，举世谁人似我闲。思远楼前重禁渡，容成洞里独看山。交游雨绝梅还溽，赓倡星分稿自删。赖有松庐相慰藉，新篇时复到榆关。

说着退居心已惬，湖山何况傍绳床。虽无瑟瑟松杉韵，自觉愔愔枕簟凉。茗碗亲来诗有思，藕花多处语犹香。一旬一日恩休沐，今日恩随日更长。

官身不办游山具，只有茶铛与笔床。旋买鲈鱼供箸美，却携玉友待樽凉。同来稚子听情话，更有幽僧炷妙香。遥望画船云锦外，好风吹到笛声长。

星文人事古难磨，女织男耕力最多。河鼓有神司带犊，天孙垂象验飞梭。因依鸿烈成桥语，泛滥长生旧殿歌。伉俪流传钧是亵，玉川无赖太风波。

静听高梧落甃声，遥闻丛雀转秋更。星随斗极看时改，露湿天河彻底清。老去心情惟药裹，病苏灯火惬书檠。故人忽起关河思，触拨深愁怒瘿生。

一夜炎歊破甑空，萧然秋思雨声中。江湖两鬓惊飞叶，岁月一身俱转蓬。我自由来为性癖，子今无乃坐诗穷。男儿穷达终相似，却是难教凿枘同。

柳市留连爱别坰，归来诗与字俱清。闲居揪敛全生理，老境行藏见物情。恨把菊花随雨过，醉敲瓦缶作雷鸣。千年张翰风流句，却是生前不愿名。

一秋天气属吟家，九日风光爱物华。对妇举杯胜俗客，逢辰得酒值黄花。大难富有成糜季，小异谁知落帽嘉。独坐媚川空怅望，半蟾分挂夕阳斜。

满院西风把菊天，官身闲暇亦悠然。恍思杜老浮舟日，绝胜彭城戏马年。岂待白衣开笑口，不妨乌帽庇华颠。却愁明发还多事，诗在龙山落照边。

登高每恨尊无酒，近节今欣菊绕篱。风日正佳关气数，心情不分减年时。爱将雪鬓欹纱帽，惬把霜螯对酒卮。意到潘郎宁易败，催租端自不妨诗。

窗前白白黄黄菊，门外疏疏短短篱。择胜任从追赏日，有年即是太平时。呼鹰戏马人千古，缀席浮舟酒一卮。五百年间张翰句，风流犹待谪仙诗。

连日欣晴卜暮霞，晨曦闪闪舞群鸦。时丰都市人多醉，节近重阳菊有花。万事悠然山正好，三杯可以我何加。自怜犹有童心在，爱把茱萸系绛纱。

懒惰无心赋落霞，醉余吟笔大如鸦。但欣有酒酬佳节，犹胜无钱对菊花。小异孟嘉今老去，知非蘧瑗叹年加。登临无奈秋光好，归傍窗前月印纱。

柳下芙蓉锦作裳，画船波底见秋光。登高自昔须吾辈，戏马从人上宝坊。白发未嫌纱帽黑，紫萸偏称菊花黄。常年风日无如此，争不从容入醉乡。

诗翁九日独登楼，怅望当年浅碧洲。菊径全稀虚过节，橘乡无术敢当侯。汉庭非晚咨良策，边算于今待远筹。曾得合肥家信否，未应胡越可同舟。

规橅器业足资身，合是兰宫第一人。风月难兄居半刺，文章经国肯全贫。身丁近免家家喜，首述长谣句句新。预卜他时康济事，定应不负白纶巾。

以玉为堂未是夸，金林禽谢有金沙。稍传禁漏提初点，旋听周庐递晚衙。春尽犹寒欺梦草，晴多未雨渴檐花。自怜虽是文章力，肯把凡驽污白麻。

岁稔时和庶事康，未央称寿捧瑶觞。宣将銮殿金为炬，草就麻词玉作堂。自是关雎思淑女，不同飞燕在昭阳。儒臣信得文章力，捧赐看花一样黄。

经时不见小于湖，已觉心源少辘轳。漫道斋宫邻廨宇，何殊弱水隔蓬壶。清谈每想追前辈，快睹何从换故吾。大阮端忧更堪忆，平安曾得近书无。

雁塔同登惊岁月，龙华共事陟崔嵬。诗从瑞锦窠中出，人是黄花节后来。顾我何堪毗右府，如公端合上东台。清时胜日才兼美，平步功名不用催。

铛坐斋宫喜敬陪，高轩二妙屹崔嵬。旧诗古庙香炉去，新句风樯阵马来。但有黄花堪落帽，不应白发怕登台。留连月色须明发，未受秋更密点催。

三日斋余过九日，今朝方得上崔嵬。日随鸿影翩翩去，句逐湖声衮衮来。肯为龙华留胜迹，何须戏马羡高台。黄花未必相欺得，正要诗翁著句催。

夏中春闰合炎蒸，何事凉风日夜清。大旱望霓如许切，密云不雨太无情。何妨闭阁斋三日，有愧闻蝉第一声。遥想转庵同此际，苦辞犹作渴蛙鸣。

斋宿临场早有期，邑官齐出去陪祠。祇应日脚埋云处，便是山头戴帽时。此雨近来都未有，丰年向去更无疑。请公买取千锺酒，从此琴堂日展眉。

天上为霖正玉衡，农家占雨验书檠。黄堂恳恻烦精祷，绿野欢呼得遍耕。束晳未游犹要雨，苏端好过莫教晴。广文饭足浑闲事，吉语时闻更动情。

未茨山宇趣储材，屐齿怜穿称意苔。础石润时云气动，茶烟凝处雨声来。蚕家次第三眠柳，江国凄凉五月梅。电脚未收雷殷殷，老农争不笑颜开。

骤雨飚风趁急雷，画船系缆小裴回。隔帘大点欺窗纸，入户微筛供酒杯。一夏屡忧无计奈，半秋频喜傍怀来。世间好事无全美，濡首牵夫可念哉。

乡里从游不乏贤，薛侯令我自拳拳。笔端有力能扛鼎，饮量无涯可吸川。宁屈乘轺纡郡绂，岂容谢事引官年。皇天有眼难从欲，暂许祠庭作散仙。

社中真率数追陪，合有闲缘带得来。十日顿疏新旧雨，百年犹负浅深杯。护持卢橘黄金实，准拟榴花绛雪醅。但有菖蒲皆是节，不须端午始欢咍。

两旬衰病与阴霖，徒有幽园日涉心。晓色半窗惊睡起，鸟声丛树索诗寻。熙怡意象池亭满，履历工夫杖屦深。掉脱乌巾向人说，市朝不乐似山林。

勒回羲驭感苍苍，酝酿风威铄夜缸。才喜筛寒初集霰，已怜洒急正闻窗。忘年有约将寻戴，好语先施合拜庞。不惜登临矜共赏，万妃正舞玉幡幢。

寒入冰丝响玉琴，燎炉宿火费添薰。梦惊窗眼疑留月，起看檐牙有堕云。三白预知开岁稔，一杯聊敢破朝醺。踵门佳士欣相顾，袖出名章过所闻。

静听微雨落干声，晓见平檐粉似匀。去岁鸳鸯何苦热，今朝鸥鹭太无尘。眼空色界聊矜富，酒极诗豪自觉神。踏碎琼瑶无过棹，虚教新酿熟经旬。

拥火观书砚不冰，梅将雪访有交情。一寒依倚回春谷，三白牵连不夜城。玉烛试于调鼎见，金穰安待剪幡迎。代耕无补妨贤甚，归去容成小筑成。

司寒颛帝职云虔，肯许勾神挠雪权。双胜迎春犹卜夜，六花殿腊已书年。太阳更不亏元日，圣德由来格上天。惭愧小臣无补报，巴歌敢共郢争妍。

鬼神为德著冥冥，不在牲牷只在诚。护客往来今九度，感神昭假等三成。长安妥帖平于席，画舫夷犹稳作程。应鉴微衷有孤愤，中原却隔泗州城。

换得玻瓈千顷湖，醉翁遗胜在江都。登临山色依然在，拂略秋容澹欲无。新堡似云屯戍久，旧臣何日策勋殊。王人按垒非寻胜，归报前游有远图。

自知樗栎任天材，闲爱浮萍静爱苔。归有幽栖邻佛住，时因佳客下山来。青云乳酒聊倾尾，白雪形盐旋摘梅。有月有琴君勿去，百年怀抱待君开。

它山移却伴疏篁，磊砢坚于百炼刚。㔉地尚余苍藓篆，傍栏偏映紫荷囊。湿云矫矫飞还凝，𪸩凤亭亭舞复翔。竹弟石兄应共语，故园那得负风光。

孤云一片自由身，古刹随缘有夙因。小隠未容蚕作茧，灵岩要看海扬尘。筑塘衣钵时时唱，信笔诗篇句句新。昼绣不须归相里，闻师自是雁山人。

以涉名斋敢自遑，朅来何事得安航。极知平地风波少，得似闲居气味长。旋了儿痴便退食，聊为僧坐静焚香。君恩未报空华发，孤屿扁舟忆故乡。

久住京华似故乡，迁居又复一番忙。此非子坐争悬榻，何以家为便出疆。屋下已听湖水过，楼头不奈柳梢黄。今朝元巳佳天气，试拨忙来共一觞。

老来百事一无能，寒燠随宜护寝兴。小院回廊慵勃窣，围炉暖阁便瞢腾。向阳挟策明开牖，隠几听歌厚覆凭。闻道转庵新结束，宛同臭味我良朋。

出郊缓步当乘流，依壑幽寻少饯秋。水过斗门知浦口，庵当巽地见峰头。赏心便拟为邻卜，志喜姑先著句留。祇恐据鞍方矍铄，未容此处就菟裘。

庵居奚以适为名，痒处能爬是适情。社后有谁留去燕，春来何处不迁鶑。物情雅与闲相会，酒兴酣时句自成。要识适庵同一切，客来不用举深觥。

车马憧憧走皂台，面皮三寸积黄埃。禅房永日窗开阖，天际孤帆潮往回。二月风光供远眺，十年羁旅惬重来。现前一宿圆成案，懒向胡僧问劫灰。

师住灵岩饱看山，结茅犹欲老山间。悬知客路红尘软，输与禅房白日闲。蔬笋忘来诗格瘦，枫梧落后鬓丝斑。烦师护取龙湫水，待觅涓涓洗我顽。

未终棋局烂腰柯，系日长绳竟若何。报国有心祇皎洁，效忠无力恐蹉跎。秋怀拟向樽前遣，归梦偏于马上多。八月钱塘江上景，可能作意莫相过。

白云峰下白云堂，堂上高人一办香。绕殿持经山四合，缭墙行道木千章。众生未免婴时苦，大士宁能与世忘。祈雨祈晴来复去，此身却似白云忙。

曾许西湖三百首，官身其奈苦相妨。追陪岁月多遗策，零落风烟有断章。人道拾遗无好句，天教老监学清狂。且邀海内忘形友，领揽招提半日凉。

四面峰峦玉斲成，团栾真是梵王城。名山胜绝兹为冠，墨客冥搜远作程。清酌献茶修薄供，摄心归敬誓余生。全家饱煖君恩重，佛日光中祝圣明。

湖山本为吾侪设，家世今为隠者居。岁稔石田犹可饱，诗成霜叶正堪书。因观后进鏖勍敌，肯访闲人款敝庐。醉觅扁颜吾敢靳，和篇曾枉百砗磲。

屋后如屏拥碧岑，爱山叠石尚同心。肩舆不解劳人力，振策惟便助足音。未掷裹巾行晓色，不眠乘月坐秋阴。幽忧莫道都无景，十月移春要满林。

载花航石自都城，惭愧波神每不惊。官职有何消得处，园池亦只信缘成。赏心择胜难扁榜，信口哦诗莫主名。无奈新开城上路，江山如画总相迎。

忘形海内鲍潮州，迟次天教得共游。行李未还长问讯，扶藜才过许赓酬。湖光催我频携酒，花影何时傍结楼。昨夜满庭秋月色，一年无此亦知不。

鸰原分派住松山，溪绕山围屋数间。今少蓬成今宅相，旧将军写旧堂颜。移来城市真堪贵，才混嚣尘便等闲。教子教孙风月夜，琴书声里水潺潺。

三十声名晚合酬，前衔久自是潮州。尚须汉吏二千石，聊卧元龙百尺楼。混碧缪书波画去，醉红忆为海棠留。从今只愿抟扶上，还许澄鲜守舍不。

款乃声中自答酬，湖山迥阔冠吾州。际天野色青环坐，照水岚光翠拥楼。莲浦渺弥无路到，松亭依约有船留。澄鲜近市翻堪恨，混碧能容数过不。

一段奇中无尽意，西湖风月契三生。只今扁榜成佳话，它日寻诗有旧盟。得失鸡虫何日了，去来凫雁逐时更。痴儿尚欠梅花句，已拟长歌出塞行。

沙河灯火暗残更，客舍犹闻讽诵声。科举累人须要了，词章似子岂无成。勋名合是男儿事，通塞能忘造化情。莫向斗牛占气采，夜深只愿少微明。

杜若青青湘水深，长官为政见瑶琴。飞花几度春来去，行客自如人古今。天池百年供旅寓，江山一色费登临。楚峰驿伴湘中馆，更有高楼待赏心。

世态浮云转首非，孰于静处见天机。爱憎随俗乌能好，爵禄无心牛自肥。此乐尚忧儿辈觉，斯人休祝我公归。公如略起功名念，鸥鸟惊人已浪飞。

万峰如鹜万波同，擘浪双鳌跃势雄。山过江来垂斗柄，水朝宗去涣文风。家家洙泗弦歌里，处处蓬瀛图画中。莫笑先生徒壁立，一番登览兴无穷。

争不游山忆谢公，亭成孤屿恰当中。山低山仰今朝异，潮落潮生自古同。几欲弄舟移白日，何当把钓待秋风。惠连幸自还乡里，独恨池塘句不工。

亭成秋日榜春风，岁稔时和荷化工。佳事感伤多白发，壮怀突兀祇孤忠。汉兴即有中天运，吏惰元无辟地功。只把春风宣圣化，物华都在发生中。

陟屺哀哀八十亲，渭阳念母我伤情。等为孝子终身慕，最惨婴儿半路声。已把山光占塾教，底须宅相写亭名。登亭更望芙蓉顶，吹棘风前泪并倾。

簿书抛罢一登临，恰有黄鹂送好音。溪涨未消知雨近，林疏顿密见春深。诗源久废如枯井，宦况多磨似炼金。手种故围三四竹，新梢拂拂想成阴。

何年浮玉奠中川，潮去潮来故屹然。世事只随波上过，佛身元向定中圆。妙高得月天无际，雄跨看云雨带烟。孤屿扁舟无活计，又拏杨子渡头船。

江山如抱画难加，伟观标名似太夸。千古云烟无尽藏，百年登览足生涯。诗情与客来天际，潮汛邀人上斗槎。自是皇恩聊许借，儿童莫便认吾家。

山前老石碧巑岏，山后萦纡洞府宽。妙处通行随步武，到头平坦上团栾。宝锺池秘金为奏，甘井天成玉作栏。古怪洪阳清石乳，平章留与后人看。

我来古括经行熟，欲到仙都有底难。漫道蓬莱环弱水，始知方丈近三韩。千山开阖神仙迥，一柱岧峣宇宙寒。信有真人足官府，不妨容我暂鞭鸾。

钟鼎山林昔罕兼，久污清贯大伤廉。移文谢客颜情厚，弹劾归耕喜属餍。才下盘山为邑里，已排胜境入诗签。年来百虑消磨尽，只有双峰不退尖。

不到双峰一纪年，梦随清磬上高圆。重来惯识羊肠路，兀坐慵谈兔角禅。欲刬旧题无好语，羞将华发照清泉。男儿问学全无用，愧尔耕夫垦石田。

路上崔嵬断复连，危亭却立虎溪边。石梁架厂疑无地，岩窦梯云欲近天。客子诗情专物色，老僧禅悦解行缠。亦知太与尘凡隔，时遣钟声落市廛。

了知四十九年非，七七盘中共一机。世路险夷行处是，身名荣耀眼前稀。此生待足何时足，平日思归今得归。厚禄故人如问讯，为言留得故山薇。

用世无功孰取材，诛茅作计剔荒苔。花随浅绿流春去，山拥新青入坐来。宽辟轩窗便过夏，高藏书画待经梅。菊苗先晚丁宁种，更要秋光次第开。

拟访南山自北山，长堤信马只如闲。画船瞥见矜红粉，紫燕惊飞透白鹇。三过名园成选胜，再临高阁似知还。兹游不负花时节，寡和阳春更许攀。

划开灵怪几千年，传与洪阳二老仙。石室尽头真境秘，天窗明处葆光圆。乳泉煖滴烧丹井，芝径畦分种玉田。不是到来须束火，故应名胜限嚣廛。

马上春光过若驰，不须纪历校花时。青于前日长街柳，白似去年双鬓丝。强学后生须藉酒，苦邀同社索题诗。朝回要便西湖去，输与安仁尚黑髭。

千峰屏绕浪环铺，莫把金焦作对呼。绝境谁窥全体现，小亭人号媚川图。市声非远尘难到，塔影虽双屿只孤。大似橘洲浮不去，岳根元插赤沙湖。

山川如画镇长铺，每坐危亭谓笑呼。大艑扬帆飞略彴，巨鳌出水载浮图。锦袍仙想前峣古，饭颗神游绝境孤。不是谢公亲历览，相忘祇竟渺江湖。

三山海上失双峰，插作中川镇水龙。高出赭垣尊御寝，长拖粉庑过僧筇。夜敲图绕千灯磬，晓击声闻两岸锺。莫恨无缘随展钵，时来亭上足从容。

孤亭面直海坛峰，真睹龙翔瑞应龙。长羡僧行图上境，不劳杯渡水边筇。推移日月东西塔，透彻天渊昏晓锺。妙处难将声相见，吟摹终恐费形容。

江北屯云翳列峰，江心灵雨走神龙。已拼阮子一生屐，更倚仙人九节筇。晻霭孤帆昏野渡，霏微两塔湿疏锺。何须小米模糊笔，潘令新诗足写容。

天借琳琅镇上流，西风作意送行舟。去看岘首何因感，遥见长安却是愁。平昔勋名期带砺，向来谈笑饱貔貅。轻裘少展筹边略，归问君王觅酂侯。

如君自是急难材，牛斗光芒未烛台。何以家为人咄咄，维其时矣诏来来。临湖尽去封侯橘，度地先栽调鼎梅。恶语流传真引玉，满怀明月向人开。

山庄寂寞信惊猿，鹓鹭行疏亦断魂。持节过家天借便，引嫌得请帝疏恩。湘云开处峰峰好，谏纸藏来字字温。只恐夜深思贾傅，长沙宁久驻轺轩。

谋深无位可酬功，端殿几廷礼数同。尽以四川归节制，重乘九折见精忠。平生清白天垂相，简在登庸帝降衷。万里桥头莫言远，恩波只在大江通。

长髯如{卓戈}气如虹，只欠吾曹抹额红。右序谈兵瓴建水，上前论事殿生风。恳辞射策登宾阁，乞许分符立战功。他日濠梁真得意，要看鱼水得君同。

孤屿秋风忆钓蓑，因君理櫂起劳歌。分留乡思从兹始，报答君恩奈若何。陶令篱傍犹有菊，伯龄石上苦无禾。问言何补青蒲事，为道新来白发多。

参裨不解力吹嘘，掺别何劳叹索居。子去定为慈父母，邦人应得乐田庐。临漳从此无苛吏，严濑曾闻治猾胥。暇日若亲横槊赋，为言珍重百砗磲。

洞庭青草碧相连，使节经行别有天。又辍谏官湖外去，要苏民力未央前。一枝腊雪边江驿，百丈春潮上水船。小驻轺轩私雨露，司存及早侍甘泉。

廼翁旧取燕山第，子恰从人去使燕。孽子孤臣应有泪，祖功宗德本无边。离离故国摇鞭影，耿耿新诗贮腹便。父老相逢勤劳苦，为言咫尺中兴年。

暂违天陛星辰履，便上春风李郭船。两地逼人真勇退，三山去路俨登仙。循环花甲趋庭日，遗笏棠阴在镇年。盛事相望已无匹，宝奎新赐更光前。

受敌词章八面全，庆元书诏四方传。星辰听履聊纡步，笔墨论功即化权。将母愿为符竹计，投诚径缴冕旒前。暂烦明月双溪照，两两台星尺五天。

隆兴最盛初元榜，当日曾推第一人。出世经纶知几佛，看君意度不无神。居然勇退非惊俗，行矣追随亦为亲。只恐苦无明月句，经行难作隠侯宾。

我是次公门下客，登龙因许与乘龙。只今击柝从关吏，渐可扶犁作老农。莫报黄垆埋白玉，满看清庙列金钟。二难自是从来誉，勉事功名定亢宗。

九年清梦落鸣珂，尊酒相逢奈乐何。但恨醉人成谬误，莫嗔惊汝感摩挲。行装忽指吴门道，别意今随楚水波。若访水仙逢处士，为言新句苦无多。

三十三年同日喜，忆曾书札问淮堧。造朝合究三千牍，出守聊违尺五天。官舍君应思系马，家山我亦念斜川。政成的有天官列，不拟攀辕拟执鞭。

共论隶古弄文漪，酌别宁忘载酒卮。去去台中摅婉画，行行箧里富新诗。向来阀阅多丹禁，岂有人门后白眉。九万扶摇从此始，他年书札问茅茨。

襄阳耆旧流风在，幕府文书并省余。勿以修涂愁泛宅，不妨胜处憩安舆。碑存岘首堪怀古，诗忆槎头匪为鱼。万里功名从此始，勉旃声价百砗磲。

清于道骨澹于僧，海内忘形得此朋。作县只如诗思苦，能官已被荐书腾。下车搏虎真堪笑，入境无蝗定有称。我亦孤愚谙此味，愿言加饭履春冰。

堂堂张也竟难为，一唯工夫鲁得之。得兔故应忘百虑，亡羊正尔失多歧。千林摇落青还在，孤月当空影自随。昔日校官今作县，鲁斋行处即吾师。

金闺通籍绾铜章，荔子黄时恰到乡。僧夏相期尘外住，官期将趣橐中装。倾心栖棘仇香地，侧耳鸣弦单父堂。说着江西如故里，南城春色胜河阳。

建章万户及千门，博物如君自不群。入幕向来争论荐，鸣琴此去定知闻。官惟作县堪行志，闽独于盐害未分。剖竹乘轺同臭味，愿求长策献吾君。

南漳抚字溢三年，当路文章喜荐贤。鹤发有亲须禄养，鹗书无地足常员。为丞盍过滕王阁，诣府欣依刺史天。谏议恩深曾一顾，烦君为我道拳拳。

太学声名十五年，鸡林副墨竞流传。诸生定满升堂履，独冷何愁坐客毡。预恐上方催给札，便应西笑去朝天。君王若问安边策，上药良医有十全。

祝融七十二峰尊，诸老相望古道存。二邵人才元有种，三湘风物向曾论。先生此去行师说，弟子从今记善言。为访衡山戴监岳，可能略不傍华轩。

郡侯名字祖鞭先，郡倅风流世有传。更著广文铛脚坐，亦怜委吏鼎科年。江山莫道非吾土，官舍曾无有此贤。自是蓬莱山上客，枉教予作送行篇。

住久江西近物情，闻名虽旧盖初倾。未听健论折髯喜，况有新诗出袖清。为簿免从高士例，饮泉要改昔人名。为言牧伯乘骢旧，愧尔传家折槛声。

倾盖临川卜再逢，岁华飘忽老秋风。汗颜何补千人聚，过眼还惊万马空。今子所淹栖棘地，曩余曾掌采芹宫。种松已长烦公问，梁栋如今中未中。

笔端有印印金泥，榜榜名高米样齐。两郡漫游官似水，七阶懒觅荐为梯。登瀛已近帆惊转，入幕虽卑首愿低。举士引嫌堪自愧，眼看湖海放凫鹥。

家住城南水竹村，羡君月榭与风轩。头颅已料书生骨，言语难酬明主恩。何日致还归里社，也教依样买山村。弹边求炙君怜我，许种名葩寄后园。

起草南宫著作庭，历阶亦合侍承明。乞身只拟分符去，持节何妨衣锦行。道在不孤知己旧，才难偏怆语离情。极知便下思贤诏，其奈巴江白发生。

蓬莱云色正飞浮，猛乞分符向玉州。抵鹊信嫌三献辱，如虹肯要万金酬。勋名不朽山为砺，轩冕随缘芥作舟。却憾渥漥求汗血，不如天厩出骅骝。

慷慨中原泣夜阑，一门忠孝只南冠。来归九死赊犹易，就养一官轻底难。幕府礼罗留莫住，清时长铗惜休弹。男儿富贵寻常事，要取功名与世看。

小麦茸茸短覆泥，如何熟得济民饥。青黄未接我狼顾，黑白既分君解龟。已拜一言真苦口，极知三折是良医。从今洗眼看华要，书札无忘慰梦思。

一乐长存抵万金，百年谁肯放愁侵。饭蔬饮水真吾事，怀宝迷邦岂本心。桑户琴歌奚此极，孔门弦诵有遗音。新诗当暑时时至，每读清风自满襟。

过庭有子即同登，学圃承家岂足称。刻画无盐容更丑，宠光蕙草句全胜。名场自此一投足，宦路不须三折肱。累月笞儿吾岂敢，短檠犹可课秋灯。

读却床头满架书，时文元不费工夫。向来点额关奇数，今日焚舟合壮图。去去秋风趋北阙，行行春色满西湖。痴儿未了书生事，珍重青衫报国躯。

廼翁壮誉动贤关，晚把州麾苦要闲。细字尚陪灯火课，淡书端要姓名攀。扶摇稳泛鱼三级，文采曾窥豹一斑。舍弟若为同日喜，两家亲老想开颜。

半生经吏竞分阴，奏牍三千几汗青。技到屠龙从俗笑，志存流水有人听。故园勋业千株橘，世路生涯一草亭。却笑刘商长得醉，为无管属爱浮萍。

昨夜西风入楚扉，登临游子倦将归。璧廱未顿新书笥，锦里还寻旧钓矶。平世勋名赊马革，男儿贫贱且牛衣。傅岩词客如相问，说是今非昨更非。

篇章足可慕渊明，其奈田无二顷耕。甥馆久居谁厌汝，客涂远问我怜生。湘山物色留新句，使节绨袍有故情。并语郁孤东道主，春风吹梦到容成。

二月春光韵管弦，琴书独上馆头船。箧中未有西湖句，阙下曾传乐府篇。名胜难逢分手易，游从虽晚服膺先。有如尚待金门诏，须访南湖桂隠仙。

眼底男儿隘六区，似君豪气有谁如。中原赤子头今白，天下苍生力未纾。北阙有书流涕上，西山无地带经锄。共谈世事何时了，劝子加餐返故庐。

天台自是金仙窟，而况师曾住惠因。祖令全提余作略，旧营重按想精神。绝怜老宿参辰象，何限名蓝甲乙人。若遇毒龙师摄取，经行杯渡熟知津。

詹事家中灵照女，圆月会下祖师禅。一条见地如丝直，百架修廊尚结缘。飞锡先从坳里去，掷杯聊当渡头船。更于何处求真佛，说似檀那领现前。

诗翁万里恰归来，涤面那无一点埃。生马谙骑便武事，故京熟览动诗才。别来我已成炊梦，此去君应悟劫灰。见说北庭犹假息，可无尊酒沃崔嵬。

雁塔题名不记年，相从淮海喜跫然。了知鹏鷃悬微分，祇觉夔蚿有故怜。共泛仙舟凌浩渺，赓吟醉墨堕芳鲜。少游陈迹无寻处，小五湖中水拍天。

一水分流西复东，画船随水去匆匆。晚风鼓角增悲壮，高垒营屯足长雄。粮道已无清口应，舟师会把朔庭空。眼中方略全图在，未肯轻将属画工。

秋风日日动诗情，人与诗篇一样清。归去星辰添秀润，经行草木倍精明。河山未阂功名志，岁月徒催鬓发生。送客微言何足录，便将佳句榻前呈。

功名破甑等虚空，身世随缘邴曼容。行色过于秋澹薄，离情恰似酒醇浓。想君时看水西景，顾我方听夜半钟。莫计升沉须强饭，男儿爱惜鬓星松。

新昌令尹鲍参军，中的声名孰似君。未免徒劳纡墨绶，不教平步上青云。句如冰柱当庚伏，心似秋空纳世氛。岂为求齐工鼓瑟，知音合遣九霄闻。

一水经行昔饱谙，故乡真似是淮南。杏花岩畔春携酒，杨柳堂前夜驻骖。邻境不停科甲马，吾民常喜足田蚕。风谣物色堪诗句，饯客归时问转庵。

句读江西独亢宗，笔裨造化蚤论功。相逢客已传河尹，未见天教忆戴公。欻讶鞭鸾仙尚散，犹怜小草味能同。明朝遣客方公事，醉墨何妨落暮鸿。

寒似西来不立宗，酒兵屡敌故难功。诗成染笔能忙事，勘罢糊名也自公。细雨烧灯惊节过，清尊华发与君同。故园花讯新来少，欲问平安无过鸿。

画史何人更姓吴，梁园重与续成图。晴泥正好一犁雨，归思还先六幅蒲。院锁余寒春力峭，书残午后客情孤。新诗剩喜相料理，已觉胸中隘五湖。

桃李枝头锁沍寒，天工一笑发嫣然。唤回雪苑阳春脚，幻出琼壶小有天。欻看南图羊角上，恍思西抹阿婆年。政须点勘频呵护，准拟开函近御筵。

不因呵手轴书帘，颛帝司寒盍解严。已放官梅撩杜老，更堪园柳忆陶潜。定无裁鉴追王谢，敢别妍媸摈嫫盐。尔许空餐已知愧，底须自喜作沾沾。

一时天府姓名登，三载文翁礼俗型。已著衮衣亲劝驾，更施燕席共谈经。杏园路逐三春暖，星汉槎通八月灵。圣策若询黄发老，为言轻重系朝廷。

措世规模岂小康，八荒寿域万年觞。谏行膏泽苕溪水，讲劝渊源养浩堂。遇合共欣鱼纵壑，阔希真见凤朝阳。檐花细雨金銮直，预卜为霖喜色黄。

流年舍我疾于飞，受岁于予孰敢违。有愧渊明新觉是，自怜伯玉旧知非。盍簪烈炬昏骑马，博簺相欢夜倒衣。岂复少年豪气事，诗坛聊为解坚围。

大难过访忆曾酬，谒入徒惭刺字留。惠我新诗堪照夜，喜君逸气正横秋。时哉好去陈三策，老者那能画一筹。暇日太丘如共款，忘炊肯更作糜不。

老眼青灯字字愁，犹能宅胜复栖幽。要追野叟田夫辈，愿作渔乡橘里侯。蚤取科名辞举业，来陪散吏入诗流。小孙勤苦童蒙训，未解知名杜若洲。

半夜月明晨起风，不眠附火鬓搔蓬。窗虚洒急疑霰集，合暖香微知菊丛。便拟南枝开摘索，只愁卯酒醉冬烘。行吟真爱亭前路，梅蕊已如椒子红。

仙凡从昔各为乡，弱水蓬莱隔混茫。不见麻姑呈狡狯，空教贺老号清狂。两奁心事无人共，万点花飞有底忙。说与东风须作主，莫教痴白妒娇黄。

休厌黄鹂百啭声，诗翁亦是不平鸣。中年怀抱愁离别，暇日亲朋好会并。踏损落红无锦袜，吟成白雪有朱英。栏杆徙倚空三叹，雨后斜阳写不成。

闲中直指醉为乡，寒食扁舟竟渺茫。可惜海棠随雨过，犹怜粉蝶伴醒狂。游人静后西山好，春事深来老圃忙。未必烦公频折简，花时还是负姚黄。

连夕惊雷非恶声，池塘合合几蛙鸣。春程尚有三之一，乐事那能四者并。养得苔钱都满砌，足为花地藉残英。闻闲不惜冲泥过，架上酴醾玉已成。

真是儒仙薮泽姿，长髯合住谢家池。香炉峰下看云坐，碧玉壶中倒景窥。妙旨五千归日用，纂言十万见宗师。故交幡起逃儒恨，不值青藜夜访时。

春去堂堂已浃旬，幽花耿耿尚能春。细思造物尤恩我，晚著家山剩庇身。客至情亲惟话旧，诗成意足不求新。长年道路多疏隔，如子相过正要频。

回首城南同舍时，参辰相望更为谁。杜门正愧衰兼懒，枉句多惭颂不规。新竹筛金鸣粉箨，初荷擎盖弄纹漪。小园景物堪供给，剥啄何时共说诗。

老去才衰非曩时，如今何处有新诗。陶溪已过黄初作，漳浦曾同郑老期。近喜高轩能肯顾，翻催归棹起相思。杖藜固有殷勤约，逸驾愁难十驾随。

刘墙屈垒敌金汤，今继薰风写拒阳。久住扬州诗富艳，暂归孤屿句清凉。檐声叠喜随花落，野色方期共竹光。偶苦河鱼今少愈，不应樽酒负鹅黄。

逸驾翩翩莫可攀，飞腾岂久住乡间。秋风便起东西玉，郢雪姑吟大小山。仅喜借居邻竹院，能无持酒到松关。楼成约共鱼轩过，急遗双壶且破颜。

