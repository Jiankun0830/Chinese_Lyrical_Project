花药氛氲海上洲，水中云影带沙流。直应路与银潢接，槎客时来犯斗牛。

壁倚乾宁碣，龛笼大业僧。七年驰使路，两蹑石梯层。

崖卷层霄阔，溪穿碧玉横。银河一派水，终日泻天声。

玉峰刳不尽，满室碧琅玕。太始藏灵气，寥寥五月寒。

千仞岩岩涌白云，不教紫翠落尘氛。长留雨后凭栏意，堆叠清光伴使君。

数仞环分一径深，讲筵深处暮烟沈。金铃木舌新扬意，忠孝昭昭剌史心。

昔年曾看海阳图，巧状湖山恐见诬。今日登临真可爱，画图翻觉少工夫。

一千二百余年外，万古销磨不可寻。舜子井泉谁记古，随人闾巷祇如今。隶书字杂科虫体，氏爵名存乐石阴。登览时来醒醉眼，也胜他物在园林。

