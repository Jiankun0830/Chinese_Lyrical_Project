去年登斯亭，江山照尊俎。眼中十年旧，一笑便尔汝。今年登斯亭，春风糁花絮。故人渺天末，云海滞鳞羽。尺素相濡沫，耿耿不我与。壁间指旧题，珠玉暗尘土。良辰岂易得，陈迹空处所。眷言继高韵，寸缕惭织组。嘉我二三子，肴核佐玉醑。欢然为倾倒，落日争起舞。丈夫贵适意，穷达付出处。洛阳真小儿，顾慕涕如雨。江流无日夜，而此独不去。何须数岁月，俯仰亦今古。

山中春物早，霏红乱桃杏。霜筠固自如，挺立万夫整。蛰雷走狂鞭，迸地惊脱颖。鲜华竞时节，露箨含朝景。山家窘口腹，撷摘尽畦町。林间忽斑斑，一笑脱愁境。呼儿且朝饭，缥缈度云岭。海犀纷纵横，荆玉灿光烱。士生得所适，藜藿厚五鼎。膏粱谁不饱，去去多侥幸。

道人乐岩栖，泉石厌眼耳。胡为一叶舟，泛泛西湖水。应怜老居士，巾屦困尘滓。相从一笑顷，茗碗浮云蘂。江天正揺落，秋色淡如洗。宴坐俯层轩，梢云森鳯尾。眷言东溪老，挺立万夫伟。平生海潮音，卷舌付诸子。维此岑邃师，道学究终始。当年几酬对，万法一弹指。要当出新句，特用问兴止。江河有余润，今我亦随喜。

简师本吾儒，学佛见阃奥。开心涤尘滓，回首弃巾帽。飘飘秋云意，凛凛霜柏操。鱼鼓屡陪众，林壑常寄傲。十年栖仰山，终日勤劝导。欲酌清泠泉，为尔沃炎燥。欲挥智慧剑，戒尔逞贪暴。迷途自多梗，法岸岂易到。惟知务引抜，仰不愧覆帱。幽明虽难诘，善否疑有报。岩间涌宝塔，兹事谁为造。琢削宁须班，挽拽谁困奡。一方竞奔走，万口尽諠噪。守臣献异状，天子锡嘉号。镇压等衡岳，扶持壮大宝。师乎良有得，叟也无复道。

流落湖海间，十载苦卑湿。生还亦何事，犹未扫余习。天葩发新句，珠履追旧集。和篇纷四来，文采各荧熠。轰鋐金石动，凄楚风雨急。土风自难忘，岂类南冠絷。英英王者后，文武盛爵邑。清深如古井，短绠未易汲。如何示同好，醉墨犹我及。年来穷到底，屋壁徒四立。此行亦何幸，珠玉得屡挹。骐驎委六辔，万里无险涩。他年乘高车，何人犹戴笠。

幽居在山腰，斯堂近山顶。松竹琐阴翳，轩窗辟光炯。先生为题榜，醉墨重九鼎。登临属秋半，揺落江山迥。独鸟点晴空，斜阳乱帆影。相将举网去，鸣榔尽渔艇。含情寓毫端，羞涩对清景。却忆初来时，积雪照高岭。余香舞寒梅，芳意萌野杏。英英座中客，玉树凌风并。天涯叹沦落，谁使脱陷阱。怆然抚陈迹，晓梦惊初醒。年来饱经事，百念欲灰冷。君恩等山岳，此意犹耿耿。何当伸报效，万一免罪眚。杖屦时往来，壶觞欲酩酊。樊笼戢鸿鹄，末俗多蛙黾。此心端不谬，余生亦何幸。但恐主人瞋，尘沙污异境。

火云涌晴空，矗矗尽奇𪩘。午汗麾白雨，俯仰无从遁。招提据高冈，万木森偃蹇。凉飚落冰雪，爽籁发丝管。朱侯真好事，十里过南坂。怜我堕深甑，相将振余喘。栏干俯屈曲，巾屦容跣袒。风苖翠浪翻，海屿青螺远。况兹接尊酒，笑语倾怀悃。浮云识醉歌，彩羽惊檀板。新凉知几日，已觉秋风转。事业愧初心，明时羞冗散。主人勤使事，暌阔心不展。双凫归未归，红日林梢晚。

漫刺辞主人，迟迟驾短辕。郭外人烟晚，鸡犬自啾喧。客事足俯仰，世涂多险艰。行役亦云劳，未抵浪拘纒。潮汐真无情，敛去如绝弦。解衣试槃礴，旅雁方联翩。天末线缕动，钲鼓俄阗阗。稍看黄金盘，呑吐洪涛间。歘然洲渚失，浩荡连云天。平生喜江海，岂但眼界寛。飘流二十载，龌龊百忧煎。今夕复何夕，玉壶俯人寰。造物虽汝厄，宁不略汝怜。清风一帆去，鼓柂余高眠。佳处良在兹，畴昔劳永叹。

九河赴沧溟，奔放日汹汹。霖霪作秋潦，散漫失邱垅。孤城临绝岛，狂澜惊四拥。凫鸥散凌乱，蛟鳄似矜宠。微茫天势平，荡揺坤轴动。田家栽一麦，秋稼泥沙壅。何能忧卒岁，迫此朝夕恐。孤生寄卑湿，五斗安阘茸。饱闻达人观，未作穷途恸。稍令裨危堤，运土纷接踵。河伯聊戯剧，尔辈嗟倥偬。成侯北方秀，笔力千钧重。新诗试模写，气夺洪涛涌。英英幕下郎，仡仡山西种。何当一交锋，我亦愿助勇。

去年南邑归，春风拂征辔。相从一笑顷，花卉方娬媚。岁月俯仰间，还到经行地。壁间旧诗句，尘土日蒙閟。老境牵俗累，节物揺乡思。归欤怅何时，与子同此味。浮云有南北，况乃为禄仕。置之勿复论，一醉了春事。

猗兰出众草，岁晚不可采。幽幽涧底松，独立色不改。成都有云昆，达识我所骇。形骸判土木，轩冕那能浼。端怀三釡养，尚赞百里宰。人方笑渠聋，我独悲众瞆。经行阊阖里，指述纷穉艾。爱之不可见，暮色生寒霭。一区已有宅，三径可无待。他年归去来，垂白看戯彩。林园日成趣，鸡犬亦自在。回看是非场，蛮触谁胜败。收身要闲健，肯坐老病悔。我亦钓横塘，相望渺云海。

小左真奇才，童穉已颖悟。读书一十年，胸臆日充饇。时时吐所有，落笔不肯住。长江呑巨壑，白日破昏雾。雄辞何纵横，妙理争发露。骅骝始汗血，万里犹顷步。嗟嗟驽骀辈，安用苦猜妒。而我何为者，江海久飘寓。得子稠人中，磊落真瑜璐。文章岂易工，识者尤难遇。哀弦有三叹，要非俗所谕。往还几岁月，会面辄忘去。萧条抱膝吟，浩荡登高赋。迷途子所怜，正我欲到处。我观古人文，何曾事章句。至音本澹泊，太羮异凡具。君看桃李花，纷纷竞春莫。终焉适众口，了不在红素。子兮更深探，吾言亦其粗。

我公厌纷华，早岁谢羁束。卜居山水间，山水长在目。巉巉吹台高，灔灔横塘渌。兴来即杖屦，往往混樵牧。别来二三载，猿鹤怅幽独。归心日揺揺，梦绕湖山曲。儿曹真罪人，志养非所欲。留连州县间，折腰食斗粟。世途苦多碍，公心亦烦蹙。眷言慰公者，萧散惟林麓。谢屐齿已蜡，陶巾酒初漉。结束山家具，提携倩童仆。遥知入山去，野饭久不肉。相见石桥侧，触眼惊寒瀑。殷勤清浄供，煮茗媚乾竺。盏底亦薄相，聊以眩聋俗。桃谿仙洞府，流水花{肃羽}{肃羽}。二子去已久，蟠桃知几熟。吊古一慨然，新诗定相属。英英太冲后，壑壑崐山玉。千言挥洒顷，纸上龙蛇伏。联镳得所适，山路忘重复。我亦个中人，簿领方驱逐。遥望白云飞，此心尤踯躅。羡子好心事，愧我祇眠𫗧。人生行乐耳，险涩戒川陆。千金不垂堂，万里虞脱轴。欢罢念归旋，无贪华顶宿。

淙淙玉溪泉，曲折西亭隅。飞流自喷薄，白石浄如铺。虽无渫井禽，亦有针头鱼。岂知江河寛，嘘沫自相濡。况此五六月，万物在洪𬬻。而我弄清浅，琐碎珠玉俱。泉兮且勿流，止此为我娱。一出涧谷去，人间供百需。清者鉴须眉，浊者混泥涂。江湖尚或尔，而况沟与渠。寄语山中人，所养当何如。

浮屠有冲衍，少小已隽伟。身虽束异教，性实嗜书史。千言挥洒顷，妙语如翻水。嗟嗟静阁中，斯人今已矣。

成象有至行，既冠逃浮图。与游何其多，一一士大夫。毛髪不及{髟/剔}，破衲常如如。轩槛已陈迹，来者犹嗟吁。

微风激寒波，浩浩皱纹縠。连山夹修径，约略露寒木。何人琢山骨，拂拭温如玉。苍苍碧月様，入手不盈掬。此生随万物，何者斯为足。要须指顾间，一寄千里目。

嗟我官永宁，天台祇兼驿。如何三过雁，未省一投屐。岂无谪仙梦，萧散到泉石。亦有山中诗，淋漓堆醉墨。当时巧酬唱，二左名藉藉。戴子尔何为，十载名山客。自言石桥下，醉耳惊霹雳。石桥富孙子，一一粲珪璧。希微小江山，妙尽丹青迹。怜我逸少徒，念念岷峨适。持此一拳许，已作千峰碧。我生痴钝杀，两眼眩白黑。尘埃浪奔走，簿领随戏剧。何阶探道要，回首谢形役。琴书载扁舟，归卧横塘侧。天台何必到，去路饶荆棘。端留石屏风，种种自可识。

英雄旧割据，鼎业逐流水。高台亦已倾，况及分香婢。鳞鳞屋上瓦，弃掷满邻里。镌洼漫儿戏，后世始称美。世人攻翰墨，好古惟两耳。何曾问珉玉，枉却千金市。岂知叠口翁，十指老泥滓。追踪千载后，未易较彼此。其质坚而刚，其肤腻而理。澄泓秋水浄，惨淡暮山紫。要当奴鳯咮，何止友龙尾。神工付黄壤，人间能有几。张侯金闺彦，不特河朔伟。十年走泽潞，百物尽糠秕。惟有箧中珍，左右配书史。明光惟起草，此独尘埃里。嗟我方著书，瓦砾著獭髓。殷勤桂籍旧，许辍陶泓子。学问已遗俗，取舍期不诡。及物何可望，奸谀诛既死。

野店饭童仆，驻马亦俄顷。寒曰不相贷，渐渐欹西岭。挥鞭上马去，惊尘蒙四境。客衣已疏薄，霜风作凄冷。极目去路长，回首烟村暝。鸟雀飞栖定，鸡犬啾喧静。新月当马头，疏林乱人影。去去甘远役，迟迟复深省。筋力疲往来，岁月磨簿领。虽云窃廪禄，乃是蹈机阱。战栗当吏案，低回傍公屏。少年浪自重，事业期台鼎。栖栖裁一命，泛泛惭飘梗。穷通宜有在，赋予定谁秉。矢诗寄幽叹，寂寞寒夜永。

我本山中人，中年堕纷华。祠庭罢香火，还寻旧生涯。墟曲分耆旧，问劳仍咨嗟。三径日荒芜，归来何晚耶。亦既谢父老，低头自吟哦。人生各有役，倦游即还家。来者祇如许，往者知奈何。

忆昨秋风时，持檄走东越。棘围琐深严，莲塘漾空阔。嘉与二三子，雄辩探理窟。清尊日从容，高堂俯轩豁。思家资善谑，望远严诗律。海蚌割明莹，荆璞略玷缺。双瞳眩丹青，万纸叠冰雪。敢辞穷日力，要使驽骥别。谁怜今夜里，还对中秋月。当时席空阶，清影数毛髪。杯盘已零乱，浩歌弥激烈。朋从渺湖海，岁月苦飘忽。穷阎抚往事，惊梦谁与说。清砧送逸响，寒螀共幽咽。旧游知谁在，想见宾筵设。泠然广寒宫，共此白银阙。题名满四壁，世路非一辙。北轩风雨多，长恐银钩脱。

剑溪激流湍，狠石森戈殳。剑山皆壁立，小径千盘纡。行人虽慎择，何者为夷涂。我行岳滩上，短亭临路隅。诗榜纷四壁，共伤辛氏姝。辛公罢会稽，归舟挈妻孥。惊涛触巨石，十掌一息殂。唯公倚敝篷，脱命颠沛余。泥沙污玉质，波澜漾罗襦。草木为惨淡，鸥凫亦惊呼。娇魂逐流水，散漫何所如。遗骸不尽获，亦有葬江鱼。千金不垂堂，覆辙戒后车。尔死今四纪，曾无复沦胥。是身等浮云，变灭只斯须。在物苟有益，宁辞死非辜。沉江耻谗国，人皆笑三闾。杀身以成仁，圣言良不诬。溺死岂尔志，庸知非良图。纷纷殖已利，感叹独踌躇。

圣贤须千锺，我岂个中人。焦枯展余沥，好我已十分。元戎镇河朔，怜此贱与贫。不羡彼瀛州，已有玉膏醇。小槽滴真珠，霑饷无疏亲。但有坐上客，谁问甑中尘。岂学梁父吟，何时见阳春。

劳生何扰扰，百年今半涂。是身等浮云，南北方自如。青衫忆初仕，与公父子俱。邂逅话畴昔，恍恍一梦余。

世途溷尘土，道人独潜清。隐几方丈间，凛然玉壶冰。湖山自拱揖，风月时将迎。未能役济胜，久客愧吾缨。

无雨我掩耳，有雨我不闻。我岂妄人耶，心手自纷纭。老人登斯亭，听否了不分。前山忽震雷，后山堆白云。

张公镇关南，宾客多俊伟。芝兰已秀发，父子作知已。圣人乐育才，充庭皆济济。仲也与计偕，发轫已千里。毛侯东南特，清澈分漱水。并驱及春风，联璧惊都市。麟鳯岂无种，貂蝉能有几。承家贵勋业，可独在书史。自怜坐樗散，所学惭篑止。永怀胜已游，尘土濯清泚。相从苦匆促，写别亦狂斐。离庭寒日暮，目断尘沙起。

山阳隐君子，少有高世名。终身慕父母，事之如平生。青衫老一命，儒宫谈六经。经行必造门，怀如遇公卿。虚往而实返，授业多豪英。衣冠尘土暗，辩论江河倾。吟哦千万篇，迥与六艺并。鲍谢寒蝉噪，郊岛苍蝇声。先生兼众体，浑然独天成。

十年走南北，委迹甘蠢蠢。旧学已茫然，疏慵长自哂。岂知江汉旁，名士有标准。高名久倾属，王事得亲近。可是臭味同，一笑脱畦畛。华堂照犀玉，觉我蜗舍窘。风流跂前辈，要当摅妙蕴。胡为饭藜藿，默坐师粲忍。微生縻簿领，与俗益矛盾。蹉跎谷口志，惭愧鹿门隐。百念已灰冷，积习扫未尽。绪余君勿靳，迷途须汲引。

先生脱尘屣，酉室八十年。物态日纷纭，此境长湛然。问道满函丈，孰云无世缘。茫茫天地间，所乐乃一廛。燕坐亦何为，柏子炷炉烟。

前辈不可见，吾犹及此老。洒然忘鄙吝，岂复叹枯槁。微言破聋瞽，从之恨不早。况有樗栎年，庶几松柏操。先生为首肯，人人有吾道。

我亦斯人徒，鸟兽可同群。隐居岂我意，裋褐老海门。物理有悟会，明镜无尘痕。似闻钓台老，劝饱千里莼。岂为饮啜兴，端念父子亲。

谏省坐何事，南迁临岭峤。天命已在我，谁能赋𫛳鸟。第怀平生友，坐隔湖海杳。生还桐水上，尺素寓襟抱。鸡黍傥可期，千载有同调。

居士不溷俗，已判此生间。钓台经世志，谔谔在朝端。出处固不同，相对即欢颜。乖违限南北，奋迅无羽翰。此心日相见，未应劳永叹。

天地吾一气，万物吾一身。纷纷梏形体，末学蔽多闻。二老独超然，早以德为邻。昭昭此心理，千古无故新。寄声发妙蕴，一视世间人。

人生皆有役，我亦事川涂。崎岖荡兀中，此境常晏如。永怀贤令尹，出处与道俱。起予亦多矣，诗句乃其余。

周诗三百篇，强半出愤激。少陵嗣真作，千载无匹敌。嗟我亦何为，苦心等莲菂。平时一千首，弃掷随瓦砾。朝隮不成雨，安用横天霓。吾僚一何妙，笔下飞霹雳。青天与白日，奴隶皆知觌。况是个中人，固应厌饥惄。入幕盛红莲，不才惭散栎。勉哉摅婉画，稚弱安纺绩。

从事惭非才，日觉有不如。丐闲得祠馆，回首谢荣途。古来陋巷人，饮水乐有余。利势与名节，二者常难俱。

功名等戏剧，俗眼自惊诧。诗酒有真味，多应知者寡。尝闻欧阳子，风月本无价。今我贫到骨，悬磬比居舍。就使一钱直，在我已不暇。故知造化意，特用相慰藉。

斯人今何在，古冢号寒木。简编漫遗言，风采不可复。龙眠真伟人，千载识高躅。神交入心匠，醉墨烂盈幅。萧然出尘意，岂独旧眉目。仲容还好事，收拾珍笥椟。世人浑未见，惠然投我欲。乘田元不耻，折腰亦何辱。行藏固有在，今昔岂余独。新诗第甲乙，三径森松菊。少陵曾未知，浪疑公避俗。我生痴钝杀，野性等麋鹿。长恐探道浅，轻比抵鹊玉。人生适意耳，何苦自羁束。低头拜公像，尘土方碌碌。

新息临通衢，赤白纷栋宇。古息渺村墟，相望十里许。我行属驰驿，枉道不可去。吊古独踟躇，指以示田父。伤哉彼美人，国破为人虏。惊魂懔风叶，暗泣泫花露。一死重太山，亦或轻一羽。犹能子元辩，独尔悄无语。旧物空颓垣，草木日繁芜。悠悠清淮水，千古亦东注。

东郊过新雨，野色何氛氲。嘉苖起萎病，万顷堆寒云。田父揖行客，苦诉村墟贫。年年夏旱时，赤地流黄尘。小儿困锄耘，烈日背欲皴。大儿斡水车，手足无完筋。官租且不供，矧欲养吾身。东邻久无烟，几口能生存。西邻逐熟去，今作何乡人。行客谢老农，艰难困劳尘。而今新官家，寛大布深仁。大臣亦端良，乘时转鸿钧。汝岂不自觉，新岁雨泽匀。寰区日宁靖，百物方䜣䜣。尔曹死亦足，及为太平民。

天地一逆旅，此行适同涂。等是驱驰人，何者为不如。一念有忻厌，慊然顾赢余。安得如吾子，不与世俗俱。

吴子守西河，彊敌能远遁。功名岂不伟，事亲有遗恨。云孙亦何为，总髪能自奋。论兵得家法，绝域屡得隽。三釡乃吾志，九迁何足论。一朝弃官去，悍卒亦惊叹。官长欲挽留，归涂已强半。皇天照忠孝，爵禄亦如愿。彼师乃曾子，弃绝等仇怨。子从何人游，卓尔有独见。父子今一处，甘旨应手办。垂垂对黄发，衎衎日欢宴。客来为从容，觞豆无早晏。古今入商略，亦有一笑粲。人皆赠渠诗，素壁供挥翰。吾丞岂真聋，尚缺此一段。君亲恩弥重，报效不可缓。始终能自勉，高义薄云汉。

烈风鼓青冥，阴云布峥嵘。不待珠霰集，忽惊玉花倾。一阳动黄宫，万物如有萌。丰年颁上瑞，我独欣发生。永夜不能寐，耿耿书窗明。

阳复日虽长，岁暮气犹惨。马曹縻管库，兀坐长战颔。岂无红罏炭，欲取终不敢。亦有兵厨酒，只指弗容染。蹉跎为禄仕，黾勉从吏检。晨趋析毫分，暮色俄黯黮。天公复衒巧，六出纷如糁。自惭非安道，谁肯泛清剡。殷勤绛帐客，竹舆甘顿撼。可是乘兴来，正坐怜𡒄坎。驼褐点白玉，乌帽从风飐。长衢得回驾，寒光照肝胆。湿薪嘘白烟，孤灯袅红焰。荒斋聊一笑，俗境洗瑕黡。江梅写春意，粉面谁妆点。疏影落清尊，劝人倾潋灔。念君齐鲁秀，文字垂琬琰。俛首江汉间，为人作模范。府中多豪隽，渌水浮菡萏。珍烹穷水陆，何独嗜昌歜。仁圣今在御，威柄方亲揽。君看盈尺瑞，端自天心感。太平容冗散，万一逃汰贬。追随有余日，相与乐闲淡。人生随所遇，何者为夷险。要当反自味，岂特尝橄榄。

忆昨初寓宿，黄宫萌一阳。今我复来思，节物老春光。浓阴付梅杏，青实久已尝。翳翳轩窗日，几线如许长。蜂儿饱储蜜，燕子已巢梁。吏役只扰扰，何术补民疮。学古要施设，及时当自强。光阴俯仰过，老矣徒慨慷。挺挺彼苍官，生来傲冰霜。端然阅荣谢，未觉岁月忙。

五岳独说太华雄，屹嶫千仞撑青穹。何人收卷入掌握，要使肉眼惊神通。悬岩绝壑溅飞瀑，玉窗翠壁开深宫。先生捧玩岂徒尔，崇卑真妄归圆融。我生江海曾未识，幽邃崎嵚烦指踪。堪笑骑驴老潘阆，却要三峰在眼中。

青衫白马佳公子，山东豪俊知名氏。平生青云期自至，仓庾一官聊复尔。丞公家风继伯起，笑渠飏糠两眼眯。乘田委吏古不耻，端恐前言戯之耳。

万卉流芳，不知春力。岩畔涧下，蹙红皱碧。乘兴复谁同，孤踪远雠敌。君不见五百圣者道雄机，灵峰晦盲深无极。寒山老，寒山老，随沉迹，迢迢此去须寻觅。花落花开独望时，记取白云抱幽石。

江边煮盐女，日垦沙中土。闻道潮干土有花，肩负争先汗如雨。经年鬻盐赴官市，屋里藜羮淡如水。谁家滋味尽八珍，猫狗食余随帚尘。

长门沉沉人悄悄，满庭红叶惊秋早。窗底银釭祗自明，却闻别院按歌声。飞花满地君恩去，覆水返瓶君或悟。人生离合自有时，多应不在相如赋。

播谷子，播谷子，尔休苦苦催春耕。劝农使者无一语，嗟尔聒聒知谁听。提葫芦，提葫芦，荒年有酒无人酤。先生年来亦不饮，花前愧尔情渠渠。杜鹃流血思归去，百舌从来巧言语。纷纷随意作春声，梦入钧天听韶濩。先生避俗厌烦喧，竹底诛茆尝闭户。苍苔满径人迹稀，嗟子胡为肯同住。声名尽道男子事，窗下谁知读书苦。灯花落也作罢休，早取商量君听取。

闻说江南多笔工，马生所作尤瓌异。十年江海得妙旨，一日声名倾众技。故人怜我有书癖，数管不辞千里寄。齐锋出颖虽不殊，洒墨虚心皆已智。当年退之传毛颖，假辞托说终伤伪。我今草草又百载，矫首相望空两地。文房四子迭有无，商没参横似相避。鼠须栗尾乃见嫌，强欲用之随弃置。马笔端如故人面，眼瞥见时心已记。跳龙卧虎非世习，绾虵萦蚓皆儿戏。岂知远适在加鞭，却效良工先利器。何当拂衣隐林麓，约史著书从素志。敢言名姓垂竹帛，自甘生死惟文字。敬谢故人因及马，梳毫截管惟精致。而今劲健已不售，要须软熟随人意。

浮屠西来如转邮，方袍纷纷剧东瓯。上人维弼志独优，翛然高举异凡俦。从师度淮溯隋沟，神都岁月俄十周。燕坐缥缈云中楼，明窗翰墨冰茧柔。贵人旁午拥轩驺，问汝亦有所欲不。此身南北真浮浮，黄金白璧谁能收。乃独汲汲从英游，乞书览字无时休。千年金石穷雕锼，上剧锺王下虞欧。糢糊墨本如山邱，精神散漫不可求。俗人贵耳贱两眸，今人古意岂不侔。森然玉箸垂银钩，怒猊渇骥蟠灵湫。锦嚢象轴光油油，自笑长物犹见留。幡然忽忆江湖秋，瓶锡东下如轻鸥。诛茆伐木寒岩陬，名堂以静盖有由。坐观蠢蠢遍九州，长空浮云水中沤。眼前何曾无应酬，岚光波影相夷犹。别来书札屡相投，问我何时泛扁舟。西峰玊泉深且幽，杖藜来往亦风流。红尘道路方悠悠，回首东南天尽头。

我观淮之源，东行已千里。扁舟一日下长淮，似与故人相见喜。不知渡越几涧谷，清澈尚尔无泥滓。澹然端肯与我俱，试问故人能有几。荡云沃日穷眼界，茫茫直与天相似。万艘络绎鼓风蒲，翳翳尘飞明镜里。况闻水伯时恶剧，雷击风掀浪山起。岂知生处极幽深，清浅涓涓一泓尔。吾闻古来养心者，扩而充之亦如此。自惭学问太迂疏，十载不离蛙井底。潢污断港何足道，所得未能充口耳。忽惊浩浩东倾海，会令百川皆遶指。君看厚地一撮土，本来也是无多子。人间万事须自强，嗟我蹉跎今老矣。

君不见梅子真，当年狂歌吴市门。神仙隐逸两何有，耿介感激空千言。我今幸生太平日，千载相望同禄秩。闲看世事浑不知，一心祇愿饥肠实。有谁解与鲁公米，无田也酿渊明秫。瓮间细酌新泼醅，既醉欢娱亦萧瑟。江湖谁肯便相望，一尊犹及诗人尝。榴花竹叶应拨去，落盏且看鹅儿黄。高斋肆筵尽嘉客，长鲸一吸无余沥。座上杯盘未狼藉，愁见长瓶卧东壁。新诗飘飘写胸臆，青天白日飞霹雳。休言李杜门限牢，到底输我巧钻刺。我诗杉鸡竹兔耳，未见虎狼先辟易。异时更敢说较量，缩手从今作降敌。

尝闻欧阳子，自许一世豪。及得梅老蟠桃诗，畏彼松柏临蓬蒿。歘然欲以怪自戏，新句远继愈与郊。嗟我后来亦何为，敬诵遗墨徒嘈嘈。有时援笔学模写，矫首但觉嵩衡高。宣城无人颖尾空，百年风月何寥寥。那知吏部有孙子，年少力学精风骚。前日记梦属我韵，笔墨奔放欲与二子争秋毫。秦盆楚筑未觉陋，锵然入耳惊咸韶。昔我一官向天台，春风洞府生碧桃。简书坐束寸步不能到，落花流水空迢迢。羡君幽梦得所适，一饱便觉忘荤臊。要寻苏后评济漯，岂学刘阮迷妖娆。百年扰扰亦梦耳，更较长短论昏朝。不如吟诗饮美酒，从他世事如牛毛。

斗禄折腰方自勉，敢叹尘沙长满眼。平田细路苦萦纡，尽日肩舆在香篆。簿书告办裁知返，落日在山山路远。荆榛蔽塞虎纵横，僮仆相呼无处遁。山下人家早闭门，疏篱灯火自黄昏。杯盘四座还相语，犹有行人过别村。

山僧栖在山之巅，胡为振锡来市廛。且言自得相形术，愿与多士谈媸妍。津涂穷通可逆数，名分巨细潜开先。庞眉合享寿考福，鼎角堪持丞弼权。人生肖貌虽若尔，天理应效非皆然。条侯饿死始难必，裴度果相终何缘。亨衢第以直道致，吉祉多为阴功延。操修向善或向恶，感召凶吉如蹄筌。予观传记考物理，谓师语议非无传。出言少偷信不免，受玊苟堕知难全。况乎素行未中积，敢以虚表要诸天。富哉荀卿骋雄辩，推本心术深磨研。九州功崇夏禹跳，三面德至成汤偏。仲尼何长子弓短，古今无害为圣贤。林宗知人出明性，清澈鉴裁犹澄渊。大端亦贵器与识，规矩安可私方圆。君平卜筮达至理，探索造化穷推迁。与臣言忠子言孝，利害之际尤拳拳。古人术学务原本，宁将浮说相拘挛。羡师通论近名教，为师条列终吾篇。

乐天西湖夸竹阁，寂寞百年风陨箨。师今燕坐最胜处，翛然日诵山中乐。富贵易致闲难得，造物畀渠良不薄。老康游戯作偈言，使我怊怅心茫然。

当年公子身通侯，锦衣玊食天上游。骑龙日日朝北斗，岂识万里江湖秋。但闻人说芦苇傍，枯荷翻倒风飕飕。四天墨黑雪欲落，群雁上下声咿呦。坐嗟上界足官府，十年高阁空双眸。岂无诗句强模写，晓梦不到寒江头。何人笔墨得能巧，活脱所见来神州。高堂素壁试披拂，已觉身在芦花洲。嗟嗟江海人，兀兀一叶舟。烟蓑雨笠不自好，风雪横来翻百忧。岂知公子曾未见，缣素髣髴千金酬。人生万事适意耳，过眼起灭皆浮沤。玉函置璧夸谨密，流落道路知谁收。公子好画岂云尔，要使万物供冥搜。至今好句在人口，泰华突兀黄河流。嗟我后来亦作诗，辞悭意鄙劳雕锼。愿起公子已死中，论诗观画一洗千古愁。

阔步云霄去，当年属意深。感时虽白髪，许国尚丹心。顾我无才思，登门怯醉吟。谁能将寿酒，满满为公斟。

亭障临燕塞，江山复楚乡。艰难悲客路，宴坐忆禅房。烧尽蒲花烛，清余柏木香。十年如梦觉，两鬓自苍苍。

送客关城外，回鞭驿路长。风烟无限好，簿领底能忙。平野破寒木，红尘烘夕阳。新诗巧模写，最忆幕中郎。

信步春风远，田家暮景迟。乱畦还有径，疏竹自成篱。鸡犬皆丰岁，渔樵独此时。年年看节物，鬓发欲丝垂。

僧家乐幽独，世路自尘埃。丈室何人到，重门尽日开。石泓泉滴沥，竹径月徘徊。多谢相招意，江湖归去来。

两溪寻胜处，三洞得偕行。涧外云犹湿，山深谷应声。留连看龙跃，来往计牛鸣。回首林间寺，疏钟报晚晴。

天上曾三接，人间第一流。云章颁召节，锦里送行舟。急雨千山暮，回风五月秋。红旗犹可识，宾吏满江头。

节序重重过，京华物物新。安排黍生角，妆点艾为神。穷衖无来客，他乡有故人。挥毫非楚些，谁与吊灵均。

青女飞霜重，黄花挹露鲜。伊人今已矣，节物独依然。抚事真疑梦，登高泪迸泉。关河重回首，烟草夕阳天。

殊方复嘉节，对酒重悲嗟。逝水人何处，荒篱菊自花。南楼秋色远，西岭夕阳斜。旧日登高处，于今定几家。

寄语黄夫子，而今正好行。麦秋最凉冷，梅雨半阴晴。客路空形役，乡山独眼明。偏亲应更喜，少妇好家声。

断续黄梅雨，清凉小麦秋。谪官犹逆旅，送汝上归舟。松菊宜勤种，箪瓢善自谋。余生须付托，可但鹿门游。

留连不觉久，萧寺足清风。短棹平湖里，孤城落照中。朝廷尚多难，身世转飘蓬。安得言分散，清尊岂易同。

曾作河阳客，春来花满城。晓风吹玉勒，残月落金觥。天末伤离索，京华忽会并。琵琶双鳯翅，耳冷十年声。

问我黄山尉，无才亦可知。频修谢罪启，祇作送人诗。垅亩丰登外，山林冦盗衰。曾无慰父老，别后莫相思。

蹇浅时何取，蹉跎岁又阴。田园归去计，事业老来心。好句烦相属，离愁自不禁。松江分手处，烟水暮沉沉。

行乐连三月，渔樵亦醉吟。桑麻须日力，花絮识春深。飘泊惊时变，文章信陆沉。故园渺天末，无限欲归心。

蝶散花犹在，鸦藏柳已阴。敢辞连日醉，恐负惜春心。金缕休频唱，瑶笺正苦吟。独惭诗学浅，三叹岂知音。

伯氏古豪士，何曾与俗同。酒狂天地外，诗句笑谈中。池水添新绿，林花看旧红。向来多乐事，天末任漂蓬。

官舟怜逐客，鸣橹破惊湍。霞气横江白，秋风送晓寒。平生独往愿，今日上恩寛。渐近严家濑，抬头觅钓竿。

脉脉多愁思，栖栖复晚行。路回村更远，林邃客频惊。宿鸟非无处，归云自有情。乡关怅何许，天际暮山横。

竹轿兼程去，松门百里余。荒林疑兽伏，穷海异人居。山拥波涛急，沙轻步履虚。来因王事耳，此外敢踌躇。

阮舍淹丞属，闽山得俊髦。诗书能自立，州县岂徒劳。迂拙从吾老，飞腾看尔曹。祇应记岑寂，尺素到江皋。

问讯吾家侄，题诗寄此情。遗孤犹小在，聪慧乞怜生。祖母今年老，门风待汝成。须知疏懒叔，早晚欲归耕。

闻说吹台上，秋来鏁薜萝。白云长自在，幽径复谁过。天末空愁眼，尊前且浩歌。山林与廊庙，二者竟如何。

幽谷青青树，移根倩尔栽。祇疑荆棘地，不称栋梁材。岂为岁寒改，稍看春色回。清阴惟海国，回首思悠哉。

学舍贤师友，年家老弟兄。分符渺淮楚，倾盖忆都城。白雪千篇在，黄粱一梦惊。承家今有子，未觉负平生。

潇洒贤公子，闲邀病客俱。青灯初照席，彩箭已盈壶。隆凖真龙种，清声想鳯雏。扁舟明发处，应记梦华胥。

婉娩宜家早，孳孳执礼勤。事姑俱白髪，看子上青云。飞旐隋河路，新阡慎水𣸣。哀荣两殊绝，州里未前闻。

配德乐邱园，承家属后昆。千锺岂荣耀，一笑为平反。庭树悲风惨，霜天落月昏。斑衣已陈迹，补衮看忠言。

召节来金阙，扁舟望石门。家山秋渺渺，烟水暮昏昏。竟失临分语，徒伤远别魂。殷勤谢池月，相对宿江村。

问学探前圣，声名自妙年。何疑待价玉，却计买山钱。北极云垂地，西江水接天。扁舟如有约，吾亦赋归田。

黄卷开三馆，红尘又几年。病多须药物，旅寓费嚢钱。旧学宁无意，斯文祇任天。轩轩千里鹤，可但戯芝田。

乡国兵戈息，仍闻大有年。欲寻江上宅，预办酒家钱。好句烦招隐，余生且乐天。向来真可笑，舍己别耘田。

赐环初就日，弛担又逾年。老矣怀三径，归欤有几钱。报君惭犬马，恋阙望云天。但得邻颜巷，宁论负郭田。

邻并端如约，追随可判年。稻粱当富岁，鱼蟹不论钱。春到花开处，霜余橘熟天。清尊长啸傲，沧海半桑田。

乌府参风宪，鲰生负德音。投闲虽白首，体国尚丹心。天上浮云散，江边秋色深。第知歌击壤，宁复赋愁霖。

风雨江湖梦，衣裳京洛尘。人生皆物役，海内岂吾贫。丈室虽多病，邻翁或可亲。杖藜元有约，会见往来频。

江海闲来久，篇章老更新。蒿莱犹自饱，天地岂吾贫。旧友今持节，诸郎亦可人。应怜未归客，白首尚红尘。

酒胆他年大，诗名近世无。山林多避冦，里巷笑为儒。老去慵开眼，秋来欲染须。凉风千万里，的的为南图。

入竹空陈迹，经行忆岁除。旧游谁更在，逸兴近何如。树密莺声远，江寒雁影疏。楼头红日晚，徙倚独踌蹰。

忆在西斋日，斯文得细论。别离空岁月，飘泊任乾坤。把酒余风味，看云各泪痕。扁舟独归处，烟水暮昏昏。

细草碧侵池，幽花亦满枝。群生俱有德，造物定谁私。故国春将暮，他乡日自迟。论文一樽酒，何路得追随。

鹿苑西湖上，乌台北斗旁。尘沙空自老，云外定相望。林麓余秋色，郊原半夕阳。惟应阁前竹，凛凛带新霜。

京国三千里，人来慰所思。遥知为客好，何似在家时。春日鸾凰去，秋风鸿雁悲。衣裳慈母线，亦恐汝归迟。

茅屋西山曲，携书喜见过。别离惊岁月，淹泊奈时何。末俗皆浮诞，斯文肯琢磨。后生余力在，吾意已蹉跎。

花县逢迎日，琴堂宴坐频。簿书时有暇，灯火夜相亲。世系皆王泽，官曹独海滨。政成飞舄去，念别一伤神。

留侯有高致，世业更谁传。苕霅新开径，蓬瀛旧集仙。藜床荫松桂，蕙帐带云烟。扰扰争毫末，何人解乐全。

我欲寻三径，长歌归去来。未能似夫子，还是走尘埃。彩笔临流赋，清樽对菊开。披榛往来处，东望思悠哉。

真人已仙去，释子在高岑。暮色江山远，春风草木深。何人与题咏，今我亦登临。纵目皆云尔，谁知有纵心。

行役无时节，春来又几时。柳条随处处，梅蘂亦枝枝。弱质曾无取，斯文祇自宜。眼边新物色，驻马暮江湄。

泉裂碧岩腹，玆焉复小渠。泓澄元有在，溉濯乃其余。孤迹寄江海，三年困簿书。闲来俯清浅，感叹独踟躇。

渺渺指沧海，行行过汉陵。衣裳千里雪，鞍马九河冰。寓宿适有处，悲歌自不胜。平生少游语，耿耿对寒灯。

南州苦卑湿，梅熟复何如。老夫厌巾屦，穉子在泥涂。新月出天末，微凉生雨余。陶公入州府，此兴与谁俱。

天街经暑雨，乌府绝尘氛。跃马人皆散，新蝉我独闻。风生初罢扇，日转渐无云。寄语同时客，清凉尚可分。

驻马长河曲，穿林小径斜。犹能寻隐逸，可是厌泥沙。轩冕虽无意，田园尚有涯。何时策筇竹，随意到山家。

台奴初学语，丹子已能行。问叔今何处，嗔爷太懒生。会令主门户，岂复意功名。坐对江湖晚，横塘舟自横。

野外连荒草，楼头正夕阳。凭栏空远目，何处是吾乡。王粲从军乐，少陵羁旅伤。男儿知底事，出处两难忘。

捕逐虽王事，经行亦自强。舣舟当海岛，寓宿得僧房。绝境三山在，清风一水长。此生空物役，回首意茫茫。

驻马问村老，却言行未迟。路虽十里远，月到四更时。我去良有役，子眠宁负期。人生随意好，冷笑一题诗。

二子今西去，赠言聊尔规。勉哉精素业，行矣仕明时。破腊梅先蘂，含春柳欲丝。江边人散后，帆影渐参差。

海内名闻久，江边岁复期。美才由世济，清节畏人知。郡国已无事，朝廷方有为。会参鸿雁序，归去鳯凰池。

簿领勤官府，声名振士林。虽云心尚在，自觉力难任。岁月淹多病，江山入苦吟。高堂昔三叹，亦恐负知音。

远意诚难问，狂歌自不禁。花光春灼灼，月色夜沉沉。简册终何事，江湖独此心。野禽多意绪，飞集近寒林。

好在横塘水，人今去几年。秋光空到地，霁色自连天。伐石围高岸，诛茅驾短椽。归欤此心在，何苦利名牵。

江水西风急，江天作暝阴。乡山犹在眼，节物莫惊心。是处皆秋获，谁家急暮砧。薄游愧妻子，飘荡到而今。

陇蜀崎岖外，炎荒闻望中。黑头方世用，青眼忽途穷。遂作天涯客，何如塞上翁。幽愁还有作，笑杀赞皇公。

青春嘉诞日，八十渭川师。林下有真乐，人间无愧辞。松梢看舞鹤，荷叶隐巢龟。赖有荣孙子，蓝袍荐寿卮。

花县初相见，清樽日笑歌。交情论厚薄，客路自蹉跎。历历功名意，骎骎岁月多。岂知同夜宿，还问命如何。

年少开千卷，生涯祇一瓢。声名动场屋，意气在云霄。素髪今垂领，青衫尚折腰。未应轻斗禄，吏隐本逍遥。

永裕躬神武，开边绝汉西。虽云拥貔虎，犹未斩鲸鲵。吾子名家后，当年训士齐。天涯思往事，回首祇凄凄。

古寺重门里，回廊一径幽。水声长带雨，山色最宜秋。寓宿已多日，题诗更少留。此生随利禄，行路日悠悠。

燕处厌纷华，穿林一径斜。层峦开水墨，古木走龙蛇。事业虽无补，田园尚有涯。何时策筇竹，随意到山家。

每向新亭去，何曾问主人。弟兄俱有好，樽俎自相亲。栖翼云山晚，飞花洞府春。长愁醉归去，步步近红尘。

丈人乐高旷，阅世等樊笼。池馆重城外，尘沙一笑空。红蕖新过雨，修竹自生风。未必全违俗，杯盘与客同。

十里西城去，春风水拍堤。画船帘幕动，别殿筦弦齐。勿觉仙山远，相将醉路迷。红尘竞回首，斜日杏花西。

不知何处出，牢落水村边。隐隐犹含雨，飞飞欲近船。诗书看老矣，事业尚茫然。今夕知何夕，篷窗犹未眠。

诗书元有志，耕养苦无田。去国何为者，题诗独慨然。庙堂修政事，郡国奏丰年。五斗虽云薄，余生得醉眠。

飞盖山城外，寻幽鹿苑中。层轩不受暑，修竹自生风。江海多年别，杯盘一笑同。平湖吞晚照，归棹惜匆匆。

刘子天台去，君今几代孙。山居多水石，客至亦琴樽。簿领嗟淹泊，诗书失讨论。何当谢羁束，杖策过层轩。

飞琯迎长候，香糜入腊新。交情最怜客，节物独惊人。云意安排雪，梅香告报春。病中疏酒盏，兀坐惜芳辰。

河南闻誉久，汉上定交新。遗粥聊从俗，题诗更可人。归期恨不早，旅思怯逢春。他日从谁饷，长怀腊八辰。

曹霸逢佳士，殷勤为写真。今君仍妙笔，顾我独何人。轩冕曾无意，功名敢问津。会须添杖屦，却作自由身。

前辈风流远，惟公尚复存。此心无限量，所得有渊源。眷奨深宸扆，声名重谏垣。平生经世志，已矣复何言。

壮岁从澹泊，犹余味道心。今朝叹流落，羁旅老侵寻。庾岭暮云合，钓台秋水深。向来游历处，千载只如今。

宪府叨新渥，京华会卜居。迂疏惭琐琐，许与独渠渠。酬唱看遗墨，漂零送輤车。他年桐水上，雪涕更踌躇。

金闺早通籍，银兔屡分符。文采倾簪笏，讴谣足袴襦。联荣看子舍，从养亦神都。八十终天禄，朋侪更有无。

东南独耆德，湖海老门生。未厌遗簪旧，频烦倒屣迎。音容忽冥漠，岁月又峥嵘。梦入鄞江路，依稀晚柝声。

吴君久羁旅，所至即为家。倾倒贤人酒，浮游仙客槎。此身惟愿健，万事尽从他。闻说今归矣，田园亦有涯。

孤屿何时别，双溪累月留。父兄安契阔，庠序得优游。宿雾散初日，春风乘去舟。好看清汴水，渺渺带伊流。

花入新年好，传觞日倚栏。故人从此别，春色更谁看。洒落余篇翰，芬芳识蕙兰。片帆天际晚，回首独江干。

留滞嗟为客，而今始据鞍。梅花春信早，星斗夜堂寒。此别十分饮，何时一笑欢。劳生强半在，见晚不须叹。

天上张公子，河间善最多。三年种桃李，万室自弦歌。北阙今归去，斯民奈别何。会将清禁月，千里照嘉禾。

天上张公子，同时桂籍人。江湖嗟迹远，关塞独情亲。鸿鹄宁无志，骅骝已绝尘。音书怜旧好，别后莫辞频。

好去张公子，依然别后深。霜清风槭槭，野旷马骎骎。奕世皆荣问，连枝复好音。青云多意绪，宁复故人心。

好去张公子，离歌尽一尊。朝廷方北顾，父老惜南辕。御侮从先志，招携亦旧恩。须君对宣室，为我折群言。

物外孤高客，人间九十春。朋游多有道，学子略成尘。仙岭浮云散，寒潭夜月新。孤生长感怆，先友更何人。

井邑遗孤垒，渔樵尚几家。洪河散陵谷，古冢入桑麻。燕子初经节，蜂儿几报衙。此身天地内，随处是生涯。

故国岂不好，卑官良为贫。驱驰万里去，憔悴九河滨。乱水才通野，幽花已绣春。天公浑不惜，乞与作诗人。

藜藿晨昏外，诗书寤寐间。百年皆物役，五斗愧身闲。暖日花争发，春风雁欲还。杖藜俯清浅，萧飒鬓毛斑。

谁道边城远，春风也自来。咿哑林鸟啭，细碎野花开。日压初晨雾，龙惊昨夜雷。郊原闲驻马，极目绝纤埃。

燕赵当南北，关河独郁盘。时平无戾气，岁闰有春寒。仰禄家千里，题诗思万端。危楼多晚照，倚遍小栏干。

冰雪初消冻，关河已见春。民居乐丰岁，吏隐是闲人。黄水鱼偏美，青帘酒亦醇。吾生如有计，五斗未为贫。

荣养方南国，安舆更北辕。从容对孙子，闻问及平反。无复承颜乐，犹余在耳言。会看坟上柏，千尺倚高原。

江上分携日，樽前听我歌。安居是非少，游宦别离多。陋巷从颜子，斯文续孟轲。平生端有意，叹息自蹉跎。

伊昔初分袂，于今几度秋。鹓行惭北阙，雁序忆南洲。湖海谁招隐，尘沙独倦游。平生一樽酒，好在谢公楼。

拜命辞南国，携孥客上京。尘沙惊老眼，江海梦归程。酾酒谁思我，看云赖有兄。遥知倚栏啸，天阔暮潮平。

此境本无尘，端居更可人。林园稍成趣，风月转相亲。暇日已卜筑，他年待乞身。绝胜贪梦好，临老种松筠。

百里弦歌地，别来俄至今。江山已陈迹，桃李漫余阴。白髪心犹壮，清歌酒屡斟。何妨镇还往，眷眷吏民心。

绿分冰片碎，金拂柳丝长。腊雪犹含冻，春风何太忙。会看莺出谷，不羡雁随阳。谁忆江梅发，风流八米郎。

裋褐驱羸马，依然寒气侵。春风官柳细，红日雪泥深。蔼蔼多佳气，飞飞亦好音。宁辞去家远，魏阙旧驰心。

丹笔持平久，清时属望深。谁怜一抔土，长负百年心。旧友多高谊，诸郎亦好音。独惭门下客，流落但悲吟。

不独相君子，仍闻教子功。安舆四方外，色养百年中。陇亩唯先树，江湖独转蓬。凋零惊母党，涕泪落秋风。

晚路嗟流落，长时任郁陶。故人今地下，新句出儿曹。野润春风早，霜清夜月高。杯盘旧行乐，江水日滔滔。

涉世真堪笑，论交愧未忘。先生已高遁，贱子尚他乡。簿领三年梦，尘沙两鬓霜。扁舟归未得，春水满横塘。

逗晓复篮舆，平田细路迂。村墟元阒寂，篱落更萧疏。吠犬行随客，痴童唤觑渠。从来喜淳朴，况复野人居。

江阔浑无际，潮平更不流。鱼龙方鼓跃，凫鸭共沉浮。别岸多云树，斜阳一钓舟。蓬莱如可到，当与子同游。

暑往衣仍葛，秋来甑尚尘。北宫尤养勇，东郭故安贫。去国经时久，临江卜筑新。未能供禄米，愧尔少陵人。

海上闻三岛，人间占几州。孤城临鸟道，雄构压鳌头。缥缈层轩外，萦纡一径幽。鸣琴常有暇，飞盖许同游。平野连天阔，洪河遶塞流。清风驱酷暑，畏日得新秋。麦破银丝浄，茶烹玉蘂浮。官联惭蹇浅，恩纪独绸缪。牢落登高赋，驱驰为食谋。从公时晤语，不复叹淹留。

东郡趋锋召，西廱振羽仪。微言元自得，夫子更谁师。文物今为盛，贤能众不遗。秋风看雕鹗，碧海尽蛟螭。妙选追前辈，高标照一时。彩衣供戏乐，绛帐欲归迟。念昔群居盛，论文非我私。艰难良自信，出处不无疑。骐骥方千里，鹪鹩但一枝。田园日牢落，浩荡故山期。

画栋朱栏压水涯，稍看剑石欲平沙。虹梁突兀几千尺，云屋崚嶒一万家。衮衮公侯应日起，纷纷桃李竞春华。双凫自合朝天去，饶与银河八月槎。

蹉过名园百五期，眼前谷雨未为迟。好麾席上铁如意，拼醉花前金屈卮。尘土毋辞久行役，簿书何计得追随。河南耆旧俱冥寞，试问如今更有谁。

列国提封倚乐亭，九河分处见孤城。池台钓罢人何在，邱垅春来草自生。遗像丹青皆旧物，斯民箫鼓漫新声。谁能特表平生事，祝史从官得币牲。

建溪初采雪芽香，病客分来敢独尝。一碗聊为金粟供，五篇不学玉川狂。风雷有信犹嫌晚，草木无情也着忙。谁似山中老松柏，不知人世有炎凉。

九华直上参云汉，秀气由来出缙绅。闻道贤良归盛族，故应文彩继前尘。春风醴酒年年好，月色灯花处处新。他日传柑向双阙，还思曾醉慎江滨。

贫病年来谢还往，交亲书问可相闻。如何旧好怀天末，犹及新诗寄海𣸣。吾子叔孙尽咸籍，主人兄弟亦机云。群居犹有游从乐，官况凄凉独广文。

东嘉匕箸琢红玉，北苑枿芽模紫金。野人何知敢持饷，诗老发兴为高吟。松江莼鲈有家世，吴宫风月无古今。饭稻煮茗穷胜览，纷纷市朝尘土深。

留连五斗未投闲，独坐穷愁有万般。多谢题诗相慰藉，应怜涉世最艰难。载闻诗老推工部，何止神童说长官。我亦半生收好句，夜光偏照箧中寒。

弱冠曾攀桂一枝，半生为国理棼丝。高吟直到古人处，勇退宜为世俗师。杖屦访僧长过晚，茶瓜留客固应迟。黄山游旧今能几，诗社犹忻小子随。

固知岛可是诗奴，何况区区杜与吴。举世徒能循覆辙，先生今为翦蘩芜。渊明松菊还堪赋，白傅园池亦有图。莫把五湖都占了，也须留与故人俱。

十载江湖早得名，未饶淮海独孙登。挥毫落纸才无敌，倾盖论交喜不胜。休问喧哗多燕雀，须知变化有鲲鹏。青云步步前头去，却莫低飞似我能。

红紫纷纷尽鬭妍，游蜂舞蝶亦翩翩。一年纯是愁闲事，三月过来几醉眠。生怕杨花飞似雪，忽惊荷叶大如钱。诗人只解寻佳句，分付春愁与少年。

风雨朝来不甚颠，残花赢得更留连。帘栊寂寂莺方乳，桑柘阴阴蚕欲眠。老杜只将诗作伴，孝先偏与睡相便。江湖潋灔皆春水，好在横塘旧钓船。

改卜西山痛更深，新莹松柏未成林。三牲不待平时养，再命何胜永慕心。泉壤多应增喜气，陇云还为结愁阴。褒称重辱新诗句，拜德浑如旱岁霖。

闻道莺花满上林，寻芳谁更畏霖霪。鸣鸠乳燕春欲晚，去马来牛泥自深。出火星坛方肇祀，联镳乐府按新音。溶溶九陌皆流水，撩动平生江海心。

并辔不嫌车马尘，肯教节物恼行人。残年气候消磨尽，来日风光陡觉新。我已襄阳访耆旧，君方郢国和阳春。虽然不作多时别，怀古知谁意气亲。

学省当年假佩绅，谁知家世有功臣。朝班长忆倾鹓鹭，海角俱欣识鳯麟。坐抚斯民虽有道，细看此境本无尘。自怜老马犹迷路，邂逅何妨一问津。

了无声价继三豪，敢叹崎岖世路劳。纶阁文书惭润色，琳宫香火想焄蒿。鲲鹏变化谁能料，燕雀飞翻自不高。松竹虽无三径在，长歌归去也如陶。

得贤一语可书绅，妙选由来属世臣。千里方能辨驽骥，四灵安可后龟麟。共看再造恢王业，肯使中原杂战尘。闻有皇都近消息，眉间喜气已津津。

异礼多应得隽豪，病夫深愧馆人劳。初欣秩秩陪宾席，却忆呦呦赋野蒿。春草池塘还得句，霜天雕鹗定飞高。也知野客多闲散，丹灶松风独访陶。

斗禄驱驰惊岁晚，世涂龃龉奈时何。也知犬马犹能养，自恨田园苦不多。儿女近来浑长浪，弟兄何事尚奔波。横塘卜筑今应好，试为频频理钓蓑。

山城动是三年别，古寺今陪半日闲。簿领嗟余多眊矂，道涂怜子亦间关。并游天上皆英俊，几个江边肯往还。莫惜一尊相伴醉，已将毛发等丘山。

也知寸木可高岑，肯负平生学古心。王事曾无丝粟补，鬓毛已觉雪霜侵。寓留古寺聊登览，喜有高僧与对吟。更忆仙山最深处，岩前小雨弄晴阴。

饱听长芦江水声，归看苕霅更分明。故人应叹遽如许，慈母翻愁太瘦生。邂逅舣舟同一笑，登临怀古亦多情。髯张好句新拈得，恰好而今送子行。

记得曾为鳯林客，高僧住处最深幽。几千里外重携手，三十年间一转头。霜叶乍惊风槭槭，云堂相对夜悠悠。去留聚散元无著，自笑多情更刻舟。

好在仙岩康上人，从来心事许谁亲。品题泉石诗无敌，吞吐烟霞笔有神。闻道弟兄皆妙质，要当谈笑继前尘。个中况有东溪老，行处何妨更问津。

龙穴梅潭抱岭斜，忆曾同试雨前茶。稍须林壑开云叶，便倩儿童汲井花。一别仙山空梦寐，五年边塞走尘沙。会须觅片闲田地，邻舍如侬有几家。

永嘉竹阁谈空相，自是僧中第一流。尽放衲僧来聴讲，也容禅子不相谋。二林三峡曾经耳，万壑千岩试举头。提取浄瓶涓滴许，有时散作五湖秋。

学道无成亦可怜，纷纷膏火自熬煎。似闻沽酒邀元亮，故敢移书问大颠。州县徒劳输此日，云山高卧或他年。须知二老风流在，赏遍西枝月更圆。

东溪自是老林师，千偈澜翻独此时。尽判百家无好句，故教二子亦能诗。逢迎蜡屐应班草，奔走芒鞋愧采芝。多谢相招故人意，更惭妙韵继前思。

遶屋青山罗髻鬟，小楼幽胜可跻攀。不论空翠烟霏处，尽在轩窗几研间。眼净更无黄土眯，身轻仍伴白云闲。他年定作还乡计，傥与亲朋一扣关。

诗书历历教乡邻，甘旨熙熙八十春。尽道先生真孝子，故知贤行属夫人。穗帷一诀三年后，柏垅孤坟数尺新。翦彩种萱今已矣，多应处处有遗尘。

婉娩名家早结褵，伯鸾初怪嫁时衣。半生已觉人间梦，九死犹知俗习非。日永春风漾蘋藻，夜寒霜月落庭闱。稽山会葬人归后，千古苍官守翠微。

当年龙阁帅闽中，辟馆兴贤特地雄。还见芝兰修世职，固知斧藻有家风。堂堂剑佩瞻遗像，衮衮簪绅出泮宫。劝学一门真盛事，西州何独美文翁。

江入章安波浪寒，仙山缥缈在江干。二千石是谁为守，三十年前好长官。闻道渔樵安里社，从教风月落杯盘。新诗别后知多少，更借邻翁洗眼看。

薫然和气破春寒，见说専城冠越干。讼牒不劳挥翰手，欢谣好付采诗官。独惭圣世人三黜，谁怕仙山路九盘。但得白头长健在，莫辞青眼重相看。

古来江汉最风流，何况分符得显州。落日淮源香泛泛，含春沁水绿悠悠。两岐定有丰年瑞，五袴行闻载路讴。大观督邮谁见忆，萧萧华髪对沧洲。

忆昨银袍试广庭，桂科同日拜恩荣。几千里外相逢处，三十年间一梦惊。隼旆光华仍远别，豸冠流落独含情。清淮东下饶双鲤，江海何妨数寄声。

海陵人说毘陵好，太守当年迥不群。新命而今分竹去，欢谣何似隔江闻。簿书幕下人谁任，尊俎楼头客自醺。千骑固应知体国，古来畎亩不忘君。

风月关心自不闲，诗家本领更多般。千篇要继杜陵后，万里宁辞蜀道难。今日赤帷新刺史，几年锦帐旧郎官。莫嫌白首功名晚，松柏从来耐岁寒。

未暇远寻庐阜游，只消护国也深幽。种莲惠远谁还往，得酒渊明自献酬。恶句多惭居唱首，高吟长许作遨头。请看十八人同社，尽是人间第一流。

小诗聊记鳯山游，髣髴东林水石幽。已愧高僧与摹刻，更烦诸老数赓酬。簿书底事长遮眼，林壑何人肯转头。会待从公白莲社，杖藜来往亦风流。

马蹄长厌软红尘，欲去虚名意亦欣。壮士宁为东阁客，故人休诵北山文。到家留语应如鹤，出岫无心恐似云。我亦有田江海曲，年来舍已为谁耘。

同场名辈敢争锋，想见当年赋咏工。苒苒星霜今欲老，拳拳畎亩独怀忠。羊肠已失千重险，鹏翼方看万里风。应笑长安徒索米，不知鼯鼠技将穷。

彩衣初寄水边村，学子纷纷已满门。闻道诗书多旨趣，固知师友有渊源。声名在子那能掩，志业如余岂足论。应笑倦飞归已晚，结庐开径近云根。

犬羊无故事喧争，惆怅中原失太平。天上风霜方鼓动，人间草木已欣荣。共怀前日千龄遇，谁使蒙尘万里行。泪眼时时望沧海，百川渺渺向东倾。

花县曾联令宰裾，神都今喜没阶趋。青云羽翼看一鹗，秋水精神识二鶵。历览何如少陵集，新诗便是梓州图。狂吟大胆谁知我，敢向龙门捋虎须。

土牛唤起打春人，休向东郊更探春。未说风光十分好，且看节物一番新。田园自省非无意，簿领谁知尚为贫。关塞尘沙长满眼，横塘冰破碧鳞鳞。

离家不道多时别，在路俄惊两月阑。漫有传筒将委曲，祇容书历报平安。文园虽得相从乐，明月长思一处看。早晚征鞍过天姥，寄声草草具杯盘。

一笑楼头属晚晴，我曹此乐最难名。玉樽浮蚁一様白，青眼与山相对横。个里风流终古在，世间荣利过云轻。未应暮色催归思，天外娟娟新月生。

十年归梦在江湖，今日南飞塞雁孤。已觉登临多感慨，固应吟咏转荒芜。近闻仙岭寻先友，亦有诗筒及老夫。还许追随白莲社，横塘今已结茅庐。

江南腊雪不到地，六出枝头也逼真。万里塞垣从簿领，五年驿使绝音尘。谁知斗帐回残梦，却有𬬻烟作早春。草木无情聊假合，谢他知有个中人。

闻道飞来太怪生，薄游聊与问山名。陀罗布影于中好，笃耨飘香分外清。猿在僧呼虽旧事，鹤鸣子和亦真情。晚来归路还潇洒，袅袅青烟十里城。

云房相与话浮生，此乐须知未易名。释子命题良有自，老人琢句得能清。倚天楼殿三吴胜，落日湖山万古情。诗社若容追故事，未饶五字有长城。

香火祠庭即隐沦，谁知未许作闲人。一抛夜雨横塘宿，三见东风石液春。当宁照临齐日月，余生报效绝涓尘。尚寛九死怜多病，乞与江湖自在身。

游车𫐆𫐆不停轮，红日迟迟展得春。莫问年光催老速，且看风月逐时新。田园未信无来客，云水从今愿卜邻。预想渔村往还处，野航何止两三人。

闲看暖律几时回，已觉阴云四面开。万物定知春色近，三台今引岁星来。竞拈彩笔题诗句，端为苍生祝寿杯。师保从来周召事，直须两两位公槐。

年年燕喜倍光荣，兰玉称觞满相庭。信宿尚余元夜月，上台却是老人星。包荒度量侔河岳，盖世功名在典刑。一语堪为我公寿，圣贤相与合千龄。

清净端为物外仙，经纶犹有世间缘。坐令四海浑无事，付与群生大有年。南极老人今日见，西楼明月夜来圆。吾君万寿公同德，绿髪朱颜照冕蝉。

槐庭三入妙经纶，百度分明又一新。上欲无为成至治，天教难老为斯民。川涂荡荡初消冻，草木欣欣各自春。谁信尘埃尚羁旅，四年企首望洪钧。

上帝分明悯下民，挺生贤杰在斯辰。莲华叶上青髯老，萱草堂前艶蘂春。尽阅搢绅归藻鉴，频教动植入陶钧。古来多少调羮手，独见缁衣有世臣。

海角纷纭祇簿书，朅来不觉一年余。自嗟扰扰无休息，犹及匆匆问起居。前日先生官独冷，而今主簿意何如。应怜小女犹痴在，只喜腰间已佩鱼。

庆系来从沁水园，勋门妇德众称难。旧闻孟母无欺语，新得嫦娥不老丹。行见彩衣添衮绣，更饶文砌拥芝兰。却须剩种黄金菊，留待年年献寿看。

横塘今作小塘居，斋几萧然一卷书。心事蹉跎嗟老矣，天涯流落念归欤。尚烦亲好频携酒，多谢园人日饷蔬。此境从来无远近，祇应在处是吾庐。

问著蜡屐到何处，直在宝冠山上头。碧涧坐来元洒落，彩毫画得便风流。公方得志人间世，我亦长思物外游。一幅须寻好东绢，闲人亭畔倩韦侯。

好个石城无分到，问君此去意如何。一江春水竹叶酒，万点青山佛髻螺。闻道楚宫俱泯灭，祇应郢邑亦疑讹。直须索取图经看，莫只听他白雪歌。

才名自昔等三张，阅骏无人似九方。金谷园中辞绮席，水晶宫里奏清商。割鸡正好师言偃，歌鳯多应笑楚狂。未信江湖留得住，凌云头角老昂藏。

几年浪作红尘客，明月扁舟不自随。忽得浮梁好诗句，却思望柱旧家时。烟蓑雨笠多应在，利迳名场两不知。会有功成身退日，不烦猿鹤怨归迟。

放逐归来梅子真，江边无限送行人。千锺桑落开新酿，十里梅花正早春。邂逅喜君方筮仕，经过嗟我倍思亲。惊回十二年前梦，陈迹依然泪满巾。

江边送我赴瀛洲，风物萧萧又见秋。百岁能禁几回别，此生已是十年愁。塞鸿自觉东南远，汴水谁教日夜流。泪湿西风知有寄，尘沙漠漠漫回头。

问君谒告还乡曲，来往涂程得几时。莫怪杯盘能草草，只缘行李弗迟迟。路从雁荡灵山好，秋入鸰原草树衰。京国艰难同旅食，而今莫遣老人知。

泮宫人物最清修，杖履时寻水石幽。已聴老僧谈出处，更邀逐客共赓酬。浮云过眼空千古，巨浸观身袛一沤。风彼舞雩宜有得，圣门更欲与公游。

霜天宫阙九门开，共献君王万寿杯。善祝歘来倾宝刹，赐筵还许燕中台。乐连百戏鸳鸯集，花覆千官锦绣堆。说与伶伦逢此日，年年长赋醉蓬莱。

天公真个解撩人，不独虚名老搢绅。闻道高眠闲白日，也教幽梦落红尘。此生出处元无意，平日文章漫有神。百岁都来如一觉，却须嘲取自由身。

杖策徐行山水间，天然新句得非难。鸣鸠报雨天欲晓，紫燕哺雏春尚寒。物外胜游方自适，枕边幽梦忽惊残。士村他日寻陈迹，却记曾为内府官。

溪水泠泠溪上轩，登临谁道四并难。当年髣髴梦仙坞，今日分明在广寒。还忆鸠鸣云色重，似闻鸡唱漏声残。刻舟已有新诗句，流落何妨作外官。

钩帘危坐思悠悠，疏雨知人特地收。明月清风孤馆夜，寒砧短笛异乡秋。我生志气谁相许，何日身心得自由。极目长天山隔断，吾家不见白云浮。

塞垣人物岂寻常，推择而今属庙堂。戚里从来有名将，家声当复振诸郎。古陂解冻干顷碧，官柳惊春一拂黄。下马也知无个事，蓼花诗兴自难忘。

我今自笑菌生庵，才读君诗舌本甘。未暇清修齐腊八，要陪游冶趁春三。极知世外交从好，却厌尘中富贵酣。谿老绝无名利念，不谋耕凿即渔蚕。

贡籍初登郡学生，海隅草木也欣荣。一乡三秀真希阔，大笔千言岂猥并。乐育从来推绛帐，作新何止换丹楹。会看腾跃如夫子，淡墨高高掲姓名。

菜子斑衣祇一身，未如今日剑溪滨。一门纯孝非无种，百岁高堂更有人。饶得云孙千指盛，知他间世几番新。太平佳话君休惜，洗我从来两耳尘。

当年抱疾题新句，老岁支离已可嗟。官学半生浑似梦，尘埃两眼渐生花。相从杖屦非无意，归去田园亦有涯。袛许刀圭振疲苶，与公白首醉流霞。

劳劳苒苒任年华，何用逢春苦叹嗟。但得千锺倾竹叶，不妨一笑为桃花。麒麟莫问行天路，鱼蟹从今饱海涯。祇恐爱闲成痼疾，却须妙手泛丹霞。

昏昏烟土客京华，节物惊心祇自嗟。一饱徒饕太仓粟，十年不见故园花。躬耕舒啸今方决，卜筑横塘尚未涯。夫子元无疗饥药，待从方士饭朝霞。

寿春太守紫髯翁，忆得当年笑语同。应为江山尽诗助，更无音信问途穷。簿书觑著钤斋静，棋局拈来蜡炬红。也待去为樽俎客，却怜身世尚漂蓬。

忆昨扬旌过水滨，一樽灯火夜相亲。边城喜有笑谈顷，乡路谁知梦寐频。山驿梅花初破腊，池塘草色稍回春。新年持节经行处，亦许孤灯续后尘。

曾陪诞节祝尧年，过眼星霜岁又迁。谁信江湖闲钓艇，却来霄汉聴钧天。锦筵乐事今何似，蓬鬓苍颜独惘然。还戴赐花残照里，九衢尘土醉揺鞭。

俗流指笑漫喧喧，好古初心自惘然。已分平生有书癖，况堪此日识碑颠。万金尽散英豪外，千卷仍存六一编。洗眼何时拂尘箧，待将点画较精研。

高才犹佐古诸侯，樽俎时时好献酬。万物也知皆有役，此身安得不言休。烹鲜未觉民难治，炊黍犹忻客少留。会看曲台须旧德，讨论文物尽从周。

匆匆候馆陪欢笑，别去而今又几年。冠盖由来在天上，音书还肯寄江边。也知官长多诗句，未省谁人与酒钱。近日频频看除目，诸公要路亦腾骞。

吴郎人物最雍容，不坠家声浙水东。辇寺昔曾酬雪唱，道山今独倚秋风。簿书又报三年满，樽俎何当一笑同。卷尽暮云天更阔，放教醉眼送飞鸿。

东行长忆过新楼，衣彩题诗赠李舟。千里尚歌公惠政，十年谁念我重游。雨余三洞云俱散，水落双溪月自留。莫恋城南好泉石，斯民属意富民侯。

忆向栖霞宫里宿，论文独喜子相过。酒酣尚觉初心在，岁晚其如别思何。官比广文还较冷，诗疑司业不争多。友生许予尝如此，更问旁人果似么。

二年南邑好相看，谁道忘形最较难。别去光阴惊倏忽，春来书讯喜平安。如何柳市多时住，不向横塘一笑欢。节物悭人诗兴懒，多应闲处凭栏干。

先友相从古所惇，杖藜当日喜盘桓。云泉何啻千年别，尘土长怀一笑懽。但扫劳心身后事，何须天地掌中观。果容怜念如前约，卜筑从今始苟完。

闻说安仁过东县，却撩梅福欲归心。画船长是半日到，秋水而今几尺深。人散渡头飞鹭下，月明波底老龙吟。一杯相属知何日，驿路蝉声急暮林。

万叠遥山锁暮烟，一江秋水渺连天。凭栏正是滕王处，下榻谁知孺子贤。闻道白鱼方切玉，更饶黄雀正披绵。一樽吟啸无余事，说着尘埃却可怜。

莫厌喧哗近市廛，且欣空阔对江天。挥毫曾不靳珠玉，列斝何须问圣贤。南浦西山云漠漠，夕阳芳草思绵绵。飞笺远寄京尘里，多谢星轺尚见怜。

扑扑金猊嘘白烟，峩峩画阁插青天。杯盘洒落有余韵，翰墨风流追昔贤。远岫长堆翠羽被，晚霞碎拍胭脂绵。铜章更有诗家子，横写绪余犹可怜。

李侯自是金闺客，奔走人间三十年。未信簿书能老我，何妨诗酒自陶然。江山满眼应相助，风月关心最可怜。解道清陂新过雨，也教别乘愧前篇。

画绣初乘八月槎，肯来一笑子真家。狂吟取次还成轴，戏酌无多已过花。陈迹悠悠惊梦寐，劳生扰扰叹长沙。遥知高会还思我，共唱江天一抺霞。

城南城北长嫌远，卜得甘泉坊里居。笑语不愁归去晚，往还可似向来疏。二毛自觉身将老，一别谁怜岁又除。定是乌银正忙里，怪生没个寄来书。

问讯卢家大小僧，忆渠旅思为消凝。春禽言语得能好，秋水精神更乞增。今日垂髫且嬉戏，他年鼓翼看飞腾。悬知父党无能解，头白丝丝面有棱。

城郭长时厌还往，却来郊外饱经过。故人一别已多日，春色三分今几何。山鸟无端劝沽酒，林莺取次亦能歌。花边欲作当年醉，望断东风十里坡。

寒栖岩谷古浮邱，曾约同为汗漫游。十载光阴如梦觉，半生簿领尚桴浮。楼头红日半规晚，眼里青山万点愁。淮水悠悠从此去，试凭双鲤到扬州。

江湖萍梗漫流连，邂逅天涯独慨然。老去鲍昭非俊逸，古来梅福是神仙。一樽笑语浑如梦，两地音尘动隔年。有底楼台堪寓目，平芜千里夕阳天。

问君何日过留都，想见初寒尚在涂。一去尘埃事奔走，归来门巷更荒芜。声名尽欲倾时辈，贫贱今方见丈夫。勉矣此生忠与孝，扁舟未好问江湖。

画船重过谷城闉，撞着人人问子真。闻道诗书元有意，莫嫌州县尚劳神。一樽何日能如约，五斗而今亦为贫。关塞尘沙骑瘦马，故园花柳一番新。

鸳鸯也是池中物，何似芙蕖出水新。独蕋应惭今夜月，群花空占别时春。恭惟陶冶归元圣，闻道丹青忆老臣。更向东郊看合颖，我曹今作太平人。

前日匆匆问起居，此心耿耿复何如。身从驿骑三千里，人在天涯八十余。自是浮云有南北，谁知明月满空虚。半生俯仰今尘土，安得从容扣草庐。

何事诗翁遽失明，朋游相对泪纵横。祇应药石犹能疗，肯与风光便隔生。老去篇章方得意，春归梅柳最关情。风流密令云孙在，雪唱何妨屡寄声。

迢迢古驿倚城隈，使者当年几往来。慨慷谁无致君意，急难方见济时才。自知敌气终须慑，更觉天书不浪开。堂上遗尘何处去，太平父老独徘徊。

缥缈三山海上州，登临便觉压鳌头。风云出没千寻塔，烟雨溟蒙几叶舟。嶷嶷朱颜方照日，萧萧霜鬓独惊秋。人间荣悴何须较，且把吟笺敌酒筹。

南漪胜槩压西湖，珍重瀛洲肯寓居。红藕自欣归赋咏，杜鹃应叹早驱除。烟收露下鸣皋鹤，风定波平在藻鱼。个里凭栏知有得，绝胜闭户病相如。

掉却淮南好郡章，歘然驰驿对天光。有谁更草诗人诏，应数从前水部郎。霄汉岂惟收旧物，鬓毛每苦叹新霜。十年尚有南昌客，尘土昏昏只恁忙。

赵子相逢关塞间，一闻消息破愁颜。也知念旧心犹在，颇怪题诗寄尚悭。已分低头从簿领，却因归梦见江山。俱依风月应长好，谁似先生耐得闲。

十年万事尽参差，惟有骚人似有期。山水窟中为俗吏，簿书堆里得新诗。从来好古几成癖，此去论交亦可知。安得相从飞两桨，看他郡国犬生牦。

郡国棠阴日日浓，乘轺衣绣惜匆匆。秋天雕鹗风云外，春草池塘梦寐中。闻道蓬瀛才有素，肯教江海乐无穷。斯民未作北亭别，使节时时过浙东。

忆曾共饮扬雄宅，屈指而今又几年。还喜名藩陪燕俎，剩看醉墨洒吟笺。风烟羃羃留行旆，鸥鹭翩翩近画船。回首向来行乐处，断云疏雨湿江天。

古渡谁教名赤鉴，新堂自是面清陂。何人好事能题榜，今我居先为赋诗。风静波平人散后，云收天阔月明时。可怜此个无穷意，多少渔翁醉不知。

当年平翠看青嶂，枕上长教卷画帘。今日清陂堂里宿，寒波万顷浸银蟾。人间好景无如此，物外清游岂易兼。富贵功名非我事，尚容山水乐无厌。

关河念念问归舟，秣马翻为楚国游。野性从来迷出处，浊醪端欲慰沉浮。春风庭院花千片，暝色帘栊月一钩。看尽天边归雁过，悲笳三叠下城楼。

景城宛在水中央，短棹飘然下渺茫。早路常期泛沧海，异时谁复问潇湘。看他贾客千帆过，听尽渔翁一曲长。家在东南千万里，寒烟漠漠又斜阳。

城外黄河四面流，此中真个是瀛洲。鸡豚散处看渔市，芦苇丛中认马头。子美凄凉聊遣兴，贾生卑湿不无忧。相过喜得田郎子，时有新诗与唱酬。

秋半风高天四垂，去年曾此赏清辉。素娥可爱还依旧，游子谁知尚未归。望极星辰皆北拱，兴阑乌鹊自南飞。一声水调何人唱，莫惜淋浪酒湿衣。

流落翻为长乐翁，也知天意悯人穷。九仙岩洞寒林外，干寺楼台落照中。渐觉杯盘如里闬，从教言语变儿童。郡人更说明年好，绿叶垂垂荔子红。

世人集句漫纷纭，吾子超然有异闻。独把长矛探虎穴，不教仙翼浪鸡群。离离池上生春草，蔼蔼江南欲暮云。喜得安居从此始，绝胜厘析事虚文。

六年不见故园花，每到花时只自嗟。多谢故人分国艳，尚怜羁旅惜春华。芳菲仙圃烘初日，冷落书窗照暮霞。谁道无情便无恨，祇应也学我思家。

十岁人家小女儿，凛然高节见临危。委身甘死凶人手，转眼犹怀大母慈。天子早曾加宠赐，邑官今为立新祠。若教娥与名俱没，畏敌忘亲未可知。

绿髪蒙茸初著巾，翁翁唤作掌中珍。始知诗礼趋庭早，又见芝兰满院春。青紫近来如拾芥，文章此去不劳神。尘埃衮衮元无补，应笑年家老丈人。

试问何时得异材，斗杓插子近旬来。文星已作人间瑞，阳气方从地底回。何有摩挲话铜狄，要看清浅半蓬莱。斯民再岁蒙休泽，多少欢声入寿杯。

东风作恶也轻佻，断送残红四散飘。自是春愁浑未解，不堪诗句苦相撩。冥蒙薄雾迷归燕，料峭余寒入敝貂。斋阁但知弃一醉，尽教窗雨夜萧萧。

闻道除戎戒不虞，何须深考七家书。万全要在先谋帅，多算安能便胜予。岂止边陲卧鼙鼓，尝闻俎豆荐牢蔬。古来偃武修文者，会使人人有室庐。

绝学寥寥千载余，忽惊酬唱祖前书。善人今得见之矣，吾道将行命也欤。滴滴寒声消腊雪，融融生意看春蔬。不才圣世甘无用，归去先人有敝庐。

星郎持节厌驱驰，解组萧然两鬓丝。三纪声名诗独步，五州惠爱吏为师。裕陵松柏秋风早，茂苑江山落日迟。千载赤松应更喜，故人孙子也相随。

公家旧物是莼鲈，好个归休便入吴。唯有五湖供放旷，也无三径可荒芜。酒樽倾倒随风月，诗句流传入画图。烟水悠悠来不尽，高名千古与之俱。

退食寻常无个事，杖藜萧散有余欢。小桥落日莲峰碧，别圃薫风荔子丹。早路谋身多龃龉，余生随意得盘桓。横塘应笑归来晚，短艇依然倚钓滩。

昔我江淮几还往，闻君兄弟有声名。小轩便作陶彭泽，五字何如李少卿。自说此身看老去，却惭相见太忙生。何时粗有田园计，把手江边取次行。

人笑流离自抱关，天教强健老林泉。回头岭海几千里，屈指星霜五十年。无事一樽谁与醉，有时两手自争先。也知世上皆儿戏，出处如公岂偶然。

尘埃簿领判悠悠，瘦马寻春到海头。已是二毛侵老境，尚能一笑得英游。谁言前辈风流尽，我觉名家世业优。但得此心常了了，岂知州县是淹留。

前辈风流今扫地，怪君尚肯转头看。元来自作小儿子，犹及当初老长官。简册微言齐日月，弦歌余泽在芝兰。却惭江海生尤晚，不得同年拜杏坛。

在处看山多间断，经行尤喜得斯堂。画屏簇簇连千室，古璧苍苍遶四旁。忆昨服官叨内府，祗供严祀属新阳。天涯寓目徒增感，一觉钧天梦帝乡。

西岑僧舍知多少，竹阁巍然鹿苑中。蜡屐登临非俗客，石床宴坐属诗翁。黄金阶砌纷纷月，碧玉窗棂细细风。千里江山应在眼，狂鞭何用作深丛。

一诺定须游竹阁，多时凝望出松台。祇应城市醺醺醉，肯为诗翁特特来。湖水秋来清见底，仙山雨后翠成堆。栏干供尽登临目，鸥鹭翩翩日几回。

往在横塘诗酒社，而今不忍重寻思。时人狂简无如我，县尹风流更有谁。塞上尘沙长冥寞，江南梅柳正葳蕤。人生闲健须行乐，莫学安仁鬓早衰。

长爱西湖无点尘，楼台倒影杂星辰。未能把钓为闲客，且喜鸣琴有主人。揺桨何妨长载月，新堤最好是游春。何须更说林间雉，看取熙熙百里民。

委羽人物已先去，陈迹风流犹至今。隐吏向来惭懒散，令君此去好追寻。春归山奥十里雪，霜后园林三寸金。况有左生诗句好，一尊端为伴高吟。

自笑当初作底官，只应山水得盘桓。江楼风月传觞后，边塞尘沙行路难。闾里樵渔无失业，岁时箫鼓有余欢。十年父老今何似，为我从头问讯看。

别来尝忆旧跻攀，好信迢迢慰病颜。多按地图传药石，不烦魂梦到仙山。尘沙犹在微茫处，云水都归指顾间。看取荡中多少雁，衹应飞倦始知还。

世间荣利等云浮，珍重先生早转头。要得良田供玉粒，何妨累纸洒银钩。千金身后方为贵，十袭公家得尽收。我亦尘埃倦游者，紫薸二顷尚悠悠。

使君遗爱在甘棠，故老于今尚未忘。椎钝自嗟生太晚，风流犹及见诸郎。鸣琴暂肯留山县，飞舄还同指帝乡。回首楼前江上月，夜来无故照离觞。

持节西陲已清切，还舆北道却盘桓。当官未觉家风远，抗疏要令边计寛。世俗多应笑公拙，我曹徒解叹才难。但将名节为亲寿，何止平反一笑欢。

也知志业在诗书，可是才高与世疏。戏彩北游非我计，督邮南去近吾庐。官田雨足秋多黍，城市潮来食有鱼。更诵九江长短句，人间乐事得如渠。

关塞相逢眼便青，从容犹得问平生。高谈大抵多忠义，先世元来好弟兄。但得朝廷收阀阅，不论文武尽功名。河堤奔走非吾事，去去神京信意行。

役役都来几献酬，生憎别语搅离愁。五更门吏开鱼钥，千里春风在马头。若见游从出京国，为传消息到真州。田园未有归来计，萍梗而今已倦游。

末学纷纷只是夸，孔颜门户本无遮。农工商贾皆同气，草木虫鱼是一家。我欲收心求克己，公知诚意在闲邪。汝南夫子规模大，归去相从海一涯。

世涂足趋竞，野性惟闲散。卧闻风雨声，更觉江湖远。

能诗老工部，好锻狂中散。相望千载间，未觉风流远。

群山尽龙蟠，十驾客驽散。嗜酒愧陶潜，过桥烦惠远。

劲节风霜日，平生忠义心。谁知身死后，寸墨市千金。

五载客河关，尘沙满领间。扁舟下清阪，眼底是淮山。

笑语三关去，扶持万里归。情知是同载，为底更霑衣。

江水去无边，江楼思渺然。西风挂帆席，一一是归船。

宝冠题榜意已到，竹阁作铭言岂多。入室人人知是默，谁知个里有倾河。

洞里桃花无数开，玉人不肯放春回。未容梅福休官去，应怪刘郎独自来。

凤凰岩石最棱嶒，十载重来强一登。怪底岩前能寂寞，年来失却两诗僧。

陈迹都来俯仰间，空堂遗像已斓斑。白云谁道无情剧，犹向山前自往还。

鐡面苍髯见旧诗，人间物色转参差。君家好本烦相示，要识沧浪晚步时。

公子言归岁月深，弦歌犹自有遗音。谁云故国无乔木，看取青青著作林。

父老分明识长官，青衫绿鬓照朱颜。故知廊庙经纶意，也似鸣琴百里间。

闻道爱民如爱儿，从教闾里作儿嬉。纷纷行路皆垂白，知是当年不忍欺。

羽物从来数易完，张生妙笔更多端。东山诗老今黄壤，野鹊寒林忍更看。

醒心亭下水悠悠，归棹匆匆更少留。何日飘然五湖去，醉吟还得过浮邱。

春日寻常醉不醒，而今春日若为情。青丝纤手成陈迹，举案齐眉已隔生。

朔风吹雪满长安，闽越生来不识寒。却有暗香飘六出，不须借与外人看。

短短犀簪尚带泥，重重书卷已参差。题诗分赠君应笑，何似东坡喷饭时。

平生学道竟何知，不觉垂垂两鬓丝。六义赖公多比兴，一言犹足慰朝饥。

春风吹面立多时，此句谁知好色丝。未许饮河同鼹鼠，只消玩味已忘饥。

玉粉盛来祗小盘，仁人览物不徒然。岂惟廪赐皆民力，牛磨团团转几千。

土木形骸付等闲，祇应饮啜亦皆然。蒸来十裂已堪笑，何况长持饭几千。

涨水经春处处通，悠悠双桨夕阳中。谁教醉眼添诗思，不是松江万顷红。

顺水知人欲到家，扁舟拂地过天涯。寄声幕下红莲客，稳放银河八月槎。

当年玉帐抚辕门，鼙鼓声中十万军。妙略未应随手尽，诸郎才气各凌云。

大手从容静塞尘，人间犹诵病参军。诗家态度公能继，还见春空蔼蔼云。

珠霰瑶花糁暮天，乱侵酒盏洒吟笺。须知望雪亭前客，不学袁安闭户眠。

郊原草木尽枯荄，重雾阴云扫不开。骑马拥袍何处好，梅花门外探春来。

塞上何时谢抱关，优游琴酒旧家山。小桥小艇相过处，横径横塘一水间。

客里相看常草草，酒边一笑莫匆匆。明朝各自东西去，回首江山宿雾中。

郭外青山带势斜，松篁深处子真家。年来钲鼓浑无事，卧看残阳映落霞。

谈经长下董生帷，知有蛙鸣在曲池。说似青衿来学者，莫因聒聒乱心思。

春来蛙黾满陂湖，勿为繁声便疾渠。万物尔时均长养，洒灰未可信前书。

水畔萤飞雨过时，天涯逐客独思归。惯听相应昏昏月，好在横塘旧钓矶。

州县徒劳可自咍，便怜三径老莓苔。拂衣未作归来计，且把黄花到处栽。

正色最宜霜后见，清香自是药中珍。明年把酒东篱下，采采何如旧主人。

节过霜风衮衮来，幽丛浑欲卧苍苔。故知短簿朝天去，更为渊明特地栽。

长笑麝脐难作敌，未饶沉水独称珍。移根只好留闲处，不见纷纷药市人。

三载相从乐有余，也知志业在诗书。柳亭蘸甲分携后，更有何人得似渠。

寻常送客一樽酒，醉聴离歌亦惨颜。今日匆匆折扬柳，高阳关里唱阳关。

百金买得玉麒麟，千里看他气欲犇。知子犹能守家法，不应骑去傍人门。

多谢故人怜逐客，不辞追路到吴山。谁知别意添凄断，却送归舟出北关。

腊尽江梅未放春，欲将何物赠情亲。端居陋巷有真乐，寄语吴门老丈人。

明朝八蜡遍群神，今日风光渐可人。须信少陵能体物，分明腊近已含春。

午枕昏昏迎好梦，斋房寂寂称幽人。却思寒夜诸公子，解作霜台一笑春。

云琐兰皋十亩园，苍官青士自譍门。何须风雨遮来客，应怕莓苔有屐痕。

当年诗酒早盘桓，无数萧萧碧玉竿。雨箨风梢如好在，故应知我转头看。

门外游人拨不开，城阴小径点莓苔。疏枝淡蘂深深处，只有春风自往来。

梦中眉目尚分明，一过空堂百感生。怀抱牵衣今已矣，春风渺渺暮潮平。

闻道三千惟一心，未应百万怕王寻。可怜千载兴王地，城郭摧頺树草深。

笑指蓬瀛第十洲，青山历历水悠悠。眼边江舸何匆促，寸步教身不得游。

尊酒都门昔解携，绣衣持节大江西。却寻十载经行地，半壁新诗手自题。

岩壁经春长薜萝，洞门乱石自嵳峩。山僧祇爱云长在，不道人间雨未多。

飞琼端是张公女，独对东风无一语。粉泪盈盈春欲暮，看尽夭桃作红雨。

山城红紫看犹蘂，野蝶游蜂祇漫猜。却是此中春较早，等闲行处亦花开。

此生贫与病相兼，从仕居闲两不堪。莫怪年来有茶癖，要看滋味在余甘。

迁善宜将窒欲参，此轩名损亦何谈。古来种种无非学，更好从头问老聃。

投宿山房第二回，壁间题字已尘埃。簿书奔走浑无定，更解偷闲几度来。

浩浩长河去不回，先生风采亦悠哉。累累古冢漫秋草，日暮牛羊自下来。

芦苇萧疏倚断垣，贾家犹有两三村。锄犁蓑笠纷纷去，知是先生几代孙。

涨河秋水日浑浑，独放扁舟过贾村。记得尘沙厌为客，初浮清汴出都门。

横塘归路尚间关，环翠轩中几往还。山水祇应随处好，不劳回首白云间。

好是清风五月寒，便教忙杀也盘桓。最怜池水荷花满，不与诗翁一处看。

帘卷清霜晓尚寒，好峰重叠在阑干。登临每恨青山远，今日青山枕上看。

方沼圆荷十数个，短墙新竹两三竿。凭栏尽日犹无厌，却借行人一饷看。

得得来寻斗野亭，亭今已作镇官厅。壁间多少新诗句，见说当年聚德星。

忆在河间醉柳亭，十年南北叹漂萍。举头河上如相识，多谢逢人眼更青。

忆昨篮舆出城郭，灵芝轩槛共徘徊。故人短棹今天末，斜日湖山我独来。

病躯自觉海天遥，瘦马谁教作意跳。也是诸侯老宾客，不妨造物恶相撩。

兰陵公子留题后，野草闲花变四时。惟有此君犹好在，年年添得岁寒枝。

亭亭一气自浑沦，蔼蔼和风与庆云。画手千年聊写似，岂知天未丧斯文。

每欲扁舟老江海，不堪五斗尚尘埃。烦君且觅天台纸，待取横塘居士来。

客心日日是尘埃，寄语家山好在哉。流水松风无梦寐，谁能特地抱琴来。

庐阜远公真好事，白莲社里尽高才。师今更不曾沽酒，底事渊明日日来。

白髪庞眉一老僧，扫除缘事室如冰。案头唯有新诗轴，自说风流令尹能。

天涯此日逢周子，海内今年得吕侯。自笑种顽终不比，可怜迂阔暗相投。

石桥松径入招提，尽道分明是虎溪。却恨归鞍太匆促，不能月下听猿啼。

东林未到闻人说，护国门前最逼真。亦有远公能好客，他年同作社中人。

偶过清轩坐饷时，道人煮茗索题诗。红尘六月门前路，疏雨泠泠滴小池。

一赋流萤二十年，短篷还是未能眠。此生扰扰何为者，寄语诸儿各勉旃。

酒酣诗卷几赓酬，十载光阴一转头。休听空阶鸣夜雨，何郎双鬓不禁秋。

唤我来看访戴图，溪山惨淡雪糢糊。扁舟也待江湖去，更有王维妙手无。

莲社群公迹已陈，壁间诗句尚清新。湖山俛仰成今古，更好留题遗后人。

楼前湖水与堤平，湖上周遭翡翠屏。徙倚阑千聊寓目，知公教我醉时醒。

藕花乱点水中天，小雨轻阴淡暮山。试倩舟师连荡桨，要随飞鹭过前湾。

鸣琴余暇即湖山，飞鹢传觞缥缈间。只恐双凫朝帝所，不容长伴老人闲。

几年尘土客京华，梦到西湖佛子家。今日扁舟还似梦，不知流落在天涯。

蘋末浑无向晚风，湖光湛湛磨青铜。平生个处要如许，尘垢从今一洗空。

雨过孤峰濯翠鬟，亭亭倒影夕阳间。夷犹待看湖中月，可奈城门欲上关。

借马登高日已曛，一尊眊矂自相亲。可怜山奥无多地，著尽秋来没兴人。

病告看看近两旬，登高一一听诸邻。佩萸谁是佩刀者，落帽多应落解人。

一牛动是万钱值，墨指一作何纷纶。安得田家真有此，坐令四海无饥民。

出处由来祇一涂，区区分别欲何如。试看信手作毛角，绝胜当年陶隐居。

春日横塘绿渺漫，扁舟欲去重盘桓。谁教向晚廉纤雨，又作残春料峭寒。

春来几度过灵山，不觉穿林锦箨斑。可是人间未炎热，冷泉终日自潺潺。

周遮岂得吾徒事，省浄还为世俗嫌。若把清风召人客，已应赛过水晶盐。

长空翳翳木落处，流水浑浑沙尽头。安得此身生羽翼，眼中长见钓台秋。

钓濑沉沉月一钩，鱼龙夜夜尽回头。狂奴活计非公意，乞与江湖万里秋。

学道谁言百不忧，栏干尽日倚楼头。须知横雨千山暮，不比西风一叶秋。

扰扰争碁局与筹，也知一著在前头。终朝下手浑无处，为底无人问奕秋。

请公早早泛虚舟，多少行人在渡头。看取清风起蘋末，片帆歘过五湖秋。

平生有志慕前修，叹息因循渐白头。端向岁寒看松柏，始知凡木不禁秋。

岭北无端去抱关，岭旁便是旧家山。回头试觅归时路，只在行人顷步间。

去去来来今几秋，霜毛渐渐满人头。束书匣剑平生事，斜日江山独倚楼。

扶疏弱柳绿初匀，哑咤黄鹂语未真。行路逢春浑不觉，却须说似探花人。

世俗亦知千里远，却将凡马被雕鞍。何人欲识真龙种，好向岩头子细看。

曾陪杖屦古荆州，十载光阴一转头。扰扰红尘长满眼，峩峩三岘独横秋。

当年一笑得英游，共吊沉碑汉水头。回首鹿门高遁去，人间姓字亦千秋。

先生见告汉江上，居士归从庾岭头。白日火珠无玷翳，闲花野草是春秋。

登赏犹䜣诗友俱，不知赵子更来无。暮天好处须同赋，乞与人间作画图。

新麦纷纷落硙时，旋看片片作银丝。先生自足醍醐味，恻隐犹怜穉子饥。

山上徜徉湖上归，月明千顷浸玻瓈。明朝有客朝天去，多少红尘在马蹄。

客到需堂日已曛，从容樽酒话情亲。欲来却去知何事，笑杀当年访戴人。

簿领他年解印归，尚怜江上子鱼肥。扁舟不学鸱夷子，只要清陂作钓矶。

午枕欹时睡思迟，含风百顷碧琉璃。人生适意当如许，莫遣尘埃外客知。

取次题诗留屋壁，从他传唱落渔家。禅翁好事还堪笑，枉却青青一尺纱。

主人还往多佳客，小阁逢迎不计时。蘸甲一杯梅福醉，挥毫半壁子云诗。

雪消谿谷已含春，雷动枪旗一簇新。解道人间最仙景，风流无复杜陵人。

楼头满眼是湖山，瑟瑟清风燕坐间。三伏长涂走尘土，他年记取此时闲。

霜风猎猎动旌旄，月落天低锦帐高。旋放洮河三尺水，洗磨十万血腥刀。

九月都门风薄衣，夜砧声里雁南飞。野人不识长安乐，且趁鲈鱼一棹归。

朝米暮盐何日休，尘埃满面霜满头。草堂竹阁压秋水，几时和月弄扁舟。

制胜关头雪未融，崆峒山下又春风。此身不及泾川水，漾絮飘花日向东。

最怜修贡自峨岷，拜赐中天雨露新。好为先生载嘉句，却愁纸价涌京尘。

潘生地下骨应朽，妙技犹藏天府中。刀笔未应当好赐，不如分付与诗翁。

刑名去取漫忉忉，惭愧官家五色毫。老矣弟兄无用处，只应警锐属儿曹。

杖履寻常行乐处，不论小径与幽亭。谁知苍莽千峰外，尚有仙山一点青。

江边问舟子，潮落几时回。野店无灯火，还须明月来。

曾录新诗数百章，简编从此有辉光。当年俱是江边客，今日早为天上郎。竹叶一樽鱼似玉，梅花三弄月如霜。边城乐事还随分，莫教终朝有底忙。

分明喜色满眉间，谁怕霜毛作老颜。况有杯盘留客醉，不教风雨为人悭。子真最爱横塘水，居士新迁巾子山。唯有诗坛小工部，吾君未可放教闲。

石梁天绝赤城深，影落沧溟几万寻。金策若回聊为说，慰予终老爱山心。

贺老旧时宅，平湖照眼明。鱼虾无远近，菱芡自生成。历历疑犹见，纷纷尽肆耕。斯民日牢落，无路问鱼并。

园林飒飒正飞沙，欻见东风第一花。画里有立场还会么，分明竹外一枝斜。

柔条乱蕊照人寒，多少冰姿在笔端。迥出暗香疏影外，诗人莫作一般看。

冰茧连槽无点翳，忽惊雪片满寒枝。须知造物生成处，也似毫端拂淡时。

茂陵雪片追方好，乱点铅华却不宜。多少人间春色在，未有写尽向南枝。

二子追凉古寺东，阴阴绿叶散清风。荜门蜗舍日亭午，试问此风同不同。

忆昔初辞九棘班，齐坛授銭气桓桓。边民惯见平安火，天子新除侍从官。此去一年聊许借，从来五袴不愁寒。进贤自是平生志，看取他年头上冠。

咨尔学者，学古之道。惟古善教，有伦有要。其学维何，致知格物。对身而诚，物我为一。匪曰我私，推之斯行。亲亲长长，而天下平。

温温刘子其美璞，斯文有传与敦琢。始乎致知物斯格，沈涵充积卒自得。众人巧智独敦朴，众人迫隘独恢廓。众人利欲独淡泊，洞然无碍油然乐。

