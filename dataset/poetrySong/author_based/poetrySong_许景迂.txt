自是天上冰雪种，占尽人间富贵香。不烦鼻观偷馥郁，解使心地俱清凉。南船贾客俱到岸，东道主人容寄廊。

合欢枝叶想腰身，不共长安草木春。若听楚歌能楚舞，未央空有戚夫人。

翠叶森森剑有棱，柔条松甚比轻冰。江湖若借秋风便，好与莼鲈伴季鹰。

蛩吟秋方来，鹤鸣夜参半。山中无历日，荣悴知节换。王君太多事，丝杪察昏旦。辛苦穷河源，把彼注罂罐。线溜来不停，会见白石烂。旁有减水壶，节水使之缓。傥无乘除法，巧历安得算。反求诸吾身，自有子午观。百刻呼吸调，勿使魂去干。冤哉张寿王，课最密于汉。信史不足征，徒兴千载叹。抱筹付木仙，试判此公案。

王业根本在豳岐，郡国千万分柯枝。使君驷马一马驰，三台瑞应天为之。视吏舆台民如子，不烦颐指而气使。铃斋宴坐扬仁风，披拂东湖花十里。六月为霖报政成，山光水容朝暮新。春王淘珠登早穑，比邻果是华胥国。采莲游艇献骈芳，蜀客作歌纪其祥。转而上闻君相喜，伫待来归政事堂。

野店青辟户，春船绿涨篙。

