乱洒春霙著纸寒，玉成天地片时间。有人谙尽江湖冷，却爱寻常罨画山。

竹底松根惯寂寥，肯随桃李媚儿曹。高名压尽离骚卷，不入离骚更自高。

一篷风雨偶归迟，见说君来扣我扉。童子困眠梅树下，不曾放得鹤双飞。

几年柴立荒塍下，春雨秋风总不知。一点阳和到桃李，红红白白便盈枝。

住破吴松江上屋，杭州城外结新庐。未寻陆羽烹茶具，先借渊明种菊鉏。山入楼中成好句，月来窗下伴残书。御街车马无行处，谁肯抽身觅退居。

说着嘉兴太守贤，野梅官柳亦欢然。贫民不识重租苦，老吏难将一事瞒。但有诗书堆几上，更无歌舞到樽前。凡为郡者皆如此，天下何由不治安。

祠下灵根无别种，凡花谁敢鬭荣枯。被君分种鹅谿上，从此人间有两株。

镜潭炯炯秋无底，著一纤云也是多。禅外当无些子事，如何犹有作诗魔。

荔枝乡里玲珑雪，来助长安一夏凉。情味于人最浓处，梦回犹觉鬓边香。

萧萧万竿玉，深护读书堂。梦趁秋声薄，诗搀夜色凉。敲茶风递响，滴砚露涵香。不杂有花树，花红不久长。

海雁叫将秋色去，山台钞寄好诗来。菊花过了梅花未，自有花从笔底开。

东津占得江山胜，安顿亭台到处宜。夜夜中秋明月影，朝朝寒食好花枝。长笺短轴真行字，旧轴新编倡和诗。只隔一潮飞不去，怅怀惟有白鸥知。

已奏春班名字了，不妨闲作几时游。家僮未要装诗担，见说三高索倡酬。

不堪冷照黄昏月，强倚春风作杏妆。虽得容颜暂时好，欠他肌骨旧来香。

倦骨畏寒如畏虎，可曾一步出柴扉。因迎令尹西郊外，折得梅花满把归。

折得桂花三数枝，云谿又寄几篇诗。诗香入在花香里，韵似龙涎火暖时。

十日九风雪，差见今春寒。梅花办归计，一点心欲酸。所秉太孤洁，有此末路难。来年复相见，一笑贺平安。

日将西，杵声急，一声声自死肠出。城高不特土累成，半是铺填怨夫骨。儒坑战地骨更多，十二金人随鬼泣。

丈人屋侵云，乌爱丈人屋。涂人亦爱乌，乌声喜相续。屋底间蛾眉，环坐理丝竹。丝竹无新腔，写汝声为曲。丈人一赏音，瓦砾弃珠玉。移噪邻翁家，闻者皆唾逐。

东塍白发翁，勤朴种花户。盆卖有根花，价重无人顾。西塍年少郎，荒嬉度朝暮。盆卖无根花，价廉争夺去。年少传语翁，同业勿相妒。卖假不卖真，何独是花树。

牧渎一块泥，装塑恣华侈。所恨肌体微，金珠载不起。双罩红纱厨，娇立瓶花底。少妇初尝酸，一玩一心喜。潜乞大士灵，生子愿如尔。岂知贫家儿，呱呱瘦于鬼。弃卧桥巷间，谁或顾生死。人贱不如泥，三叹而已矣。

染丝上春机，春浓丝色浅。妾心随梭飞，郎心如轴转。

染丝上春机，锦成贵无价。不忍裁成衣，怕剪鸳鸯破。

妾身如莲根，沉埋淤泥底。虽有白玉姿，无人为拈洗。

妾身如乱丝，卷藏箱箧底。愿上鸳鸯机，无人为分理。

飒飒秋风来，一叶两叶坠。燕子动归心，薄情知也未。

飒飒秋风来，衣衾愁未整。莫作闺中寒，且作天涯冷。

昨夜微风细雨，今朝薄霁轻寒。檐外一声啼鸟，报知花柳平安。

春是人间过客，花随春不多时。人比花尤易老，那堪终日相思。

胡蝶飞，胡蝶飞，红边迷了紫边迷，粉老香干何处归。不学蜜蜂做家计，勤苦之中有甘味。

幸逃煮鹤烟，枯羸卧乌几。向来千万音，今在何人耳。旧谱传不真，零落几张纸。瓦缶空雷鸣，牙夔唤不起。

碌碌礲硙间，得此一隽石。磨我三十年，貌黧双鬓白。渠亦苦我磨，眼穿流泪墨。老蟾在傍笑，两穷自相厄。

烟护杏腮寒，日衬桃腮暖。惟有镜中花，东风都不管。

彩丝愁绪杂春机，咿{口轧}声中日又西。织到花枝连理处，玉骢门外一娇嘶。

一别音容岁几更，纸灰飞尽泪犹倾。最怜春雨相将足，绵上有田谁共耕。

朝来一阵无情雨，敲得庭花半欲残。燕子不知人冷落，飞来帘底避春寒。

老来慵把种花锄，片紫纤红一任无。不忍今春孤负雨，自收檐水浸菖蒲。

处处亭台宴好春，唱花歌柳调争新。梁间不用多言语，回耳听君有几人。

一碧生涯水石滨，缕风丝雨瘦精神。前身恐是巢由辈，怕着人间半点尘。

生长冷阶闲砌畔，一春知见几花飞。虽霑雨露无多子，却到秋来绿转肥。

不是东风有爱憎，为怜微细颇加情。胚红孕紫宁交晚，且放青青寸草生。

深浅生涯足，浮沉世念轻。莫贪钩上饵，去作鼎中羹。

青青得意春三月，撩弄东风舞腰活。莫道长条舞得多，长条先被行人折。

小小盆中花，春风随分足。花肥无賸红，叶瘦无欠绿。心倾几点香，也饱游蜂腹。太盛必易衰，荒烟锁金谷。

未到无生无灭地，聊为春风露红紫。不愿随风趁蝶飞，愿就枝头抱香死。

不须娇逞舞腰支，不须巧画宫妆眉。只把千丝万丝结，结住行人无别离。

排衔累职甚分明，除罢皆由彩色行。纵有黄金无好采，也难平白到公卿。

剪剪春生万卷堂，一花知胜几萤光。痴儿不识半行字，只解高烧照海棠。

落花传语五更风，能旁亭台几日红。把似匆匆又飞去，不销裁染费春工。

红杏枝枝娇似染，绿杨处处密成围。苦无颜色相追逐，自趁东风作雪飞。

轩窗开处总湖光，诵罢难经纳晚凉。雨溅荷香沾古衲，月移松影罩禅床。燃灯就取烧丹火，煮药先留瀹茗汤。二竖三彭都见佛，人间无病亦无方。

江海归来二十春，闭门为学转辛勤。自怜两鬓空成白，犹喜双眸未肯昏。君有新刊须寄我，我逢佳处必思君。城南昨夜闻秋雨，又拜新凉到骨恩。

已彊诗仙一夜留，任教侵早放船休。恨身不似梅花片，飞入寒篷伴远游。

僧趁雪前到，梅花犹恨迟。略谭残岁梦，便和早春诗。僵雁依船宿，寒猿捧砚随。吟单未须卷，重见是何时。

双槐枝叶似飘蓬，奕世荣华一旦空。燕绕故基寻画栋，鸟栖荒树忆金笼。书分几处青灯下，剑入谁家宝匣中。遥睇钱塘三尺墓，离离枯草泣低风。

明日方重九，先期菊已花。固知天有意，欲祝寿无涯。玉斝浮金蕊，冰姿映脸霞。长生此真术，不用紫河车。

黄帽贪程夜泊迟，市楼灯火歇多时。满怀风月无分付，却借渔翁短笛吹。

一室宽于养鹤笼，荻帘疏透雪花风。怪来几案无寒色，春在题诗卷子中。

汉宫眉斧息边尘，功压貔貅百万人。好把香闺旧脂粉，艳妆颜色上麒麟。

午醉醺醺到日晡，起呼茶碗炷熏炉。隔窗几点敲花雨，子细听时却又无。

万缕纵横如妾恨，一方轻薄似郎恩。多时不系纤腰舞，却对花前拭泪痕。

晚卸风帆泊市桥，税亭民屋总萧条。秦封不到河边柳，送往迎来枉折腰。

自从楼阁罢烧灯，未有今朝一日晴。暖拆葑边冰翼破，寒留山顶雪痕轻。娇骢已印寻芳迹，小妓新翻鬻唱声。每个旗亭商一醉，也应排日到清明。

屋外犹余地百弓，经锄知费几年工。栽蔬少似于陵仲，种菊多于靖节翁。偃屈溪山诗卷里，破除风月酒杯中。近来又喜禅机透，一顾丛林万衲空。

借得城居一丈宽，五车书向腹中安。声华馥似当风桂，气味清于著露兰。朝士时将余俸赠，铺家传得近诗刊。回看旧隠西湖上，谁伴沙鸥度岁寒。

步头杨柳种多年，今日方维胜客船。扫石共看山色坐，枕书同听雨声眠。溪羹旋煮莼丝滑，野饭新炊芡玉圆。不管归心忙似箭，强留吟过菊花天。

慈湖分与半窗灯，照得襟怀彻底明。蒲座夜闲猫占卧，笋舆春暖鹤随行。炉香欲尽经犹诵，砚墨才浓句已成。岁晚弟兄俱白首，一楼风雨话深更。

舫样一亭小，依山复靠池。每来分席坐，须忆下湖时。竹弄当窗影，花添蘸水枝。人间风浪恶，泛宅几天涯。

天上除书骆驿飞，谪仙何事得来迟。旅怀宽似居家日，学力高于未第时。山带晴霏横画轴，水流清响入琴丝。世间多少王孙贵，无我寒泉一句诗。

小舟轻似一鸥飞，恋月随风惯不归。困卧芦花深雪里，夜寒添盖旧蓑衣。

趁得山间笋蕨春，借厨烹煮自吹薪。倩谁分我杯羹去，寄与中朝食肉人。

占得文房一丈强，地幽虽夏亦清凉。瓶花误倒水侵案，书叶乱掀风满床。薜长密藤遮半壁，桐分疏影出低墙。客来莫道无祗待，只啜茶瓯却味长。

苗裔元从庾岭分，两般标致一般春。淡妆西子呈娇态，黄面瞿昙现小身。不羡腰金横玉贵，来寻嚼蜡饮冰人。只愁花谢香狼籍，桃李如何接后陈。

写字摛文不疗饥，生涯换得颇新奇。锦心暗织临渊网，蓬鬓潜缫钓雨丝。落笔易于投饵处，得钱多似出罾时。渔翁枉占烟波阔，不及君家小砚池。

天下名山行脚遍，依然形影瘦伶俜。支吾寒暑袈裟耐，变眩烟霞笔砚灵。对客敬如堂上佛，读书通似藏中经。石头路滑终难到，不是诗禅莫扣扃。

腊雪连宵接晓飞，锦衾公子未曾知。起来携杖敲梅树，扶得轻盈压损枝。

眉锁从春不暂开，懒移心事向妆台。恩情恰似残花片，去逐东流更不回。

别后相思瘦玉肌，不堪重著看花衣。恨君得似梁间燕，社日辞家社日归。

月引庭花影上窗，闷和簪朵卧空床。春寒翠被无人共，闲却熏炉一字香。

离愁一点浓如黛，强把金篦扫不开。新月几番呈巧样，薄情夫婿未归来。

小院东风去住中，春愁元不隔帘栊。自家颜色凋零尽，却对花枝惜堕红。

万柄绿荷衰飒尽，雨中无可盖眠鸥。当时乍叠青钱满，肯信池塘有暮秋。

今年庭树着花稀，因是耽书失事治。何处结巢双喜鹊，却来删得几枯枝。

推过诗编把酒斟，挽春佳句让鶑吟。门前却喜无人扫，积得残花一寸深。

遶湖山叠翠，师住最高层。野偈书林叶，茶铛煮涧冰。松筠为道友，日月是禅灯。傥许分峰隠，甘为有发僧。

客路久驱驰，秋深两鬓知。田家投夜宿，渔灶寄晨炊。契分灯前影，生涯橐里诗。遥怜故园菊，荒草没霜枝。

荒圃知非延客地，谩分苔石坐移时。杯中浅注三行酒，几上同看数板诗。树未经霜飞叶早，菊因闰月放花迟。自无景物留君住，却恨西山日半规。

自扁庵为倦，斯名恐未然。醉巾频漉破，游屐几磨穿。新种竹都活，旧栽花更妍。门前春水涨，催发孝廉船。

白发萧萧客帝都，故园闲却种瓜鉏。平时不信为儒误，今日方知涉世疏。烟浦未寻归去艇，雪窗犹读借来书。诗名压尽江湖客，要在唐人向上居。

哦松未了赋归欤，旋买田园结草庐。数亩竹阴惟欠鹤，半池山影不妨鱼。举杯多是沽来酒，插架无非读过书。我已倦为都下客，愿君分与把茅居。

禁苑精庐是切邻，衣巾虽旧不沾尘。钟鱼声里吟连晓，花柳香中醉过春。和土重泥烧药灶，买丝新接钓鱼纶。遶湖十万人家住，如此清闲有几人。

点画分明印碧空，回鸾返鹊势差同。月边映得银钩体，雪里摹成玉箸工。断续似经秦火后，悲凉如在楚词中。愁人笔砚俱荒废，倩写相思寄便风。

卧听羊车辊夜雷，知从谁处燕酣回。蟾光也解君王意，隔个帘栊不入来。

同入宫来几许人，因何遣妾护长门。云鬟半脱香腮瘦，却爱菱花镜子昏。

石人犹自立蒿莱，拂读残碑字字哀。邻冢已浇寒食酒，野风分送纸钱来。

别后黄花两度残，天涯彼此寄书难。几行雁字斜阳里，聊当平安一纸看。

能书能画又能诗，除却芸窗别数谁。只是霜毫冰茧纸，才经拈起便新奇。

半落釭花午夜闲，戍衣裁就寄君难。雁来不带平安字，却带边风入账寒。

六月长安热似焚，廛中清趣总输君。买书人散桐阴晚，卧看风行水上文。

日日望郎郎未归，玉肌宽尽缕金衣。春心撩乱强拘束，碎剪红绡补旧枝。红绡才向枝头住，残花又逐东风去。愿花飞入笑筵中，莫入愁人断肠处。愁人见花人自羞，花见愁人花也愁。花飞有尽愁无尽，柳外一声黄栗留。

因见落花心觉悟，薄罗襟上泪痕干。容颜纵似花枝好，能得君王几日看。

碧玉凉梳落枕边，懒梳双鬓学新蝉。恩情不及班姬扇，纵是炎天亦弃捐。

凉夜谁同玉簟眠，湘波冷浸一枝莲。君王不学中秋月，处处分身处处圆。

雪压长门消未尽，夜衾堆尽旧宫罗。鸳鸯瓦下垂冰箸，未抵思君玉箸多。

廷评满腹贮阳春，笔下从来活几人。厅小似分幽寺住，俸轻如在旧山贫。堆书教子犹疑少，倒屣迎宾不厌频。欲效林宗巾角垫，自嫌双鬓有红尘。

入门诸子哭褰衣，痛说严君属纩时。病重刀圭难作效，家贫衾含不如仪。从春屡有登临约，近日方无唱和诗。执绋南屏山下路，悲风吹乱绿杨丝。

连年染患貌栀黄，卢扁犹无起死方。稚女自敲尸畔磬，邻僧来炷佛前香。生涯谩有千书卷，受用惟存一奠觞。听说茶毗心更苦，拭乾清泪又成行。

文公徒弟无多在，学术应如寿数高。好句先教诸子和，垫巾翻被俗人嘲。湖边茶店同谁坐，井畔柴扉欠我敲。昨夜相思眠不稳，月眉斜印落花梢。

十二三时便出家，何曾顷刻离烟霞。晨持数卷日方上，夜梵千声月未斜。洗钵不经鸥浴水，插瓶嫌采蝶残花。儒冠误我骎骎老，何日蒲团共结跏。

芙蓉艳金谷，秋色锦机中。霜树不知丑，叶与花争红。

芙蓉波面出罾鱼，廉似城中买担蔬。欲试脍刀还不忍，恐伤千里寄人书。

千金新购入雕笼，恨在娇声断续中。昨夜羁雌何处宿，落花残月故巢空。

宝镜一从分破后，不堪磨拭照妆钿。倩谁携上青云去，补得今宵缺月圆。

两龚当暑客秦溪，旋买黄𦈌替熟衣。想见西湖风月里，藕花凝望载诗归。

城中破屋妻儿住，自向招提借小房。壁上碑文皆古篆，案头书册半仙方。月嫌碎竹遮窗暗，风款飞花入座香。点检未如僧相处，只多髭鬓几茎霜。

桂香吹过中秋了，菊傍重阳未肯开。几日铜瓶无可浸，赚他饥蝶入窗来。

水阔无风似有风，芦花摇落橹声中。鸥无一点惊猜意，认作当时载雪翁。

半醉归来卧不成，月华霜彩烂中庭。茶铛冻结香匜冷，只把梅花嗅得醒。

新晴旋蜡游春屐，半湿香泥恰好行。琢得小词腔未稳，往来花下怯歌鶑。

载雨驾雷翻覆顷，漏星藏月卷舒间。若将云与诗人比，政恐云无日日闲。

一片端州古砚砖，翁孙相授当良田。寒梅磵下和冰洗，秋桂窗前滴露研。学字不工空费纸，吟诗虽苦未成编。赠君携去薇花畔，草诏闲时枕匣眠。

一片落花题一字，凑成一首怨春诗。纵横贴在窗纱上，巧似回文织锦时。

芦花风紧雁飞飞，便寄边衣也是迟。妾把剪刀犹觉冷，况君披甲枕戈时。愿君百战图勋业，馘项歼嬴频献捷。博取貂蝉金印归，无负君王无负妾。

日印花枝欲满窗，旋磨鸾镜试新妆。恩情只似春宵短，眉黛空如柳叶长。

山禽栖定涧蛙鸣，时复鸱枭杂数声。昨夜酒添春睡重，幸无憎爱到天明。

妍丑三千众，恩情一例轻。妾身虽寂寞，天下却升平。

芭蕉叶上题诗字，雨后来看半不全。余湿未胜浓墨补，且携卮酒到花前。

湖边开到木芙蓉，攘尽荷花十里红。红蓼莫惭颜色浅，荣枯同是一秋风。

春来游未遍湖山，已是风光一半残。细把刘郎诗读后，鶑花虽好不须看。

墙头新露一枝红，压尽隋人万彩工。香艳便栖云鬓老，也胜飘泊晚西风。

分付离觞莫满斟，酒深还与恨同深。自怜不及春江燕，一路相随伴好吟。

默坐蒲龛若塑成，客来惟听小钟鸣。却嫌庭树无禅力，时有风枝雨叶声。

鉴湖湖上寄闲身，好景应同贺监分。梅下有船供载雪，荷边无地可鉏云。吟人多倩删诗稿，名士争求作序文。画卷书编藏满屋，其他生计尽输君。

令君聊试栋梁材，结就谯楼亦壮哉。疑是海宫新涌出，不然仙府乍移来。无人敢带私心入，万户皆知正道开。细数代瓜能几日，晓筹昏鼓莫相催。

郭外移来费俸金，几年抬举玉成林。更无余地栽闲树，尽有高枝著卧禽。寒影似传东野貌，清声如写伯夷心。呼童少杀青瑶简，染月濡云寄我吟。

数椽茅屋傍林塘，幽似山僧独住房。夜静只凭猿守宅，昼闲时有鹤升堂。旋收落叶供茶爨，细捣枯花作印香。书册满床诗满橐，别无生计亦何妨。

知心朋友云霄里，三尺官绫取不难。禅衲乍披身愈瘦，儒冠新脱顶微寒。数编诗稿聊收起，一藏经文旋取看。惟我尘缘推不去，萧萧华发倦渔竿。

穴地为炉了一寒，肉屏毡帐任无缘。晨烧树下沾霜叶，夜煮山头泻月泉。已借阳和归故絮，更分光焰到残编。百年贫富灰埃尽，荒冢累累野烧边。

东风吹雨作花飞，寒勒芳程几日迟。惟有庭前老梅树，谢渠添补落残枝。

不信诗人一例穷，如公半世又成空。湖边便欠寻梅友，篱下应无采菊翁。雪片堆平闲药灶，雨声敲碎旧渔篷。墓铭吟稿儿封寄，血泪斑斑浣纸红。

涧水溪冰似镜清，自看寒貌已分明。烦君别相江湖友，来岁谁魁淡墨名。

临帖钞书外，尤深破墨工。万峰千嶂趣，片纸尺绡中。云暗孤村月，潮生满树风。自嫌吾已老，摩砚一无功。

到处有茅堪盖屋，谁家迁槿不成篱。秋潭何事经营晚，应是无人会买诗。

老松阴下访摩云，仰望青云隔几尘。不是倚空梯百尺，只缘中有道高人。

田间久不到，草木半萧疏。鸥占沉舟浴，蛩分破壁居。仆温携到酒，邻送卖残蔬。未说催租事，黏窗且读书。

数亩家园枕碧波，树桑疏处补花窠。檐低不碍儒冠入，桥矮才通钓艇过。云笛旋裁门外竹，雨衣新织槛前莎。有时牛背看书罢，一曲春风宁戚歌。

几年铢累束修钱，才向湖边置一廛。种竹庭深难得月，养鱼池小易为泉。山呈好画当书案，柳撒轻丝罩钓船。酒力半酣诗思倦，矮床相对白鸥眠。

归买秦溪屋一间，才如都下僦楼宽。门前养草如花赏，壁上黏碑当画看。自改旧诗多未稳，独斟新酒不成欢。髯仙只在渊明宅，泥泞相邀寸步难。

令君蒙雪教千兵，一点妖氛不敢生。和气旋回弓力软，寒光微映剑花明。民居似倚银城壮，海道如铺玉簟平。入蔡归来方夜半，画堂歌管未收声。

翠水池边宴早秋，云谣声里月西流。醉归不信乘鸾稳，却擘莲花作采舟。

十度来敲九不应，隔篱空见竹青青。不知池里黄金鲫，听讲楞伽几卷经。

伶俐不如痴，从来我亦知。才吟诗好日，便是命穷时。鼠笑瓶无粟，蜗嫌壁有碑。五行修得否，髭鬓已丝丝。

绿野堂边种药成，已斑髭鬓复青青。谢庭子弟皆英物，汉殿公卿半学生。争捧溪藤求妙画，竞磨崖石乞新铭。如何海角孤吟者，文集中间也挂名。

歙浦租船只载诗，一廉如此似君稀。双亲犹道行装重，多带罗纹一砚归。

望得招提见，程犹半日间。马嘶曾到处，仆指未行山。风递松声远，云连草色闲。何如添个我，坐石听潺湲。

一冬专宠道人房，不藉华清赐浴汤。皤腹却无璋瓦分，矮身难称绮罗妆。春生蝴蝶半床梦，暖迫梅花一帐香。醉倚肉屏君莫羡，北邙多少黑头郎。

一掣尘缘去学仙，鹤程风露渐高寒。白玉楼中逢鼻祖，为传吟貌寄予看。

麾节交迎出帝城，满朝皆羡板舆荣。一州暂辍春风暖，八郡同瞻霁月明。吴苑鶑花新管领，秦溪桃李旧生成。应怜倦卧寒窗者，煮药炉边听雪声。

梅福舟行速，离觞不暇斟。虽然交日浅，颇觉别情深。宿处雁相伴，到时鶑对吟。水心新冢下，替我一沾襟。

柳风虽小丝丝袅，花雨无多点点香。惟有吟毫闲未得，染红濡绿一春忙。

不向杯中物，吟边仅有君。自无沉醉分，非效独醒人。卷箔进明月，开门放宿云。拣茶敲未遍，又摘露芽春。

真是分风月，归来无俸钱。人皆嗤拙宦，天又啬长年。旧宅寒潮外，新茔古树边。一诗哀不尽，檐雨对潸然。

身迫云霄自不知，只如师友讲论时。驱龙驾凤阳冰字，剪月裁霞太白诗。雨院炷香熏画卷，晴窗添水浸花枝。十年漫走江湖上，只尺兰坡却到迟。

邦君一念只宽民，真个龚黄现后身。和气蒸为千耒雨，暖云裁作万襦春。座中长有清吟客，庭下浑无健讼人。诸郡尽能依此样，世间那有一家贫。

朝润郅支膏，暮泽楼兰血。何如沉土中，蚀为无用铁。

隔市能几步，幽趣逾山林。凿池小如斗，水浅鱼自深。檐任树枝碍，阶从草色侵。不肯一锄斫，恐伤春风心。朝出货仁义，暮归炊古今。客来无可款，石炉添水沉。

削成千蠹简，此屋是余材。长有清风至，浑无俗客来。猿当吟案立，鹤趁钓船回。添足岁寒计，栽松复种梅。

梅花惆怅三年别，香锁空庭几风月。今年花发主人归，依旧主人贫彻骨。小枝分立砚屏边，无酒酬春烛焰寒。数叶残书翻未了，唤起山童敲凤团。

妾心如镜面，一规秋水清。郎心如镜背，磨杀不分明。

小窗寒烛夜，结纽缀郎襟。不结寻常纽，结郎长远心。

郎身如纸鸢，断线随风去。愿得上林枝，为妾萦留住。

馿载新诗仆抱书，松声禽语当传呼。不知邂逅耕田者，问著青苗免役无。

拄义撑仁难著脚，十人著脚九斜欹。此铭不特为君助，今古儒家砥柱碑。

掣断江湖几线风，蓑衣闲挂饵瓢空。何因献入君王手，持向磻溪钓太公。

江湖蓑笠旧交情，石滑泥深步转轻。恰是革华踪迹险，宦程高处越难行。

满镜秋霜鬓影寒，此生堪笑复堪怜。烦君只相看书眼，更对青灯得几年。

百幅吴冰千蘂雪，对吟终日不成诗。忆君同在孤山下，商略春风弄笔时。

手不题诗已数年，砚砖相伴学枯禅。为君蘸湿玄晖笔，写出江山雪后天。

踏雪寻梅兴未偿，衣襟赖有隔年香。铜{匚/也}更炷冰花脑，不到孤山也不妨。

嫁得萧郎不恋家，几年流落在天涯。满怀多少伤春事，嫌杀门前叫卖花。

竹梢风露松梢月，未抵吟丞气味清。笑问两年何所得，锦囊诗重俸囊轻。

老砚磨穿事不成，万书堆里鬓星星。愿随君去柯山下，收拾残烟写佛经。

黄花冷笑竹篱边，笑我床头乏酒钱。带雨折来无用处，碎挼金屑和茶煎。

长身夜占银台立，焰焰光摇顶上珠。贪向华堂照歌舞，不知灰得寸心无。

不闻沸鼎烹夷叔，那有云台画四凶。自与心君消息了，却将甲乙问穷通。

我貌君容一种寒，鹭漂鸥泊廿来年。我诗吟就无人买，君相公卿煞得钱。

老屐相随四十年，惯看苍翠听潺湲。今朝细玩松岩画，犹有吟行未到山。

一别吴松二十秋，败荷枯柳总新愁。白头交友凋零尽，赖有寒江几个鸥。

一编奏议从头读，句句冰联玉缀成。不是德宗嫌切直，自缘唐室未升平。谄魂尽逐残星灭，义魄长随霁月明。我亦爱君忧国者，岁时来一拜先生。

弟判嘉兴蔼政声，兰坡兄又出专城。如将天上一蟾影，分作人间两郡明。江冷雪随帆幅去，路晴梅夹轿窗行。开藩便拜归班诏，也与玉山添重名。

绕宅无非罨画山，吟台更对好峰峦。锦囊低挂花梢上，玉子轻敲竹荫间。小砚买来猿解捧，异书编就鹤同看。主人出赴功名会，涧水自清云自闲。

满面疮痍瘢，胸中一泓雪。醒吟鹤背风，醉卧鸥边月。不卖吓鬼符，不试{熝/匕}金诀。笑问旧蓑衣，秋来添几结。

长安富贵海，十客九倦还。君去不着意，君归无愧颜。旧圃一二亩，新居十数间。花寻直树种，竹简斜枝删。诗句满壁写，书编到处安。冬檐日春煖，夏户风昼寒。不是时令舛，自缘心地宽。天下政多事，未须牢闭关。

