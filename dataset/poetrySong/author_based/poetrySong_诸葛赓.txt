上天下地极高深，幻化无踪何处寻。山静白云归洞口，水清明月落波心。

三疏陈情始放归，萧萧白髪解朝衣。未营别业王官谷，先驾扁舟严子矶。视草龙螭犹眷恋，还家鸥鹭自光辉。老臣恩遇知何极，梦到天门觐紫薇。

小筑危亭聚石淙，清溪环绕不通江。栽成傲骨梅千树，呼出栖云鹤一双。垂钓艇乘新涨水，摊书光借夕阳窗。勋名事事皆堪避，只有诗情未肯降。

日影初升竹半篙，一天晴色读离骚。凭栏对客浮樽斝，隔水听人正桔槔。拂去梁尘饯乳燕，扫归松栗煮秋涛。柴门正对青青柳，浪说新诗欲拟陶。

水国微茫境不凡，箨冠萝带芰荷衫。云归洞口鹿常卧，叶落巢门鸟自衔。采药道人过峭壁，汲泉童子下层岩。名山书卷封题处，多少烟霞护玉函。

数亩池塘一小亭，从容书札户常扃。闲开松菊花三径，时贮参苓酒一瓶。望去春痕青到水，飞来凫羽白连汀。是谁日落吹长啸，犹有行人不忍听。

