有妹有弟奉亲慈，我因官事独此縻。涛江身隔一万里，永日心思十二时。恋豆岂能劳远驾，临流端欲赋清诗。故山尚有茅茨旧，端策何须更拂龟。

学士奔波方绕枝，隠者盘旋能避时。萦纡三径襄枳棘，庇荫万木藏茅茨。常时理棹去城远，先世卜筑无人知。高山为屏开锦绣，清泉可鉴堆琉璃。主人好德乡党敬，宾客来游邻里窥。有田千亩何所羡，遗子一经常自期。莫向清流歌考槃，须知好爵徒尔縻。驱羊拾芥不难取，濯缨洗耳应复思。

云篆长悬纪岁年，凤池人去政声传。风流继踵今诗伯，物色分留到绮筵。南国甘棠有琪树，平居大屋尚修椽。使君小试扶颠手，高义仍闻过昔贤。

江色城霞气象新，中兴岳牧用诗人。争趋画戟高门地，窃伏荒山涨海濒。敢望车鱼延传舍，先持笺简具州民。猿惊鹤讶知吾意，欲醉双岩堂上春。

丹梯宁复倦扶筇，闻说青山又改容。下界已同三绝寺，上方仍对妙高峰。聊须小憩窗前榻，莫虑遥闻斋后钟。脚力已穷犹应接，兹时目力更难供。

拜恩散号在兹地，乘兴真游驾小车。拥笏朝真香火罢，虚明庭院静无哗。按图默记金声赋，意气直欲登仙槎。龙渊三井液膏乳，琼台双阙飞云霞。玉堂珠阁不可到，山灵勒回因念差。金壶龙检世已远，五千漆字犹堪夸。如今丹笔已漫漶，风日暴炙元无遮。元公丰碑压千柱，择木小隶湮尘沙。丈人巾屦青松下，道士瓯蚁随倾茶。谓予读敕见陈请，州帖次第来幽遐。了知君心弃符竹，不敢复献旌节花。我今便欲老岩谷，亦不求枣大如瓜。洗心脱然去尘累，不慕盛丽并纷华。黄衣青藜或可遇，愿授竹简观聱牙。人生信是行乐耳，岂复自慁同池蛙。兹行已占平生胜，后来游观宁复加。清兴不极尚忘返，长天日暮空咨嗟。

台岳石为梁，苔滑水湍激。应真所游处，林杪飞杖锡。遂令山木闲，变现如所历。扶疏冠琪玉，不受霜雪滴。当其含蕊时，知状曾目击。端如尊者相，相呈咸可觌。掌合貌甚恭，头光不加幂。升高真蹑虚，集菀聊憩寂。枝栖过三宿，神通渺难测。不于下成蹊，俗眼何曾识。四皓共木奴，大槐荫土国。孰非梦幻闲，昧者徒自惑。况此方广徒，衲身岂人力。我有一瓣香，敬为千百亿。漂摇风雨中，此地何偪仄。向来专一丘，不受山庭勒。盘踞来药寮，使我亲封植。清泉堪晚漱，甘露充朝食。埽除有浮屠，高下宜降陟。稽首达声闻，应供毋难色。

高阁临流双塔寺，扁舟舣岸一帆风。夜潮迷浦难安枕，昼雨翻江只闭篷。人境行时虽甚逆，我身着处本来空。明朝乍喜团栾话，应忘波涛汹涌中。

婺女光分邻土壤，赤城标建绝纷埃。丛祠祗事无终古，灵迹相传有自来。屋上飞烟梧鼎熟，水边迎棹度船回。大神如在匪徼福，但欲乞灵消祸灾。

生求同志论心事，没耸邦人福祸间。吏奉敕书跻旧典，庙长血食配崇山。刲羊刺豕来村社，鼓瑟吹笙出市阛。报祭丰年更晴日，稻秔充羡老农闲。

巾车入郭解愁颜，着我群贤俎豆间。小队出郊还许从，清诗首唱讵容攀。溪风杜守吟秋浦，云月韦侯夸盛山。何似赤城遗暑湿，东湖尽醉碧筒弯。

层屋周遭列岫围，碧滋红彩眩晴晖。境中一段明绫出，望外千春碎缕归。叠嶂分留女娲练，飞流不杂卫文衣。主人亦是登临客，凤阁明年咏紫薇。

数闲破屋压崔嵬，经月何人共酒杯。入耳了无门外事，关心惟访药中材。一山秋色连云暗，半夜风声夹雨来。欲向天台招贺监，未应容易拔船开。

宁复露棱角，明心不受欺。千年谁可转，空照是宗师。

滴沥来无尽，秋声杂水声。纵观深省后，一酌更心清。

屏居常恨造门疏，觌面真如得异书。昔年丹笔勘阁本，此日海邦题坐舆。幸接好音闻正始，岂惟妙句突黄初。道山学士来车骑，还使林僧识佩鱼。

十日元无两日晴，小园幽事最关情。早披鹤氅看云出，晚踏渔舟趁月明。夜雨洗来修竹浄，晓风吹入瘦松清。野亭花径缘君埽，袅袅秋声动旆旌。

桐柏古福地，琼台上侵星。仙人种玉处，瑶草犹亭亭。羽人纫作佩，瑞露濯芳馨。悬崖百丈坑，九畴诗得经。真境有谁何，守护烦六丁。长官仙李氏，不畏兹山灵。河阳无数花，叶蕊衒紫青。受此贞洁姿，不露凡卉形。命彼轻举者，窃取岩中扃。封植入笼槛，罗列旁轩屏。结根失所托，摧残日飘零。揖我求我言，矢诗当见听。草木遂其性，民物自安宁。君其毋求奇，采掇庶可停。兰玉近取譬，何用专阶庭。人观尽白眼，莫遣下青冥。

地隔三江云水深，那知帝子启山林。咸京筑馆今谁主，白昼松风哀怨音。

两寺从分有白莲，人瞻东掖旧承天。重寻贵主布金地，共饮神僧卓锡泉。阮叔林闲携伴侣，支郎社内许留连。欲迎瑞相还龛去，香火灵山古佛前。

追锋未下玺书催，鼎味调和欠尔梅。太守印章常懒佩，神仙官府要同陪。赤城霞起楼居见，紫逻云深吏引来。岂羡蓬莱新日月，莫教寓士奉离杯。

别来无奈岁时催，渴想声猷但指梅。六逸溪头难角逐，七贤林下曷追陪。忘怀不觉老将至，揣分争如归去来。况值元宵增感慨，十年耳冷听倾杯。

岁云暮矣物华催，江城风光着野梅。东阁诗成将付与，南枝花发许追陪。混冰落素应难久，姑雪欺春不并来。谁为商量开细细，早教玉树映金杯。

静听天台事，兹行毋惮劳。水和青屿出，霞起赤城高。佛寺炊乌饭，仙宫压白醪。奉符须少缓，处处可游遨。

灵石山头路，君应访药寮。竹阴千个密，松色数章乔。季弟方从政，孤僧伴采樵。为言心已往，不待楚词招。

四月维夏天未暑，天台居民逃室处。城中屦贵巷陌喧，城外号奴去村墅。老癃扶杖少者趋，夫弃禾麻妇投杼。肩随足蹑似同谋，色沮声低咸偶语。使君高车挽不止，谁其嗣之保闾里。攀辕卧辙岂留行，遮道填门宁足恃。三江阻隔江水深，莫使江头有船舣。我闻此语良足听，呼使来前陈本始。吾州使君能静治，千里无虞安狱市。澄之不清扰不浊，尽道使君心似水。昔襦不足今袴余，良药千金补疮痏。黄屋近驻钱塘城，愿说政平并讼理。从今更借二三年，增秩赐金书用玺。我言此语尔未思，有大于此尔何知。入为三公自故事，天台美称公是宜。德泽但可施一州，润及九里宁独私。携持却看祖道盛，送车百两多旌麾。争先劝饮接殷勤，玉酒湛湛皆盈卮。使君千觞亦未醉，更听小儒前致词。嗟予待次七闽郡，法式规模知吏师。忘年屈势待我厚，岁月易得今再期。送公去郡情更恶，人送作郡知何时。

一丘膴膴占冈原，夐隔尘寰息世喧。墙屋朅来营胜地，篮舆不复羡高轩。当年松菊渊明宅，此日蓬蒿仲蔚园。奠冢成泥有遗爱，怀人谁为雪沈冤。

萧萧六辔天边路，云竹风松正岁寒。欲洗衰颜换凡骨，应须九转大还丹。

云𫐌一去远难追，丹鼎埋光固不疑。承露仙人辞汉后，几重深杳隔瑶池。

{场}节光华远，轺车那得闲。咨询元自急，省敛亦相关。去住存高咏，晴阴对好山。深惭縻郡绂，仙境不同攀。

绕耄倪扶杖小童闲，绕舍清溪碧水环。争看赤帷仍避传，静无桴鼓爱青山。

