九十萱亲天下稀，十年甘旨误庭闱。临行有恳慈心喜，再睹衣冠儿便归。

九十萱亲天下稀，吾王何在子何之。倚闾旦暮无他念，一片好心天得知。

九十萱亲天下稀，人无容力荷天慈。衣冠礼乐江东聚，此是痴儿奉母时。

九十萱亲天下稀，平生教子欲何为。楚王肯立韩公子，良也归韩亦有辞。

九十萱亲天下稀，教儿只诵白华诗。溪冰山玉人无愧，百拜慈闱喜可知。

东南官吏欠清风，五十年来世道穷。须信太平在今日，人间又有杜祁公。

庆历诸公开太平，选贤按察救生灵。当时只有一杜杞，岂若先生真福星。

万物宁无吐气时，平生爱诵杜陵诗。如今天下知元结，六百年间再见之。

近日人传庾岭梅，南枝落尽北枝开。长安旧日元无此，尽是江南人送来。

红叶飘摇霜露清，去年今日正同行。夜来似与君相见，明月一窗梅影横。

一岁思君君不来，君来我去欠徘徊。归时只见留诗在，何日相逢畅好怀。

平生结客知心少，乱世逢人笑口难。近日老天频送喜，谁来对酒共清欢。

五纬煌煌聚在秦，项王称霸沛公臣。谁知四百年天下，已属宽仁大度人。

洪钧一转岁开端，草木群生亦喜欢。安得明年此时节，江东重睹旧衣冠。

莫道新年贺客迟，晴天暖日却相期。春风只被多情苦，红嫩青新总要诗。

阮郎正好住天台，玉女多情忍放回。雨散云收一天碧，薰风吹梦到瑶台。

杜鹃日日劝人归，一片归心谁得知。望帝有神如可问，谓余何日是归期。

南州久客困炎歊，汗浥春衫上白毛。细葛含风常著看，此情犹胜旧绨袍。

吴宫金蹙凤花绫，春暖熏笼换水沉。那似冰桥楮夫子，满床明月解微吟。

猪苓桔梗最为奇，药笼书囊用有时。莫把眼前穷达论，要知良相即良医。

寻得桃源好避秦，桃红又见一年春。花飞莫遣随流水，怕有渔郎来问津。

茂绿林中三五家，短墙半露小桃花。客行马上多春日，特扣柴门觅一茶。

毛颖摧锋入墨池，白云窗下展乌丝。乘君袖里孤山月，写尽横斜竹外枝。

谱系庭筠出管城，胸中千亩尽秋清。儿童不悮挥毫意，闲傍虚檐听雨声。

新篁娟娟如绿玉，潇然出尘澹无欲。清风明月谁主张，留得此君在空谷。

蒲葵也解归掌握，纨素未应捐箧中。莫把暗尘涴明月，好驱大暑来清风。

渊明岂但隠逸人，渊明素怀诸葛志。清香不独占秋天，菊潭一滴三千岁。

乔松磊磊多奇节，冬无霜雪夏无热。根头更有千岁苓，知谁可语长生诀。

义熙陶令书甲子，春秋仲尼尊天王。孔明汉贼不两立，梁公十念臣而皇。

重重叠叠上瑶台，几度呼童扫不开。刚被太阳收拾去，又教明月送将来。

丹府金童善主家，百神听命静无哗。从今何必餐松柏，但吸日精吐月华。

龟衔甘露争先到，凤吸醴泉随后来。投在太清仙酒瓮，道人日饮两三杯。

世乱异人出，高者为神仙。方术皆救世，可知愚与贤。喜君风鉴别，妙处不可传。着眼看福人，要识太平年。

堕甑看无益，乘轩计亦疏。忍贫吾自解，过论子姑徐。但得耆而艾，饱观诗与书。时乎一杯酒，此外尽从渠。

避世知无地，危身只信天。宁持龚胜扇，不着挺之绵。养性真同道，知心有宿缘。纸衾加惠絮，晴日卧云边。

崇兰生深林，澹泊一点芳。江梅倚修竹，酝藉万斛香。气骨抱金玉，精神贮冰霜。若以色见我，照红还海棠。

乱世读书少，前人教子难。青灯尝合席，红叶趱归鞍。梅自知春近，松应耐岁寒。楼高新月好，后夜与谁看。

冰玉古溪山，治中今士元。邦人敬文简，道化望曾孙。朱子书堂在，东莱讲席存。十年儒道晦，此日喜登门。

门户兴衰不自由，乐天知命我无忧。大儿安得孔文举，生子何如孙仲谋。天上麒麟元有数，人间豚犬不须愁。养男不教父之过，莫视诗书如寇仇。

千古兴亡我尽知，一家消息又何疑。古来圣哲少才子，世乱英雄多义儿。靖节少陵能自解，孔明王猛使人悲。只虞错改金根字，焉用城南劝学诗。

中原自古多豪杰，晋国尤多贤大夫。学问断无虚议论，功名须有大规模。臂间弓矢真良将，舌底诗书笑腐儒。自恨两贤相识晚，不妨杯酒恣歌呼。

伯阳曾著易参同，夺尽阴阳造化功。白玉五城人可到，黄金一鼎道无穷。先生救世心良苦，后派多才命必通。魏本大名名易显，子明且为筮江东。

观外好看船往回，观中几度见桃开。常瞻紫气青牛去，又带白云黄鹤来。天地无情搔短发，古今多变付残杯。醉中尚有醒时眼，不信玉山人可推。

老树犹能识道回，好怀长对碧天开。青山绿水何人管，明月清风要我来。少日曾闻黄石教，平生几掷左慈杯。道兄惯见人间事，快抱棋枰信手推。

万古纲常担上肩，脊梁铁硬对皇天。人生芳秽有千载，世上荣枯无百年。此日识公知有道，何时与我咏游仙。不为苏武即龚胜，万一因行拜杜鹃。

道逢患难正当行，礼食从来孰重轻。绿鬓行藏堪检点，白头去就要分明。了知死别如龚胜，未必生还似子卿。纬地经天文不丧，许君独擅大声名。

死易程婴岂不知，十年死后未为非。文辞未必改秦甥，敲朴徒能抱御衣。无志何劳悲庙黍，得仁更不食山薇。儒冠有愧一厮养，何忍葵心对落晖。

孟韩相慕久悬悬，恨不论诗早十年。吾道不行知有命，斯文将丧更由天。此生何恨为龚胜，来世谁能知少连。不信无人扶宇宙，是邦豪杰已林然。

八闽英杰盛如林，安得三忠存至今。旧俗风流千载事，精忠大义一般心。早知平陆风波恶，何必巅崖云雾深。此日脊梁非铁硬，小颜拳爪定相侵。

雪中松柏愈青青，扶植纲常在此行。天下久无龚胜洁，人间何独伯夷清。义高便觉生堪舍，礼重方知死甚轻。南八男儿终不屈，皇天上帝眼分明。

平生爱读龚胜传，进退存亡断得明。范叔绨袍虽见意，大颠衣服莫留行。此时要看英雄样，好汉应无儿女情。只愿诸贤扶世教，饿夫含笑死犹生。

明知儒道本同流，未了因缘不自由。紫府寥阳随念到，红尘辛苦几时休。精神尝与天来往，躯壳不知谁滞留。穹壤岂无陆修静，知君认得故吾不。

岂不逍遥自采真，世间何地可容身。碧潭秋月元无物，丽日祥风只爱春。天上尽多知己友，尘中安得见心人。赤虬一跃蓬莱近，又恐丹丘有宿因。

学道无魔道不成，神人得计是无名。光风自觉长潇洒，明月何曾有死生。早悟梅山难养性，何如福地别寻盟。梅花香里堪联句，莫笑人间石鼎鸣。

嘉树种木绵，天何厚八闽。厥土不宜桑，蚕事殊艰辛。木绵收千株，八口不忧贫。江东易此种，亦可致富殷。奈何来瘴疠，或者畏苍旻。吾知饶信间，蚕月如岐邠。儿童皆衣帛，岂但奉老亲。妇女贱罗绮，卖丝买金银。角齿不兼与，天道斯平均。所以木绵利，不畀江东人。避秦衣木叶，矧肯羞悬鹑。天下有元德，孔融愿卜邻。绨袍望不及，共裘志自仁。赠我以两端，物意皆可珍。洁白如雪积，丽密过绵纯。羔缝不足贵，狐腋难拟伦。𫄨纩皆作贡，此物不荐陈。岂非神禹意，隠匿遗小民。诗多草木名，笺疏欲谆谆。国家无楚越，欲识固无因。剪裁为大裘，穷冬胜三春。拜嘉重感激，触物尤酸辛。吁嗟彼寒谷，邹律今不神。三宫坐穹庐，雨雪或十旬。安得遗此惠，飞到君王身。塞上寒堕指，挟纩谁为温。人各赐两端，费银二万斤。大军四十万，谈笑却胡尘。感君道义交，何异骨肉亲。可与知者道，众人笑且嗔。玉案未能报，琼琚情则真。春秋二百年，币交几君臣。季札有赠好，千古尚如新。

何年𢭏玉楮，莹洁无滓坌。清兴厌纯绵，安有尘可振。夜卧白昼中，冰雪心不紊。梦觉梅花香，炉红绝烟煴。疑到玉皇前，俯视日月晕。人间绮罗帐，何异锦覆粪。吾慕忍寒人，从师游鲁邻。爵禄不可辞，高举已在汶。独怜无褐民，茅檐冻欲偾。大裘正万丈，德心欠广运。天下皆无寒，孔孟有素蕴。愿与物为春，衾铁吾不愠。以君志趣高，惠我无俗韵。缟带报纻衣，侨札真契分。

玉粒百谷王，有功满人寰。舂磨作琼屑，飞雷落九关。翕张化瑶线，弦直又可弯。汤镬海沸腾，玉龙自相扳。银涛滚雪浪，出没几漩澴。有味胜汤餠，饫歌不愁癏。包裹数十里，莹洁无点班。兴师远持糒，此物正可颁。千万一日饱，不费金数锾。长安权贵人，五鼎靳笑颜。玉食过九重，恨无土宇版。岂知有琼糜，天雨到市阛。愿献空峒帝，马迷龙难攀。

阳复且闭关，万物畏坤含。双凫飞天外，鹜食何贪婪。儒道又一泰，十年乱愈餤。谁家读书堂，庭阶无青藫。此时谈诗书，莲经提鱼篮。平生太玄文，知者无一谭。之子爱野鹜，骥驹舞两骖。厚颜酒食馔，不猎悬鹑鹌。寒威甚毒矢，三杯胜七{钅函}。烂醉寻梅花，登峰吾尚堪。

平生忍酸寒，鼻吸醋三斗。先民耻乞字，乞酰良可丑。卖鸡买鱼烹，鸡鱼谁舍取。将为水晶鲙，聊悦苦吟口。主人曰无酰，调和只宜酒。一夜严霜寒，池冰坚可扣。谁知酒不冰，流澌鱼可走。旁观粲然笑，易牙知此否。始知五味和，咸酸必相有。提壶我有求，君瓮肯发瓿。宿诺惠未来，望梅渴已久。似闻君酿酰，巧心出杨柳。杨柳属他人，肠断香山叟。举瓢酌酰时，又忆玉纤手。一顾一心酸，泪珠满翠袖。此亦人至情，何不告朋友。古人有乞浆，得酒意愈厚。又恐酒俱来，太岁正在酉。

十兆九万拜，求道心如惔。毗卢顶上珠，直欲一手探。天厨送谁馔，众腹岂敢贪。君有维摩心，作茧怜吴蚕。八万四千供，只须丈室函。昔我闻晨钟，今载草堂柟。流年急如梭，长歌愧仙蓝。勇寻赵州关，何畏白发𩭹。愿为护法轮，金甲持长锬。又恐囘道人，晚遇黄龙南。

六道四生苦，何人不烦恼。官人自做官，道人自修道。相逢不下马，各自寻蓬岛。前生非亲契，今生如何好。本来无因缘，安得有果报。来非人捉来，到是天送到。我若不呈丑，道教一齐倒。春风缚不住，秋月蚀愈皎。莫登时贵门，谈天恨欠早。对面不相识，开口便激恼。譬如弄杂剧，徒取傍人笑。道我是风颠，知我已明了。莫愁我饥渴，天厨食自饱。真宰善解家，未敢与人道。

有石奇峭天琢成，有草夭夭冬夏青。人言菖蒲非一种，上品九节通仙灵。异根不带尘埃气，孤操爱结泉石盟。明窗净几有宿契，花林草砌无交情。夜深不嫌清露重，晨光疑有白云生。嫩如秦时童女登蓬瀛，手携绿玉杖徐行。瘦如天台山上圣贤僧，休粮绝粒孤鹤形。劲如五百义士从田横，英气凛凛磨青冥。清如三千弟子立孔庭，回琴点瑟天机鸣。堂前不入红粉意，席上常听诗书声。怪石筿簜皆充贡，此物舜庙当共登。神农知己入本草，灵均蔽贤遗骚经。幽人耽玩发仙兴，方士服饵延修龄。彩鸾紫凤琪花苑，赤虬玉麟芙蓉城。上界真人好清净，见此灵苗当大惊。我欲携之朝太清，瑶草不敢专芳馨。玉皇一笑留香案，锡与有道者长生。人间千花万草尽荣艳，未必敢与此草争高名。

墙东荒蹊抱村斜，荆棘狼籍盘根芽。何年丹杏此留种，小红濈濈争春华。野人惯见谩不省，独有诗客来咨嗟。天真不到铅粉笔，富艳自是宫闱花。曲池芳迳非宿昔，苍苔浊酒同天涯。京师惜花如惜玉，晓担卖彻东西家。杏花看红不看白，十日忙杀游春车。谁家园里有此树，郑重已着重帏遮。阿娇新宠贮金屋，明妃远嫁愁清笳。落花萦帘拂床席，亦有飘泊沾泥沙。天公无心物自物，得意未用相陵夸。黄昏人归花不语，惟有落月啼栖鸦。

永州何仙药最灵，神丸能溃邕州城。广西两道再清平，百万赤子荷更生。笙鹤一去三百年，东南忽变为腥膻。为血为肉生灵苦，在者疮痍何日痊。上界真人有同性，不学神仙学孔孟。有术医国无人知，要为吾民救微命。察脉肥瘠韩子精，论疾阴阳子产明。神功端不让思邈，古道依然如宋清。得钱卖药少取利，无钱乞药喜舍施。好客来时入酒垆，无朋终日阅书市。忆昔民生三皇前，下寿无疾享百年。神人妙用不可见，本草灵素犹有传。古云医不通三书，世上断不服其药。如君胸中有炎黄，冷笑三书尽糟粕。我闻上帝最好生，活人功多朝玉京。请看岐叟至陶葛，神仙多是良医成。东南干戈二十秋，人无贫富眉长愁。千人幸有一人在，到处呻吟无歌讴。遗黎若要家平康，但愿良医自天降。不龟手药有灵时，好看良医作良相。

冷凝寒极雪漫漫，天下无人知袁安。起来门前问梅竹，吾友可以话岁寒。岁寒心肠似铁石，不与万木同摧残。有时醉中画梅竹，洪钧只在掌握间。人生莫与天争巧，上帝一见开笑颜。八极俗物不足道，千年陈人无可观。谁人奈得此雪过，春风去后终须还。千红万紫争烂熳，梅竹携手隠空山。皋陶庭坚不祀苦，程婴杵臼存孤难。岂无当门独立者，五更风雪不相干。上帝慈仁须动念，醒来红日上三竿。

雪深不能镵黄精，天寒不能𣃁茯苓。瑶草共食何日长，还丹独炼何时成。如来怜我似鹤形，指挥龙树露神灵。佛无老死无生灭，何用劳我以长生。

堇荼易地味不甘，姜桂到老性愈辣。人言申椒能变化，我见苾芬终不灭。古来郊庙荐德馨，此物气味通神明。开口一笑露眼睛，望君点化佛先成。

孔子爱食蔬菜羹，羹中无醤必不食。先生执醤馈高年，此味珍羞岂易得。瓶中有粟岂过望，谁怜陶令分嘉饷。喜君不作无发人，免得东坡借擂醤。

丰年自古说来牟，四月麦熟胜秋收。天厨送食不待求，有面{饣不}饦吾何忧。安得化身为儿童，戏沙作面可报答。授记或为阿育王，请铸八万四千塔。

西汉有臣龚胜卒，闭口不食十四日。我今半月忍渴饥，求死不死更无术。精神常与天往来，不知饮食为何物。若非功行积未成，便是业债偿未毕。太清群仙宴会多，凤箫龙笛鸣瑶瑟。岂无道兄相提携，骑龙直上寥天一。

天台罗汉形模，也学丹霞刬草。少年大振宗风，好个五山长老。

巍巍文笔光书林，插空屹地皆天成。尖齐不假云烟敛，圆健何劳雨露深。椽墨太阿窥小丑，书天不动龙蛇走。何用蒙恬制作工，五色光芒焕星斗。

元君吴老皆升真，民怀被德为斯亭。和烟芳草连天碧，笑日仙花满树春。前后古阴迎蓊郁，远近琅玕森玉立。祥风静定不见寒，凤尾婆娑暄暖日。

雄峰驰骤万马奔，浮空积翠如昆仑。中有一蛙清且瘦，天成不假钻锄痕。神物深潜清彻底，霹雳电光生石齿。桃花飞雨三月红，汹涌湖光涨春水。

携锄凿破南山云，种来修竹凌青冥。参天引风挺苍玉，匝地印月筛黄金。清瘦何妨惟却俗，净扫胸中尘万斛。何当裁制十二个，吹作来仪凤凰曲。

岱嶂吞吐云烟迷，山川独胜东南奇。银河倒泻风雨急，玉龙交战冰霜飞。巨流溅石驾空谷，仰望斯须突起粟。西湖不羡冷泉亭，爽利可人清兴足。

路盘屈曲蛇行惊，岭危崒嵂龟纹真。俯窥毛悚超宇宙，仰扪手得探星辰。斜阳堕块朱砂魄，暮霞几缕胭脂色。来朝海气泛扶桑，拥出金轮光赫赫。

长虹跨陆登云衢，会同海宇皆车书。日斜市溃夜喧息，月来云静天无疵。水劫金蟆形不槁，常生玉兔药常捣。可怜沧海几桑田，照耀古今人尽老。

仰山梵刹万竹间，巨鲸吼动天风寒。前声穿云出山久，后音待月挥槌难。长短轻重知多少，断续参差不奇偶。敲残一百余八声，树色糢糊落星斗。

古阴寂寂人踪稀，一泓凝碧环招提。洪音清韵系风雨，山鸣谷响声迟迟。昧爽初分天欲晓，岚气升腾迷木杪。金乌鼓翼海色红，烁醒林中正栖鸟。

朔风吹折寒梅枝，严凝冻合彤云痴。华峰屹立亘今古，堆累积聚皆昏迷。杨花飞舞盈三尺，蝶翅交加呈六出。朝阳发焰照乾坤，万壑千崖消粉饰。

子规啼彻四更时，起视蚕稠怕叶稀。不信楼头杨柳月，玉人歌舞未曾归。

十年无梦得还家，独立青峰野水涯。天地寂寥山雨歇，几生修得到梅花。

秋日闲十日，面怀秋山空。烟霞固常态，败叶铺山红。平生五大夫，投老一秃翁。相看各萧索，事付不语中。二轮固代谢，四季弭初终。义霜素凄惨，温律复冲融。相期保岁寒，木末回春风。

十二街头三尺雪，骏马健行如跛鳖。生怀故人厉半村，拂袖前行何勇决。叠山居士强欲吟，冻笔如椎砚欲裂。京国青衫十载交，欲言不言情哽咽。愿君勿作绕指柔，愿君勿作在矿铁。甘雨幽遐冤草苏，清风宇宙贪泉竭。循良讵困圣明时，玉烛光华待调燮。

三十二峰峰最高，脚踏高处真人豪。远观灵山一{山咅}嵝，俯视彭蠡无波涛。眼明始见沧海阔，心闲却怜人世劳。后百千年谁独立，万古一览皆秋毫。

人言此是海门关，海眼无涯骇众观。天地偶然留砥柱，江山有此障狂澜。坚如勇士专场立，危比孤臣末世难。明日登峰须造极，渺观宇宙我心宽。

正气冲融自一家，宦情儒墨共根芽。身因世故归民社，道为时谋重圣涯。千古寒光流夜月，满天余彩漾晴霞。殷勤瞻拜诸公侧，送尽长林几晚鸦。

养口资身赖以桑，终成王道泽流长。吐丝不羡蜘蛛巧，饲叶频催织女忙。三起三眠时化运，一生一死命天常。待看献茧盆缫后，先与吾皇织衮裳。

一从孔氏去藏书，直至秦人不喜儒。柱下老仙今有后，安知文不在兹乎。

东观群儒作好官，束书不许散人看。何时遂作西林友，读得韩文熟已难。

真人何代结幽栖，累世奎光焕紫泥。日月高奔黄道近，衡庐傍出玉绳低。

晒衣台上草春深，天遣诗人近士林。宇宙中间千万变，长歌收拾付闲心。

雨歇月明松，天碧光入竹。好怀一时开，乾坤清可掬。相携尘外游，此乐岂我独。扫开松上云，恐有鹤来宿。爽气逼斗牛，何待蜀仙卜。独怜天心劳，千岁几剥复。沧海有红尘，不见虚舟覆。问讯安期生，何年枣当熟。

手撚琪花吹玉萧，至人长与道逍遥。黄云白鹤无拘束，闲看吴儿弄晚潮。

玉皇殿下卸恩袍，羞见冥鸿惜羽毛。天地有心扶社稷，朝廷无意得英豪。早知骨鲠撄时忌，何似山林遁迹高。次第秋风到兰菊，归家痛饮读离骚。

云在青山自往还，鹤穿云外上青天。云来鹤去不相试，两个无心莫结缘。

莲如君子甘离世，菊似逸民难出山。不信众芳□寂寞，天香流出满人间。

长松落落多奇节，冬无雪霜夏无热。根头更有千岁苓，知谁可语长生诀。

兰佩蓉裳骨相寒，山中何日鼎成丹。春深富贵花如此，一笑尊前醉眼看。

洛阳园里草茵寒，梦想尧夫一寸丹。安得根头知上品，今人多是就花看。

来避秦人万事休，鸟啼花落几春秋。洞门深锁无人到，山自青青水自流。

要知今日谢枋得，便是当年许月卿。

