日离海，青曈昽。沃以积水，涵苍穹。神光隠，豹雾空。气呼吸，为蛇龙。赤云衣，紫霓从。吹白众宿，歌大风。天吴遁，清海宫。

天马黄，产异方。龙为马，白照夜。气汗云，声篲野。备法衣，引宸驾。腾天垠，倏变化。闰之余，劘以霸。阅八姓，瞬代谢。驱祥灵，入罟擭。皇上帝，监于下。誓无哗，出既祃。市日中，不易贾。坐明堂，朝诸夏。赉万方，锡纯嘏。

黎之野，弥苍莽。迤壶关，属上党。有雄矫健，曰余宿将。于故之思，泣示厥像。倚孽狐，势方张。辨臣献议，劝下太行。趋怀孟虎牢，计之上。争洛邑，以东乡。王师奄至，扼其吭。帝授方略，中厥状。兽穷骇突，死卒以炀。胁从已逮，孥肆放。凯歌回，皇威畅。

上临墉，戈耀日。韎韦指顾，流电疾。罪止其魁，不及卒。其魁则顽，曰予虢自出。坐于辕门，斧以率归。子往谕，泣股栗。语中其肝，至毕述。侍不及屏，沮回遹鞠。投于燎，甘所即。皇仁闵下，焉止跸。貔貅彻灶，归数实。获其棘矢，纳世室。

军澧南，溃飞鸟。鹰隼北来，龙蛇夭矫。帝有初命，奉致讨。临于荆，妖孽既扫。胡驱而孕雉，入苍莽以保。王旅长驱，飒振槁。以仁易暴，戒击剽。惟荆衡及郴，士如林，磔其节蟊。春葩秋阴，我有造于南。式敷德音。

邻之震，震于户。戒登陴，彻守御。神威掩至，不及拒。沿楚以南，菁茅宿莽。献于王吏，奉厥土。天子有诏，侯西楚。自南北东，皆我疆。龙旗虎节，拜降王。秦戈巩甲，期韬藏。冕旒当中，垂衣裳。

母思悲，母于归。母闻帝语，妾归无所。妾生并土，蜀野芒芒，奄失其疆。初帝谓母，子昶来，小者侯，大者王。有痍其肌，载粟于创。毕有下土，方归母于乡。天不女夺，朕言不忘。

象之奔斯，惟迹蹶蹶。鱼丽驾空，云鸟溃。南草浮浮，顺于貔貅。焚其帑，实弃厥陬。皇风播，平{殸/目}瞀。星辰起，皆北走。唐季以来，逆雏来咮。岭海肃清，无留后。于汴献囚，凯歌奏。

帝命将臣，誓师于征。伯牙于庭，曰无刘我人。曲阿惟唐，以及豫章。孽于南国，楚粤是疆。我师孔武，聿禽其王。始怒皋皋，将臣不怿。曰如上命，即起予疾。弓韬于衣，刃以不血。收其石程，焚其侈淫。视于丁宁，{舌}羽不饮。取其镈磬，以献于京。于庙告成，垓埏既平。

版图归，归职方。昔服跗注，备戎行。帝锡之斾，龙鸟章。酬献命与胥，今上及秦王。外臣拜稽首，笑颔帝色康。毕同轨，来于梁。晔灵奕奕，敷重光。愿止剑履，觐带裳。四海臣妾，配虞唐。

清源无诸邦，力弱臣秣陵。间道遣进表，九门望日旌。愿齿邹与郳，自达天子庭。四邻雕霸业，国除洗天兵。皇灵畅遐外，蜑俗迩声明。归其所隶州，乞身奉朝请。帝命得陪祀，汤沐在王城。从兹附庸毕，歌以颂河清。

上之回，舞干戚。鸣鸾在镳，士饱力。桴鼓轰腾，罕山北。余刃恢恢，军容肃穆。王畿主辰，参后服神。继圣伐功，卒扼以偏师，断北狄。矢菆鸣房，猬集的。质子援绝，亲衔璧。并俗嚬嚬，附于化，以安得。其屈产，归帝闲。四夷君长，来称藩。籥节夷乐，示子孙。

云屯列灶驱貔貅，殿前杀马祭蚩尤。勾陈苍苍太白湿，贼帐梦惊绕营日。军呼万岁摧太行，华留东抹流电光。重华继尧坐垂拱，并土再驾无葛疆。

徂暑黎阳车驾归，扫清氛翳兵更衣。江都朔云车驾出，凯歌消冰供尚食。都人引领望翠华，征人一月俱还家。

长堤夜幸士素饱，孤城沈灶无飞鸟。从征卤簿拜上恩，太常朝上回銮表。

都人望气归瑶阙，星扫茸头落参伐。西人冉冉留紫云，六飞拥日歌回军。

天门雷动开风云，内前尽给羽林军。圣人神武授方略，斩将搴旗各骏奔。王师所过如时雨，洗濯焦枯向荆楚。重宣德意吊遗黎，素服军前释俘虏。全家到阙拜上恩，诏书为筑先臣墓。

神风流霆驱偃草，天兵夜下西南道。虎贲长戟来凤州，归峡衔枚疾如扫。庙谟万里谂诸将，山川曲折图形状。天同鬼授契若符，坐减罘罳虏供帐。归来论功授节镇，铙鼓殿前歌破阵。

荆南万里朝天道，巫女云荒产芳草。锦鞯道赐带盘雕，方物南来进龙脑。愿陪郊祀依日光，供张归朝亲奉表。勋阶邑食及隶人，移镇徐戎作家庙。人生富贵侯与王，四海为家皆故乡。

勾吴月令牵牛中，翟茀乘风来閟宫。随王剑履朝上殿，黄门夜趣长春宴。昭容引班入内朝，龙衮当中开雉扇。宴罢朝辞生局促，诏赐离宫作汤沐。先王烝尝泽有差，上恩许歌陌上花。

淮南草湿网虫露，家在先朝父尚主。真人御极四海归，偃蹇不朝称节度。夜持铁券为尔赐，上恩特遣仪銮使。神离魄夺取族夷，功臣效命锡龙旗。

李筠爱将唯儋珪，美人姓刘筠侍儿。城危抢拨不得力，雨损铅华帐下啼。拥髻前言马有几，犹说闺中那问此。赤龙从东乘日车，火绕城门内蛇死。英雄际会风云奔，妇人思报罗裳恩。

春荒曲薄蚕丛土，屈狄归朝辞庙主。官家呼母恩许归，剑阁并门无处所。故衣升屋棺四绕，出门哭子汴州道。回肠酹酒三致辞，巴蜀如归化啼鸟。老身不食追尔魂，卤簿临门拜上恩。

孤城围中拜右史，侍书犹对重瞳子。请行忼慨期缓师，奉命日驰三百里。河流溯风车北首，便殿蒙恩引天袖。臣肝有血不溅衣，寸舌欲存建王后。奇胸如江涌崔嵬，恸哭不得天颜回。

后庭朱黄作衣里，伎女帐帷青曳地。碧绿夜挂寒不收，缘此洗蓝渟露水。外间学染因得名，不省归朝为国氏。他年寄生产鸱尾，空忆宫中鸟衔子。

岭南使鹤日教战，巫女才人谑相见。南桡欲载远游冠，卫士盗船去不还。梦见随俘上江邱，道谒凄凉唯故吏。自言置邸本先王，方物入朝缘此至。闻言含咽涕洒江，况乃园人旧姓庞。泪辞岭海无归处，蒙恩祇向江陵住。

湘云离离沉晓月，疏麻夏死白水发。传芭楚女辞帐中，夜逐霓旌南过越。荆岑越峤殊百草，恨结柔丝香不老。红英捣盐实斧创，青子满地枝如扫。刺桐树朽猩猩在，佩杂芳蕤散秋海。乡来青凤食花去，瞻望灵均涕零雨。

妾身生长临江边，幼嫁酒家学数钱。自从夫婿去为贾，别妾初下武昌船。涔阳归雁不寄影，巂州书到已三年。别时梦指水为誓，惟有海凫见妾泪。愁抛锦字下中流，却见海凫泪如水。

玄髪照秋水，茱萸香未歇。风吹夜合花，露湿衣上月。

吴宫草深四五月，破楚门开乌啼歇。美人军装多在船，归来把弓堕弓弦。越罗如粟越王献，宫中养蚕不作线。辘轳出屋井水浅，栀树花萎子如茧。乌栖乌啼宫烛秋，越女入宫吴女愁。

海涛翻空秋草短，白蛇入窠{口舀}雀卵。经年废屋无居人，孕妇夜向船中产。归来多雨臼生鱼，穴虫祝子满户枢。邻家置屋供官役，买得沂王园令宅。

刑徒鬼火去飘忽，息妇堆前殡齐发。白烟泪湿樵叟来，拾得慈献陵中髪。青长七尺光照地，髪下宛转金钗二。持归熏沐置高堂，包裹恐为神所将。妻儿朝拜复莫拜，冉冉卧病不得瘥。省知天物厌凡庸，夜送白龙潭水中。扣头却顾祈免死，永入幽宫伴龙子。

风飘白露井梧落，叶上丸丸缀灵药。琴枝连理凤鸣晨，辘轳双转银缾索。

飞来缥缈立在门，噣衔竹花臆欲言。雄雌来去眼如雾，客已仿佛知其人。笙箫忽远不知处，知在云窗与绿户。

夕烟沉，曙烟起。野爨湿茫茫，空竿弄尘水。栟榈倚西南云，生叶团团如车轮。桑弓蓬矢半刀笔，去者送尽无来人。扪萝恸哭衫袖冷，白首空回扫山影。

朝游扶桑根，不折拂日枝。莫食楚萍实，掬海见虹霓。黄鹄别我影，目尽汉水湄。况复衔其子，风露何当归。飘萧软桂丛，零落紫苔衣。梦魂知尔处，落羽在瑶池。

峨眉有老人，奉命过嵩少。天风吹西翼，冉冉明夕照。湿尘纷堕天，髪白更待报。有子为异物，不得入家庙。恸哭东南云，相望沧海峤。青鸟年年来，寄书久不到。

后土祠前车马道，天人种花无瑶草。英云蕊珠欲上天，夜半黄门催进表。酒香浮春露泥泥，二十四桥色如洗。阴风吹雪月堕地，几人不得扬州死。孤贞抱一不再识，夜归阆风晓无迹。苍苔染根烟雨泣，岁久游魂化为碧。

秦淮没日如没鹘，白波摇空湿弦月。舟人倚櫂商声发，洞庭脱木如脱髪。寒螀哀啼众芳歇，晨梳青林望吴越。吴歈越吟浪花舞，秋槎湿剑归无所。愁生酒醒闻山鸡，石镜飞花汗如雨。起招如意击树枝，为君悲歌君泪垂。

落日墩堭北，妖星太白西。凉风吹沙碛，帐下玉人啼。吹沙复吹草，嘶马未知道。醉后闻塔铃，胡天忽如扫。野驼寻水向月行，露下胡儿食秋枣。

空园久闭无人住，城乌应入巢其树。食尽满园绿荔枝，引雏飞去人始知。

茅茨竹外烟火青，杉鸡啁哳向田鸣。家家红盐殷新杵，绿树裹创子如雨。

龙蛇已去荒窟宅，翻藕人人下剑池。岸池藕尽无浮叶，惟有青青榕树枝。

粤王山下雾如雨，吹入罗襟楚女啼。身逐千艘落南去，惟有樯乌飞向西。

咄咄复咄咄，野风吹云起草垡。竹尘阴阴不见山，鸡飞上树海没鹘。人间旧事新白头，淮南小儿未识愁。淮南老翁叫无力，瓦盆盛水看日食。

风生河汉吹鸣珰，桂宫神斧伐远扬。西游真人得奇曲，九门不锁天雨霜。人间青烟湿尘鞚，药臼嵯峨压天梦。

建业水，秋风动扬子。鱼龙夜落星斗南，潮没潮生苍鹘起。他年冠盖物具美，风吹小船入城市。潮去不来风日死，白浪黄尘烟雾里。中有长鱼食鳣鲔，解后食鱼何处是。西上国门望武昌，风雨徙鱼来汉阳。武昌鱼劳聚寒椮，太白入月鱼脑减，武昌城头鼓紞紞。

北府酒，吹湿宫城柳。柳枝着地春垂垂，祇管人间新别离。离情欲断江水语，女儿连臂歌白纻。淮南神仙来酒坊，甲马猎猎羽林郎。百年风物烟尘苍，老兵对月犹举觞。青帘泪湿女墙下，曾识行军旧司马。

楚山萧萧吹绀髪，楚女采莲歌夜发。年年种菂迟成藕，水深拔根丝在手。悬房学茧秋雨多，化为魂梦巢蜂窠。前花作实采已尽，后花尚蕊船未过。昨昔浮萍随涨水，湿紫寒青裹莲蕊。

扬州城门夜塞雪，扬州城中哭明月。堕枝湿云故鬼语，西来阴风无健鹘。神娥愬空众芳歇，一夕苍苔变华髪。宫花窣帘尘掩袜，玉华无因进吴越。漓漓淮水山央央，谁其死者李与姜。

邳州哭，井水竭，去年哭母瘴海热。今年此日来邳州，母死未禫子为囚。邳州土湿泪长在，化为苍苔色不改，雨洗游魂归瘴海。

秋风吹水龙上天，龙女抱珠海底眠。水花生云起如葑，神龙下宿藕丝孔。巨鳌赑屃鼍鼓随，赤鱼鳞鬣陈旍旗。海人见此失操纲，归对妻儿月下纺。自言移家来碛中，十载秋风潮不上。老夫一人语门前，见此已是开皇年。

牵牛夜入明河道，泪滴相思作秋草。婺女城头玩月明，星君冢上无啼鸟。天寒露净沾衣巾，明河倏化为白云。云飞蜿蜿秋在水，石压槎头海烟起。

少年操弩挟两矢，朝射青鸠暮射雉。人言雊雉蛇所化，欲食踌躇箸不下。街头得钱争买鸠，网林抉薮无时休。老父劝儿食且止，燕安有毒况珍美。尔不见鸠食半夏鸣尔屋，尔毋食鸠有药毒。

髑髅起语鸱叫啸，山精夜啼楚王庙。渡淮风雨八千人，叱咤向天成白道。身经百战转危亡，很籍悲歌出汉堡。夜帐天寒抱玉泣，血变草青烟晓湿。他年辟仇春草生，吴中草死无妾名。自从为草生西楚，得到吴中犹楚舞。

榛中小草夏蔚荟，叶如牡艾花如毳。少年防塞得命生，出镞肉中无粟起。向来神奸见白昼，湿竹烟青闻杵臼。英雄奋臂征此时，唾落虚空散林薮。汉家白蛇入本纪，况是天王旧支子。岂知苗裔在民伍，蛇鬼犹呼帝小字。

妾在江南家楚东，忆君月落雨声空。夜来入梦君无语，落月同看雨不同。

江头蓬沓走吴女，浣水为花朝浣纻。昼随睛网晒日中，夜覆井阑飘白露。织成素雪裁称身，夫为吴王戍柏举。田家岁绩供布缕，独夜讵如妾愁苦。

旭日曈昽飏拂羽，落葚空条生晓雾。人生颜色逐春妍，夏叶喂蚕少丝缕。兰膏照茧未登簇，露湿头梳惟水沐。却怜邻女学炼真，药炉七过煮桑薪。纵逢萧史上天去，瓮盆生苔愁杀人。

月时折柳江头别，春去来看柳上月。翠翎小鸟巢短枝，巢老重重编败髪。人生贫贱多别离，巢中髪密妾髪稀。人生富贵能几时，年年柳色青绿垂。

发埋空山贩缯客，草中惟弃秦时瑟。樵夫拾置贻乐工，朱徽作弦如墨色。自从汉曲入铙歌，清庙无人传不得。至今崔嵬声已死，越{广/丘}春虫闻咒子。

赤城后门桃花尾，湿浸蘼芜洗苍耳。小支菩提海上来，天风吹下谷帘水。斜珠界左转复右，华盖县肝三叶紫。内间肉芝承乳流，鬼母仙姝临洗胃。苍龟守关朝太微，色阻谗神诬奏事。海桑男子在谪籍，驱鹿行车闰年至。

石蚝粘窗秋见海，山鸡夜啼弄毛彩。王孙吹笙导夫人，青髪凌风素霞在。雨尘离地白浩浩，河西种星榆树老。海桑童童日出归，衣湿上池洗头草。

潮动秋风吹牡荆，离歌入夜斗西倾。佽飞庙下蛇含草，青拭吴钩入匣鸣。

皮带墨鳞身卉衣，晚随鬼渡水灯微。石门犬吠闻人语，知在海南种蛤归。

夫招贾客岁经辽，自到城中卖织绡。却买铅华采珠母，槟榔露下月中调。

北风花糁枝，春风花糁衣。青鸟梦中见，畏来花下飞。岂是得春迟，因缘别春早。夜湿灞陵苔，半在古驰道。入瓦雪冥冥，离树香草草。那无返魂术，不忍见春老。

青枝啼鸟波延延，方士指海谈神仙。五云垂天光属夜，老父相传说车驾。千官此地佩宛宛，舟发黄门止供顿。绕樯赤日护龙旗，西北驿书驰羽箭。百年尘空沧海晚，月落无人度灞浐。鸡鸣白石烂如银，蓬莱不见夷州远。

结客卫京师，弃家南斗陲。相看各意气，欲取辽阳归。事左脱身去，岂为无所为。家藏楚王子，手执五陵儿。泣奉先主令，白旗向天挥。鞭尸雠必报，函首捷终驰。力尽志不遂，以死谢渐离。

仙人别母母哭啼，遗以神药乃醉之。醒来哭定记儿语，食此庭前双橘树。叶能御饥病能愈，岂似当时逐儿去。邻翁有女立我前，取刀剖腹尔勿怜。但尔嫁夫能治田，生子不愿生神仙。

湿云模糊埋秋空，雨青沙白丹陵东。莓苔阴阴草茸茸，云是花卿古来冢。花卿旧事人所知，花卿古冢知者谁。精灵未归白日西，庙鸦啄肉枝上啼，绵州柘黄魂正飞。

山中处士白麻履，死后无书献天子。青童玄鹤昼上天，夜下玉棺葬湖水。湖堤四合葑如髪，芳树玲珑倚春雪。百年凤舞云雾空，玉椀人间出句越。宫岚塔雨恍如失，飞网绕湖冠聚鹬。琳宇焚芝秋寂历，斗下无人祠太乙。

湿云冉冉依芳芷，楚女神弦迎帝子。天人种莲露染根，一片碧花秋堕水。笙箫闻声影如梦，浮花漠漠船来重。神蛟蜕肠江水湄，化为五色光陆离。中有玉人跨蛟舞，藕根断丝罥人衣。碧瞳秋髪眠清夜，按肌不粟清露下。

玉华翳日神封井，液泠秋根洗云影。年年天女下来观，露湿风吹太华顶。冰枝脱叶坠欲舞，青鸟伺枝忽衔去。夜深井气白吐虹，井中龙子如守宫。凡人不敢饮此水，往往梦寐游其中。

湖边老屋墙压篱，饥鸦啄雪枝上啼。湖中葑田产菰米，菖蒲花开照湖水。蒺藜老翁呼不起，曾入东宫教皇子。文雅风流俱扫地，瓦砖掷人老兵醉。后园小坊近市廛，借人樗蒲无税钱，君归故里何所怜。

少微昏见觜觹中，山深夜气光流虹。青芝独产林下石，染根湿云如紫漆。天门梦断路初回，山鬼守根不敢食。银泥彻锁守者疲，老翁持咒取夜归。明当食之闻鬼哭，对尔洗肠还入腹。

春光摇摇一万里，野粉残英空蜀水。天人愁湿红锦窠，万里移根泪如洗。苍苔裹枝雪堕地，雨中闻有西南使。化为黄鹄凌空青，开时衔花落衔子。绿章青简下蓬莱，滞魄游魂恨未已。至今鹦鹉啼猩红，不随明月葬空中。

城池风烟杯渡僧，广灵孤塔悬昼灯。塔灯上齐南高云，南高峰巅祠歙神。灵旗萧萧卷清雨，结喉巫阳能楚语。回望人烟塔峰北，惟有空城临水浒。赤蛇不神江海翻，薮泽狐狸作巴舞。当年介弟阶防御，玉鸾青鞭上天去。

千山万山雪崔嵬，欲流不流水洄洄。蛰熊出穴戍草短，客行心急梦归来。南园桑柘未生叶，南溪渡头不可涉，朝种木兰拔为檝。

九江黥王所理州，衰年仗棰作诸侯。唐人旧隠衣冠尽，归闯宫潮不得觐。天吴舞罢尘土飞，廿载腥云寄空殡。当年电隙岂所问，生死身名惟转瞬。睦人共说方饶州，番人作庙祠唐震。

山中荠发烧余地，与君为客同食荠。荠长故君收烬余，君归食荠如食荼。我家瓯越草应出，土湿烟青归不得。相逢举酒复为别，对君盘中不忍食。

朝阴扣舷清剡曲，暝投天姥峰前宿。桂虫食叶露湿身，影落莓苔云矗矗。天风吹枝断末殊，梦寻杳霭来绛车。下车者谁藏姓氏，夜向琼台读诸子。觉来隠隠声在耳，月白西南望为水。

风吹袜露明微照，芳云弱植仙姝庙。髻鬟零乱在枕函，月里罗浮梦中到。鲛绡拂尘蝉翼隔，窗雾凝寒唯影入。晓来坐对残空标，翠翎不见额黄湿。

冬青树，山南陲，九日灵禽居上枝。知君种年星在尾，根到九泉杂龙髓。恒星昼𫕥夜不见，七度山南与鬼战。愿君此心无所移，此树终有开花时。山南金粟见离离，白衣人拜树下起，灵禽啄粟枝上飞。

前甲子，小元祐，句章祲黑权臣死。端平天子初改纪，袭芳泰陵种兰芷。当秋淮甸枯草黄，弯弧北向射天狼。狐南星光天狗堕，入蔡生擒完颜王。是年南海无波浪，月湿珠胎君以降。只今六十空白头，独骑麒麟补春秋。天回星周美恶复，人世更传蔡州录。

縠州见月如鱼口，沬聚痕消暗窗牖。鄞城见月如破臼，弃药含垢挂南斗。龙蛇伏气诸脑空，水中睡失群阴母。其间海禽独夜啼，黑云赴海同奔犀。市人识母不识父，击柝摧扉救月死。况值蕤宾月十五，干神附甲支在子。孤子哀吟离楚尾，泪落荒江吊南纪。犹忆秦淮哭日年，不敢仰视看盆水。

湿烟挂龙天海头，角城溽暑如炎州。白氛翳景失楼阁，蓬莱缥缈不可求。解衣挥麈子城下，地涌青莲邻古社。卷帘看画人犹龙，矫首见龙还见画。碧幢髪雪垂过耳，弄笔者谁吴氏子。

海云抱沤海水热，道路征人裹冰雪。怜君独作万里游，雨把莲茎手中别。莲茎刺多莲叶湿，翻为君衣覆为笠。汴南淮北多故人，马上相逢泪相揖。故园萋萋长草根，迟君归来洗雨痕。青鞭碧影角湖曲，芳梦犹到韶王孙。

城南古寺凉生处，草色遥连孝子墓。棋局雨生苔鲜文，袈裟晴挂芭蕉树。自昔阇黎修白业，会公唯与舒王椄。只今尘土影堂空，石上犹镌麻纸帖。

网草新垂月中露，青禽夜宿菱塘陼。寺西幽修云覆土，知葬舒王下殇女。百年光尘事事新，皇子夫人墓作邻。民间厌胜祈新鬼，穉鬼久随风雨陈。去来似尔勿复道，白下锺山梦中老。

甬东寺里逢陈若，双袖龙钟行带索。问知黄公旧避逃，宝幢山下坐丛薄。日惟一食祷先灵，不愿拾得不死药。仰天呼号得正终，一往不复至城郭。公初著书女立旁，公死母亡家濩落。子为户曹取公女，欲叙因由无与语。得来与子行林莽，月落山空识其处。

水门夹西雨连越，邺瓦耕残莎草茁。谁知当日夫容园，湿路迷城暗车辙。夫容青根联戚里，美人对博蓬山里。潮痕欲上红露晞，知是日高梳洗起。园南禁绝人行道，中有民间旧宿草。废园起垡鸣窃脂，寒食始应通祭扫。

南雁去来尽，音书不可凭。应过蛮岭瘴，闻拊楚臣膺。沧海沈秦璧，愁云起舜陵。可堪梦魂在，回首旧孤棱。

月离孤嶂雨，寻梦下山川。野冢埋鹦鹉，残碑哭杜鹃。妓收中使客，民买内医田。到此闻邻笛，离情重惘然。

兹夕发清啸，为君楚舞终。西风五陵梦，凉露九霄中。野逻烟常起，溪流榜不通。天阴无乳兔，林尽见飞鸿。湿湿云垂髪，丸丸树偃弓。剑歌玄武莫，尘语白鸥空。祇有淮南泪，应沾青桂丛。

轩后悲苍剑，神娥下玉箫。攀髯初失梦，遗蜕尚凌歊。碧堕升棺影，青分产柱苗。山精依鹿竹，天雨湿鸡翘。有约成孤愤，无人重久要。豢龙因姓氏，使鹤语轩轺。冉冉将终老，冥冥不可招。无书寄青雀，有恨在中条。

月落烟雾动，遥知夜不眠。紫苔生水底，白髪坐岩前。野鹤下窥影，山人疑问年。微吟度小劫，劳赠远游篇。

白髪梦乡国，君归路不迷。洑槎秋见草，荒栈夜闻鸡。月过秦凉北，星深河汉西。何因到却返，吴语话分携。

闲庭芳桂丛，相忆曙云空。文字能娱老，莓苔此兴同。青山明月下，家口少微东。岁晚西庄路，柴门语自工。

来此得公真，尘埃避隠沦。水生溪榜夕，苔卧野衣春。雨冢侵吴甸，荒祠侑汉人。微吟值衰世，为尔独伤神。

凄凉携子女，冠佩赴重阴。塌井千年事，青天此夜深。哀辞山石刻，恤典海舟沈。里族南薰梦，东都直至今。

多年隠卖浆，此去结山房。扫菌侵花落，种松如草长。老期秋欲至，贫味水初尝。岁晚逢樵猎，音书定不忘。

白犬吠行人，西风杵臼新。洗香澄宿水，曝髪向秋邻。野草依沟尽，宫花入帽频。人家小门径，怜尔独相亲。

翻红卷未终，闻打寂时锺。尽说他身在，唯应外国逢。锡声归后夜，琴意满诸峰。忆昨安禅处，湖云起白龙。

空山无辙迹，悬水下分洪。醉醒听犹在，寒暄色不同。异书天姥秘，灵物乳池空。祇忆残年雨，先流到海中。

风吹帘网动，对尔惜芳菲。蜀雨何人在，吴宫祇燕归。烛消春粉尽，泪湿野香微。抱花残青子，鸟衔随处飞。

总戎临百粤，花鸟瘴江村。落日失沧海，寒风上蓟门。雨青余化血，林黑见归魂。欲哭山阳笛，邻人亦不存。

北岸有高楼，其南多药树。仙人昼采之，遗佩乡江渚。化为绿绮琴，轸徽微已具。有客来南方，振衣坐其处。风吹朱鸟巢，欲落鸣至曙。山分地肺云，水流天目雨。别去重所思，别时不能去。

曳舟来山中，出郭税吾驾。独{艹暴}忻众胜，晨发乃及夜。岂无城中山，爱此足幽野。横陈玉几峰，隠护碧殿瓦。并州古男子，礼塔于此舍。而我饮冰人，犹为内热者。拟携桃枝笙，舒卷得饷暇。明席织海草，因之一枕藉。冷风吹雪空，相与坐其下。

垂云起嵚嵌，衣被松与桂。夜含星斗光，隠若金石气。雨来辄阻之，不得抚苍翠。下有桑门子，饮用陶匏器。盆中蓄海石，左顾如牡砺。疑此碛上来，不知几年岁。桑门却问客，所居何姓氏。回指南海峰，苍茫倘一至。

客有游山衣，著久如薜荔。行行万翠亭，忽作风雨憩。仰面无所皋，梁间有题字。问此何人书，婉娩有弱气。云昔魏王妃，学书似李卫。乘云到此山，洒墨在空翠。尘风吹土花，倏忽景物异。疑此梦与仙，不类人间世。

破壁湿海藓，水退日气蒸。云是舒公宅，其孙艾且仁。昔公初作尉，视事即斩人。上书称臣亶，待罪沧海滨。天子有诏至，汝亶可治民。尔时荆文公，上方邑之鄞。闻此辄异之，久会公秉钧。谓此非狂狷，引用至中丞。立朝思蹇谔，庶以报君亲。苏公下诏狱，谗者用事新。于此与有力，岂为重其身。晴风吹海雨，山川尚横陈。俛仰勿太息，徒为惊尔邻。

岭上有神僧，风吹竖两耳。云昔垂至肩，手提忽然起。游方得至术，来此制蛇虺。衣缝独茧丝，裂缝蛇尽死。至今山下草，食之蛊可已。客去勿复言，海隅多幻诡。

积阴生壑雨，野水学江流。对屋见灯火，相望南渡头。浮槎到高树，白鼋起沧洲。变怪若不测，神功安能尤。稍退见涯涘，及来痕沫收。崩畴出白石，隠隠如博投。水杨洗荒根，素髪生古愁。见此倏若化，故流还胶舟。荒源不可诘，欲尽山云求。

山厨压炊烟，野雨起薄莫。孤客卧空床，不识门前路。回风已若休，入壑忽如赴。荒林啼鬼车，往往不见处。邻翁起厌胜，咒作禹余步。听雨杂咒声，起歌助其语。咒静雨亦止，还眠向窗曙。

何处识君面，青天云雾裾。携琴上衡霍，玄髪向风梳。别去看流水，三年此躇踌。偶同海鸟梦，为致空中书。

浮萍随涨水，上到荷叶端。水退不得下，犹粘花萼间。花殷青已见，叶翠枯始斑。何如根在水，根蒂相团团。人生慕高远，风云事跻攀。绝髯尚号叫，化为鹤与猿。幸未及枯槁，万里吾当还。

今日非昨日，尚觉秋英好。明日异今日，秋英讵云早。所以惜芳人，采撷常贵少。而彼千载士，怜尔独皎皎。晞霜敷朝荣，零露抱夕槁。千载且复然，一夕宁恨老。

剑歌兮击筑，茭青兮蓼绿，夕济甬兮沉玉。步巫兮禹孙，葺神藩兮楚军，神之乘兮海云。噀芳兮越咒，斩将兮神祐。秋零露兮为醑，春集鸦兮神语。风萧萧兮满旗，云之车兮来思。

天云属地汗流宇，杯影龙蛇分汉楚。楚人起舞本为楚，中有楚人为汉舞。䴙鹈淬光雌不语，楚国孤臣泣俘虏。他年疽背怒发此，硭砀云归作风雨。君看楚舞如楚何，楚舞未终闻楚歌。

吴中众史今代画，不独画人兼画马。唐生家住金华云，对予独肯画古人。夕阳西下东流水，纷纷古人呼不起。东都留守吴中豪，王府勋僚旧俊髦。当时气薄阴山日，勾陈苍苍太白高。百年水竭海尘土，谁见凌烟拂蛛罔。霜髯磔磔开清新，仿佛犹带黄河冰。忽疑稍会怒色止，或可从傍窥谏纸。唐生见我泪如洗，颇忆古人今不死。俟我气定神始闲，命笔更起唐衣冠。

茙葵花种蒲萄下，年年叶长见花谢。蒲萄渐密花渐迟，开时及见蒲萄垂。微风摇曳架上枝，阴云凝碧行琉璃。天人下饮蒲萄露，花神夜泣向天诉。谢尔蒲萄数尺阴，不如寸草同此心。

向已送残春，当兹送残暑。离尊虽不同，时节会有去。平生苦汗尘，欲避无处所。骊驹出商音，畏不将风雨。却忆别花时，红尘挽衣履。回首汉诸陵，落日无穷树。

吴宫辇路伤行客，茧冰压云凝碧色。门前新扫染家邻，借人铺设残衣帛。宫花翦绫连院号，覆取翻看成一道。织纹宛转𠡠字新，知是初谁六尺诰。城霞失彩宫藓病，中与海图上衣领。改颜幸售缘所遭，褪药玄香洗蓝影。青绸易得泪承睫，击筑楚歌无故业。歌残求书好事人，异代倘传诰绫帖。

汉有臣兮龚胜卒，噤不食兮十四日。今忍饥兮我复渴，道间关兮逾半月。幸求死兮得死，苟不得兮无术。凤笙兮龙笛，燕群仙兮日将夕。风吹衣兮珮萧瑟，骏龙兮寥天，行成兮缘毕。

金华人北山，空响出静𥩟。鹿田在其颠，肺石来风雨。有客六七人，昔游至其处。唯我愁不眠，起坐蹴君语。谓此定何声，百感生离绪。玩非琴与瑟，复异砧将杵。醉者呼不应，愁者自为苦。空棂怯孤衾，展转如巢树。湿歌散余悲，以足拊柱础。尔来又七年，欲至困羁旅。传闻老桑门，已复蝉蜕去。入山恶少年，巾钵空其聚。乃知人世间，何者为客主。而我同怀人，忽复异处所。梦中遥相望，各抱不售贾。有客不同游，亦是同怀者。地主况有期，舆马不待假。倘规宿山中，畸人不应舍。

秋风飒以至，今日重阳日。眼明对南山，尚想陶彭泽。向来建威幕，颇见有此客。驱车不小留，驾言公田秫。一朝又弃去，此意谁能识。寄奴趣殊礼，风旨来自北。只今王江州，建国功第一。故是何珉孙，举动良足惜。饮愧望柴桑，稍以自湔涤。殷勤白衣饷，犹恐不我即。中路候蓝舆，要致已甚迫。葛巾赤两脚，颓然向林宅。此翁本坦荡，焉能苦违物。虽然可计取，中实未易屈。华轩又何羡，自载返蓬荜。终身书甲子，往往义形色。如使磷与缁，安得为玉雪。篱边菊弄黄，粲粲正堪摘。我方持空觞，千载高风激。

大雷山下鄞江口，石湿落星海涵斗。莓苔琐窗居鬼神，散髪天衣夜行酒。百年绮语堕凡尘，刘公不还谢公走。祇今零落三秋霜，犹说先朝人物薮。道逢袁家美年少，欲挽吴潮归两袖。自言学出戴君门，又说舒君忘年友。舒君白头爪尘垢，戴君业成衣露肘。君来何处觅知音，吊古凄凉无老叟。出门择语归计餐，顾忌惭皇无不有。不如归食空江槎，初生淡菜如珠母。风帆送客来夷洲，白帢青衫谈不朽。君不见君今宿寺多鄞僧，耆旧能言几人在。隔墙食柏秋麝过，废石坡陁旧南内。

刘先生，名肩吾，闽中词赋天下无。当年战艺夸颜色，进士出身两回得。卢公里人正在朝，相见相逢九官宅。余时犹弱起慨忼，谓此未足荣其乡。丈夫事业在简册，要令姓字留耿光。继闻郑君年最少，人物气象尤堂堂。白鹿山南介公后，禽蛟两祭狮子王。梦魂欲见无由据，侧荔芭蕉春复暮。时移乃尔来霅间，因作广文求主簿。顾予多病涩语言，面垢毛焦著麻布。山中乞食城中归，征诗送赠非所宜。已闻之戍向昌化，此地人传多畏怕。龙居嗜燕烟入巢，病甲垂櫩腥雨下。又闻山鬼吹灯夜，来向人家避官舍。君持何术径往居此无百忧，便将天雷斧柄塞鬼穴。巫山铁鏁沈龙湫，祇足自乱不得休。岂知从心致祷动幽隠，使龙无嗜鬼无愁，不知君能致此不。龙不须酹以酒，鬼不须祭以肉。秋旗卷雨晓案烟，时向县斋望天目。

游子渺天末，晨光东南驰。良时不易晤，胡为徒来兹。丛柏结夏塔，轻蒲生夕飔。空有齐纨扇，团团手中持。持此欲永久，但感颜髪衰。爱尔云中鸟，浴彼道上池。余翎委弱藻，飞去犹沦漪。极目送不返，将以穷所思。

翔鳞化海凫，不化脑中石。人生弃井邑，寄处终为客。常怀坟墓思，永夜良跼蹐。秋风吹蓬颗，絫絫如布奕。上为考与曾，下为叔与伯。岂无故鬼悲，翻念远行役。服药得神仙，去后唯留迹。忽梦南游云，相逐孤飞翮。

峤南毒草花，离离北潭址。洗花潭洞中，水黑鱼尽起。岂无建溪芽，投之以方匕。南山有雨来，百毒化为水。临流招故人，洗髪弄清泚。

朝寻寒露枝，莫摘不盈把。风吹西南云，幽情谁与写。有客来缙州，遗我古盏斝。中有鸳鸯文，色如铜雀瓦。浮以郁金蕤，苍藓藉其下。此物宁足感，聊用助歌者。但怀郢曲悲，岂计所知寡。

贫居懒出门，未到辄复悔。偶寻秋夕英，顾见石璀璀。手𣃁松根苓，下有坟千载。青山如葆羽，无人禁樵采。狂歌呼曲生，悲往兴故在。未卜遇浮丘，犹堪居畏垒。

镜面小蓬岛，入剡脱我骖。舍櫂来沃洲，下岭见精蓝。修眉浮天姥，天台在其南。良游爱九日，巾堕髪不栉。醉浮秋夕英，饥食决明实。远寻竺僧迹，俛仰千载陈。狂呼许元度，王谢十八人。仿佛川谷应，草木皆冥冥。便欲即之语，又疑物所冯。闭目游泰初，寥廓以为邻。

东邻拔蒲根，南邻烧艾叶。艾叶出青烟，蒲根香胜雪。乾坤生燐火，阴碧期月光。烟随艾叶散，进此菖蒲觞。蒲觞益齿髪，齿白髪如漆。余饮不尽器，置之五七日。五日化为丹，七日化为碧。一服一千年，令人生羽翼。

青林见危构，南山覆其陲。林居何为此，所爱烟雾姿。上有鹧鸪鸟，来从溟海湄。飞止不他乡，畏与宿愿违。违此顷刻间，万死莫赎之。而忧中夜露，辛苦湿毛衣。毛衣岂愿湿，即湿非所辞。莓苔与薏苡，含弄寄相思。

山阴久凄凉，复尔见茅宇。客来爱其人，问此于谁语。自云迩先茔，玩构亦庐处。朝光凌爽气，初岩亘修渚。平居狷介心，祇以自为苦。日夕驱其奴，名之同所恶。驱汝汝不辞，我怀良可悲。

句越山中长木莲，华阳仙女此餐烟。松花飘落无寻处，都在徐君剑树边。

南明剡东山，亏蔽草与莱。前冈接远阜，树石如苔莓。西南见天姥，旭旭云日开。下有采药径，仙人招我来。手持白菊花，泛以青螺杯。倾杯化灵药，蕤芳入客怀。俛视浮爨居，白气为尘埃。凉风吹脱巾，一往不愿回。便投此策竹，骑龙下天台。

五日泣江蓠，骚人沉佩褋。年深吊古客，满门垂艾叶。既垂青艾叶，复竞画舟檝。明时内阁子，供奉进瑶帖。岂复怀沅湘，历舜愬往牒。江流物色改，看画泪承睫。仿佛旧居人，指点失故业。三户空鸟啼，九疑列如堞。

客持麈尾柄，色夺环与玦。尘心随影袪，一片若行雪。神兽潜空山，何年探灵穴。忽失落人手，遂为谈者悦。阴崖起白气，篆古逾轩颉。一拂沉藓文，再拂字不灭。三拂蛟螭腾，世眼不能别。投尔阴崖颠，惊怪吐其舌。

仙客五六人，月下鬬婆娑。散影若云雾，遗音杳江河。其一起楚舞，一起作楚歌。双执铁如意，击碎珊瑚柯。一人夺执之，睨者一人过。更舞又一人，相向屡傞傞。一人独抚掌，身挂青薜萝。夜长天籁绝，宛转愁奈何。

麸桃弄朝烟，含虫炼百杵。山人入药箓，捣日月逢午。甘酸杂众味，能生玉池乳。颇忆越吟人，性静无所苦。中年白髪生，寄以润肺腑。为谢山中人，愿结山中侣。

灵关高缥缈，缥缈出曾城。其上盘紫云，倏忽牛马形。交青不栖树，浴彼清泠泓。唯有孤鸑鷟，衔命此山灵。迎风溯寥廓，杳杳西北征。羽毛中道折，六月霜霰零。回首灵关云，泪下如悬缨。

江淹所治县，粤王曾种树。山人雨后来，空台唯宿莽。故人出端平，子孙今不武。寥寥南峰寺，枯禅尚灵雨。犹记桐乡祠，影前及僧语。

昔我来南方，采药与君遇。仙核堕寒芜，水花明远渚。云空参语外，露下离立处。别来荒烟中，五阅寒与暑。寒暑岂异初，肌髪不如故。闻处人道变，未得世病愈。驱车望东白，此情那可溯。倘及乘青蜺，为君拂尘羽。

夜露摇井梧，明河涵左界。酣眠知何益，筋力久已懈。余氛薄中餐，幅巾无所挂。欲去岂不能，有兴辄中败。浮醅济瓜茗，阴鼎漉姜芥。忽醉此山中，解衣如脱械。凉飔扫地生，尘暑焚香迈。空巢见落毛，石髪卷如虿。

空山产桐梓，拟作膝上琴。琴成不他饰，种漆江之浔。独无徽将轸，何以发商音。但得独茧蚕，饲之扶桑阴。烹鱼腹有胶，不患海水深。

雄雌双碧鸡，所食琪树花。来栖药洞中，当春怕乳子。其雌秋别时，守此唯雄耳。可怜衔子归，万里渡海水。

世传卖药翁，出市恒骑虎。朅来空山中，恨不辄与语。长啸归无家，独指梧桐树。既指梧桐树，复采梧桐子。持以赠所思，浩歌聊复尔。

石间道人影，见者恒髣佛。浮云过列仙，与语呼之出。身亦竟不出，影亦竟不没。含涕谢仙人，天地此终毕。

流来山中花，绀碧三百里。漪漪歙砚云，含风入秋水。五芝与八石，往往产其沚。岂独秘灵文，亦复隠奇士。不见施家郎，诗词独清泚。一朝控白鸾，吹笙洗尘滓。

山人食木实，竹实以饲凤。闻此来空烟，三载脱尘鞚。不见玉笙音，唯闻溪鸟弄。西台忆故人，野祭忽如梦。仰视浮云驰，不觉哭之恸。

岩岩百尺屋，山鬼寂四壁。独抱震余桐，横此风中石。梦见一道者，手持青瓦砾。谓此有至音，世人不能识。粟尘起嵯峨，沧海寄一滴。语罢失其处，觉来空叹息。摄衣起楚歌，断弦如裂帛。悬藤月露深，蛟龙舞其侧。

初萍半含絮，顷刻开数亩。荷生浮其间，风雨足解后。百年游子心，欲作千岁久。昔为浮萍根，今为穉荷藕。荷高刺已生，鱼游触其首。离离荷下萍，吹向白鱼口。

手持菖蒲叶，洗根涧水湄。云生岩下石，影落莓苔枝。忽起逐云影，覆以身上衣。菖蒲不相待，逐水流下溪。

移参窗北地，经岁日不至。悠悠荒郊云，背植足阴气。新雨养陈根，乃复佐药饵。天涯葵藿心，怜尔独种参。

闲庭生柏影，荇藻交行路。忽忽如有人，起视不见处。牵牛秋正中，海白夜疑曙。野风吹空巢，波涛在孤树。

落叶昔日雨，地上仅可数。今雨落叶处，可数还在树。不愁绕树飞，愁有空枝垂。天涯风雨心，杂佩光陆离。感此毕宇宙，涕零无所之。寒花飘夕晖，美人啼秋衣。不染根与髪，良药空尔为。

越禽惜羽毛，不向恶木栖。木奴重逾淮，爱尔巢其枝。巢枝不食实，中有二老棋。乳子月明中，梦绕东南飞。

弱柏不受雪，零乱苍烟根。尚余粲粲珠，点缀枝叶繁。小榻如僧床，下有莓苔痕。对此莓苔痕，三年不敢言。莓苔傥可食，咽雪待朝暾。岂无柏树子，不食种在盆。

闺中玻黎盆，贮水看落月。看月复看日，日月从此出。爱此日与月，倾写入妾怀。疑此一掬水，中涵济与淮。泪落水中影，见妾头上钗。

山居少四邻，槠叶半为薪。野色生遥念，空江滞此身。风涛春忆越，亲旧晚游秦。独拟寻鸡犬，云萝挂葛巾。

揉蓝染钓缗，欲老此江滨。九日寒泉水，他年白髪身。邻州曾约客，别业未归人。嗅菊知吾事，那能更问津。

寒风吹鬓影，客泪湿衣尘。千里见积水，满城无故人。船歌瓯雪尽，剑舞越花薪。独忆丝纶老，相从话所亲。

杨柳远天色，野风来水涯。异乡同梦客，今雨故人家。越树夜啼鸟，禹陵冬落花。悠悠江海意，为尔鬓先华。

湘草碧于水，王孙尚此留。一身行万里，双鬓集诸愁。月落岳云曙，龙逃海雨秋。可能无事业，相见竟悠悠。

频年感烟草，荒冢几人耕。吴楚逢寒食，山村见独行。天阴月不死，江晚汐徐生。到海征帆影，悠悠识此情。

独往知吾事，语离何所求。故家无别业，残梦下扁舟。积叶吴宫冷，吟猿顾渚秋。那能不相待，羁旅负清游。

落日梦江海，呼天野水涯。百年唯此死，孤剑托全家。血染楚花碧，魂归蜀日斜。能令感恩者，狼籍慰荒遐。

江山此愁绝，寒角梦中吹。飞鸟过帆影，游尘空戟枝。水交明月动，槎洑故州移。已薄齐梁士，犹吟沈约诗。

山村云物外，至朔闰年愁。独客语茅屋，樵人共白头。驿花残楚水，烽火到交州。欲隠裂裳帛，春来重结裘。

露下湿百草，病思生积愁。窟泉春洗屐，毡雪莫过楼。魂梦来巴峡，衣冠老代州。平生仗忠信，心自与身仇。

自尔逃名姓，终丧哭水滨。海僧疑见貌，山鬼旧为邻。客死留衣物，囊空出告身。他年越乡值，卖卜有斯人。

相看陇水云，一夕几回分。预恐今宵雨，他年独自闻。野花同楚越，江霭杂朝曛。不得锄芝术，逢樵却寄君。

天涯芳草梦，此意未应泯。独对风烟老，虚为江海人。渔樵分落日，樱笋过残春。举世无知己，他生应逐臣。

野影林柽尽，山昏瓦塔齐。凉宵风雨过，一雁西南啼。岚雾洗巾帨，井泉生蒺藜。伤心拂尘麈，衣泪湿空绨。

闲身可得仙，诸妄觉他年。夜气浮秋井，阴花冷碧田。礼星逢鹤下，咒食待人眠。叩齿通悬解，祠堂山影边。

石桥南北路，师到动经旬。尊者定中影，凡人回去身。戴经支锡重，作礼纳巾频。杯海归何日，长眉问四邻。

寒英涨碧沉，浴鹄冷难禁。太白消秦日，中{氵霝}接蜀阴。频汤清洗瘴，入茗味如参。人世淄渑口，应疑别未深。

麻衣拂市尘，外事不干贫。野气生寒井，天阴压莫春。闲身份楚鞠，白髪作吴人。已𣃁蘼芜径，青鞋忆寄频。

尘湿西风泪，沟西影见君。碧衣羞远日，天梦冷秋云。蔓引山精径，篱依楚女坟。海边逢卖药，采实故应分。

弱云竹水湄，叶影碧离离。野别如秋梦，他宵独尔思。林残西域果，锺动下方棋。可得朝还莫，相看长在兹。

闻君经乱后，居处畏山颠。家在聚如客，粮余食带烟。戍鸦分落日，烧草共残年。因忆先丘垅，于今是极边。

故人隔天风，海水吹不立。聊将尘渴心，远赴山中汲。晴香芝菌生，暝翠雾露湿。唯应鸡犬深，幽林听经入。

古台临钓渚，遗像在苍烟。有客随槎到，无僧依树禅。风尘侵祭器，樵猎避兵船。应有前朝迹，看碑数汉年。

残年哭知己，白日下荒台。泪落吴江水，随潮到海回。故衣犹染碧，后土不怜才。未老山中客，唯应赋八哀。

相看仍恸哭，欲学晋诸贤。戍近风鸣柝，江空雨送船。朔云侵别色，南雪忆归年。拟共锄青术，无为俗事牵。

樵猎识冠裳，何言志四方。离秦风日泠，过楚薜萝长。野梦违征诏，衰年枉荐章。故山唐室晚，应种术为粮。

牢落长为客，残年独拥衾。灯分寒夜火，雨过震余阴。捣药滋玄髪，书符{肙犬}黑祲。相看故乡泪，不敢效吴音。

征铎残年雨，吟听忆到城。愁云侵歙尽，梦日向吴生。药产难离性，滩流不掩声。他宵桦烛饮，因想此中行。

沧江失钓缗，白社苦吟身。风雨他年别，干戈旧国贫。春祠占远梦，腊市忆行人。故垒夫差地，遥知哭为亲。

连年逢此日，寂寞在山居。故国云归尽，高杉雪下初。阴霾占户口，雷电失天书。可得俱无事，清吟始晏如。

短褐随南贾，衰年异壮游。龙旗虚左个，鸿影别中州。晚避高丽使，春乘百济舟。王孙与芳草，相忆可能留。

相逢还自失，相见尽天涯。邻壤初移戍，空山此寄家。剪茸春过鹿，伐竹旧烧畬。去后余荒槿，依沟结影斜。

乌龙烟霭北，君去为亲留。彩舞初离席，音书缺寄邮。雨登人日冢，槎别客星洲。应有他宵约，相从及此游。

遥知风雨后，明月湿江蓠。几处如寒食，荒流空莫思。雨耕侵坏冢，春网得沈碑。若起论兹世，先生何所为。

徐王遗迹地，花落旧岩阿。山鬼下茅屋，野鸡啼苎萝。别祠江路见，疑冢草间多。寒食思家客，空村记所过。

逢春忆旧时，爱着旧春衣。雨别如知处，天涯应共归。驿花留客尽，帆日聚鸦微。岁岁子规鸟，寄巢于此飞。

蛹黑春如翳，寒崖举族悬。扑香粘絮落，采汗近僧禅。聚暗移花幄，分喧割蜜烟。闲房无处著，应架井泉边。

幽斋蒲稗里，夜色入柴荆。坐久雨声绝，水深荷刺生。听猿思楚宿，失鹤梦南征。白屋青山下，何年返旧耕。

随风泊钓楂，弄日色侵霞。烧地不锄草，荒池旧沤麻。偶寻僧坐石，见落鸟衔花。饧粥春寒后，多逢楝树家。

隠见多无定，时开一道萍。瘿分荷背白，身带藓文青。吐雹收寒井，随僧入净缾。柏坛祠后稷，应想作龙灵。

寺图接异境，僧影湿香烟。落月安禅处，翻经置县年。天河当夏白，泉水入杉悬。到此怀瓯越，空家寄海边。

漱石清尘暑，云深畏解携。寒岩萧寺下，县水薜阴西。鸟浴湿栖树，花流晴下溪。谪龙闻咒起，奇服反初笄。

寺深留片石，山雨长苔新。昔日栖禅处，遗风想至人。锡前行虎独，锺后到猿频。越客因逃暑，于兹喜挂巾。

寺南疏小沼，堤隠獭行踪。杉影动寒水，夕阳藏半峰。清涵落鸟毳，寒怯病僧容。闻说初开日，钵盂盛养龙。

入竹云初翳，余更警露禽。羁雌迷故侣，凉意满西林。雨宿移枝暗，明翻下箨深。微吟触幽兴，离思不能任。

吴楚灯前侣，芭蕉海上身。凉宵知过雨，病叶与羁人。白屋愁看晓，沧洲宿语贫。西南多苦竹，应与越禽邻。

逢秋月再圆，不与复休眠。脑满鱼龙夜，精藏树石年。嗅衣腥在水，窥户影疑禅。长啸望参伐，行来精舍边。

修行吴楚间，鹤去杳难攀。衰世已如此，愁身更入山。巢居避太岁，药饭救羸颜。故友在江海，相思不得还。

他日忆逢君，林中访恵勤。鹿麛行处见，流水别时闻。草没秦人冢，山通越国云。音书年岁失，莫讶白鸥群。

多君孝子里，云物尚依然。岁晏木叶下，月明湖水边。看图须女分，对策亮阴年。到此若为别，犹言赠马鞭。

篱菊是秋邻，青蕤几日新。忽逢初过节，相忆早衰人。囊枕离湘湿，分杯度岭贫。想应无事业，遥念更沾巾。

他年疏上浮，早日此中投。汲饮当鱼入，垂纶即{虫兀}游。净祠无血食，噀雨不腥流。僧语皆前事，人来尽别州。草谙长过雪，沙犯欲捐湫。至竟何依止，苍茫难祷求。

鬓丝残雪影，况复在尘埃。暮色随钟尽，年光逐水来。邻逋灯下索，乡梦戍边回。明日听春雨，渡江登越台。

椒柏多年树，闲庭忆粤乡。发春当献岁，为客未休粮。饮后怜衰齿，行南避忌方。星周元朔历，时运可能忘。

自食屿云薇，闻君白接篱。谒灵随社到，为客寄音迟。瓢入新城水，舟回故渚祠。南衣离火浣，垢敝禁烟时。

笋舆行万山，中有十里亭。老树祇一色，野公逾百龄。柴关当太白，药气近樵青。罔草粘枯翼，巢枝落退翎。期探幽谷水，共𣃁松根苓。艾纳下天雨，尘风吹冥冥。

城中家斧冰，此地绝炎蒸。天食青童捧，龙居白气升。暗灯犹宿火，寝服尚衷缯。客话从前事，书传入内僧。风流今独尽，云物老相仍。净榻搜凉卧，危阑入醉凭。雨师行下界，鸟梦识中乘。明发甬南去，他山逢智弘。

于今祇老身，从昔少埃尘。失蜀年为客，居山石作邻。南游宗竺法，西语问巴人。开户藤花落，多浮茗椀春。

孤身滞海垠，暑溽上南云。归日喜秋近，愁人畏夜分。坐凉依井气，眠湿动星文。故友在山北，音书不得闻。

蛟门南去鸟，此地望迢迢。积湿侵幡黑，生寒入梦飘。见灯归舶夜，闻偈解衣朝。土植皆为药，山枝不满樵。暗光珠母徙，秋影石花消。拟候槎回汉，宁甘客老辽。却寻徐福岛，因问秦皇桥。于彼看日出，羽旌焉可招。

眠山枕斧柯，独客爱盘阿。畏日生尘梦，寻仙到鸟窠。下方闻夕磬，南斗挂秋河。寝服侵云卷，颒泉通瀑和。窦分沧海月，禅入沃洲歌。此地精灵聚，中宵弄薜萝。

秋风岳下城，海客见图新。树入舞雩里，水来浮磬滨。东封余辇路，西狩问虞人。被髪逢夫子，狂歌作放民。

修修古孝子，家移来水旁。母病食此水，母死葬其乡。杀人自白吏，就家起为郎。至今庙下草，犹带食水香。

禾黍何人为守阍，落花台殿暗销魂。朝元阁下归来燕，不见前头鹦鹉言。

紫云楼阁䜩流霞，今日凄凉佛子家。残照下山花雾散，万年枝上挂袈裟。

复道垂杨草欲交，武林无树著凌霄。野猿引子移来住，覆尽花枝翡翠巢。

隔江风雨动诸陵，无主园池草自春。闻说就中谁最泣，女冠犹有旧宫人。

心游太古后，转觉此生浮。天外知何物，山中著得愁。岸花低草色，潮水逆江流。消尽盈虚里，令人白尽头。

天风下黄叶，山树挂绿蓑。世情逐流水，东去无回波。可与语人少，不成眠夜多。湿云黏短髪，漂泊奈愁何。

手触残红头懒梳，香随蝴蝶上衣裾。暖风吹睡无言语，又向床头看梦书。

冷却秦灰鬓已翁，紫芝歌罢落花风。若教一出无遗恨，莫入留侯准拟中。

乾坤一楚囚，散髪向沧洲。诗病多于马，身闲不似鸥。因看东去水，都是夜来愁。晚意落花觉，残枝香更幽。

同来不同去，离别暗销魂。闽浙若同水，遍舟送到门。

潮信到岩濑，水色过衢城。寄潮不寄水，潮去有回程。

水到衢城尽，梅花上岭生。不如寄明月，步步送君行。

又冒晴丝向水涯，寒云冉冉护巾纱。能知绿鬓几回至，欲行黄冠此处家。已把掖垣等茅舍，不愁封禅对梅花。晚风吹袂过船去，看鹤上天冲碧霞。

片片知何似，无根零乱花。任随飞到处，不拣是谁家。缝密天如翳，擎深树半斜。城中新酒贵，羁旅若为赊。

结草为衣类鹤翎，初来一味服黄精。宫鶑几处衔花出，犹向山中认得声。

待得{原/虫虫}蚕茧上丝，织成送女去还归。支机本是寒砧石，留取秋深自捣衣。

抱儿来拜月，去日尔初生。已自满三岁，无人问五行。孤灯寒杵石，残梦远钟声。夜夜邻家女，吹箫到二更。

扰扰忽半月，征衣杂市尘。颇疑湖上客，不是城中人。岸柳垂拂桨，山云泫湿巾。明朝在何处，相怪堕凡身。

典刑前一辈，言语尚风流。诗律缚不住，梅花恼得愁。云烟今变灭，老病总宜休。唤醒菟裘梦，严城上雨秋。

冷艳清香受雪知，雨中谁把蜡为衣。蜜房做就花枝色，留得寒蜂宿不归。

万里行可到，诗人吟到难。愁来时自语，写出许谁看。月落望如失，山空坐更寒。此时多少意，欲别路漫漫。

修月山人饭玉屑，瑶鸭腾腾何处热。吴刚生愁树合创，毫飘玉斧高枝折。此时待罪扣帝庭，素蛾骑蟾涕泪零。月中落子如雨星，至今收拾无六丁。

吴山坊顶戴高祠，禁地凄凉江水悲。却是北人题记壁，迤南耆旧独无诗。

无求如有得，散策堤边行。山碧眼花乱，水寒毛孔生。穷冬疑有雨，一雪却成晴。劳谢天涯月，相随步入城。

春过江南问故家，孤根生梦半槎牙。到无香去飘成雪，未有叶来开尽花。

吹老单于月一痕，江南知是几黄昏。水仙冷落琼花死，祇有南枝尚返魂。

北关到吴会，烟草亦诗情。饮少但知价，行疏数问程。天阴月不死，江阔水能生。别后不得寐，相思还二更。

夜长春度梦，门雪拥笆篱。不倚成山积，情知有霁时。日高檐自雨，气上瓦如炊。风过梅花湿，寒香只恋枝。

山中道士服朝霞，二十修行别故家。留客一杯清苦蜜，蜂房知是近梅花。

樵斧丁丁响翠微，頳肩半脱汗身衣。因来避雨岩前洞，裹得山蜂和蜜归。

魂飞万里程，天地隔幽明。死不从公死，生如无此生。丹心浑未化，碧血已先成。无处堪挥泪，吾今变姓名。

忘却寒温语，相逢一揖休。十年只如此，今日若为愁。月白夜亦昼，山寒春更秋。无情溪涧水，只是下滩流。

愁生山外山，恨杀树边树。隔断秋月明，不使共一处。

岁月安有限，利名心未灰。雪飞今夜止，潮去隔年来。交友穷中见，江山尽处回。家人谁念道，耳热不因杯。

东望拜潮水，无家在客船。一来仍一往，今日又今年。有信从天外，缘声到枕边。海门春树暖，吹浪起晴烟。

遗像双台下，结庐烟水傍。子孙今几世，风雨半他乡。山静云眠影，叶干虫食香。高名故相压，吟苦不成章。

青山何处似，疑是剡溪傍。采箬无人到，生莎满径荒。水交难辨色，花和不同香。归路逢樵子，麻衣草结裳。

绿阴深处问天涯，黄鸟声中见酒家。树上猢狲摘残果，向来才见是春花。

舟中隔岁话，偪仄信谁从。山带去年雪，春来何处峰。移军增野灶，落碛减机舂。明日金华洞，牧羊寻故踪。

散策乱山云，值此山林友。种松高及身，扫叶落随手。斫尽松上枝，缚作山中帚。夜夜对西峰，明月生户牖。

五里儿女步，虚沙映断筇。云支半山石，帆席上溪风。数雁怜身只，闻鹃愿耳聋。市桥东半榻，侧影夕阳中。

松树落钗股，晓行犹见灯。圆亭方井水，老寺少年僧。涧响夜疑雨，云寒春欲冰。山僮错相认，应道我来曾。

宿火石中取，人烟隔断霞。盗侵邻壤粟，女寄外翁家。野树刺生叶，枯松藤缠花。老翁头未白，相对话天涯。

鼎湖只在柱峰上，地险山空不可家。山下人居五六月，天风吹雨碧荷花。

道人诵经半峰下，洞里山神不敢归。我欲乘风到峰顶，擘翻荷叶作蓑衣。

礧磈复崔嵬，晴云拨不开。钟闻上界响，石自太湖来。灵草𢭏为药，寒松烬作煤。欲穷登览兴，未到已徘徊。

无家借燕住，离别又经年。客馆依山上，春分到社前。雨来换宿水，云起暗晴川。飒飒吹衣带，因风问去船。

数声清磬出晴暮，落木人家散烟雾。风送年年江上潮，白云生根吹不去。

岁月记不得，曾行此处村。日欹眠石影，树长蚀藤根。晚羡栖猿鸟，春来问子孙。劳生空可说，不是欲忘言。

罨画溪头敛翠眉，绿杨扶起又低垂。春风尽与花为主，不解庭前百结枝。

昆吾莫邪轻毛锥，平生故人皆引去。剡溪之皙绛邑黔，独与石君作一处。中书间起免冠谢，辄被溺冠仍嫚骂。见几自愧后穆生，正恐髠舂不与赦。有时怒髪竖相如，熟视蒙恬挽其须。泓尤沦弃敢自爱，老龟支床息犹在。荆山风雨朝暮号，璞在吾怀足何罪。恨不雪耻酬诸姬，背水一战汉为池。楮生不改旧边幅，三褫何但高阁束。客卿骑项百折磨，犹恐玄能赤吾族。此时不平义重生，阳城裂麻欲死争。平生国士立桥下，誓死守此漆身哑。

燕子来时人送客，不堪离别泪沾衣。如今为客秋风里，更向人家送燕归。

魂朝往兮何极，莫归来兮关塞黑，化为朱鸟兮有咮焉食。

我赴蓟门，我心何苦。我本南人，我行北土。视彼翼轸，客星光光。自陪辇毂，久涉戎行。靡岁不战，何兵不溃。偷生有戚，就死无罪。莽莽黄沙，依依翠华。我皇何在，忍恤我家。

瞻彼江汉，截淮及楚。起兵海隈，亡命无所。枕戈待旦，愤不顾身。我视王室，谁非国人。噫嘻昊天，使汝缧绁。奸党心寒，健儿胆裂。黄河万里，冰雪峨峨。尔死得死，我生谓何。

我操南音，爰{酉多}我酒。风摧我裳，冰裂我手。薄送于野，曷云同归。自贻伊阻，不得奋飞。持此盈觞，化为别泪。昔也姬姜，今焉憔悴。山高水远，无相见时。各保玉体，将死为期。

兴言自古，使我速老。麋鹿是游，姑苏荒草。起秣我马，裴回旧乡。江山不改，风景忘亡。谁触尘埃，不见日月。梨园云散，羽林鸟没。吞声踯躅，悲风四来。尔非遗民，胡独不哀。

风烟回首失，岁月但寻常。忠义行衰世，凄凉在异乡。春流荒禹迹，天泪湿句芒。拟剪园中韭，携篮有跛臧。

野鹿衔花见却驯，山人采药避徭征。尘中剑米无炊甑，自洗黄精九曝蒸。

风吹软桂枝，下扫西南氛。坛中仙人影，冉冉化为云。

朝从双扉出，莫从双扉还。狂风吹山花，落我衣袖间。

麻姑东南别，衣袂湿空翠。雪中米黄花，愿饷西南使。

山人挂绿萝，乱后到人多。夜久积空翠，天深闻櫂歌。祷龙疑井厌，看鹤值仙过。搔首愁纷白，无穷奈此何。

天柱西南隅，开窗见雪初。野泉过湿竹，仙鸟下巢樗。草长平新堑，门闲闭旧居。他年宾从在，谁得入鸥书。

金蓉山上云采采，白麟溪前水归海。溪中赤文长鲤鱼，恨无神翅谒龙威。广陵城头大风急，吹散游魂归未得。不结琼英后土祠，当充兰佩离骚国。富贵易夺生莫移，谁肯杀身为联枝。鹡鸰原上赴急难，我有冠裳可不如。子孙至今无裂籍，六代传来犹一日。白头秀才夸能文，得似君家好弟昆。

莫因梅柳忆西湖，且守仙华小隠居。霜木绝怜诸老尽，雨灯动是十年疏。休官陶令长思友，陋巷嵇康懒报书。衣食有余休浪出，我愁无地可耕渔。

黄山三十六点云，中秘幽奇世人未见犹未闻。混沌乍开始自大唐国，易黟为黄而附轩辕炼丹盟仙群。天都莲花突兀直入青云上，诸峰吐烟喷雪如波之荡漾平天矼。是蛟龙飞舞变幻而莫测，下有海深万丈空洞氤氲云吼浪。更有仙灯诸洞九龙诸潭仙桥月塔诸胜迹。君今策杖蜡屐走险一一当遍历，须令向禽宗炳之辈叹羡而莫及。

谢豹花开桑叶齐，戴胜芊生药草肥，九锁山人归未归。

