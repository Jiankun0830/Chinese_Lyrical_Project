豫章栋梁材，托身南山阿。王者建大厦，匠氏施斧柯。万夫挽不行，留滞在河浒。自非浪滔天，何由至王所。根虽埋土中，叶已随风飞。惟余爨下柯，那得复相依。风吹兼雨打，日居复月诸。誓朽泥涂间，不及栎与樗。匠氏慎无悔，豫章当自宽。人生类如此，才难圣所叹。

渊明从远公，了此一大事。下视区中贤，略不可人意。不如归田园，万事付一醉。挥觞赋新诗，诗成聊自慰。初不求世售，世亦不我贵。意到语自工，心真理亦邃。何必闻虞韶，读此可忘味。我欲追其韵，恨无三尺喙。嗟叹之不足，作诗示同志。

王子遗我诗，五言若长城。谁谓永嘉末，复闻正始声。咄嗟千人废，雍容一坐倾。端能励节义，何必五鼎烹。

蛙蛤没泥涂，鲵鳅游畎浍。岂知北溟鲲，翱翔九霄外。长安夸奢子，奔走逐冠盖。古寺有佳人，幽吟发清籁。

按剑毛先生，睨柱蔺相如。欲市万世名，非由十斛珠。善养浩然气，外泽心不臞。桃花自春风，何用赋玄都。

锺鸣戒夜行，途远畏日暮。王良鞭骥子，一跃仅十步。怪事书咄咄，白发生故故。未暇陈九事，亟归读四库。

徐穉卧不起，青衫老柴门。仲舒著繁露，要明王道尊。相逢非竟日，此怀谁与论。朗咏鄱阳篇，江南烟雨昏。

延陵多贤孙，杰然者迪吉。上书因自讼，宾客禁私觌。瞑目数归期，闭口防罚直。谒告呼朋侪，笑谈洗忧戚。开樽青莲界，逍遥以永日。翩翩客鼎来，草草筵初秩。子珍乐易人，开谈见胸臆。宗鲁与人交，坦然无畛域。君泽学古谈，论议简而质。伯更廊庙具，绿发居师席。泽民泮水英，每试辄中的。叔野饱书史，胸中万卷积。文美秉天机，温如苍玉璧。文康气雄豪，目睨天宇窄。中邦最清修，操履有绳尺。乐之似长康，痴绝故无匹。坐客皆奇才，椎钝莫如逸。诸人或见赏，颇爱性真率。不求身后名，但喜杯中物。世故了不知，一醉吾事毕。

平生刚直心，真率类狂绞。居首富儿门，肉食亦不饱。北堂老发垂，喜惧我心搅。瘦妻首飞蓬，敢谓美而佼。妇姑宵不寐，清饿常至卯。幸赖亲友人，馈送亦稍稍。崔嵬华子冈，秀岭横参昴。木桃芘菟竹，岁永樛枝挠。千年采掇余，曾近麻姑爪。喧喧声利区，献酬呈狯狡。分甘及衡门，古心君独拗。作诗报嘉惠，质野言非巧。

进不骄富贵，立朝如在山。退若羞贫贱，林泉作阓阛。喧静本无相，了在一念间。人皆谙此理，何事可作难。每月一会面，十客九不闲。良时况易失，逝者不复还。老境不汝贷，毛发半已斑。游从皆胜事，栖息况禅关。兹会若不勉，对客恐厚颜。诸人胸旷达，高韵不可攀。此意固同晓，作诗勉我顽。

人生一月间，开口笑几日。况复岁云暮，在堂悲蟋蟀。胡不为强欢，唧唧复唧唧。吾徒尘外姿，开怀见真率。达如商山皓，清若竹林逸。相逢各拊掌，一笑万事失。主人清旷士，作堂记其实。愿无负此堂，不为势利怵。时时叙离阔，中散志意毕。

木落野空旷，天迥江湖深。登楼眺遐荒，朔风吹壮襟。望望不能去，勤我思贤心。此心何所思，思我逍遥子。挂冠卧秋斋，阅世齐愠喜。念昔造其室，微言契名理。击考天玉球，四坐清音起。别来越三祀，洋洋犹在耳。宵长梦寐勤，月明渡淮水。

丸丸松柏林，结根临古道。未逢匠石徒，岁久空合抱。圣人建明堂，良材日登造。左右乏先容，地遥安可到。愿言励岁寒，不改雪霜操。

嘉林有石龟，视尾知千龄。支床气愈老，巢莲身始轻。钻灼占休咎，胸中疑惑明。纳锡藏太卜，决策安朝廷。吾徒昧倚伏，祸福何由征。

曲肱清梦残，晓鼓喧鸣鼍。披衣步庭除，白露倾圆荷。俄闻剥啄声，佳客来相过。为言城市喧，邀我游山阿。步入青莲界，诸峰郁嵯峨。清香郁软语，竟日同婆娑。吾人嗜好僻，与世殊臼窠。兹游慎勿广，恐为俗客呵。

林间露警鹤，城头日翻鸦。荷香晓逾清，山色秋更佳。寺有老比丘，视世如虚花。茶香语有味，境静思无邪。夕阳动归兴，天末散余霞。徘徊不忍去，南楼吹晓笳。更约秋夜来，小船卧蒹葭。

天刑不可解，何以补我劓。同访老比丘，步至城南寺。脱冠饭其腹，咀嚼风雨驶。四壁吼怒雷，稍稍众客睡。而余与汪侯，敬咨第一义。山僧笑不答，饮食自知味。岂无一樽酒，把盏得竟醉。不知虚静中，自有无穷意。赋诗非不工，聊以助游戏。莫学玉川子，弄笔嘲同异。

绿筿蒙修涂，圆荷媚清溪。步屧便清风，欻见古招提。入门眼界浄，端如刮金篦。升堂各趺坐，野语无町畦。吾徒性真率，可追阮与嵇。安能触世网，瓮底藏醯鸡。爱此清旷境，不知夕阳西。归骑去联翩，城头乌夜啼。

不通泮宫籍，端居常屡空。贫知俗益薄，老觉书有功。寂无裹饭客，门前翳蒿蓬。平生眼底人，粗知吾困穷。招呼城南游，饭我枵肠空。亭午得一饱，哦诗和秋虫。扪腹步南湖，缓带披凉风。渐见波心莲，颇忆新妆红。徐酌穆生醴，宛如和露浓。三咽不知味，百盏无醉容。但可胜茶汤，留饷东坡翁。儒生本酸寒，独处罹百凶。不谒魏元君，粗免恶少攻。

邑小民事简，琴樽有余欢。才高气虽雄，心夷神自闲。吐辞如春风，万象生笔端。向识杏坛老，不应叹才难。山近雪云密，风动梅香寒。铜龙晓鼓鸣，画舸扬漪澜。丈夫重离别，感慨伤朱颜。努力事明主，慎勿轻挂冠。

我老不闻道，抱疴卧蓬室。有客晨叩门，竦若秋山直。借问为谁何，吾祖乃太白。倾怀露底蕴，始恨晚相得。时时出诗语，词源极湍激。格律竟不凡，窥祖见窗壁。飘然别我去，此道谁知识。世岂乏金龟，恐无贺宾客。

吾家阿连诗，美如青精饭。君尝从之游，賸馥润青简。我老世所憎，百推无一挽。君独频叩门，问我句中眼。此行赴功名，旧习暂锄铲。霜清山驿寒，酒醒夜闻雁。挑灯诵我诗，聊供一笑莞。

太白列仙人，名缀云房籍。天上官长严，宁为世间客。醉揖巢父辈，相从竹溪逸。朝衫不上船，拜舞堕巾帻。气吞高力士，傲睨天地窄。董侯慕斯人，作堂榜其壁。流俗嗜声利，如舐刀上蜜。慎勿徇流俗，与侯并为七。

绿发工词章，白头困州县。老气吞儿曹，胸中书万卷。遗我盈把珠，璀璨辉组练。何时游匡庐，登堂识君面。更邀谪仙人，共醉山间院。愿君出樊素，可供一笑倩。

道人居笑庵，游戏大海寂。钩深无近用，镜古有精识。运筹不减良，任侠颇如剧。未传东土衣，不通左阶籍。归自丹霞山，闭门不浪出。室中拂未秉，户外屦已积。非关一念致，要是三昧力。叠衾洗钵外，何以度永日。孤坐老此生，恐为世情测。谈笑作佛事，岂不胜占毕。垂手试入廛，贪夫愿投璧。大木倒百围，山灵不敢惜。壮观佛宇丽，鬼工莫俦匹。众生嗜欲利，如儿舐刀蜜。睹此大庄严，一瞬万缘失。何时却闭门，养此幻化质。老大百不知，面带黄瓜色。

蔡生老江南，山水涵眼界。挥洒若无心，笔端生万怪。树杪耸烟鬟，云端悬缟带。系舟枯柳根，茅屋临清派。扫壁挂高堂，肃肃起清籁。君名定不朽，第恐缣素败。

剑池渺人物，孙子剑池杰。身不满五尺，胸次极岑绝。客来捉玉麈，清谈霏锯屑。至道初不烦，弹指万缘灭。端能领此意，麈柄行当折。对客了忘言，真成温伯雪。

天籁号万窍，水石相吐吞。俛仰一瞬间，群动了无痕。乃知性分内，喧静本同根。君独诣此理，怀抱清而温。谈笑民事办，庭无凫鹜喧。隠几饯日夕，隙月窥黄昏。

天瑞必应诚，和气可致祥。我如拆袜线，平生无寸长。胡为蓬荜下，灵芝秀煌煌。诸人喜事者，载酒来溪堂。环观三叹息，作诗助揄扬。似闻天道远，吉凶命靡常。在德虽为瑞，无德恐为殃。愿服朋友戒，修德敢怠荒。

无客且闭门，有兴即赋诗。盘餐随厚薄，妻儿同饱饥。读书不求解，识字不必奇。拂榻卧清昼，隠几消良时。林鶑韵古木，萍鱼闯幽池。敝庐亦足乐，陶令真吾师。

德不盖当代，名欲万世垂。刻石期后人，石与名俱隳。子厚名世士，投荒死南夷。柳民怀遗爱，作庙临罗池。韩公记其事，沈子书其词。韩词昭万古，沈诗妙一时。名实两无愧，后世传不疑。古人共闲燕，翰墨相娱嬉。食不设寒具，玩此前贤碑。愿作集古录，模楷欧少师。

富贵幻天机，饥寒撼关楗。参前横利害，俗眼青白眩。苏黄两玉人，落笔传九县。向来窜遐荒，弃捐若秋扇。王侯介如石，乃心不可转。投之古锦囊，不遗俗子玩。近来夸奢子，嗜好亦稍变。有客来借观，君无唾其面。酌酒对银钩，吞声勿复辩。

我家北斗南，卜居近山坞。浚井得清泉，凿池不择土。京城井鳞鳞，厥味半甘苦。谁知城南园，有泉白如乳。门前车马喧，客醉日亭午。呼童转辘轳，铜瓶挂修组。漱齿得甘凉，如风涤烦暑。心清谈辩驶，舌端洒飞雨。但恐醉复醒，君眠客不去。

小人拙生事，三冬卧无帐。忍寒东窗底，坐待朝曦上。徐徐晨光晞，稍稍气血畅。薰然四体和，恍若醉春酿。此法秘勿传，不易车百两。君胡得此法，开轩亦东向。苏公名大裘，意岂在万丈。但观名轩心，人人如挟纩。

枕簟置一榻，几杖置一筵。扫空浄如水，洗心学僧禅。何必快哉风，襟怀自泠然。是身岂无垢，要以道洗湔。傥不念清凉，恐为烦暑缠。虽居土囊口，内热如烹煎。我自悟此理，三伏扇可捐。定知与列子，相友以忘年。

庵居已是介，又以介名庵。胡为酷好介，毋乃在律贪。人生要当介，君侯恐不堪。富贵不相贷，安得坐禅龛。客去自无事，客来不妨谈。但能了诸幻，起卧俱无惭。慎勿作住想，如茧缚老蚕。兴来出庵去，丛林禅可参。

平生扬子云，识字造奇古。时有好事人，载酒问训诂。君乃贵公子，趣向亦如许。读书如鸡鸣，勤不乱风雨。亦有问字客，携壶就君语。君初不作难，应答了无忤。户外屦如云，作堂蔽寒暑。林甫端能来，勿与谈杕杜。

静坐寂无事，一日似两日。闻之东坡公，此语妙无匹。晨漱夕曲肱，百年过如掷。投身声利场，更觉居诸疾。而君定何人，能使羲轮轶。虽无挥日戈，自得鲁阳术。但见弦望移，了不记甲乙。优游聊卒岁，何必日鼓瑟。

梅清不受尘，月浄本无垢。微风更解事，排遣香入牖。倏思阿明语，清与此花偶。天资已超轶，况得善师友。洞然胸明白，欲扫不容帚。客来相视笑，不知语出口。平生憎俗人，未语辄先呕。不逢屈突生，宁食艾三斗。乃知我辈中，如师亦稀有。但想月中梅，作诗清如昼。

权师纯孝人，精诚动坤轴。庐墓冽寒泉，色照师眼绿。守此不动心，种彼无瑕玉。湛浄涵一德，清凉压三伏。漱齿回余甘，烹茶发新馥。浣衣颒面余，灌溉蔬畦足。他年功用成，虹气森岩谷。何时怀璧来，不必藏韫匵。摩挲坏衲中，出示老尊宿。

飞飞空中萤，晔晔扬其光。假此寸草资，乘阴争炜煌。胶胶鸡既鸣，杲杲升扶桑。神奇复臭腐，尔生何可长。

零露栖圆荷，月明清洒洒。旋转如走丸，细碎不盈把。劲风度横塘，珠玑毕倾泻。胡不被蓼萧，徽音播诗雅。

蚯蚓本微虫，托生在泥滓。饮泉食槁壤，既饱鸣自恣。躯小无他肠，气尽声乃止。虽无招忧累，奈何聒吾耳。

青青棘篱蔓，碧色侵琅玕。嶷嶷枝叶茂，萦纡矛戟间。风露岂不佳，弱质危难安。愿言依松柏，永与同岁寒。

飞蚊鼓翅鸣，薨薨喧室中。敢憎声似雷，实惮喙如锋。饮血虽可饱，噬肤竟何功。得时不足贵，少皞行西风。

翳翳庭中草，琐细不可名。风来徒自偃，雨过胡为青。芟夷去根本，勿使复滋荣。竟无补世事，区区何所生。

燕燕巢梁端，飘摇畏风雨。永夜不得眠，啾啾子求哺。秋风毛羽成，分飞不相顾。慎勿毁其室，此室安且固。

窗前两梧桐，清阴覆东墙。孙枝络珊瑚，圭叶裁琳琅。良材中琴瑟，幽栖期凤凰。愿先海岱贡，移根栽峄阳。

姮娥驾望舒，余光粲天步。飞廉鼓清籁，萧萧响庭户。身欲从之游，怅望不能去。哦诗广九辩，庶几托风赋。

曾侯江南英，文章有家法。坚壁仁义涂，势若太山压。跫然过我语，如热得清箑。为言行赴官，扁舟泛苕霅。炙手公卿门，眼底端不乏。吾人倘闻道，执圭同荷锸。谓予言不信，捧盘与君歃。

汪子躯干小，劲气横秋霜。累累诸儒中，轩然无老苍。平生读书功，短檠照夜窗。相从近两年，觉我旧学荒。为言将远适，随兄泛潇湘。欲濯尘土心，胸怀吞九江。愿言勉此志，无为忧患伤。待得秋雁飞，寄书来草堂。

两汪皆於菟，季也何其怒。三年屏鲜腴，藜藿未尝饫。铁心不可拗，出语等刀锯。贪夫既激昂，壮士亦惊顾。落笔波涛翻，可接乃兄武。科名盖余事，文章徒媚妩。欲筑平生基，更师黄叔度。

国欲求忠臣，忠臣乃孝子。为臣若不忠，泉下颡有泚。居士邱园英，参禅得佛髓。家有两男儿，孝秀冠闾里。大儿守名教，小儿饱书史。颀然诸子孙，眉目皆可喜。人言居士亡，居士实不死。

吾祖牧临汝，滞讼清公庭。胥吏退雁鹜，疏帘挂寒厅。鼓角唤幽梦，草色池塘青。双旌引五马，驾言出郊坰。足蹑云端屐，手展贝叶经。税驾妙高台，几砚陈轩棂。朱墨纷在眼，梵宇森如星。台倾人已寂，声名蔼余馨。想公忘言处，角挂山中羚。

元龙湖海豪，盖代声籍籍。只今观耳孙，才皆万夫敌。叔兮美无度，伯也古遗直。当年种玉翁，什袭裹双璧。期公垂天云，佐郡试戢翼。尚开柴桑径，引领望三益。尝闻筑燕台，千里走乐剧。市骨捐千金，厩乘尽虎脊。公乃真好事，屣履见逢掖。定知子舆辈，一笑皆莫逆。

昨夜山头月，照我杯潋滟。今朝云外山，寸碧若新染。人境两清绝，座客只君欠。俗子百无用，胜士一可念。君如苕溪女，不妆有幽艳。又如白堕醪，虽久味愈酽。雄文山有云，高论圭无玷。胸怀极坦夷，了不限城堑。胡不侍明光，峨冠佩长剑。宁甘广文冷，青灯对铅椠。何当襥被归，莫待孟光窆。放杖先生席，罢趋邦君坫。晚行蝉噪山，晓起鸡号店。到家先过我，信若符节验。门前马未嘶，屋上乌可占。呼儿拂几席，唤妇熨襦襜。欲具韩子餐，恐乏鱼菜赡。但当蒸瓠壶，莫笑卢公俭。老气得酒豪，灰寒尚复焰。虚心叩至道，膏肓待君砭。

元君始云翔，华姑继羽化。独留曾与黎，高风配崧华。不随二女嫔，岂羡两乔嫁。尚余脂泽念，多生缘未谢。化为芬利陀，耦立远公社。翠趺分双歧，并萼肩相亚。挹袖薰风晨，携手凉月夜。交枝艳散霞，同气香飘麝。疏影竞清妍，幽姿鬭闲暇。何时各零落，秋高霜露下。洗妆见冰肌，乘云返姑射。此论传者谁，黄鹄为予话。

宁馨捉麈手，玉色相辉映。携持宾满堂，韵与谈俱胜。温润德堪比，鲜洁面可镜。扣几声逾清，指月色弥莹。名压范增斗，价重齐侯磬。晋朝妙人物，此公名最盛。风流固足赏，不救当时病。虽云王谢许，我老独不称。肉缓形颇秽，语拙存直性。但慕杜陵翁，长镵白木柄。

耿耿抱孤韵，寂寂扃柴扉。束书卧环堵，交游车马稀。风流佳公子，妙龄秉天机。邀予步层台，目送孤鸿飞。山影漾清渚，翠色侵人衣。渔浦晚烟暝，霁雰蒙夕晖。静言思叔子，怅然澹忘归。坐有庖丁手，奏刀心术微。万象含毫端，缣素聊一挥。古来胜达士，欻如朝露晞。吾人各勉力，毋为邹湛讥。

取友遍四海，江夏真无双。怜我守幽独，闭门卧北窗。折简呼胜士，炊黍羞羊腔。相邀出蓬荜，登高临大江。江山拟岘首，清绝冠此邦。岂惟慕叔子，耆旧皆敦庞。蛰龙卧诸葛，雏凤伏老庞。寂寞千载后，斯人可心降。愿言各努力，勿立憍慢幢。

琢雕山骨奇，磨礲发光炯。体润云气生，寒泉洌幽井。平生心腹交，陈玄及毛颖。德重不倾侧，中虚且渊静。置之棐几间，吾身日三省。

巴邛清霜后，独余两大橘。一朝剖而食，四老欣然出。乃知避世士，退藏务深密。吾邦富此果，味不数萍实。

令尹吴楚豪，奇胸开八窗。人物秀春柳，诗句妙澄江。筑室名壁阴，凿牖延朱光。呻吟六艺学，心醉倚胡床。毛锥摘秋颖，茧纸截水苍。浑洒有能事，著勋翰墨场。翼翼鲁泮宫，国士征无双。行且职教事，儒风成一邦。

不见徐侯久，梦绕西山阳。斯人天下士，秀拔无等双。捉麈望青天，意气吞八荒。平生学古功，胸次罗典章。商略造理窟，清论排风霜。弄笔有佳思，哦诗怀漫郎。恐非江湖客，黑头侍明光。不忘温处士，群书亦可将。

彼美邱园秀，风韵何洒落。考槃盱水湄，贫贱不陨获。冰椀荐溪毛，缟衣佩兰若。和峤松森森，王恭柳濯濯。文采南山豹，野逸青田鹤。独振大雅音，黄钟在牛铎。绿萝结春阴，修篁解夏箨。登山挹飞溜，自得仁智乐。赖有好事人，携酒慰寂寞。王路今坦夷，胡为束高阁。堆盘烂生光，累累照巾羃。香雾欲噀人，未食先流液。何当见四老，授我隠居术。

鶢鶋止鲁郊，岂乐太牢具。冥冥万里鸿，弋人何敢慕。东海儒林秀，落笔妙词赋。蹭蹬江湖秋，低徊老韦布。晚从使者举，奉檄喜而惧。白发照青衫，奄忽死中路。功名安在哉，竟以儒冠误。去就各有时，寿夭亦无据。𥩟立倚江楼，注目烟村暮。

长沙隔重湖，苍莽无四壁。骚魂驾鬼车，月黑阴火赤。念彼泮宫老，官居寄禅寂。虽绾参军绶，尚带山林色。萧然列仙癯，粹气润圭璧。坐见屈在墙，作诗吊沈溺。鄙夫不解事，勇退如六鹢。安得快哉风，吹我垂天翼。不假蜚霞佩，置身在君侧。

金风吐商管，秀色浮山椒。苔干石骨瘦，水落溪毛凋。埃尘暗箯舆，风霜缁客貂。藜羹浥野饭，松醪酌村瓢。会当对榻语，竹坞风萧萧。浣肠去旧学，词源涌春潮。

龟以气而寿，龙以仁而灵。蛇以无足行，蚓以无肠鸣。大哉天地间，百怪不可名。洋洋西津水，念子行西征。与道如有闻，雁来当寄声。

落落匡山老，晴江莹眉宇。问道崆峒墟，枯槎泛江浒。归欤谢远游，曲肱卧环堵。磅礴万物表，动植见吞吐。曜灵旋磨蚁，四气遽如许。咄咄千载事，俯仰变今古。安得仙人杖，颓龄为君拄。

幡然起东皋，曳裾入西洛。且捧毛义檄，莫蹑虞卿𪨗。智囊发新縢，经笥启尘钥。治国端有计，何惜万金药。回睨黄公垆，夐尔河山邈。

黄昏出东门，月在房心间。步绕古柳堤，疏影迷清湾。趺坐湖上亭，物肃景自闲。桂影摇浊醪，波光照酡颜。高怀浩无际，妙语险莫攀。夜深风露冷，投宿敲禅关。时闻桥下泉，决决鸣珮环。兹游寻旧约，正朔已七颁。缅想泮宫老，邈在淮南山。

雨洗天宇净，微云卷凉风。今夕定何夕，月圆秋气中。惊雁掠沙水，寒鸦绕梧桐。嘉我二三子，笑语春冰融。酒酣吐秀句，醉笔翩征鸿。夜阑灯光乱，清影栖房栊。似闻霓裳曲，笛声吟老龙。

西风脱木叶，感时煎百虑。痴坐北窗底，哦诗不能句。同舍二三子，邀我城南去。风于湖上亭，临流坐箕踞。菡萏晚红垂，冷香袭巾屦。湖西青莲界，竹阴有微路。老僧迎我笑，洗钵供匕箸。斋厨野饭香，园蔬摘朝露。清言洗心胸，幸免杯酒污。人生会合难，驶若风中雾。明晨想兹游，凄凉在何处。

初闻季子贤，词源涨万派。未倒蔡邕屣，先倾程本盖。自从得斯人，议论颇宏大。迩来卧苫块，病骨剧疲瘵。兹游独不预，颇觉气宇隘。平生憎俗物，每见意即败。后会君强起，免食三年艾。

祸福初无门，吉凶本不僭。跖寿颜夭折，此理竟谁验。贵不啬谗邪，富独饶聚敛。施施骄妻妾，百索无一欠。贞士抱清真，藜藿常不餍。人生鬼揶揄，奄忽就窀窆。吾友汪夫子，才力百夫赡。独立流俗中，如山不可堑。青衫困冷官，半世守寒俭。自从斯人亡，吾生良可厌。弦绝伯牙琴，墓挂徐卿剑。但余清溪编，万丈垂光焰。朝来雨新霁，湖波清潋滟。禅堂净巾屦，僧榻凉枕簟。追寻旧游踪，历历皆可念。矢诗寓一哀，苦泪渍铅椠。

鄙夫拙生事，日晚儿号冬。白驹穿瓮牖，曲肱起犹慵。懒惰百无营，有酒时复中。孰知廊庙具，征骖犯寒风。行役岂不苦，王事不我容。劳佚虽有命，造物似不公。仰羡冲天鹤，孤飞邈难从。赖有云外山，所至如迎逢。是中有深意，高怀可默通。何当浮大白，一醉百念空。

阳进君子升，阴退小人伏。此理洞然明，不疑更何卜。微和回根荄，余光借草木。但看堂前梅，南枝已芬馥。东斋况虚明，樽有荔枝绿。灯花不予欺，玉虫间金粟。吾道行将伸，斯言可三复。

潘侯平生心，初不喜婚宦。中年又丧妻，二子尚幼丱。孤灯秋梦寒，颇思美目盼。初时似不堪，既久亦习惯。斯人天机深，坚壁却忧患。浊醪只独斟，布衣谁补绽。岂不溉釜鬵，无人煮藜苋。买婢供使令，颇遭俗子讪。北风吹枯桑，天寒岁云晏。人生不百年，一世如梦幻。勿谓渊泉深，巨鱼亦可汕。何当呼蹇修，便可买羔雁。中馈端有人，嫁娶岂难办。为君乞樊素，伴我老山涧。

竹林墙外梢，梅蘂檐前朵。万籁寂无声，夜阑耿灯火。通守尘外姿，体道忘人我。邀客文字饮，麈风清四座。酒酣诵新诗，老气激衰惰。公诗如天骥，逸韵谢缰锁。小人窘驽足，十步常九跛。愿公勤鞭策，他年逢饭颗。

夜饮锦瑟傍，歌吹盈耳根。归闻窗外竹，摵摵风叶喧。梦觉室生白，晓起欲填门。平地委璀璨，虚亭舞翩翻。洒树轻复扬，触幔急且掀。望远恐连云，积厚疑压坤。光动浮屋椽，影乱纷池盆。散漫迷大江，依稀认前村。雀噤咮自束，鸦湿翅不鶱。把玩手欲龟，咀嚼舌必扪。风党怒未解，火媒寒不温。檐有冰柱悬，门无屐齿痕。游倦不访戴，愁多惟卧袁。何时天宇霁，炙背负晴暄。王门若可拟，持以献至尊。

学道护心城，养生戒眉斧。静知世味薄，老惬野僧语。散步给孤园，邀我会心侣。尘清不眯眼，境静可冰暑。莲社宗远公，竹溪仰巢父。此道不异世，今人岂愧古。当念贫时交，重勿弃如土。

雁云蜚兮鲤沉，高者可弋兮下可罾。龙沙之上足以忘机兮，于以观鱼鸟之情。修眉浮空兮，鉴寒濑之澄凝，茹紫芝兮濯缨。逍遥乎龙沙之上兮，可乐者山水之情。草芊芊兮垂柳阴阴，黄落兮霜寒露零。龙沙之上足以忘怀兮，于以观草木之情。秋风兮月明，吹我衣裳兮照吾曲肱。逍遥乎龙沙之上兮，可乐者风月之情。百夫逐鹿兮，失得之营心。有鹿兮虽竭蹷其何悲。向知鹿不吾得兮，曾不如其已。不吾得则已兮，又何有于龙沙之君子也。

先生手种千竿竹，俨如壮士衣冠肃。林端结阁挹清风，阁上幽人峙双玉。春风飞尽玄都花，秋霜半落平泉木。试傍池边访此君，雪虐风饕不改绿。我有惠施书五车，不解子山愁万斛。何时一醉藉清影，更邀明月同君宿。

君如霜鹘精爽老，目睨云霄长侧脑。不种河阳满县花，手披泮水收芹藻。闭门较艺防请谒，门外宾朋迹如扫。饥肠得酒吼怒雷，牙颊生烟喉吻燥。青灯枕上梦蛾眉，惊魄酷怕寒砧𢭏。纵未休粮仙骨轻，丹田亦合生梨枣。归来清狂尚未减，怀抱向人辄倾倒。不作孟公投辖饮，乃欲悲吟效郊岛。明年东风破柳条，万里晴江波浩浩。此时扁舟挽不留，依旧儒官守枯槁。只今有酒不浪饮，迎腊寒梅为谁好。相将风雪不饶人，拂面飞花故相恼。期君三日不如盟，定作回波嘲栲栳。

岁晚穷愁催急晷，吾人学道心如水。共访延陵季子孙，呼儿酌酒烹双鲤。新有扬雄宅一区，旧闻孟母邻三徙。卜居清旷慕长统，近市喧嚣惭晏子。但得门容长者车，何须声有尚书履。他年羔雁列君庭，吉士恐为君子使。

薛老峰前古游侠，脱冠卖剑翦须鬣。闭关孤坐百念空，面上老色如秋叶。飘然飞锡华子冈，浪逐西风移步屧。摄衣升堂捶大鼓，是中不赏啬夫喋。四众围绕如堵墙，要观霹雳飞牙颊。人生一梦几时觉，相逢栩栩皆蝴蝶。何当蜡屐从师游，遮莫冯驩老弹铗。

谪仙独立风埃外，函丈席间藏法界。食前不愧孟子讥，容膝尚笑陶生隘。若知北斗可藏身，定是须弥堪纳芥。不容广坐九百万，谁信维摩室本大。

鲁公虹气胸中蟠，发为心画妙笔端。严如礼乐陈太庙，肃若朝会罗千官。想见诮杞叱希烈，不忧米罄无晨餐。曩凭熊轼守此土，浮屠受戒升高坛。手磨苍珉纪岁月，大书深刻期不刓。至今父老见必拜，尚余堕泪碑斓斑。争摹墨本走四海，购求不惜千金殚。挂之虚堂拂尘壁，凛然六月阴风寒。岂惟贼臣敛衽避，厉鬼不得神其奸。

读书不作儒生酸，跃马西入金城关。塞垣苦寒风气恶，归来面皱须眉斑。先皇召见延和殿，议论慷慨天开颜。谤书盈箧不复辩，脱身来看江南山。长江滚滚蛟龙怒，扁舟此去何当还。大梁城里定相见，玉川破屋应数间。

门前五柳陶渊明，归卧柴桑呼不醒。锦官城西杜少陵，醉挹浣花溪水横。几杖颠倒杯盘倾，似闻殷殷金石声。乃知达士未忘情，一觞一咏有余清。银杯落手新诗成，仰视寥廓鸿冥冥。富贵于我浮云轻，兴来慎勿骑长鲸。人言唯君可卿卿。

掠眼年光洒飞雹，三载从游只如昨。似闻买船修水来，俄见呼童理归橐。酸寒自是临川尉，况值凶年群盗作。干戈陌上玩经史，金鼓声中挹杯杓。上官喑呜百吏怖，人皆唯唯君谔谔。此行作邑乱山中，安得校书天禄阁。归谒黄龙老比邱，乞取囊中万金药。吾体溃闷假双井，信信致之亦不恶。

茂陵少年白面郎，手携五弦望八荒。欹帆侧柁转天末，瞿塘滟滪一苇航。向来问字识扬子，年未二十如老苍。林花蜚尽春事了，粲然一笑西山阳。幅巾相从竟日坐，虚堂扫地焚清香。人物已共远峰秀，谈辩更与薰风凉。黄梅雨洗天界净，驱车出门指太行。朝侯暮烹不足道，人生离别安得常。丈夫许与重气义，儿女惜别徒惨伤。观君潇洒负奇气，恐是天厩真乘黄。愿言待价无速售，世间驵侩皆王良。

狄公鹗立横清秋，真气端能回万牛。平生作郡有老手，退食燕寝清香浮。鞭笞得名亦不恶，一官何足偿百忧。岂如清浄政不挠，男耕女桑民力优。小人琐琐不足录，恶诗蒙公三过读。自闻归棹理江干，北望伤怀何刺促。胡不强为此邦留，悬知季月当泛菊。愿言他日持节来，一洗苍生愁万斛。

岁寒在天知后凋，受命于地禀正独。楂枒枝干撑青冥，凛然正色不可辱。霹雳霁威霜雪避，奴视椅桐友松竹。孔明庙边冻蚁食，御史台中老乌宿。何如结根阿兰那，叶映高僧胡眼绿。楚多楩柟剪伐尽，大国要材梁夏屋。何时匠石运斤风，不使龙姿久偃蹙。反观樗栎老臃肿，永保天年长受福。

真净养儿如养羊，败群者去羊不伤。洪师斗擞蔬笋气，白昼穴我夫子墙。粥鱼斋鼓了无碍，坐禅不废谈文章。老师颔之笑不语，坏衲百孔穿寒光。洞庭风号波浪吼，笑揖逐客谈船窗。六月赤脚登大庾，黄茆瘴里餐槟榔。天宫不合困两鸟，洪徐接翼鸣南昌。毛群羽族不敢喘，师乃啁唽鸣其旁。欻起四明狂客念，扬澜恨不一苇航。男儿行役良自苦，水有鲛鳄陆豺狼。何当啖芋拨牛粪，拗折拄杖挂钵囊。

儒林丈人称两苏，一言为重轻璠玙。见君诵诗出险语，抚掌绝倒徒惊呼。贵耳贱目亦不恶，虎豹何殊犬羊鞟。劝君掩舌卧衡门，莫赋悲秋任摇落。

长安少年清似玉，腰垂黄金双鬓绿。吹嘘气焰高岑楼，胡不容公置一足。脑脂遮眼卧三年，满榻秋风对修竹。户内殷殷金石声，牙签插架三万轴。笺诗作传起凡例，断简残编纷在目。题舆粤国正秋风，石瘦水清山诘曲。先声霹雳挟仁气，父老欢呼胥吏肃。莫思莼菜赋归欤，天上要公调鼎𫗧。

袁公落笔清如风，妙龄场屋声摩空。陆沉簿领三十载，晚节自号无求翁。朝廷公卿半亲旧，谁能挽致青云中。参天老柏耐霜雪，始知不与萧艾同。俛首下邑亦良苦，此行定入明光宫。

沓沓举子万马奔，倾动场屋风尘昏。失身白袍青幕底，平生干没三家村。今君触热去乡县，矫如野鹤离鸡群。笔端万字洒飞雹，岂畏食叶春蚕喧。广文先生倒屣待，三舍弟子气可吞。琴书在笥马在门，看看山上复有山。愿君莫忘大刀头，何年驷马君当还。

旧闻诸李隠龙眠，伯时已老元中少。一行作吏各天涯，故人落落疏星晓。西山影里识君面，碧照章江眸子了。向来问道渺多歧，只今领略归玄妙。老凤垂头噤不语，古木槎枒噪春鸟。身在幕府心江湖，左胥右律但坐啸。第愁一叶钓鱼舟，不容七尺堂堂表。我今归卧灵谷云，君应紫禁鶑花绕。相思有梦到茅斋，细雨青灯坐林杪。

我见俗子避百舍，一钱不直灌夫骂。灵谷峰前汝水湄，谁信无双有江夏。平生眼底无可人，子猷粗与吾同社。故栽修竹共岁寒，不与繁花鬭荣谢。疏阴时过少陵樽，斜枝最入萧郎画。强排风雨作寒声，巧留雪月延深夜。三伏炎蒸自可逃，一榻清凉那肯借。愿言闭关谢俗子，勿与此曹俱日化。但得风味如晋人，纵无此君自潇洒。

织女支机弃不用，老卢坠腰谁见收。君从何处得此石，恐有鬼物为君偷。不堪压作捣练石，仆在墙东如卧牛。何如置我清溪上，奇峰崒嵂临清流。鄙夫须髯锐如戟，青眸皓齿不我俦。惟有泉石肯相伴，不索吾米无所求。何时突兀入眼界，白头相对忘百忧。

河东夫子文中虎，笔端挥洒如飞雨。余波覃及百世孙，翰墨风流照今古。文章清丽有典则，胸怀恢廓无城府。拥麾山郡民气和，万顷黄云富禾黍。公余雅会罗嘉宾，高论峥嵘挥玉麈。皂盖双旌别汝江，去作他邦民父母。伫看祖席列岐亭，梅影横斜媚村坞。定知玉诏下丹墀，宰府要公调鼎俎。

白云英英天末飞，红蕖脉脉涧底静。北堂姑老冢妇勤，邹侯感物动幽兴。𫏐将平生说诗口，试言祸福知天命。五行推步聊复尔，恐君胸中有水镜。

小儒百鸟喧春风，大儒老凤栖梧桐。诸生谈经用一律，夫子不答如病聋。迺知胸次有妙理，此心矫矫谁与同。临川决曹亦良苦，三年掉臂桁杨中。悬知此行不落寞，陛下近用韩相公。

流俗纷纷何足却，尔曹百辈吾能著。虽同一床各做梦，政恐不妨人作乐。俗客自与此君疏，竹洞何曾有关钥。但邀明月对君饮，莫管门前可罗雀。

君家剑气干牛斗，焰焰寒光半天倚。胡不长携西入秦，曳裾侯门飒珠履。奈何俛首桁杨间，手决大狱如倾水。不向南楼按歌舞，乃提健笔夸豪靡。独步诗坛数挑战，虽欲争锋吾老矣。晚来搜揽饥腹空，戏抱添丁玩岐嶷。苍头剥啄叩我门，急得长篇惊抚几。嗟予敢望幼度才，哦诗粗可玄晖比。紫囊成坏本来空，心悟香严聊尔尔。君如暂辍画眉手，我亦闭关防折齿。

我家端无一囊钱，肮脏赵生门可倚。黄绶丛中识君面，眼前如见曲阜履。兴来曳杖叩斋扉，清坐焚香淡如水。有时造语出瑰奇，要令墨客皆风靡。仰观乔木俯流泉，因念吾生行已矣。台若君才万夫特，风仪秀整秋山嶷。行看待诏金马门，安得嗒然长隠几。功名他日似留侯，岂与风流京兆比。昨朝篇末画眉句，始悟前言戏之耳。不如共访弥天释，真成四海习凿齿。

春云结成三日霖，朔风吹作一尺雪。纷纷委地玉花乱，皎皎照户虹光发。一樽相对老孟光，寒窗痴坐灯明灭。踏雪观梅亦不恶，月夜西楼更清绝。

莫事休休复莫莫，草木归根定摇落。穷冬日月任峥嵘，寒士胸怀要恢廓。人言张仪舌尚在，我惭祖逖鞭先著。君如端为梅花归，请脱青衫对花酌。

轻云朝作雨，丽日晚开晴。岸草葱葱碧，溪流泯泯清。沙汀眠白鹭，烟树啭黄鶑。涉世心无竞，支颐眼暂明。

昔日陶彭泽，何尝见督邮。江淮宽运漕，幕府得优游。故旧谁青眼，功名要黑头。相思怀抱恶，注目倚南楼。

曲肱秋梦觉，剥啄打门声。鹊噪柳阴乱，鸡喧藤架倾。写诗无阿买，联句有弥明。饮罢各分袂，月凉风露清。

骤雨池塘涨，飘风枕簟凉。野田肥雁鹜，官柳噪蜩螗。岁月书千古，功名酒一觞。尘缨如可濯，携女泛沧浪。

不踏南湖路，端居两见春。浮花空过眼，浊酒漫濡唇。曳杖惟今日，开樽有故人。何须推物理，行乐及佳辰。

古人多龃龉，吾党故徘徊。表弟邀予出，参军载酒来。南湖未新柳，东巷且残梅。但恐辟书至，将军幕府开。

东府文虽下，西津艇未横。莫愁官长骂，且伴老夫行。饮酒旧无敌，能诗新有声。此樽谁可使，待倩许飞琼。

地僻市声远，林深荒径迷。家贫惟饭豆，肉贵但羹藜。假贷烦邻里，经营愧老妻。曲肱聊自乐，午梦破鸣鸡。

夜凉云幕卷，人静荜门扃。扫叶风生砌，钩帘月可庭。秋怀因酒壮，老眼对儿青。远愧荀陈氏，应无聚德星。

雨柳垂垂叶，风溪澹澹纹。清欢唯煮茗，美味祇羹芹。饮不遭田父，归无遗细君。东皋农事作，举趾待耕耘。

晚渡江南岸，村村水竹居。归心先倦鸟，乐事羡游鱼。去国清明后，还家谷雨初。悬知农务急，弛担把犁锄。

月减一分魄，风生万壑秋。山烟连野白，湖水接天流。妙语怀支遁，清歌欠莫愁。漥樽聊共酌，无羡玉为舟。

干禄心无竞，谋生计已疏。老催吾学圃，贫减汝观书。细雨同移果，清霜共挽蔬。何时江海去，蓑笠伴舂锄。

闭户无宾客，忘忧赖玉鱼。迂疏皆识我，贫贱不关渠。散步惟荒圃，端居且敝庐。但知师羯末，未可笑宣舒。

董奉山中种杏，玄都观里栽桃。清旷孰如此地，登临况是吾曹。城下一江水碧，江边百尺台高。倦蝶舞酣花坞，惊鸥飞掠鱼舠。客子自来如燕，世事相黏若蚝。何当有酒径醉，凉州不博葡萄。

潜心便是觅安心，立雪何烦问少林。羽扇纶巾延客晚，蒲团禅板坐更深。要先舟壑藏时悟，莫向风幡动处寻。试抉孤峰云一寸，与民三日作春霖。

寺近仙坛西复西，醉中信足路应迷。鸣条风劲凋蒲柳，掠岸云低乱鹄鹥。檐外檀栾森翠𪩘，门前略彴跨清溪。葛巾藜杖真潇散，何必狨鞍鞚月题。

北阙弓旌未见招，茅亭高卧对山椒。诗成稚子应能诵，酒熟邻翁渐可邀。宁似杜陵长蹭蹬，不依严武更逍遥。细思洗马池边路，便是成都万里桥。

司业端能乞酒钱，谁忧坐客冷无毡。相望建业只千里，不见徐侯今七年。江水江花同臭味，海南海北各山川。试问烟波何处好，老夫欲理钓鱼船。

雨退飞廉决怒云，百花净尽扫埃尘。大千沙界乾坤阔，一段江山日月新。浩荡烟波鲸海晚，漰腾雪浪锦城春。谁人独采南山蕨，窗外休呼祁孔宾。

妙净光云覆八荒，经行聚落得清凉。阎浮檀水心无染，优钵罗花体自香。赤舄未容趋北阙，绿槐先已兆东墙。应真外见中和色，岂在眉间一点黄。

漠漠薰风锦旆翻，彩衣聊复殿名藩。行藏有道朱弦直，表里无瑕白玉温。燕寝妙香凝碧缕，夜谈孤月落金盆。试将执拂拈槌手，行秉玄圭侍至尊。

短褐登门每自惭，仅同太史滞周南。沈迷晚学三无漏，懒慢长疑七不堪。平日漫悬高士榻，此行应共德公谈。他年解组归来日，尚许南荣见老聃。

朔风吹鬓幅巾斜，饭了呼童碾露芽。竹影萧萧围我舍，溪流渺渺对君家。古心莫为世情改，老眼聊凭文字遮。安得一蓑烟雨里，小船载酒卧芦花。

屏居不到日边久，安得黄封印赤泥。折遍溪堂红菡萏，酿成湘酎碧玻璃。洞庭春色名应减，道院丹泉价益低。聊挹小樽供寿母，烦君自注玉东西。

凉月凄风透客衣，离亭无奈角声悲。解围未设王家障，举案先齐孟氏眉。青眼难兄嗟久别，白头寿母梦相思。胸中若有功名念，莫待钟鸣漏尽时。

飞花眯目乱纷纷，细草裙腰绿映门。山色入帘清可挹，湖光照座冷无痕。揄扬春色烦诗句，排遣愁情赖酒樽。预想明年君去后，沙寒竹净野烟昏。

斩新气象旧书堂，堂里幽人璧一双。雨洗花光红绕舍，风摇竹影碧含窗。山横云外青螺髻，树列檐前翠羽幢。城上乌啼归棹急，笛声嘹亮月澄江。

知君才是出群雄，怜我生涯独转蓬。稚子凄凉缘岁恶，鄙夫寂寞坐诗穷。百年鼎鼎风埃里，万事悠悠醉眼中。幸有孟光堪举案，退居真欲效梁鸿。

雨后山川秀满溪，洞门疑是辟尘犀。白沙翠竹溪光浄，细草幽花野迳迷。闲步禅林思蝶化，倦骑朝马听鸡啼。使君自得真消息，祖令须烦大士提。

山拥云鬟扫夕霏，千林浮翠发初晞。雷音震谷朱轮转，霞影摇空彩旆飞。晓雾拂襟怜冉弱，晚风掀袂爱清微。夕阳楼上吹笳管，归骑遥瞻两塔巍。

初见南湖冻未消，只今流水又平桥。驱除腊雪烦梅蘂，收拾春风倩柳条。岂有故人行作别，不将樽酒慰无聊。府中诸史皆英妙，早晚相从幸见招。

未访稽山棹酒船，先寻小有洞中天。葛巾藜杖轻轩冕，盂饭盘蔬鄙饩牵。巢父掉头休入海，焦生雄辩且惊筵。老僧瀹茗供清兴，旋拾枯松煮涧泉。

不随俗客老尘寰，晚节逍遥水石间。独佩药囊来泽国，只留丹灶在梭山。身如野鹤更无侣，心似白云长是闲。若见刘仙问消息，幸分余粒及衰颜。

直道逢人多龃龉，高怀向我最恢疏。不贪但守司城宝，无泽应辞季武车。池种青莲看妙浄，庭栽翠竹悟真如。何年来过溪堂饭，小圃携篮自摘蔬。

师住疏山祇树园，卧观云气起江村。百年鼎鼎春风转，一钵垂垂老眼昏。古殿横空森铁凤，夜潭翻浪落金盆。何时系缆西峰下，松柏阴中独叩门。

平生四海秦少仪，造化小儿何苦之。端能浸假求鸮炙，定不泣涕眠牛衣。问梦是想理既剖，杯中有蛇心不疑。何时过我举玉趾，不用门生并二儿。

年少谈王陋汉儒，笔端万字压严徐。昔为酒客鶑花绕，今作禅林水竹居。贱子已捐干禄学，故人休草绝交书。春风纵棹游萧寺，北望淮山正忆渠。

洪家兄弟皆英妙，仲氏文章独起予。天末何人怀太白，日边谁子荐相如。东湖水落蛙声窘，南浦云横雁影疏。莫忆归鸿挥老泪，强裁诗句和潘徐。

门外荒园一亩余，长抛笔砚把犁鉏。天边风露秋期近，海外交游音信疏。扬子家贫惟嗜酒，嵇康性懒不便书。龙沙江水连天阔，尺素何当寄鲤鱼。

𣃁地移根未满林，庭前俄见影阴森。晚烟漠漠玉双峙，夜雨萧萧龙一吟。劲节扶疏真耐老，高才洒落少知音。参军吏隠世情薄，只有此君同我心。

九衢尘里无停辀，君居陋巷不出游。满城恶少弋凫雁，对面故人风马牛。别后梦寒灯火夜，归来眼冷江湖秋。冯驩老大食不饱，起视八荒提蒯缑。

病夫不寐百忧集，起视斗柄东南倾。山林畏隹万壑笑，天地黯惨孤舟横。此身老矣几寒暑，四海茫然谁弟兄。江西米贵斗三百，好去淮南访友生。

欲寻靖节访东皋，复忆禅翁隠妙高。月送征鸿遵露渚，舟随飞鹭掠云涛。知公气压陈惊座，顾我诗惭谢法曹。胆落旧闻温御史，至今蛟兽尚腾逃。

澹云疏雨羃平皋，楼卧元龙百尺高。红旆已飞居易舫，赤心宁畏子胥涛。但知守道师前辈，未忍低头效此曹。天遣数公慰人望，万年富贵恐难逃。

汴上相逢舣画桡，清愁万斛若冰消。弟兄直谅推三友，父子公忠擅四朝。对镜如如皆般若，开谈句句尽参寥。要知往事多虚幻，看取钱塘八月潮。

风搅张园万木摇，黯然分袂客魂消。更无余念留胸次，但有孤忠报圣朝。千里烟波舟泛泛，百年事业古寥寥。新诗吟就谁能写，安得巴东遇李潮。

晚起无营著帽迟，萧疏霜鬓任风吹。病怀王子同倾酒，愁忆潘郎共赋诗。宁效骚人餐菊蘂，敢希朝士赐萸枝。白衣不至惭元亮，空对门生与二儿。

斩新气象晓怀清，拂面西风卯酒醒。万物归根秋寂寂，大田多稼雨冥冥。独逢隔水一山碧，不觉举头双眼青。预想明年生事足，不烦结柳使奴星。

门外远山肤寸碧，堂前溪水半篙深。仰看老鹤有清兴，静听幽琴无俗音。三釜及亲君养志，一瓢在巷我甘心。向平婚嫁何年毕，杖策长随支道林。

薄有田园百不忧，诗书自乐更无求。形容风月三千首，笑傲林泉四十秋。岂意骑鲸寻李白，真成梦蝶化庄周。谁能倒激西江水，洗我胸中万斛愁。

先生骨相不封侯，卜居但得林塘幽。家藏蠹简几千卷，手校韦编三十秋。相知四海孰青眼，高卧一庵今白头。襄阳耆旧节独苦，只有庞公不入州。

疏影横斜月色新，肌肤清瘦不禁春。侵凌腊雪寒先觉，漏泄东风信最真。光滉妆台人未起，香迷野迳蝶难亲。飘零点破苍苔地，安得灵犀为辟尘。

踏雪敲门愧履穿，孟公饮我酒盈船。卷帘光动山人帐，入户寒侵坐客毡。急洒江村迷静练，深藏茅舍认孤烟。明年策马长安去，谁念清吟孟浩然。

求田问舍是何时，随分生涯可乐饥。梦玉今年初学语，阿宜他日定能诗。两家子弟俱无恙，一体文章是有师。但得耕桑了门户，吾人不用宁馨儿。

东都曾见汝生时，客舍孤吟夜忍饥。忆昨能为鸐鹆舞，祗今应诵脊令诗。傥无气节如元礼，便有功名似药师。问道若知真理窟，且分余论及吾儿。

翼翼鲁泮宫，国士媺无双。行且立教化，儒风成一邦。

纸帐竹窗夜永，蒲团棐几人闲。万籁声沈沙界，一炉香袅禅关。

海上人多逐臭，水沈价不论钱。自是渠无佛性，非关鼻孔寥天。

星落江东化梵宫，楼台金碧骇鱼龙。此轩端有南康趣，只欠匡庐五老峰。

门前杨柳未藏鸦，溪上樱桃已着花。午梦觉来闻好语，阿连有信欲还家。

风雨多年不对床，便当携被过溪堂。曲肱但作吉祥卧，浇舌惟无般若汤。

未放温风破柳条，先教庭树雪花飘。初疑干雨从空堕，不觉香酥着地消。

天公不愤小桃开，故剪瑶花伴落梅。后夜月明风更恶，有人无语独登台。

罗浮山下月纷纷，曾共苏仙醉一樽。不是玉妃来堕世，梦中底事见冰魂。

城中桃李休相笑，林下清风汝未知。本是前村深处物，竹篱茅舍却相宜。

镂冰叠雪鬭清盈，莫笑肌肤太瘦生。底事狂风催结子，要当煮酒趁清明。

暗香疏影浑无赖，雨打风吹更可怜。嚼蕊但能供我醉，点妆应是为君妍。

杨花榆荚风流浅，秾李夭桃气味凡。只有寒香无俗韵，不烦吹笛恼掺掺。

老大无人伴我闲，忆梅幽意颇相关。不如移植溪堂后，免使凡夫俗手攀。

细朵斜枝恼意香，月明疏影媚横塘。悬知不结青青子，故作无情淡淡妆。

蒲芽荇带遶清池，锦缆牵船水拍堤。好是淡烟疏雨里，远峰青处子规啼。

午睡醒来炷晚香，麝煤冉冉袭衣裳。垂杨莫道无才思，故遣飞花入洞房。

曲栏干外柳垂垂，罗幕风轻燕子飞。独倚危楼思往事，落红撩乱点春衣。

豆蔻梢头春事休，风飘万点只供愁。杜鹃啼破三更月，梦绕云间百尺楼。

院落帘垂春日长，嫩晴天气牡丹香。细看玉面天然白，不及姚家宫样黄。

门前杨柳暗沙汀，雨湿东风未放晴。点点落花春事晚，青青芳草暮愁生。

院落轻寒犹侧侧，园林黄鸟未交交。韶光幸自无人觉，谁遣东风染柳梢。

长恐归时已闭关，西坛虽好敢盘桓。可怜月夜杉松影，输与沙鸥野鹤看。

未折香枝插鬓鸦，月和疏影上檐牙。诗人莫作夭桃看，不是玄都观里花。

冷香消尽晚风吹，脉脉无言对落晖。旧日郭西千树雪，今随蝴蝶作团飞。

剪剪轻风漠漠寒，玉肌萧瑟粉香残。一枝带雨墙头出，不用行人着眼看。

谁能货马即求船，分袂都门又一年。翳翳夏槐联骑语，萧萧秋雨对床眠。

大梁客舍虽无事，博塞欢娱未称情。不若夷门搔首坐，倘逢黄发识侯嬴。

白发逢春老更狂，衰颜得酒脸生光。旋张裙幄林中醉，不管槐花开后忙。

春来莫学虎头痴，趁取风光二月时。剩觅吴笺呼阿买，醉中准拟写新诗。

溪堂日日春光好，问柳中丞殊未来。𫏐辍老妻棋局手，白头相对酌新醅。

武昌门外柳如烟，想见潘侯枕曲眠。欲借一帆春水去，江边皆是楚州船。

曹刘翰墨有家风，不学随时语更雄。莫似溪堂老居士，十年林下坐诗穷。

家在集云峰下居，门前翠竹尽真如。道人若许通消息，邀我须凭雁足书。

白发无端种种生，每逢佳节只心惊。老妻稚子知人意，但把菖蒲酒细倾。

病臂懒缠长命缕，破衣羞带赤灵符。樽中有酒不得醉，忆著三闾屈大夫。

平湖奁镜净无尘，地接西坛共一云。安得御风如列子，更邀明月访元君。

野情萧散不便书，老大无心赋子虚。待借南湖双艓子，绿荷阴里看游鱼。

芰荷香里文章静，蘋藻汀边职事清。若使渊明知此味，折腰五斗可忘情。

山色波光入座中，笑谈不觉酒杯空。掾曹莫作刑官看，兼有江湖隠者风。

碧瓦朱甍午影凉，软风翻袂送清香。荷花也似知秋近，故敛羞容避夕阳。

疏疏小雨阁春云，步屧轻便不涴尘。湖上沙鸥莫惊顾，吾曹岂是觅鱼人。

沙井泉甘自试茶，匆匆一饭野僧家。翛然放棹各归去，不踏城西晚鼓衙。

江南山水只供愁，征雁来时正倚楼。十里珠帘皆可意，西风吹梦到扬州。

西风撩竹作秋声，勾引诗人太瘦生。安得昭华吹玉笛，满船明月送君行。

才闻歌板情难忍，支枕呻吟二竖婴。天上楼成邀李贺，山中石老失初平。

翻手成文同舍惊，长安日饭五侯鲭。只因太史多饶舌，曼倩方知是岁星。

江边怪石老嶙峋，雨洗斑斑翠藓纹。本是人间无用物，岂应丞相等闲分。

平生学道慕裴休，投老无心赏莫愁。特买扁舟载明月，谁人伴我五湖游。

红旗黄纸不关身，世事如云日日新。对客莫谈非圣语，人生要醉五经醇。

黄四娘家花有声，杜陵野老最关情。恐遭江上春风恼，岂是哦诗太瘦生。

攀条弄蕊不须忙，家有名园饮辟疆。但得胸怀了无累，尘中宾主可相忘。

竹风烟静午阴凉，饭罢呼童启北窗。试拂横床供昼寝，且容幽梦绕清江。

梧桐叶落覆东墙，院落风清枕簟凉。梦觉疏钟鸣远寺，一池明月芰荷香。

满城风雨近重阳，无奈黄花恼意香。雪浪翻天迷赤壁，令人西望忆潘郎。

满城风雨近重阳，不见修文地下郎。想得武昌门外柳，垂垂老叶半青黄。

满城风雨近重阳，安得斯人共一觞。欲问小冯今健否，云中孤雁不成行。

复忆敖峰万叠山，云中归路踏弯环。霜干木落重阳后，莫见黄花便破颜。

一筇归去旧庵居，卧听修廊吼木鱼。寄语堂头老尊宿，祇题数字答君书。

重九登高折未残，霜蕤犹带晚香寒。莫嫌烂熳开何益，秀色侵人若可餐。

碧浪鳞鳞浅见沙，丹枫林里两三家。舟横渡口渔翁醉，梦觉西江芦荻花。

避暑访禅客，顷作城南遨。秋风飒然来，草木鸣萧骚。复起水东兴，两桨摇轻舫。何处可盘礴，有寺临江皋。门户颇幽邃，野径深蓬蒿。升堂脱冠坐，洗盏倾浊醪。初筵谈名理，清言洗尘劳。徐徐杂诙谐，坦率真吾曹。尚余清净业，诗成漫挥毫。人生一瞬间，逝水行滔滔。归与不秉烛，楼头霜月高。

城西三十里，山林深且杳。群峰如连环，缘崖一径小。土润禾稼重，地僻居民少。老桂耸亭亭，乔松高矫矫。幽露泣溪毛，清风摇绿筿。朝来爽气浮，轻烟横木杪。日暖天清明，野雉鸣有鷕。石涧嗽寒泉，泠泠泻幽沼。嵯峨双石门，屡经樵火燎。祇园焕觚棱，十雉周墙缭。扫地炷妙香，房栊深窈窕。嗟予嵚崎人，平生百忧扰。好古嗜简编，僻性乐鱼鸟。每逢山水佳，耳听眸子了。况同佳士游，意气溢云表。望远视眈眈，临危忧悄悄。险韵吟竞病，怪语作危了。华鲸吼修廊，僧窗曙迷晓。炊黍馔来牟，土芝杂荓蓼。他时子来归，伐木芟萝茑。考室山之阳，高明远隘湫。第恐恋君恩，紫禁烟花绕。

竹篱茅舍掩柴扉，衰草寒烟野径迷。只有白鸥无俗韵，何年相伴老清溪。

汲井浣我衣，伐石固我墉。尘埃不被体，绝无人迹通。洋洋西江水，我车不敢渡。夙驾岂不早，早行畏多露。行止既有义，离合亦有时。众人岂无心，不如我所止。

豫章城南老子宫，阶前一柱立积铁。云是旌阳役万鬼，夜半舁来老蛟穴。插定三江不沸腾，切勿摇撼乾坤裂。苍苔包裹鳞皴皮，我欲摩挲手屡掣。旌阳挈家上天去，只留千夫应门户。西山高处风露寒，兹事恍惚从谁语。安得猛士若朱亥，袖往南山击猛虎。

弄晴数点梨梢雨，门外画桥寒食路。杜鹃飞破草间烟，蝴蝶惹残花底雾。

白雪凝酥点额黄，蔷薇清露湿衣裳。西风扫尽狂蜂蝶，独伴天边桂子香。

轻薄西风未办霜，夜揉黄雪作秋光。吹残六出犹余四，正似天花更著香。

异乡寒觉早，故国信来稀。秋风江上望，一雁正南飞。

老杜骑馿入草堂，独怜江路野梅香。定知深院黄昏后，疏影横斜更断肠。

琼酥滴滴缀斜枝，想见香心未吐时。但有仙人殷七七，从教横笛月中吹。

风撼丝桐带月明，羽人乘醉截秋声。七弦妙制饶仙品，二尺良材称道情。池小未开春浪泛，岳低犹欠暮云生。何妨乞与元中术，临化无妨膝上横。

张芝学书池水黑，章草如芝古无敌。右军睥睨难抗行，恨不临池作书癖。云何汝水之上崔嵬峰，到今方池有遗墨。此事不特古老传，往往故事书简册。南丰先生欣得之，手挥巨笔飞霹雳。云是逸少徜徉山水间，笔墨淋漓此其迹。呜呼胜事妙入神，千年尺水清粼粼。有时水面浮墨过，纷纷郁郁非烟云。我书敧倾不成字，秋雁斜行落窗纸。印泥沙法安可传，独抚余踪玩清泚。但当一日书一箱，笔踪或在子钦行。他年若榜凌云殿，定不悬橙白头如仲将。

粉翅双翻大有情，海棠庭院往来轻。当时只羡滕王巧，一段风流画不成。

朝见一枝吐，暮吟疏影寒。亭亭不解语，助我青毫端。

毫端直似林逋鬼，千年万年作知己。孤山忆有咏残枝，洗尽铅华对寒水。

芙蓉狼藉拒霜残，只有黄花巧耐寒。盈把已供陶令醉，落英分与屈原餐。

吾闻沃洲天姥间，又有彩烟之高山。山上之冈三十里，平视天姥浮青鬟。其中隠者吾所羡，身世长与浮云闲。种术可疗九州疾，种稻自给千家餐。橘柑枣栗与桑柘，种者不少资者繁。

贪夫蚁旋磨，冷官鱼上竿。

典刑尚可窥前辈，赖有徐洪在豫章。

山寒石发瘦，水落溪毛雕。

细雨来时麋角解，春风归去马蹄香。

萧萧白露催黄落，剪剪凉飙瘦碧鲜。

百叶梅梢拂掠黄，风摇雨练亦凄凉。

未于莲社添宗衲，已向兰亭识道林。

千点落花乱春思，杜宇一声生客愁。

狂随柳絮有时见，舞入梨花何处寻。

江天春晚暖风细，相逐卖花人过桥。

少陵苦被诗相恼。

姚黄魏紫莫相猜。

身似何郎全傅粉，心同韩寿暗偷香。

独吟高阁对官梅。

露冷霜干玉骨寒。

