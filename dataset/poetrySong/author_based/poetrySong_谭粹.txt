二山相传成，禅阁出山半。仰观青冥逼，俯见白石粲。锡杖涌玉泉，铁桥通银汉。巍然概诸天，恍若登彼岸。无人解菩提，松涛自昏旦。

碧落嵯峨石室幽，到难嗟我未尝游。两崖卷束云霞满，一水通流秋色浮。宛矣壶中延日驭，凝然乳窦滴泉旒。徘徊注目孱颜久，疑有真仙在上头。

一亭新构耸崔嵬，水墨屏图四面开。洞口白云无锁钥，州人寻胜任频来。

南山亭榭复修完，上枕苍崖下碧澜。此景诗人吟不尽，丹青图写也应难。

