饥餐匕箸饭，渴饮甆罂酒。不忺白昼眠，时复遶庭走。不结冷淡交，亦无名利友。晚借竹风凉，临池坐良久。

不效痴禅误此身，安居随分乐天真。闲寻草药防医病，广施仙方为济人。学道未逢师诀窍，收心且养自精神。修持要到无空地，扫却从前碍眼尘。

迹晦心须晦，神清梦亦清。一窝如斗大，万事等沤成。风月平章易，山林去就轻。生生终有累，不若事无生。

园林桃李争妍，我有兰花数朵。杯盘笋蕨鲜肥，恁地有何不可。

炎炎火伞张空，避暑林亭趺坐。有时解帯披襟，恁地有何不可。

桂花香满修廊，皓月当空照我。徐徐三弄瑶琴，恁地有何不可。

竹坞雪封云锁，地炉温酒添火。醉来拥被高眠，恁地有何不可。

浮云初敛夕阳斜，路入江村四望赊。木厌霜浓频脱叶，梅嫌春小未开花。翩翩过雁摩晴汉，隠隠孤帆趁落霞。欲壮吟怀沽斗酒，野田多处少人家。

高车驷马谩相夸，竹榻蒲团属自家。困睡饥餐何所有，一溪明月照梅花。

