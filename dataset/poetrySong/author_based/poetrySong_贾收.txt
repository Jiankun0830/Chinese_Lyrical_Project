自刊宸画入云端，神物应须护翠峦。吴越不藏千里色，斗牛常占一天寒。四檐望尽回头懒，万象搜来下笔难。谁信静中疏拙意，略无踪迹到波澜。

天台仙籍上，又见姓刘人。入幕红莲晓，趋庭彩服春。鱼多知海熟，药少觉山贫。太守乡儒丈，何妨婉画频。

彭越孙多伏下风，蝤蛑奴视敢称雄。江湖纵养膏腴紫，鼎镬终烹爪眼红。嗍称吴儿牙似镀，劈惭湖女手如葱。独怜盘内秋脐实，不比溪边夏壳空。

轩窗尘不点，更在水云边。夜月鸣榔地，秋风斫鲙天。达人多傲世，清景易忘年。往往凭栏者，空高张翰贤。

洄洄流水抱横塘，兰芷无风也自香。

