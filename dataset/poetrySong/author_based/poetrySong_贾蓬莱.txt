露颗珠团团，冰肌玉钏寒。杏梁栖只燕，菱镜掩孤鸾。残树枯黄遍，圆荷湿翠干。绣帘生色画，窗下带羞看。

方池水影薄，曲槛鸟声娇。鸾镜红绵冷，蛾眉翠黛消。冶容舒嫩萼，幽思结柔条。纤指收花露，轻将雪粉调。

幽兰露华重，罗幌凉风动。木匣掩香纨，绣衾谁与共。萤影度疏帘，兽炉寥寥烟。银缸芳焰灭，自脱翠花钿。

莲瓣娟娟远寄将，绣罗犹带指尖香。弓弯著上无行处，独立花阴看雁行。

薄翅凝香粉，新衣染媚黄。风流谁得似，两两宿花房。

燕子南来雁北飞，远人何事竟忘归。一腔心病难形口，万斛愁情尽属眉。试掠金钗临晓镜，潜垂玉箸渍春衣。邻姬莫问容憔悴，只有西窗夜月知。

朱砂颜色瓣重台，曾是刘郎旧看来。只好天台云里种，莫教移近俗人栽。

