璇题飞白御毫新，三体琼章妙入神。特赐禁林为盛事，只缘明主重名臣。青编辉映轻前古，丹地深严隔世尘。金箓祯祥非是宝，玉堂名号此方贞。恩荣谁比烟霄客，文彩长悬日月轮。为报鳌宫主人道，蓬莱全胜昔时春。

赫赫威声震百蛮，昔携筐筥溷谿山。无人为起文渊问，端的珠还薏苡还。

金仙子便是师师，高道宁容世纲羁。浩浩心田龙可扰，飘飘行止鹤应知。尘机摆落超三界，古篆沉研冠一时。莫怪伊余苦珍重，白莲花社有心期。

鸳鹭行中已著名，颂条暂慰远民情。道途行去乘轺贵，乡里过时画锦荣。铃阁晓开江月满，戟枝寒照雪峰明。知君游刃多余暇，莫忘新诗寄凤城。

旌阳旧山曲，书室构山前。景物尘埃外，轩窗树石边。宁惟集儒业，兼恐混神仙。百行家门最，宜当世有贤。

