两岸共明月，阑干霄汉间。风波浙江水，砥柱海门山。昼夜潮消长，利名人往还。不如沙上鹭，玉立一身闲。

拆了千秋院宇空，无人杨柳自春风。蔷薇性野难拘束，却过邻家屋上红。

西风樵子谷，藤蔓络柴关。名在星河上，花开晓露间。秋空同碧色，晓日转红颜。若挂青松顶，翛然不可攀。

隠君家翠微，茆屋竹为扉。红日自朝暮，青山绝是非。野花无蝶管，怪木有神依。益信林泉乐，年高白发希。

郊外草为堂，悠然世虑忘。竹衰花结实，蜂旺子分王。村路规模狭，溪流曲折长。晚山惜余景，未肯下斜阳。

古砖出唐井，豫识国师名。于此坐禅处，喝回流水声。如何神晏塔，移作李纲茔。见说山中石，不平空自鸣。

诗题蔗境不题名，墨迹悬岩碧藓平。游宦来看心忽悟，前身应是赵先生。

