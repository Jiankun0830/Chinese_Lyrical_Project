世途若戈矛，达人自宜淑。春日玩春桃，秋时赏秋菊。闲来与客谈，兴至取书读。渴饮溪头水，饥餐瓶中粥。即此可忘忧，世人奚碌碌。黄农不复生，谁为大化育。此身当自珍，毋为世所辱。

重九寓淮阴，尘嚣忘境寂。金风遍原野，芳华未销歇。结友步林坳，秋容正纷发。疏篱隠士居，丛菊堪怡悦。淡远异凡葩，清香恋游蝶。皎如冰作盘，长才无放逸。广文祖先生，鸡群之鹤立。挥泪赋新言，群贤皆侍侧。一编惠远人，捧诵几晨夕。

汉帝中兴握赤符，先生恬澹隠名区。羊裘自是林泉物，龙德原非将相徒。不学淮阴遭戮辱，岂同尚父预匡扶。高踪卓绝横今古，瞻拜桐江感叹俱。

半载幽居太寂寥，春风送暖此良宵。深情不必旁留恋，好布罗帷笼阿娇。

赚得姬人下镜台，锦衾角枕手亲裁。鱼鱼水水成佳会，懒向书堂事酒杯。

本属庐山种，今移到小堂。疏枝依浅土，永日吐清香。不独供欣赏，还宜兆吉祥。春深花气减，对此更微茫。

贤守公余雅䜩开，荷香馥馥入蓬莱。骅骝与座称仙吏，樗栎趋陪愧钝才。纬武经文资妙略，民胞物与广滋培。萍踪将返琴川棹，铃阁新吟切溯洄。

滁阳饶古迹，山水境幽然。名流相接踵，题咏日纷繁。我来值长至，欲一向山前。适逢豪侠友，相约入林渊。巉岩如虎伏，苍松似龙眠。少憩闻清磬，徐步览名泉。山僧供茗椀，不为礼数牵。坐卧兴夷犹，啸傲山之巅。

舟行依岸曲，积气一峰孤。日烈秋容老，霜寒木叶枯。闲云留佛宇，幽鸟借僧𫗦。何日寻真隠，名山信杖扶。

波涛流不息，山势独纵横。高阁空中现，浮图雨外晴。帆樯归客稳，钟鼓卧龙惊。是处开生面，风云别有情。

山径纡徐上，行吟喜自如。苍松夹道路，翠竹绕门闾。是处无纷扰，到来怀隠居。南朝碑尚在，遗事信非虚。

名山推北固，乘兴一登临。古庙稀人语，虚堂响树音。江涛堪寓目，禽鸟足娱心。坐卧言归晚，前村月满林。

名山城北峙，突兀到清虚。刹踞飞云上，僧从绝顶居。江涛声断续，松柏势扶疏。晤对忘人世，登临意自如。

扁舟直入南州界，屈曲河流势澎湃。浩荡银涛气灏漫，渊源不竭通九派。昔年作客豫章城，弗睹高楼恒介介。再来胜地续前缘，画栋雕梁称绝快。子安一赋传古今，俯视群言犹草芥。西山苍翠无变更，南浦烟云几成败。凭栏睇视爽凡襟，惹起狂情破游戒。敏饮醇醪似蔗浆，细览词章如披薤。寄身天地原宽闲，我独伊何逢险隘。落霞孤鹜景偏幽，秋水长天恬不怪。信知造物有化工，能参妙义方无疥。长啸楼头逸兴豪，得意忘言绝机械。匡庐有约次游遨，务须了却林泉债。

六代金汤固，桑田几变更。梁台秋月冷，吴苑晚鸿鸣。禾黍逢时茂，人心向化平。江山存胜迹，我辈得怡情。

庐山不可尽，蹑屐且相寻。峭壁悬崖险，幽泉仄涧深。苔痕侵竹径，云气结松阴。古刹安禅静，闻钟砭俗心。

汉尉垂纶处，遗风事可传。林深飞鸟入，水隔小桥连。道室幽如许，山花晚倍妍。到来心志静，不复有尘缘。

秋水何清澈，舟行境不穷。猿啼深谷里，人泛碧流中。云影连帆影，林红映日红。滩声时断续，高旷羡渔翁。

滕王高阁已尘埃，故老犹传结构材。南浦寒潭秋月浅，西山爽气晓风开。韩公碑碣生苔藓，王子文章没草莱。举目章江多落寞，萧萧云树总堪哀。

湖水盈盈历古今，我来凭吊识淮阴。王孙自失三齐志，漂母谁怜一饭心。封拜不堪仍赤族，交游未可仗黄金。富春亦有垂纶者，独引高风爽客襟。

处士星光耀斗符，汉家幸有此区区。

十载驱驰万里程，鸡林自昔饮香名。欣瞻霁月光风度，得慰苍葭白露情。博爱已征钦古道，赠言端可重生平。回舟再谒吟诗处，错落珠玑映水明。

湖水春来泛碧波，伊人暌隔怅如何。梅花著露香还艳，竹叶临风色自和。形影莫亲凭梦寐，中情频写寄诗歌。鱼书忽喜今宵到，复值堂前好月过。

姑孰江头暂置邮，凉风萧飒胜三秋。燃犀韵事归何处，披锦诗人迹尚留。广济刹边松树古，峨嵋亭畔晚烟浮。六朝霸业成残垒，惟见茫茫水北流。

学士风流不可名，暮云犹著古贤声。衣冠渺渺成黄土，松柏萧萧散紫英。几见骑鲸寻皓月，当年披锦酌飞觥。遥遥岁序还思敬，祠宇重光俎豆情。

鸿门不用业成灰，碧血孤忠蓄夜台。落日兔狐眠宿土，新秋猿鹤叫余哀。虹光闪烁凌云汉，鼠窃卑污没草莱。传道英灵能显晦，登临纪异愧无才。

尺土无阶起沛丰，大风一曲压群雄。秦关约法成王业，楚国抡材卫帝宫。远引留侯悲鸟兔，矜功韩信困牢笼。堪怜戚氏终人彘，智略何曾事事工。

时光如箭递相催，三春竟过夏方来。红英渐落幽三径，绿叶初肥映翠苔。太息劳生同若梦，四十年华轻断送。譬如朝露最伤情，且趁年光免嘲弄。阳和布泽满丘墟，黄鸟声啼自卷舒。闻声自可娱清昼，何必嗟嘘向敝庐。独念须眉惊渐老，事业无成悲潦倒。旷志深沉似碧潭，孤情磊落如芳草。惜春还作送春游，片刻风光未易酬。妙绪清言成韵会，飞觞举盏涤离愁。良会弗长随往迹，转盼须臾即宿昔。古人秉烛非清狂，吾辈好把时光惜。

江南二月好风光，杏蕊桃花间绿杨。是处芳堤嘶牧马，谁家红粉盼孤航。永嘉时过人皆尽，建业潮来波自扬。物理静观多变幻，长歌差胜奏笙簧。

一柱巍然秀不顽，近邻彭泽达沙湾。吴花带雨参差媚，楚柳迎风次第班。屈子行吟伤放废，渊明归赋爱投闲。劳身未赴安恬计，且向名山几度攀。

谁把琵琶清夜弹，香山静听谱无难。江州自古成佳话，亭上于今美大观。湓浦新流春涨碧，匡庐徐转朔风寒。游人不乏留题兴，孰擅骚情踞坫坛。

养成羽翼在雕梁，掠水穿花技本长。舌口澜翻惊午梦，好风吹到竹方床。

潋滟溪光似辋川，新荷出水更嫣然。为言全盛红颜女，莫折花枝入画船。

隋皇宫阙已荒丘，剩水残山发旅愁。丝竹管弦成往事，空余梭布市扬州。

放达得真赏，风流多逸才。春邀仙子佩，夜雨法王台。云磬杯前落，昙花曲畔来。但教元度在，明月不须来。

古折何如此，吾知本自根。历年香不改，易世骨犹存。祇守芳心淡，宁期俗士扪。逢春百卉艳，对此似儿孙。

坞号桃花著历阳，张公曾作读书堂。琅琅文采光前代，奕奕儒风显盛唐。履境怀人诚韵事，居今稽古属贤良。河流不减当年绿，酌水犹余翰墨香。

方今士习叹卑微，宫墙何者切瞻依。祖君守中来倡导，群材就法识趋归。夙昔风标矜独步，文坛立帜能直树。论文角艺日无虚，雅会名流常脱屦。文旌揽胜英风扬，击钵吟成冠词场。芙蓉出水成高调，牛斗直射莹精光。一毡暂屈萍藻渌，相契同官洵迈俗。贤宰鸣琴逸韵飞，少尹哦松音调续。无殊畹芷与湘兰，斋头苜蓿共盘桓。撷秀台前开宴会，合芳亭下结新欢。倡酬互见珠玑落，起弊扶衰金石药。名篇大半宝丰年，可以疗饥兼济涸。自惭樗栎薄高林，毕生荏苒叹浮沉。登陟名山应拱手，临流胜水每萦心。但遇瑶编称汗漫，目动神惊骨髓换。表扬前哲本愚衷，敢谓博名标月旦。蒙公诗赠率天真，犹观大匠作舆轮。法律岂惟超近日，风神抑且过前人。

秋色全摇落，幽寻兴未穷。闲云回远岫，飞鸟下孤桐。人事寒相迫，枫林老益红。胜游堪自适，何必上崆峒。

岩石著江干，扁舟依岸难。钟音清晚屿，日色下寒滩。寺古藤萝碧，霜严木叶丹。登临殊快意，趺坐看回澜。

大业繁华地，荒凉一梵宫。烟云犹夙昔，粉黛已成空。今古兴亡事，循环宇宙中。知人与论世，端属在儒衷。

青山环小邑，白水绕孤城。楚蜀源流远，衡庐气脉清。云浮萦客思，日落动波声。堪羡陶彭泽，归田不问名。

湖水澄如练，中流好放歌。桥梁通小艇，楼阁倚岩阿。响屧廊犹在，采香泽不磨。武林佳丽地，游衍乐如何。

茫茫海甸几沧桑，井泽犹余姓氏香。道术尽人夸往事，仙踪何处仰遗芳。云龙山下风霜冷，戏马台边草木黄。惟有城隅一掬水，春秋代谢自清凉。

微茫祠宇著山中，曲径悬崖杖履通。一调楚歌声断续，八千甲士散西东。良臣远识存真隠，赤帝雄心赋大风。惟有彭城留皓月，春秋光照尚和同。

名花不与众为行，特向瑶阶献吉祥。一干亭亭标异彩，数枝灿灿发幽香。高怀直与同清艳，雅韵犹能并洁芳。积厚流光邀美报，兰孙应瑞庆华堂。

山寺寂无僧，空门白云冷。惟有寒松枝，悠然照潭影。

扶风家学属渊泉，刺史分符继起贤。坐啸名篇词典要，十春佳咏语轻圆。虞山蒙幸腾飞盖，琴水邀荣泛画船。今日远人寻旧好，抠衣铃阁拜君前。

早衙已放又清歌，文采风流孰若何。别圃娱情多典册，疏篱适兴杂藤萝。秋容包灿迷鸿雁，园菊英含续芰荷。饱德霏霏谈论爽，如观大匠斧高柯。

池阳别驾号宗工，博雅持衡景岱嵩。召杜兴歌德并美，龚黄政绩颂同功。清华独擅标江左，伟望无双冠域中。何幸旌旄来吴会，得瞻懿范沐仁风。

三秋初届雨凄凄，序转重阳风日西。正苦僧房无快境，贻来新咏自珍携。芙蓉带水成真艳，鸿雁凌霜作夜啼。拟过高轩聆妙谛，恐劳斋供太常妻。

连朝幞被冷凄凄，客屐湘江到浙西。长叹故园秋渐老，快逢诗伯句频携。回廊待月来僧梵，曲径看花听鸟啼。转盼雪霜应按候，调琴协瑟念山妻。

招饮醇醪破寂凄，夕阳掩映画楼西。狂澜就下偏维挽，峻岭难登每屐携。自有珠光能射照，无嫌驭屈作悲啼。连朝拟订盘餐约，谁主僧庖代故妻。

连朝风雨苦凄凄，邮得贤书到浙西。带屐冲泥叨饫液，贻来新咏又相携。清霜落木初成绛，浅渚依鸿半作啼。偶合温家谐韵事，司农掌印有能妻。

云舒风布景凄凄，秋色缤纷遍浙西。愧我厨荒情未展，蒙公谊笃酒频携。深嘉经纬匡时俗，还羡诗歌当笑啼。独酌亦能消永夜，倡酬殊苦少荆妻。

秋英渐落景幽凄，叹息征衫滞浙西。三竺风光公素览，两峰山色我新携。禅房境冷逢仙侣，客子心闲爱鸟啼。揖别黯然情未已，曰归难对乐羊妻。

倡酬已六破荒凄，词客贻吟又日西。欲罢未能情寓胜，将归更喜友相携。上天竺外霜华重，西子湖头乌夜啼。此境盘桓差快意，无烦鼓瑟并姬妻。

小酌僧房破冷凄，明朝分手各东西。一肩行李帆樯便，尺幅龙蛇什袭携。水驿山程劳记忆，天光云影任歌啼。得通音问凭鱼素，此际伤情似女妻。

古刹傍江头，凭高豁远眸。云光时散合，山影半沉浮。不语参空界，随缘作胜游。老僧指点处，心事几多休。

春风有脚到柴门，最爱朝曦气自温。养性颇知学是贵，涵情尤识道称尊。土牛应候农功起，木铎传音官儆存。惟愿四方成乐岁，投戈解甲牧鸡豚。

使君劝稼泛清溪，才问高田又及低。蛙鼓鸣畦芳草际，鶑梭掷柳画桥西。堪怜南亩波生浪，且喜东庄麦秀齐。五首新诗发性府，还从老稚慰呼啼。

素羽称修洁，苍音听不禁。田间宜养育，官舍莫栖侵。博爱儒生量，矜全物性心。从今传韵事，谁谓擅山阴。

移榻空亭纳晚凉，更深露下芰荷香。行云敏捷如流水，爱有游萤入画梁。

篱落鸡豚傍水涯，萧萧杨柳放新芽。石尤故逞波涛恶，使我行踪看晚霞。

操技颇称良，全身苦不早。堪嗟魏老瞒，今亦同枯槁。

古墓尚巍然，蒙茸皆宿草。经春一发生，士女争祈祷。

英雄未得志，落魄有谁怜。一饭寻常事，千秋颂母贤。

桥在大业间，今日已倾圮。万古长不磨，云山并烟水。

天潢家世本同宗，玉质亭亭似岱嵩。海国快逢情契合，华堂盛集酒香浓。谈诗雅以唐为法，植品端惟汉是从。握手雉皋旋别去，暮云春树想高踪。

都梁环绕尽高山，山下幽泉沁齿甘。入境顿忘人事扰，临流能润舌喉干。孤亭掩映风云幻，曲槛迷离烟雨寒。泗地年来成泽国，奠安常作救时看。

阀阅清华自职方，长才重莅古池阳。刑曹借箸邀宸眷，秋浦分符定庙堂。熊辂声闻舒骥足，朱旗色映快龙光。公余寄兴耽文字，彩笔仍流翰墨香。

兰陵江下富春连，三色桃花色泽鲜。夜雨忽然添尺涨，晓寒犹可着重绵。轻囊括尽烟霞趣，逸兴吟成风月篇。太息尘氛京雒客，谁能潇洒得安禅。

孺子遗踪何处寻，进贤门外树森森。登堂展拜情维系，过墓倾心敬自深。剩有黄鹂鸣院落，还来云影覆山阴。章江积雨增愁思，此日新晴爽客襟。

吕梁篱落走鸡豚，小泊扁舟日已昏。极目黄流来汴泗，有情明月匝烟村。堤长柳密巢归鸟，水急风高浪打门。此去彭城知不远，凭今吊古我思存。

戏马台边风色寒，黄河昼夜水弥漫。椎心每恨英雄尽，放眼还知天地宽。宴设鸿门王气在，烟销秦阙霸图残。知几亚父身先死，不见阴陵行路难。

欧亭犹在望，梅萼自芬芳。地以人为重，花为植者香。山峰皆拱列，石骨尽昂藏。文采风流事，参军独擅场。

芜城逢上巳，散步答年光。北郭垂杨媚，西郊碧草芳。人皆趋靡丽，我独恋春阳。更爱双飞燕，翩翩语画梁。

一棹沿溪上，沙明水更清。迷蒙细雨湿，起落片帆轻。磐石中流出，新篁远岸生。客心无所系，闲坐听春鶑。

舟小名为驳，临河体实轻。扪滩鱼贯上，放溜雁行行。云气仙山静，风声远树鸣。时和春又暮，旷览可娱情。

黄冈临古岸，依谷尽人家。老稚崇清俭，衣冠鄙俗华。花香幽径僻，鸟噪夕阳斜。俯仰情何寄，烟霞自足夸。

佳名由帝子，千载尚余芳。带水来章贡，群山拥豫章。楼台夸壮丽，鱼鸟焕清光。粉壁多词翰，风流孰擅长。

庐山何峻极，一望尽苍清。不辨松杉色，谁闻钟磬声。飞崖悬瀑布，幽谷语春鶑。堪羡岩栖士，空余人世情。

客路将几月，舟行见大孤。时和花烂熳，景淑鸟飞呼。径有烟霞气，村无市井夫。旷观多乐趣，何事苦嗟吁。

两峰舟少阻，精舍可桥通。竹映阶苔绿，桃侵佛幔红。心萦章贡外，情寄笑谈中。坐久愁烦渴，供茶爱远公。

泉不因人热，渊源自古今。名流耽韵致，智士悦清音。径有烟霞趣，亭无鸟鼠侵。浮生徒碌碌，谁自涤凡心。

山踞浙流顶，波声耸独尊。帆樯移野浦，钟磬出烟村。修竹凉风咽，巨鱼暑气吞。层巅一矫首，海面见云根。

策马昭关道，投鞭吊昔贤。荒庭多鼠雀，古屋饱云烟。覆楚勋劳浅，强吴智略全。英雄精爽在，瞻拜一凄然。

邗堤芳草软如绵，夭桃媚柳何娟娟。朱栏绣阁依山巅，万仞巍巍直接天。坐卧其中似画船，开帘俯视小百川。牙樯锦缆泊江边，红颜放棹来翩跹。歌音缭绕落花前，倾耳听之清且圆。仓庚飞翮羽毛鲜，娇啼婉转极清妍。高风盛德颂前贤，徘徊胜事堪流连。君不见吴歌楚舞变桑田，雄图霸业沉深渊，黄鹂𪾢睆迷村烟。

亭亭一树灿窗前，气暖风和分外妍。何必桃源寻异处，此间谈笑亦神仙。

