鸾台给事领东藩，画鼓朱旗下浚川。夕拜暂辞青琐闼，昼行争看锦衣船。高才治郡廷中服，秀句惊人海内传。越国湖山应动色，烟岚迎马待新篇。

乐人都用教坊家，席上群公换口夸。内里宣来蕉叶盏，御前赐出缕金花。

坐上才初佳句传，中官写得便闻天。圣人含笑搜寻了，依韵当时赐和篇。

西苑重排饯会时，新篇御制降彤墀。明朝上巳无公事，赴宴臣僚总进诗。

