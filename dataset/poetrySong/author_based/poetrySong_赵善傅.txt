林泉违约久，归此有余欢。引水来新沼，钩帘见好山。渔歌能破寂，鸥侣可陪闲。荣辱曾何绊，怡然见考槃。

向晚幽栖地，襟怀颇自宜。品题风与月，驱使酒兼诗。供兴千岩竹，应门一局棋。此中无俗虑，高卧复何之。

白日如飞去莫羁，于今旧发弗违疑。为人欲立持身本，入学先培进德基。

钦从王命寄招提，寂寂荒阶绿草齐。明月夜深接佛阁，看来不比汴梁时。

日落寒山剪剪风，一行雁字各西东。虽然颜面睽千里，料得相思两地同。

别后曾无一纸书，忽于今日寄双鱼。开缄尽是离乡思，何日重来舜里居。

