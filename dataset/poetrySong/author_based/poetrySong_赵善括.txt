少年麋鹿姿，待价非结绿。东湖嗜红芰，西山茹黄独。虽无负郭田，仅有环堵屋。稍知亲简编，岂意分符竹。不作梁甫吟，徒歌采薇曲。轩冕本无心，泉石慕幽躅。疏才偶计偕，微名玷宦牍。扰客书掣肘，蹈险车脱轴。为米一折腰，献玉三刖足。人情冰复炭，世路岸为谷。奔走三十年，尘埃几千斛。归访旧园林，要识真面目。敝庐他人居，故友半鬼录。诛茅倾客囊，千日笑神速。堂成屡留醉，夜阑更秉烛。冬霜孤松秀，春霖万花霂。薰风自生凉，秋云不待族。鱼鸟乐欣欣，柴荆纷樕樕。曳杖时往还，拊缶谁拘束。敲门闻剥啄，开缄佩谦牧。初读少陵诗，再对渊明菊。试听句掷金，坐想人如玉。搜肠嗣高吟，深愧窘边幅。

平生抱迂疏，举世无两个。每为饥所驱，奔走不可奈。尝闻伯夷风，粗尔立顽懦。初试岩邑宰，再作侯藩佐。一麾来江湖，不容暖席坐。流行遇坎止，留落寓江左。轲毁遭臧仓，孔厄类阳货。从来宦情薄，况已心力惰。二儿可应门，肯堂复肯播。东湖五亩宅，喜赋归来些。林亭足遐观，竹斋宜醉卧。自谓景物幽，绝唱无人和。朅来憩水滨，光渌静无涴。一见罗夫子，道眼俱看破。始知蠛蠓飞，未识天壤大。万竿旌旗林，五车牛马驮。羡君如籍咸，愧我非白贺。续貂惭斐然，君恕毋督过。

清明过一日，甲子喜新霁。理櫂泛平湖，吹风扫微曀。巧剪翠縠纹，忽展画屏势。千里入寸眸，万物犹一赘。寄傲天地阔，放意江山丽。指点村市井，荡漾渔家计。小泊杨柳堤，徐行兰蕙砌。满月射堵墙，乘风亸云髻。彩舟箫鼓喧，花亭翠红蔽。石龙漱寒玉，竹凤摇清篲。闹花如有言，闲草远无际。梅豆点微酸，樱珠缀纤脆。荇带牵风长，鸥雪点波细。怪山叠青峦，仙岩排绿桂。亲友宴樽俎，泉石爽襟袂。曲径浓香浮，深院幽人憩。日暖蜂蝶喧，沙软鸳鸯俪。春秀犹未晚，懽游端可继。归舠溯洄洑，嘉圃芘林翳。景胜诗愈豪，酒阑情未替。解帆𥩟别墅，寻芳适佳第。画楼月初挂，朱栏春可系。烧烛照红妆，堕簪空绿鬄。笑歌诚有余，金貂尚能贳。醉墨写欹斜，锦囊收短制。

梓里德星聚，宝马如云屯。扬鞭东城去，趁此梅正繁。林烟引轻素，晻暧连遥村。须臾日色高，客情舒宴温。露晞润玉瀣，雪粲融朝暾。千林秀松竹，万点铺兰荪。开落犯春早，尘埃迷昼昏。埋没颜色好，孤负眉宇轩。疏野空自适，何人共清尊。诸公尽豪隽，逸饮如鲸吞。对花相慰藉，悲欢俱勿论。吹嘘赖椽笔，欲谢终忘言。

庭除大槐安，人世甚蚁屯。俯仰穹壤间，乐少忧且繁。何如置悲欢，访梅东城村。群贤负瑰奇，即之和气温。峭寒著春衣，轻烟翳晨暾。簪花愧华发，席地依香荪。谁许嫁东风，留香坐晓昏。密坞横清溪，我欲创幽轩。所愿花长开，日日同一尊。静对影亦好，清味蕊可吞。此心无厌时，何物堪比论。哦诗愧续貂，勿以人废言。

痴龙偃蹇玩岁月，深居白云抱幽石。有时江海肆贪残，坐视天焦地皮拆。分疆守职各有方，止沸讵可扬其汤。曰旸而旸雨而雨，何待酹酒焚炉香。不谓神心有城府，必需精祷方降雨。刑鹅割牲厌口腹，缁衣黄冠诵章句。上天有意生斯人，假尔群祀江之滨。弄权推怨吝所施，帝怒碎戮犹微尘。吁嗟痴龙今已矣，异日忧深目前喜。勿将风雨希民求，岁岁丰穰尽天赐。我家亦有二顷田，膏泽霈然长有年。神心傥不悖天意，与民共赋噫嘻篇。

五马渡江思典午，祖龙谩凿秦淮浦。未登三代盛明时，曾是六朝文物祖。中兴事业由忧勤，风流千载还芬薰。谢安王导亦可罪，至今遂使南北分。

几重浓云泼黑墨，数点疏雨飞的皪。桃花李花红更白，不觉东风扫踪迹。深山绿暗新树密，悬崖倒挂春空碧。泉声泻出万霹雳，长虹飞过三百尺。蹇馿倒骑回语客，目端春事俱可识。茅舍敲门倾琥珀，古寺击鼓非玉食。我今已饱天工力，风吹浮云露白日。崎崄不复厌登陟，高处更穷低处逼。下瞰群峰五顽石，回首一笑天地窄。兴来策杖遶山侧，窦深岩远不可侧。相思涧边酌寒滴，一抹暝烟壮山色。寻真不见空回忆，使我伤今复伤昔。道人山房遍幽历，醉里疑从仙籍谪。钧天广乐梦中得，更问腾空好消息。

迟日醉花春影长，村醪引入无何乡。碧林啼鸟惊梦断，行客红尘吹去忙。忧心悄悄谁知道，且是不关春事了。雨旸今岁定丰年，殷勤更问农家老。

征帆来去方旁午，触我扁舟维荻浦。疏林隠约响钟鱼，一苇可航参佛祖。西风留客意如勤，永日闲消一炷薰。诘朝霜重风力软，千里翠縠并刀分。

我家冰清酒星魄，倏忽笔下驱雷风。万里去家烟瘴里，一行作吏簿书中。高才不许在廊庙，仙迹且复归瀛蓬。声容杳杳水天阔，目断波底斜阳红。

玉杯春酌金盘食，曾忆雪香同醉色。归来信宿未能忘，欲洗羁怀乱愁织。青山相对云归堂，一觞聊尔非琼浆。羡君佳篇效伯良，要知使我搜枯肠。

君不见灵椿一株传义方，僖仪接武跻金堂。又不见老苏独步为文主，轼辙联芳入琼府。始知盛德天所亲，于门棨戟高拂云。又知硕才世所贵，鲤庭诗礼超凡群。司成蕴蓄何如厚，万顷渊源海波秀。刘郎少俊首辱和，扬善推贤宜有后。司成问学何如深，六经表里金玉音。王氏拘挛了无取，雄文杰句由诸心。庐陵昔岁曾分教，甲子一周梦惊觉。贤郎赐得铜虎符，今日重游想前效。黉堂咳唾遗明珠，翠琰刊成惠陋儒。请为野史进青琐，要继皇朝窦与苏。

建隆以来论人物，得士与古相低昂。人才历数仁祖世，后生嵬琐无复望。老成寂寞典刑在，杜公玉立映班行。少时学问圣贤说，松柏岁寒观老节。得官乌府不须臾，正色空闻动帷闼。铄金众口未必然，天与石城慰萧屑。王师顷缚山西酋，朝廷却怀西顾忧。凉州旄钺何足恃，岐陇须公勤传邮。平生经国有雅意，乘流得坎惟所植。作官施设要近民，金马严徐等儿戏。诏书宽大人乐生，吏民安业政令行。金城那可无粟守，尧舜与民宁并耕。茶盐资国何必古，俗儒徇民不知务。精神折冲在本疆，要以雍容待仓遽。知无不为公自期，岂弟君子神所私。秦山渭水照车马，属城列县观威仪。此行属任良不恶，金鱼新佩明光墀。谁言直谏居同少，淮南盗铸烦抚绥。时平王度式金玉，岁晚汲公还见思。

碧潭无底潜蛟龙，神居下宅琉璃宫。一水镜奠挠不浊，两山角抵常争雄。鸦啼古庙树色黑，鱼跃急湍波影红。鬓雾鬟烟森拱竦，栋云帘雨飞冥蒙。蕙肴时展朝暮奠，蒲席快分南北风。假威老巫腹恣饱，乞灵行客心潜通。无求小舸疾飞鸟，不恨孤踪成断蓬。去秋浙右尽淹没，今夏江西尤蕴隆。尾衔万斛去不返，鳞次千仓皆屡空。农背赤裂鱼釜满，田毛焦枯龟兆同。炎官张皇掉旗旆，海若羞涩藏冲融。一方虽藉诃护力，四海正思霖雨功。片帆短棹利极细，酾酒割牲酬易穷。好乘云车命箕伯，去击雷鼓驱丰隆。晶荧烛物掣长电，剨勒扫空消霁虹。不须犀角照百怪，何待牛蹄翻巨{谷工}。挽起天河尽倾泻，坐令人物还熙丰。笑谈可活万民命，顷刻已回元气工。上帝报功赐褒敕，真妃锡号荣清躬。元圭华衮依约里，介族水类驱驰中。山高水深千万祀，南面血食无时终。

丱角从亲后，抠衣拱座隅。辞章窥雅制，翰墨景良模。零露哀先德，青云激壮图。暌违十五载，流落二三孤。蹇涩凭乡荐，崎岖达上都。芝眉重晤对，桂籍偶叨逾。劳苦温言重，开明鄙性迂。一雷初绾绶，千里遇分符。琴浦催科拙，澄江德政殊。美瓜滋灌水，良酝寄兵厨。社雁惊飞楚，边鸿不到吴。色辞思益远，忧患痛多虞。风树亲难待，林泉誓与俱。啼号真有累，缰锁复相拘。华节来临镇，荒城获走趋。二天蒙芘覆，半载幸驰驱。郡政惭轓盖，民歌愧袴襦。深期展四体，宁复顾微躯。厚意平生在，高风振古无。亲依方款密，聚散忽须臾。鹢首浮仙路，乌台接禁涂。苕溪虽近甸，宣室赖嘉谟。德盛应难外，民思觊少苏。甘泉跻法从，膏泽下寰区。自叹如巢幕，人怜数守株。寸心随履舄，只影在江湖。鸟倦一枝稳，龙须大手屠。闲情验蕉鹿，浩思忆莼鲈。已困三眠茧，还穷五技鼯。枫宸清问处，回首念疏愚。

去郭十五里，依山三两家。剪茅成栋宇，沽酒是生涯。雨过鸠休妇，日斜蜂趁衙。亲闱今咫尺，停梦看灯花。

天地一蚁磨，人生何日闲。此身真土木，到处即溪山。血点居苫泪，衣余戏彩斑。春游板舆在，无复奉慈颜。

蠖屈地容壮，鸟还天宇闲。渔樵苕水市，薇蕨首阳山。瓮下金貂友，林中玉笋班。谁能齐万物，为我辨彭颜。

护雨云初断，登山眼便明。枫雕丹舞叶，松古绿摇声。觉宿无穷老，禅关有底清。小春天不冷，归路尚余情。

苦雨不肯霁，花愁都落红。老农欣岁兆，游子恨途穷。寒尚衣难褪，春侵酒易中。城头喧角弄，轻度一帘风。

柳绵飞扑扑，荷叶散田田。物幻无穷意，春归何处天。事随鸾镜改，人逐燕巢迁。一笑千金价，吾羞鲁仲连。

鶑簧方报暖，鸠唤未容晴。新涨长还减，痴云暗复明。我生随分乐，春事有余情。闻道东湖好，相邀散策行。

春已堂堂去，那闻杜宇啼。江山惊异土，桃李谩成蹊。我自无心了，谁能与物齐。功名傥相贷，深卷碧云溪。

邂逅相逢好，初心各壮图。金兰期永好，银艾愿同纡。恨逐芳樽遣，情烦彩笔铺。风云偶然会，携手上天衢。

世事今如此，惟堪一笑哗。空持冲斗剑，安得上天槎。远信凭飞翼，流年付落花。平戎须大度，何必顾纤瑕。

我贫非道病，生计恝然疏。数亩田常旱，一溪云有余。幸无贫外乐，赢得静中虚。已断声华念，临深肯羡鱼。

枕席方相好，儿童且勿哗。窗蕉鸾曳尾，檐树鹊鸣槎。有客谈飞屑，无才笔吐花。倦余题短句，谁为指瑜瑕。

我是忘机士，初非学二疏。瓮醅常得醉，瓶粟任无余。天下众生病，山中四壁虚。昔年刍豢口，今日伴钟鱼。

山水兴方逸，尘埃缚暂宽。菜肠甘久素，酒颊助微丹。江阔烟光薄，霜滋叶晕残。不妨走幽寺，或可叩禅端。

曲沼一泓碧，乱花双径红。欹梅惊北客，舞柳认东风。欲买春无价，常令酒不空。我生随分乐，初不问穷通。

江左词章伯，朝端俊伟人。燕居文会友，得志泽加民。自是无心镜，俱传有脚春。成风运斤斧，何处不参神。

欲说澄江好，丹青百雉楼。山明新雨泽，潮涌乱云流。贤守声先至，疲民疾已瘳。中兴待良佐，千里未分忧。

短棹客千里，炷香人小留。禅房深寂寂，世事易悠悠。去此两槐夏，惊予双鬓秋。钟鱼发新响，作意为重游。

紫荷余爱在，皂盖填名城。膏泽流千里，嘉谋肃五兵。林泉多雅趣，桑梓有深情。道大虽难用，详观月旦评。

昆玉皆龙凤，唯公最白眉。乡邦好人物，翰墨妙词诗。南浦言犹在，西山梦可疑。我归公已逝，霰泪不胜悲。

戚畹芝兰秀，儒宗金玉相。解牛无肯綮，驰骥阻康庄。政术今犹诵，家风久益彰。蕴藏初未试，盛德付诸郎。

自洒膏粱习，人推道义尊。蟾宫看桂子，凤穴见兰孙。遗戒垂家法，新诗断客魂。从今渭阳念，极目灌城村。

蔺璧虽期复，苏书竟不还。庆馀锺令绪，才大压尘寰。劲正三朝老，从容半世闲。会心真是老，一笑别人间。

志学屡辞爵，传家蔚有声。小官能抗疏，文吏乃知兵。守法摧强御，输忠沃圣明。平生无所负，谗口任蝇营。

持斧威全振，分符盗易歼。真祠方赐逸，荣养遽难淹。许国心如在，绳家法正严。莫悲才不尽，祥览卧寒苫。

阀阅由忠孝，闺门仰静专。俭勤天所赋，容德古难全。云诰疏华国，霓旌返洞天。风霜孤鹤恨，衔羽唳寒烟。

山敞神仙宅，人辞富贵家。靓容深莫识，清节莹无瑕。蚌脱珠方璨，椿灵桂始华。他年容万马，今日送千车。

驹隙匆匆不暂留，谁能宴坐学裴休。君携嘉客江亭醉，我泛扁舟楚泽秋。水浸斜阳红影湿，烟横叠𪩘翠光浮。何时再卜秋屏约，共踏西风烂熳游。

短櫂夷犹任去留，尘劳今日暂休休。飞觞莫问重城晚，揽镜须惊两鬓秋。千里归艎何日到，一眉晴绿与云浮。殷勤更问黄花信，准拟重阳一再游。

备尝险阻与艰难，久别松楸水一湾。孤愤未申思北阙，双眉初展见西山。化工已定休言命，巧匠于今亦汗颜。它日中兴筹庙略，为君一露管中斑。

风定舟行力不难，一钩新月照溪湾。断烟横抹岸头树，落日斜欹江上山。鱼鸟久知思旧侣，桑榆归去亦惭颜。儿童见我应相怪，两鬓如何雪样斑。

金仙楼观郁嵯峨，昔日曾容万绮罗。不见园林蒙锦绣，空教钟鼓唤笙歌。印花宝甃封苍藓，倚槛晴山拥翠螺。凉夜尚疑旌盖在，三千宫女袜凌波。

扁舟昨夜过黄州，准拟篮舆作胜游。卷地骇风回岸脚，扑天惊浪打船头。一尊欲访东坡隠，两鬓难禁宋玉秋。江上乱山云色重，却疑眉黛锁闲愁。

暂时行李已堪忧，况是经年成漫游。三月晓风红扫地，一犁春雨绿盈畴。从教征袖尘埃满，赖有新诗箧笥收。桃李主人能好事，未归谁复叹淹流。

春来乘兴泛孤篷，櫂影频移鉴影中。昨夜忽添三寸雨，今朝尤喜一帆风。桃红李白年年好，水绿青山处处同。屈指归时花未老，一樽携手过湖东。

夹道松阴若剪齐，前人种得几多时。曾经行客频相恋，试问乡翁总不知。暗引风声号绿野，密留云影挂苍枝。今人惠物能如否，祇有摧残樵牧儿。

当年种植到于今，用力虽劳用意深。巨荫已容车马过，盘根宁畏雪霜侵。两行冠剑大夫职，十万旌旗勇士林。烈日流金路无尽，此时方识古人心。

月明千里正婵娟，且莫匆匆便放船。三载泛莲依绿水，一朝荐鹗上青天。西楼未作经笥梦，北阙先分御鼎烟。且向蓬山雠校了，却持荷橐从甘泉。

梅尉栖真昔已仙，祇余岩谷正巍然。老松作势龙千尺，怪石拏空虎一拳。楼与云齐曾观日，坛因斗建欲扪天。如今胜景能长在，尘世应无海变田。

心格崇霄禁路通，纤埃收尽见天容。三千绛阙云开锁，十万霓旌月印踪。香袅郁葱翔鼎凤，松摇寥廓状云龙。虚皇夜宴长生殿，九奏琼璈动晓钟。

醮阑星斗挂修甍，彩跸丹舆上玉清。百尺坛空云弄影，一钩帘卷月输明。灵香匝地寒无力，宝奏钧天静有声。万里好风吹目断，松篁犹学珮环鸣。

一坛横压绀天低，好向云端觐紫微。林鹤惯闻金磬舞，烟鸾疑认玉台飞。步虚声彻空犹响，宝篆香销露未晞。星斗绣天长不夜，疑乘风驭扣瑶扉。

春晚风花片片飞，登临共惜景熹微。人生待足谁如意，官况苦无胡不归。且向园林穷胜事，更凭山水发清晖。酒酣起舞君休笑，直欲淋漓身上衣。

风帘斜卷燕于飞，天气清和酒力微。极目烟波无尽藏，关心春梦有时归。香飘十里喧朝市，翠积千山断晚晖。杖屦不妨频一到，尘埃那解点征衣。

千尺飞虹跨碧溪，绿阴沉水暗连堤。马蹄一踏沙头滑，云脚半垂山顶齐。招隠疏钟曾破梦，洗春微雨不成泥。晚来放目郊园外，万点翻鸦散麦畦。

篮舆破晓雨初收，天气正和麦正秋。四合平林空翠滴，一川芳草乱青浮。梅仙道馆松全古，马祖禅关山更幽。扰扰红尘竟何事，此身宜老白云秋。

胶庠昔日共虀盐，穷达分携四十年。南北阮门殊少长，东西施子异媸妍。判花隽嗣跻三品，司稼名卿正九迁。世事只须聊复尔，秋堂明月岂长圆。

绛苞翠幄压朱栏，秀色生香观里看。小圃想须春烂熳，大家应是醉团栾。名缰久纵心无累，利径虽驰兴易阑。但愿对花常酩酊，莫思身外有悲懽。

季父英名上玉津，瞿昙抱送石麒麟。龙文宝册传青琐，凤阁鸾坡近紫宸。亲老侍行知有子，才高见忌岂无人。洪崖百仞泉飞玉，一洗人间万斛尘。

忠宪勋名冠本朝，传芳五叶尽金貂。芝兰生子竞秀发，松柏如公合后凋。淮县剧繁迎刃解，蜀边奸慝望风销。才高见忌何须病，公道于今久寂寥。

孳孳善政被民编，謇謇嘉谟黼扆前。万卷诗书门户壮，一生功业子孙贤。梦回芳圃犹樽俎，泪落虚堂绝管弦。我始卜邻君已逝，茂林修竹亦凄然。

平山堂对妙高峰，极目郊原万里同。杳霭四垂天不尽，萦纡一带水无穷。城闉遥隔芙蓉浦，栏槛几经杨柳风。想见风流贤太守，一尊时复酹欧翁。

晓来何事到湖西，风急飞红衬马蹄。望信只愁秋雁断，爱春还恨早鶑啼。山连楼阁云容重，水浸栏干月影低。归棹采菱重惜晚，一声歌过绿杨堤。

横冈栉比路弯环，茅店无人昼亦关。桑圃霜枯干叶舞，麦畦雨润翠苗斑。山风力壮啸空谷，溪水流清露瘦滩。斜崦乍明天地阔，只疑身在碧壶间。

东郊绿暗已红稀，指准酴醾待我归。细叶急随流水去，片心常望白云飞。半规残日穿林薄，一带遥山抹黛微。起舞高歌共春酌，凭栏无语欲忘机。

风细樯高去路迟，晓烟秋色正霏微。弯环沙觜村市井，突兀江心古钓矶。涌月小轩无尽藏，参天老桧不胜围。山川好处都输与，不是缁袍即羽衣。

春禽嚼征更含宫，唤我精蓝路易穷。雨雪不垂成暮霭，花开都尽怨东风。一川芳草低随水，满眼青山半插空。跃马归来尤寂寞，此怀欲与故人同。

嘉名雅合泗滨浮，玉振金声第一流。曲尺映桥横锦带，湾环沉月并瑶钩。清如有韵应仪凤，击若无心可狎鸥。好向新亭按宫征，凌波声动一帘秋。

要识居尘不染尘，小窗容膝近东邻。香梢不老偏宜晓，瘦节常寒别是春。侑坐图书情颇厚，对床风雨梦还新。拟将梅竹方兄弟，若说清高更逼真。

光风骀荡满春亭，岳麓云开九叠屏。珍重元戎奉明诏，一犁膏雨晓痕青。

指日追锋数驿亭，论恩便合对丹屏。行看功业掀天地，陈迹俱堪入汗青。

投老归欤一草亭，荜门蕙帐对兰屏。自从滥吹红莲幕，孤负东风柳眼青。

见说仙凡事不同，道旁先问石屏风。十洲三岛不须去，绛阙瑶台在此中。

漠漠穷阴断送秋，杖藜徐步向芳洲。但将酩酊酬佳节，一笑相从万事休。

平芜行尽又青山，水遶寒堤绿一湾。征客红尘自来去，碧林鸣鸟独幽闲。

扳缘石磴入青冥，雾廓云开万象清。夭娇老杉龙欲舞，纵横卧石虎方狞。二仙昔被桃源误，四皓今余橘隠情。拟入清都真洞府，一帘寒溜隔飞琼。

离骚读罢意沉沉，痛饮狂歌作楚吟。鱼腹有灵应瞑目，后来犹自有孙心。

