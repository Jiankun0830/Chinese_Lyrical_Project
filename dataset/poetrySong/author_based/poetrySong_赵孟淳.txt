农夫怨，农夫怨，此怨非是怨年荒，此怨翻因年谷贱。终年辛苦不少懈，及到秋成拟偿债。谁知斛粟不百钱，利尚不偿本仍在。秋来露冷刈获时，早是朝来债又催。况兼荒政输官急，不管农夫垂泪泣。君王明哲洞无遗，此怨君王知不知。

月底江山如昼好，楼中几席与秋清。剡藤不到高人手，一段风流可得成。

江行山立月盘桓，有客无言楼上看。清兴肯随城漏尽，夜深风露恐高寒。

滴粉挼酥晕几重，风前红雨一枝浓。世间是色皆为妄，除却夭桃单种松。

雪意垂垂浸碧虚，香生一缕上琴书。何须百万西湖宅，遇有梅花便可居。

落花遇雨扫不去，败草经春刬又生。

