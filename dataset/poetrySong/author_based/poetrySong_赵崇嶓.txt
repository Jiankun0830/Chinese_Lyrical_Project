忆昔城南会，珮马轻春风。芳华感人心，折赠以为容。俯仰一相失，去若南飞鸿。青青女萝衣，蔚蔚石上松。岁寒无夕秀，安得长相从。愿为日月光，落君怀袖中。三五如循环，千里宛可同。

弹枭莫弹鹤，惜此孤飞翰。鹤举即千里，渺在青云端。弹之固无益，瘦不充君盘。却恐梧桐枝，无复栖凤鸾。

人生不满百，譬如朝露晞。白日入虞渊，胡不秉烛嬉。大耋嗟晷短，多忧亦奚为。君看玄庐道，輀车无停时。伺晨当及旦，佳会当及期。

故人西南风，遗我一束诗。长哦结幽想，慌惚若见之。游云霭层霄，聚散安可期。虚空闻妙音，意重千金赀。相思若行月，一夕天之涯。闲窗穿梦魂，碧草春离离。

美人貌如花，独立古道边。芳年抱幽思，艳裔春风前。春风固无情，桃李终欲言。不剪红豆枝，相思独悬悬。

赋资在山林，适趣非任放。乾坤入我牖，得此一昭旷。雨露日以深，禾黍日以长。妻儿喜相谓，一饱知可望。饭蔬适我愿，此意应勿爽。

生人送死人，哀哀泪如霰。生人阅寒暑，冉冉亦如电。来去递相送，展转不可见。丘樊谨封殖，陵谷犹有变。万古长如斯，何庸致深辩。

死生虽异涂，昭晰本一理。崦嵫落圆景，一诀非永逝。达人随元化，生死一剧耳。生生常痴冥，安知非真死。死当安吾归，生当适吾意。

上有悬石崖，下有滑石道。中有观空人，容颜半枯槁。坐息穷年岁，抱此希世宝。虽然欠奇俊，尘翳已一扫。或云大道初，不剩亦不少。用力勤修为，苦辛坐中老。新州有樵人，此意极了了。

秾华侈春艳，松柏凌霜雪。芳时若转盼，万族畏销歇。人生金石交，所贵在黄发。同衾异寒燠，抱蕴应未察。贫贱张与陈，利达胡与越。安得皎洁心，长年似明月。

野马纷驱驰，竞此光一隙。世事若颔髭，朝摘暮还出。惟应壮与老，冉冉如过客。岁寒山上松，稍稍见其实。

竹老方作花，清气应自结。结实成琅玕，中心抱冰雪。世人弗肯食，欲献终不屑。凤凰在高冈，音响方节节。

云台会功臣，际会若风虎。独有严子陵，垂竿富春渚。相求对幽藐，相知有平素。吾寝惟吾真，君意应勿忤。归来拂苔石，整我竿上缕。煌煌道义间，足以照今古。

勾芒畅生意，惠风改繁霜。日月天清明，桃李春辉光。庶情悉萌达，众羽同飞翔。乘时各有适，皡皡齐康庄。山人感物化，欣惬殊未央。回视元气初，万端一微茫。我欲观其微，因之问鸿荒。

方春事锄犂，晚节多黍稌。鸡豚乐丰岁，一饱轻万事。少长情熙熙，呼唤相尔汝。虽无礼节拘，气象应近古。先进不可期，无怀在农圃。

一莲瓶中枯，一莲池中子。结子心虽苦，而犹胜枯死。赏心一日期，讵非得生理。君看千岁樗，荒郊永沦弃。

平生不善饮，饮少醉已极。恨不如渊明，陶陶少虚日。桑嵫无停景，寸晷足可惜。今人与古人，展转不相识。孰能制颓龄，扰扰竟何益。

池上白莲花，秋风洗香雪。坐令红黛皆尘俗，一种凄凉不堪折。微波脉脉露光漙，姑射仙人步烟月。

梧桐叶叶生凉秋，燕山早寒已知遒。则则力力叹不休，堂前月光使人愁。停针罢线泪沾裳，朔风渐高天雨霜。妾忧欲死幸未死，未死犹堪寄衣去。

皎皎白玉堂，有女白于玉。门前车马任西东，门里苔痕四时绿。春风撩乱飞伯劳，樱桃花重红夭夭。夜深扑落金剪刀，乌龙睡稳蟾蜍高。

双绾玉钗垂，相逢暗敛眉。红潮初上脸，未语两心知。罗袜凌波拂暗尘，露桃烟柳不胜春。珊瑚枝下重相见，曾是鸳鸯梦里人。

高楼漠漠东风尘，花须落溪生绿云。艳歌美酒消好春，千金难解青娥颦。燕鶑语言凤凰意，画空不成天似水。潮红晕脸浓蛾低，门前采蘩春正迟。

玉槽夜压葡萄碧，石溜寒泉响凌历。水精壶中澂琥珀，醉呼酒星下瑶席。小鬟春风花满头，堂堂一曲真珠喉。六国三朝春江流，眼花落井消千愁。

弱花低绣槛，月满绿杨津。一笑领深意，过于三月春。樽前停妙舞，堂上设华裀。上客不须醉，相将夜向晨。

不作无舆叹，幽居体自胖。能贫蔬食足，投老敝裘安。浊酒融春意，青灯话岁寒。外头无限事，忙杀不相干。

识得聱牙字，三生拙未除。闲居两疏传，余事二王书。老任衣冠古，贫从俎豆疏。农人适相告，早晚出犂锄。

杖屦入云端，天空眼力宽。地因山气湿，窗带瀑声寒。隠几俗氛远，卷帘僧梦残。相逢隠沦者，妙语亦翻澜。

汉地文书密，胡天岁月深。但高苏武节，不察李陵心。过雁西风急，荒台朔气沉。同生不同恨，万里一霑襟。

地僻逢迎少，吾生信杳冥。清谈养生论，兀坐太玄经。性拙贫逾乐，神清梦数灵。亭亭岁寒友，相对眼终青。

咫尺越山海，其如千里何。祗应怜命薄，不道赋情多。坠绾交枝玉，纤围百叠罗。清宵无限思，枕席起微波。

腊月二十五，人家祓旧年。山人无可祷，睡着不知天。

窗前寻丈地，种得一株梅。明月清风我，红尘不复来。

白玉谁家郎，红粉何处女。秀色总堪怜，春风密相许。

开帘野水声，倚杖青山色。幽意在人间，人间不相识。

一夕春归桃李根，清寒犹勒艳阳魂。雪霜雨露年年事，惟有梅花地位尊。

秋风淮水白苍茫，中有英雄泪几行。流到海门流不去，会随潮汐过钱塘。

外庭班退寿王归，别有骄儿侍禁闱。解事老奴宁及远，君恩如许政忘机。

碧海沉沉桂殿幽，满天风露四时秋。寒宫白兔参差老，一种凄凉各自愁。

野水平田稻正青，肩舆轧轧趁新晴。髼头奴子无拘束，牛背醉眠歌太平。

万卷文书一幅巾，不将风鉴落埃尘。桂花未绿槐花谢，独佩江蓠有几人。

邻家争乞丽春栽，玉手轻分带月培。窗下老翁迂入骨，清斋三日为移梅。

爱汝斒斓任汝痴，了无杀意上须眉。通宵鼠子喧人睡，政尔相忘也大奇。

醉起西窗日欲斜，新烟初试雨前茶。川原春意无聊赖，开尽桐花到柿花。

幽斋宜清复宜温，高卧腾腾百不闻。赢得神安无梦事，从教黄叶夜纷纷。

大廷新革晋春秋，王气宁知在荻洲。泉下髯参心独快，不教司马恨枋头。

舞罢歌停岁月深，当时胜迹尽销沉。飞云卷雨人争赏，留得佳名尚到今。

平楚连天独倚楼，楼头日日望行舟。相思飞尽梅花雪，江上晴云片片愁。

鸡豚白酒乐丰年，饱即高眠不问天。少长有恩相尔汝，淳风应似伏羲前。

吴苑风光越水春，两山眉里笑颦分。腹心别有堪忧处，狂杀君王藐不闻。

古径苔深昼掩关，外头尘土不曾闲。雨晴天气明如镜，静倚孤松看远山。

片云收雨入西山，望极苍茫杳霭间。荡荡太虚无一事，祗应日月不曾闲。

霜满谯楼报五更，道人睡稳几曾听。金街应有朝天客，珮马禁寒望晓星。

小窗风定曲肱眠，骨冷魂清梦易圆。蝴蝶不飞花自落，海棠枝下月娟娟。

纸帐梅花自一真，小窗对语坐无裀。诗家供给惟风月，病与诗疏始觉贫。

元日度巴云，时逢朐{月忍}人。野梅空自落，山鸟暗知春。不醉新年酒，徒悲异域身。无穷倦行意，亭柳漫风尘。

独宿西充馆，云雰洒竹关。薄寒生永夜，乱响度空山。残月犹共白，春风相与还。一枝梅未寄，归梦越巴蛮。

楚泽多芳草，春风昨夜生。空江寒欲冻，乱雪洒无声。独坐孤舟稳，能忘万里情。手持新岁酒，空绕落梅行。

穷冬阳为沴，旱气蒸黄埃。春风三夜动，春雨随风来。万类萌甲喜，愁人生意开。我行竟何事，欣尔登崔嵬。

如何夜来雨，欲妒清明天。皎皎日华晓，千门罗管弦。风吹绮襦艳，深入杨柳烟。我与君子意，归心皆浩然。

万里不自照，清光随雨休。可堪幽魄死，还似去年秋。有笛悲遥夜，无人在远楼。共谁高枕卧，相与梦沧洲。

南浦逢除日，天涯有去舟。蛮城和雨闭，峡水带春流。不负新年感，唯多故国愁。宁无贺亲酒，徒此事羁囚。

恨杀庭前鹊，难凭卜远期。朝朝来报喜，误妾画双眉。

别浦潮生花梦寒，片红飞下粉痕干。预知妾面如花面，泣向西风不忍看。

壮老互沦谢，百年如奔霆。竞将无穷忧，劳此有尽形。生时一幻化，死即归杳冥。亦有贤达人，视死如未生。亦有醉梦人，既死心未平。逆旅朝暮闲，八风无时停。扰扰安足计，熙然慰吾情。

阿母带儿出，儿行自回皇。儿不倦行路，遣儿心内伤。问儿何所伤，儿语不敢详。将儿雇织作，不忍织鸳鸯。

松柏生高冈，不依贵者门。松柏长青青，却荫贵者坟。生非门墙交，而与丘陇亲。

地辟金光界，龙飞析木津。指麾开辇路，祠祀拜元辰。天近云光煖，花浓雨脉春。君王自仁寿，闲杀华封人。

大雅终不群，古心应自许。对之鄙吝消，疑是黄叔度。

甲帐初停燕子飞，小雏相趁共差池。春风吹水粼粼长，又有披香博士知。

行人须折柳，折取最长条。明日天涯路，无人看舞腰。

陈事分明属绮罗，香尘吹尽井无波。行军长史何劳怒，次第论功妾更多。

端居洗尘虑，细读渊明诗。畴昔慕此翁，寤寐忘调饥。此翁非诗人，而有天然姿。纷纷世事中，采采黄菊枝。此语人共赏，此意畴复知。知即翁之徒，高风接皇羲。

有篱可种菊，有琴可无弦。适趣不待声，种菊真偶然。南山有佳气，得意终忘言。薄酣空庭中，一笑凉风前。

一山秋意入柴扉，细读渊明采菊诗。读罢依然成一莞，闲拈野草调儿嬉。

负郭二顷田，贸易办丧祭。丧祭幸已周，啼饥坐终岁。长贫固非病，时运矧复尔。幽居日月闲，糜粥胜甘腻。明日春风生，它山蕨薇紫。

烟波三万顷，着我木兰船。望际疑无地，寰中别有天。长空孤鸟没，四海一云连。浩荡平生意，南风正渺然。

洞府烟霞锦绣丛，车如流水马如龙。东风烂熳花时节，也有人行九里松。

小曾与花为莫逆，梦作花神住花国。分将天巧入画图，花不役君君自役。东风一夜入芳丛，春在烟尘雾雨中。披香阅红会花趣，工与造化相流通。闭门三月芳事退，马嵬春泥葬香珮。临邛道士神不灵，约束丹青驻光彩。朱门种花锦作窠，画花绝少种花多。百金花价千金画，羞死当年郭橐驼。

小苑风酣雨露香，红情绿意为春忙。五云独遶琼花梦，三十六宫清漏长。

莎庭日日报平安，幽处依然绝往还。平野四围天一幅，有人踏雪看南山。

边头几日静干戈，见说朝家已讲和。犹惜人家有汤镬，攒眉终日为催科。

飞泉洒灵雨，玉田閟青芝。中有神仙人，宛然姑射姿。天巧从古今，虚窦开烟霏。岁深语亦诞，目极神为驰。我亦泉石人，夙昔梦见之。登临悟三生，毛发何森𫄳。未脱区中缘，玉颜畏磷缁。仙春醉青桃，萝风吹轻丝。凡事俱尔尔，居然骇痴儿。留诗遗仙灵，讵解山中疑。

苑墙当北斗，宫树近朝阳。

汉月通江白，秦云入塞黄。

鹭依江渚冷，雁入楚云深。

湖海三生梦，乾坤一寸心。

天形低赴海，潮势直通吴。

月入星辰大，山明天地秋。

