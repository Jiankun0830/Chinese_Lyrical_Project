雁过妆楼人不见，断肠又是一黄昏。不知天上婵娟影，能照人间寂寞魂。响屧廊深空认步，唾茸窗暖尚留痕。合将一把香酥骨，葬在巫阳云雨村。

旧日水心路，新添赵倚楼。诗名不寂寞，此地合风流。隔浦荷花雨，当门杜若秋。有时清兴到，夜半唤孤舟。

水边寂寂苍苔晚，犹有东风为掩扉。一砚落花人睡起，半帘微雨燕飞归。旧时小草尘侵户，隔日余薰润入衣。客又不来吟又懒，小山相对拂金徽。

巷深人寂静，蛩守客床鸣。夜半后风雨，一灯前弟兄。愁来无好梦，吟到有新声。不信看双鬓，萧萧白几茎。

半老情怀睡不能，小檐霜月当寒灯。无人来问相如渴，敲碎梅花一夜冰。

水上红云岸上风，玄都观里又相逢。世间是色皆为妄，好去桃花只种松。

事才有意终须失，人到无求始自高。贫悟交游秋后叶，老看富贵雾中花。从来尽说天堪问，天到如今亦厌烦。

何消百万西湖宅，遇有梅花便可居。

落花遇雨扫不去，败草经春刬又生。

