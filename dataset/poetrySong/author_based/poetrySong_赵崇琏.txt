天挺孤忠世所钦，桃园口血誓坚金。单刀万古英雄胆，明烛一生节义心。蜀汉史书传不朽，春秋庙祀有余歆。当年无奈曹孙在，今日曹孙何处寻。

孝女方童丱，哀诚动鬼神。父沈迷死所，己不爱其身。苍桧根泉壤，灵祠食水滨。中郎八个字，恼得老奸人。

一溪夹道枕流水，上有两桥横绝流。乌鹊互飞银汉夜，彩虹交映玉潭秋。东西雨过苔痕润，左右晴分浪影收。谁是当年题柱者，还应并驾到瀛洲。

