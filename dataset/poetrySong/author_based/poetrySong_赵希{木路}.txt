霞扃云牖高窿穹，八荒四野垂帘栊。羲璘勃窣行西东，茫茫尘世如飞蓬。玉川公子乘清风，飘然据作吟诗宫。穿心出胁千万语，叫开阊阖惊苍龙。银河泻入北斗柄，醉来掷下琉璃锺。仙人王乔作邻伍，冯轩共笑嘘长虹。旌阳拔宅想亦在，千年万岁都洪蒙。君不见阿房结绮今何许，劫灰一丈漫秋雨。

长安日下浮云生，故人久作西南行。沤边两载音讯绝，鬓丝应与秋风争。苍苔冉冉荒茅屋，愁来忍把离骚读。惊鸿刚自堕边声，碧嶂那堪遮远目。青云高处期翱翔，去人岁月今堂堂。吴钩拂拭霜雪冷，龙光飞跃秋天长。思君一夜离心折，东楼又送无情月。

碧港虽通邑，红尘不到门。桑麻唐杜曲，鸡犬晋桃源。山远云千点，天宽月一轩。居人非隠者，吾欲叫东园。

古寺因人重，清风尚可寻。斜阳明晚阁，老竹暗秋林。兜率西归久，香山北望深。登临成感慨，烟月独知心。

两洞深如许，神龙此奠居。山空仙去久，路崄客来疏。风雨千崖暗，云烟四壁虚。自揩岩石藓，闲把姓名书。

不是春风柳，因何絮客衫。一云同万里，半夜失千岩。征马寒踪印，饥鸱冻吻缄。江心一片白，知有莫归帆。

五载京华客，山中坐得牢。禅心天竺石，吟思浙江涛。入派名随重，游方步转高。秋风飞锡远，相忆读离骚。

桃花春浪急，催上霅溪船。湖海称佳士，功名负壮年。政平民易感，诗好客争传。别后加餐饭，因风寄一笺。

霄虚白露漙，木叶下危阑。月澹钟声晓，灯青剑影寒。人心山莽莽，世事海漫漫。何日平胡虏，西风望眼宽。

白露漙空万叶飞，生香浑在桂花枝。一千里月正圆夜，九十日秋才半时。湓浦风流元亮兴，鄜州牢落少陵诗。不妨吟尽蟾蜍影，此别分明隔岁期。

剑倚梅花鹤梦醒，东游吟骨带秋清。台山路杳神仙迹，楚国书来母子情。半榻烟霞应有约，一筇风雪且兼程。丁宁及早催行李，莫待西湖草色平。

华屋岿然占上方，一尊同此寄相羊。江潮翻海莫天阔，湖水拍堤春草长。莽莽越山凝紫翠，摇摇苏柳间青黄。归鸿影里阑干晚，回首中州入渺茫。

烟尘渺渺暗鱼凫，有客翩然赴上都。乞得玉宸新翰墨，要还琳宇旧规模。十年蠲赋纶恩重，万里归程剑影孤。他日青城公案了，紫云深处勘阴符。

飞下瑶天整复斜，一番余冻损芳华。荒荒月晓三千界，漠漠烟寒十万家。柳外直疑先著絮，梅边浑似后开花。东风吹作巴江水，浩荡龙涛赴海涯。

雨歇空阶浄绿苔，西风凉气满楼台。鸿飞远渚知初到，燕别明年约早来。秋色祇今同世态，时文何意悮人才。停云影里频搔首，闲把新吟取次裁。

薄薄寒侵酒面和，可怜春事委流波。两堤杨柳东风老，一曲池塘夜雨多。花落鶑声还在否，桑空蚕事又如何。壮心不逐流年去，倚剑青天发浩歌。

十年成远别，几度上高楼。风递江南信，云消渭北愁。春心惊海燕，晓梦入溪鸥。何日西窗烛，相看说旧游。

江蟹初肥天欲霜，莫云红树写秋光。西风携手登临地，今日黄花两处香。

河豚荻笋春风老，鲈鲙莼丝秋水寒。多少侯门天样阔，算来何似钓船宽。

市井萧条景物非，居人犹号永和堤。春山十里斜阳树，漠漠残红杜宇啼。

澹溪溪上一竿丝，牵动闲云片片飞。折尽柳条穿不得，荷衣裹向碧山归。

云散烟收渺渺秋，蛩声四壁起新愁。西风万里乾坤眼，不到斜阳十二楼。

风梧声里万家秋，一片吟心不着愁。夜半酒醒银烛冷，月移凉梦过西楼。

漠漠秋汀起晚烟，半欹寒影立风前。月明应有芦花梦，飞遍江湖万里天。

冰姿琼骨浄无瑕，竹外溪边处士家。若使牡丹开得早，有谁风雪看梅花。

百尺阑干右栎林，乱山如浪翠痕深。冰轮飞上光犹湿，照破西来一片心。

西风梳发冷飕飕，半醉微吟独倚楼。一片旧时南浦月，清光犹印别离愁。

半枕小窗幽梦蝶，数声何处寄书鸿。关山千里人归晚，肠断烟林一笛风。

梦冷繁华金谷园，春深葵麦暗朱门。东风日日吹花急，红雨苍苔泪几痕。

蝶懒鶑喑欲莫春，更兼风雨别愁新。天涯草色深如此，忆得淮南有故人。

长眉柳叶交青条，玉花娇面垂云髫。湖波蓝色春寥寥，大堤新曲干银霄。翠丝络马金袅腰，香风随步烟飞飘。芳亭深杳传金貂，一笑嫣然轻百绡。欢娱未了日晷短，城鼓咿咿续复断。鸣鞭夜月入鸡关，碧山皎皎水潺潺。

东风吹寒云九有，冻龙迷海乱飞走。雨脚斜拖入遥阜，碧草浮烟满堤口。春皇妙运造化手，解使江山失妍丑。冷色禁持万花柳，红紫未张春国寿。愁春织心心怮怮，为花诉冤天听否。晴曦赫赫重阴剖，梦里桃源拼载酒。

