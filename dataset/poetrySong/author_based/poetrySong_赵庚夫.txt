落魄蕉衫戴道冠，菖蒲满案浸清寒。有钱即买丹砂炼，无病犹将素问看。连日游山僧共住，频年乞米鹤同餐。世间不朽非锺鼎，曾与高人静处观。

相逢投草舍，对雨话移时。衣湿全无火，囊空各有诗。客程樵可问，日课仆皆知。未别情先恶，那堪远别离。

习气年来已尽除，一窗长是读方书。家因护竹厨无笋，住偶邻僧饭有蔬。老去情怀多感旧，贫来亲故不如初。几时深入青山隠，木叶为衣稳跨馿。

连夜缝纫办，今朝杵臼频。买花簪稚女，送米赠穷邻。宦薄唯名在，年华与鬓新。桃符诗句好，恐动往来人。

茶山八十二癯仙，千首新诗手自编。吟到瘴烟因避寇，贵登从橐只栖禅。新于月出初三夜，澹比汤煎第一泉。咄咄逼人门弟子，剑南已见祖灯传。

鬓髭渐渐长霜茎，老听山中雀唳声。九死得生尤可重，百年几日更多营。自参梵夹机心息，专食藜羹胃气清。检点依然魔障在，草堂钓艇未忘情。

心宇今无一点尘，面毛径寸垢生鳞。斋时野雀临芗几，定里山蜂立葛巾。欲唤羲黄谈太古，自疑嵇阮即前身。儿童共指深衣笑，问是秦人是晋人。

老病侵陵药不灵，雪窗灯火冷如萤。未应安隠青莲足，便学蹁跹病鹤形。意恐梦中轻献璞，怒思天上去鞭霆。露华水泡何堪惜，独念名山未遍经。

节旄昨下九疑山，图画仙真上界还。巡历半经三管地，笑谈尽伏五溪蛮。受恩人拜祠堂下，留墨神呵古洞间。早晚归班论边琐，有书时遣扣柴关。

朋旧多随秋叶风，与君心赏向来同。十年相忆头先白，万里重分途更穷。莼菜虽堪夸洛下，酒樽终是忆江东。自从学道全无梦，直待亲逢紫陌中。

画角听时恨最深，戍楼偏在女墙阴。声寒恐有新霜落，意远未随红日沉。凉月一天孤雁影，秋风万里狂夫心。连宵只解搜诗意，哀怨何曾动羽林。

道人居玉笥，手辟小蓬莱。门寂山相对，庵空云自来。茶烟朝宛转，丹气夜昭回。欲助梨花梦，携锄独种梅。

清泉煮茗自甘肥，诗卷新来十大围。衰齿尚能餐枸杞，余龄断未泣牛衣。每思削发游方去，时梦乘云谒帝归。何世独无勋业士，古来惟有逸民稀。

竟日梅花侧，枝枝入肺肝。湿疑霜旋剪，清比玉堪餐。临水严光钓，吟风东野寒。年来难取友，珍重莫吹残。

海上多风色，青山与屋齐。禾堆深卧犬，树杪忽闻鸡。白酒清无曲，青裙老未笄。主人偏道气，被褐自扶犂。

栽松成曲径，洗石出秋屏。米价占新月，更筹认曙星。买牛邻共契，祭灶妇看经。不觉成头白，频看烧地青。

昔隠君平卜，今闻事又非。肘犹悬蠹简，身止挂鹑衣。芒屦沿山去，茅檐讲易归。先儒皆若此，切莫叹时违。

买山仍近水，结屋又安坟。此举堪惊世，余年独羡君。钓舟须共载，禅榻亦平分。切莫施门户，□藏恐碍云。

几回掩却又重看，吟罢心如着露兰。欲上玉楼窥老笔，虬龙拥处雪霜寒。

未得归山养圣胎，凭谁轻脱出山来。老犹作态经霜柳，静有余妍照水梅。大小场知惟酒户，浅深难说是诗才。吟翁终欲招田父，只话桑麻共一杯。

鹤食从妻给，花窠课子锄。绝粮缘买砚，止酒为耽书。野服迎人懒，禅心涉世疏。丹炉添火候，健似十年初。

沿堤上下看沙鸥，得句支筇自点头。风露高时将鹤伴，溪山好处载僧游。老无志愿惟渔艇，闲有功夫上寺楼。岁晚渊明须自笑，督邮未至合归休。

君家自在剑山外，莫浪江南劝路人。

故人埋玉僧归塔，独听疏钟起暮愁。

鹤残篱外笋，鼠舐墨中胶。

诗句日从窗眼写，墨丸夜入枕头收。

