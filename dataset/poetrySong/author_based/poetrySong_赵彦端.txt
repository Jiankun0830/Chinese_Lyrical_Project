沉香亭北无消息，魏国姚家亦寂寥。不见君王殿中见，溪园堂下雨潇潇。

来车去马何纷纶，城西三日吹沙尘。道旁鹤立乱青紫，千骑夹毂弓刀陈。共夸官军势雄盛，腰下黄金大邦印。旧人桃李已成蹊，新尹号令风云驰。迎新争勤送争远，相劝行行畏天晚。西风折柳翠不禁，落日转旗红半掩。别筵泪粉犹霑衣，旌旗画戟重光辉。堂前昨夜语离燕，朝来贺厦成懽飞。江南陌上多芳草，长短亭边贵人老。君不见田间有客徒步归，年比使君白发少。

西风数客一阑干，秋色翛然得细看。潦水倍知寒事早，夕阳更觉晚山宽。小留待月钟无遽，半醉题诗烛未残。忆得向来幽独处，黄精未熟客衣单。

雪后山更佳，冷松及修竹。茫然枝上鸟，伴我梦亦熟。阴崖得寒乳，夜半胜酒渌。惜无同心人，共此一杯玉。

初疑山遥遥，不知日车永。杖藜起衰病，适此氛翳屏。北山喜觌面，倒屣客不领。讙然呼断桥，快扫风柳影。扁舟载幽具，二面纳倒景。荷香已坐足，不待花破颖。潜鱼出银刀，盈月上金餠。琴间得新弄，棋醉有新警。长笛者谁欤，喧静同一境。行歌带亦适，还坐烛初耿。吾曹困重阴，湿处混蛙黾。忽逢天宇宽，况此星斗冷。酒为河朔倾，大胜汲寒井。诗成西园句，浩若转修绠。君看万象色，回首森已暝。吾欢岂异兹，瓶罄勿三请。

畴昔从公杖屦闲，风乎嬉舞水云闲。千言自我一闻悟，十驾从渠九折艰。蚤岁道山应遍住，他年画戟许谁攀。何词可赠张童子，莫忘杨公阳翟山。

早向承明倦直庐，萧然林下十年书。便名盘谷虽恶可，闲赋斜川岂不如。山拥北窗凉雨后，月生南浦夜潮余。江湖必有从公者，风际挐音傥是欤。

生当带索守林庐，不合轻抛种树书。贺燕得公真是乐，弊貂将我竟何如。殊乡更觉邻为贵，晚岁深期烛有余。上下床闲相去几，未知梦觉孰非欤。

日日龙楼问寝时，鸡人未动漏花迟。前星一点朝天节，只有清台太史知。

子晋吹笙未是仙，阿丕横槊少全篇。小吟青著梅梢句，一日东风四海传。

光尧初御六龙天，上直参维大火躔。天意分明昌宋德，诞辰王世总丁年。

前星炳焕领孙星，环拱中天日两轮。四叶重光同圣世，千秋佳节近生辰。本支秀茂旦复旦，典学熙明新又新。喜入威颜天一笑，寿觞分赐一枝椿。

南山如佳人，迥立未可亲。而况得道者，其间梅子真。

杜陵先生诗万纸，剩欲题花无可拟。昭阳深殿睡东风，一日声名胜妃子。

春色无穷巷，农乡有太和。病嗟闻道晚，贫喜得闲多。草径供徐步，邻花获屡过。层台宜抗榭，谁与买烟波。

风柳疏无力，秋花冷不香。客请随去燕，凉思起啼螀。地入闽山隘，天连越树长。年年𢭏衣石，为尔感征裳。

清赏堂中无管弦，凤山楼上有云烟。储皇侧畔何人侍，黄卷团栾是圣贤。

二圣多能似仲尼，储皇家学自庭闱。银钩已有淳熙脚，玉句仍传德寿衣。

明河楂上有仙翁，犯月撞星列碧穹。金阙东边银榜处，大书天地长男宫。

大安宫里漆园椿，子干孙枝叶叶新。今日四株高下碧，相承一样八千春。

菊花潭上菊花新，不是花潭是寿杯。天赐生朝千斛水，一年一斛送将来。

禹子汤孙并圣贤，一身双美古无前。愿陈万国元良句，不用金昭玉粹篇。

少阳拜赐少阳旁，黄菊红茱满寿觞。阳德重重在初四，不须九日是重阳。

堂堂天上张公子，龙剑分光自斗牛。海上忽归槎万里，云间未放月中秋。才为汉殿无双手，恩到闽山第一州。亦有人言识仙骨，只看何日议封留。

鹓班新谒紫宸回，鱼佩初迎幕府开。百里故乡同昼锦，一年和气自春台。甘棠政美无留颂，泮水功成有异才。他日听传公不老，定知曾见武夷来。

闲来石上卧长松，百衲袈裟破又缝。今日不愁明日饭，生涯只在钵盂中。

临溪草草结茆堂，静坐安然一炷香。不是息心除妄想，都缘无事可思量。

老老山僧不下阶，双眉恰似雪分开。世人若问枯松树，我作沙弥亲见栽。

幼入空门绝是非，老来学道转精微。钵中贫富千家饭，身上寒暄一衲衣。

一池荷叶衣无尽，数树松花食有余。却被世人知住处，更移茆舍作深居。

茆檐静坐千山月，竹户闲栖一片云。莫送往来名利客，阶前踏破绿苔纹。

炉中无火已多时，早起惟将一衲披。莫怪山僧常冷淡，夜深无处拾松枝。

岂是栽松待茯苓，且图山色镇长青。他年行脚不归去，留与人间作画屏。

新梢渐变鹅黄色，浅水遥添鸭绿纹。

水暖池塘闲睡鸭，烟深村落自鸣鸥。

来日泥香催燕子，归时桑老趁蚕收。

微风蹙水鱼鳞浪，薄日烘云卵色天。

