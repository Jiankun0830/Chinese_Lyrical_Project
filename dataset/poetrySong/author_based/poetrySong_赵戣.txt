云树重重和泪冷，故宫遗庙有知音。秦吴万里皆芳草，染到山花恨最深。

春山未有杜鹃啼，花发杜鹃知不知。寄语催归尽哀怨，莫将啼血污仙姿。

冰肌玉骨擅无双，不与山花鬭艳妆。欲染啼红冤杜宇，争如傅粉伴何郎。

黄红紫绿岩峦上，远近高低松竹间。山色未应秋后老，灵枫方为驻童颜。

伊吾维吾，椎鲁株愚。友资其深，片雪洪罏。

伊吾维吾，瓮牖绳枢。爰升其华，秋月冰壶。

伊吾维吾，缉柳编蒲。爰席其珍，尺璧珊瑚。

伊吾维吾，朝𫗴暮餬。爰𫗦其{饣臾}，醴酪醍醐。

伊吾维吾，何以为娱。爰心其声，钟磬笙竽。

北窗伊吾，吾谁与俱。融融沂风，怀哉舞雩。

花间小阁临清溪，绿窗坐阅三吾碑。恍如登高俯绝壑，倚杖松阴挽兔丝。幽寻胜赏客思奇，一声款乃谁家儿。浯溪映带湘东西，碧山曾看漫郎栖。银钩玉箸苔藓古，神剜天画非人为。忆昔储皇披舆图，白衣山人称帝师。汾营老将智勇俱，阴霾四塞天戈挥。至今老石励庸懦，野水亦解扶颠危。后来吊古者为谁，涪翁清响车攻诗。当时寡和孤白雪，我故欲尾春风辞。恨不插羽西南飞，山前更著小艇随。夜阑忽梦访遗址，月色惨淡猿声悲。

细雨敛轻尘，枝间态度新。春疑天雨宝，寒怯地铺裀。叶底含羞女，阑边倚醉人。休将脂粉涴，一一是天真。

乘化归辽海，双龙一不开。坠翎留片雪，遗迹印荒苔。月朗怜孤唳，琴间忆共来。瘗铭为琢石，鸡鹜不须猜。

绿窈雨初歇，清和日正长。乳禽穿薄霭，弱蔓上颓墙。村市笋厨美，田家麰饵香。老翁扶杖出，小立看移秧。

圣德光天下，岁功成闰余。百篇推帝典，一半是农书。

遁迹陶渔久，论功纳麓多。已传精一语，更作敕天歌。

地已还三壤，彝方次九畴。基图天与子，典则我贻谋。

罪己桑林六，仁心祝网三。只应宽代虐，何事德怀惭。

大邑周新造，曾孙武始王。伯夷方马谏，尚父已鹰扬。

万世家为国，长城山作围。试凭骊岫望，秦鹿几年肥。

真主乘昌运，假王恢隽功。如何亡赖子，失笑未央宫。

意豁高皇似，雄才大敌摧。万方瞻日角，列宿粲云台。

横槊真名将，燃萁亦忍人。大君时有命，雅意俗还淳。

犬噬忧方重，羊车意转深。可怜司马国，又属问蟆人。

马浮虽是谶，牛继亦殊闻。昔者车书共，天乎南北分。

已拓三秦地，宁无几月留。登城聊北望，老泪不胜流。

戡难功何补，欺孤计已深。尽饶摧导玉，那解贱黄金。

玉陛尊梁帝，金园号群公。闻经同泰寺，索蜜净居宫。

清净方贻笑，庄严更舍身。基图虽肇始，识趣只庸人。

猛上临光殿，生擒归命侯。师心无学术，与子失贻谋。

唐室恢新造，秦王有大功。一人居北极，太子在东宫。

未必黄明在，终令丑口亡。难教疏网漏，不直败毡藏。

刺心真有志，批颊更何为。试问唐新主，何如亚子时。

尊以父皇帝，赂之十六州。终无啖饭所，谁不石郎羞。

不假契丹力，踢翻麦饭盂。试看龙衮畔，还有雀儿无。

坤舆聊底定，鼎祚又更新。五代无真主，世宗差可人。

渊明为米腰慵折，送酒人来却强颜。今日东篱重采菊，只应醒眼对南山。

草径郁纡溪隔村，谁抽关𫔎逋孤鸳。林樊搜纠崖厂邃，岸曲括责菰茭根。初拟布罟鼠盗夜，又恐缺月狐乘昏。死壳枯梗秘踪迹，老圉劝我增垣藩。

