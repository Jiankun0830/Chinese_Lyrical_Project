问予何酷爱沙冈，奇秀山光接水光。槐树绿阴刚似盖，天风吹动蛰龙翔。

南岳高峰七十二，祝融峰直老人星。平生最有看山兴，一上斯亭双眼青。

道人院外一池横，源水流来静且清。明月自能夜夜到，镜光上下鉴虚盈。

露珠颗颗荡青荷，云锦重重铺碧波。外直中通心独苦，拟诸君子待如何。

四围绿水绕重重，孤阁高撑渺渺中。人在阁中忧思远，应随水到海涯东。

溪流渺渺浄涟漪，鱼跃鱼潜乐自知。若逐桃花浪里去，风雷相送入天池。

静深空洞碧沉沉，鉴影分明照我心。照我心于何处是，潜龙时见普甘霖。

石上泉流泉上石，泉之寒冽石坚贞。补天到海何须论，且慰往来行路人。

静虚空阔深盘旋，松挂薜萝笼紫烟。尝引我来寻诗料，和残皎皎白驹篇。

读书茅屋白云岑，日月如流老欲侵。岑傍松杉栽万树，于兹十载已成林。

