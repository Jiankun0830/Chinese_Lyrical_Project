两到临川愧罔功，只凭心事对苍穹。江乡又喜今年熟，一笑归田作好冬。

重访招提恰六年，松风萝月故依然。世间万事都休问，燕坐看山是好禅。

梅龙阅世今几春，皮毛剥破生苍鳞。通身苔藓云气湿，恰如初蜕离海滨。蜿蜒恍惚露半腹，花光补之难貌真。祇恐天上行雨去，呼吸风雷惊世人。

频来因送客，携酒访仙灵。归去成何事，重来愧此亭。天宽野水白，松润石崖青。倚杖思今古，寒鸥落远汀。

