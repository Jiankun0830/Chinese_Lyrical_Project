斧斤不死老苍虬，未肯甘心只么休。尚有阿婆三五态，背时涂抹趁风流。

摇摇如扇叶，风颤午窗阴。素不生枝节，人皆见赤心。

安得梅开向四时，骚人日日可吟诗。年来万事心都懒，只有吟梅兴未衰。

鹿胎点点上轻裘，脑片飘飘入宝篝。更向佳人妆额看，梅花到底也风流。

玉骨冰肌夏月凉，更无人妒得专房。醉翁爱作身边伴，只恐西风又隔床。

十年前此地，书剑记曾来。士说红鹰瓜，农夸白芋魁。溪浑鱼放子，林动雉惊媒。评品全人少，山坡独有梅。

离家才是两三程，便觉征衣缀软尘。湖海相逢迂阔好，江山不厌往来频。溪鱼有孕羹偏美，村酒无灰味却真。纡辔小儿莫相笑，柴桑终不负头巾。

山前山后雪漫漫，输与田夫野老看。驿路自知荆棘甚，一枝远赠故人难。

抖擞襟尘访梵宫，入门物色补陀踪。松虽未老曾留鹤，山不在高堪卧龙。案上楞岩寻旧跋，枕边纸被认新缝。客题不要纱笼壁，遮莫轻敲饭后钟。

秦鬼驱卯沙，聚结无苍翠。谁云海上移，能与潮浮至。洞嘘蛟鼍腥，庙画风雷异。云母今有无，庶为仙药饵。

鲛人机轴巧，织出水晶宫。澣濯有新雨，卷舒无定风。晴岚轻染绿，斜日半浇红。渔父无端甚，轻舠截个中。

淡似衡山雾已开，浓如雨意黯阳台。黄昏天际迷归鸟，错认林梢不下来。

红日移阴上粉墙，烘乾花底夜来霜。不须水月黄昏景，疏影风前午更香。

春在溪桥第几家，槎牙老树竹篱遮。再三辨认枝头雪，万一无香恐未花。

月下敲推夜未央，青鞋冷透不知霜。儿童促我且眠去，画在床屏亦有香。

独自敲推到夜深，情知未称惜花心。玉儿已死云英嫁，谁唱梅词伴我吟。

梦醒春风笑一场，揽衣推枕起思量。草塘梦句有何好，梦到梅花字字香。

几度溪桥恋影香，冲风冒雨也思量。尽教人笑成梅癖，死不将诗到海棠。

拟把吟篇倚阁休，见梅时复上心头。家贫幸免抨{攴}苦，诗债还添一段愁。

寂寞篱边野水涯，三花雨蘂带春来。且图冷淡为生活，不傍门庭闹热开。

为有清癯骨相寒，月明时候正相关。本来面貌无尘俗，更向冰池自照看。

山前抹出连云树，窗外拖来带月枝。数点塞鸿相伴好，一声羌笛不须吹。

一枝倚竹偏宜雪，半树歌檐转怕风。客意不平花又拗，和愁挂在夕阳中。

春在枝头有浅深，疏疏冷冷小溪阴。好风一阵香如洗，明月三更影不沉。

繁华朽腐休相溷，冷淡幽闲大逼真。断得世间烟火气，前身恐是首阳人。

精神淡伫霜犹薄，肤貌参差雪未温。试向南枝看春色，夜来才着两三分。

万籁沉沉境寂寥，寻香不见过溪头。小奚摸索枝头笑，谁把明珠蓦地投。

气味风标见似人，群芳合让作先生。尽烧龙脑三千斛，不抵花心一点清。

小桥飘泊淡生涯，曾送清香入酒杯。疏影不随流水去，夜深和月过溪来。

一夜霜风吃紧吹，晓惊飞鸟蹴花枝。谁知窗外纷纷意，正是山阴雪下时。

花下朦胧作桂看，细评香影一般般。唤醒二十年前梦，依旧身游在广寒。

前山日落已栖鸦，老树槎牙竹半遮。沙岸寒雪迷晚眺，祇疑金色界中花。

风雨潇潇日又曛，因香认得半溪云。平生不作朦胧事，立待明时折赠君。

溪南千树雪纷纷，桥北才开一两分。汝是山林高洁者，如何到此也寒温。

向背稀稠各自宜，荣枯开谢且随时。春风最是无凭据，到底真心不属伊。

行到颓墙与断桥，试和明月拗枝头。江南多少闲儿女，带着梅花便带愁。

梅花千古长如许，堪叹十年人事非。记得大平楼上醉，一枝和月插头归。

清清白白天然态，皎皎翘翘玉立身。雪虐霜饕千万变，此花到底是全人。

阶前叠叠碧成团，微雨新来洗几番。猛省呼童都扫却，怕人地上作钱看。

社前社后雨纷纷，山北山南处处闻。田父不知墙壁字，此声便是劝农文。

穷檐稳稳好巢成，莫向朱门附丽人。青杏屋梁虽好看，笙歌未必可安身。

叫月声声到枕儿，稻粱虽饱岂能肥。夜深且傍潇湘宿，明日晴空万里飞。

蜜成只觧供樽俎，蜡就徒能照绮罗。堪叹汝生无受用，钻钻刺刺欲如何。

朝来伏地悄无声，入夜轰轰屋底鸣。堪笑不能惊蛰户，空将胡蝶梦魂惊。

香积厨边想像中，俨然摇鬣出吴松。不随红蓼滩头钓，常逐阇梨饭后锺。尘土几年成涸鲋，风波平地欲成龙。若教占作维祥梦，忧国书生亦愿丰。

雨过山山翠欲流，杜鹃要好莫啼休。锦城宫殿多烟草，枉与春风作对头。

檐流非沼亦非池，跃出双鱼亦自奇。不是悬于庭上落，便因生出釜中来。听琴莫笑音非古，叶梦须知稔可期。谩说佩金佳谶在，陶腰似觉未消伊。

三五年时折桂来，也曾班底戴花回。而今四十还流落，却被人呼老秀才。

山中亦有薇堪采，海上那无节可持。野老不知人事改，相逢犹话旧年时。

候虫鸣砌冷萧萧，半点残灯伴寂寥。桐叶軃秋黄不彻，那堪小雨学芭蕉。

天生贤佐福闽州，衮舄荧煌尚黑头。司马公留民可活，管夷吾在世何忧。东南人物几华屋，今古乾坤一竹楼。三万卷书三尺剑，男儿事业要伊周。

我公自是活神明，皦日当空鬼魅惊。参辈虽多萧相少，跖徒自浊伯夷清。吴儿久借乾坤造，闽囝重逢父母生。賸说谦尊能下士，青门还念种瓜平。

檐溜垂垂箸未收，一年乐事负春游。新添华发羞开镜，贪看青山懒下楼。天地至今多罔象，功名到底总蚍蜉。祇因知得清闲好，事大如山付醉休。

还我山林且买邻，荆榛不碍自由身。梅兄竹弟相依旧，李婢桃奴一任新。湖海到今无剑客，江山如作老诗人。不知尚父缘何事，白首投竿起渭滨。

月下相逢当丽人，嫣然体态皎然身。谁知一角闲田地，包括乾坤不尽春。

醒来拍手倚雕栏，啜茗哦诗子细看。纵有浅斟低唱者，个中清意不相干。

翠羽啁嘈逐晓风，海仙时遣探芳丛。徘徊睥睨知何意，怕干时人挟弹弓。

一自英台魄化时，生来长是宿芳菲。伤心只欠含章梦，不得枝头作雪飞。

乾坤秀气孕三奇，勋叶人间有口碑。台近棠阴遗泽在，楼辉秋萼起人思。后先玉季金昆政，多少丹山碧水诗。世事荡来尚胶轕，赖君一手理纷丝。

一脉斯文系大儒，干戈满地独诗书。南风有操无人识，身在汾亭心在虞。

