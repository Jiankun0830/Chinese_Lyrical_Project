蹇卫冲风怯晓寒，也随举子到长安。路人莫作皇亲看，姓赵如今不似韩。

雨窗思昔日，不见半年余。别后几回梦，中间三寄书。兵戈吾幸免，踪迹尔何如。世事难如意，同心却异居。

许多清意思，都在此乡间。有石半枕水，无窗不面山。侵衣青霭润，拥钓白云闲。未许嫌幽寂，古人曾闭关。

贪观眉妩翠，舣棹碧云间。萧寺前临水，丁家旧住山。苔深僧迹静，松冷鹤巢鳏。拜手先祠下，奔驰觉汗颜。

得鹿归来一梦中，半生事业总成空。饭牛岂意干西伯，寻马何须访北翁。赵既有辞难夺璧，楚将无事叹忘弓。南薰正解吾民愠，且弄朱弦奏晚风。

归来白鹿岩边屋，清得门庭冷似冰。公事中原双短鬓，帝乡孤梦一青灯。带烟鉏菊闲教仆，和月折梅时寄僧。见说道山应咫尺，同时俊彦尽先登。

欲知赵子休官了，贫似扶风马少游。借得琴樽留待月，从教帘幕不胜秋。自携仆出闲寻药，因载书多却买舟。昨日老农来告我，万千乐事在西畴。

古邑逢贤宰，构轩凉景生。尘埃不复到，泉石有余清。诗得幽奇句，琴多雅淡声。居民陶美化，应此放高情。

元颂颜书□□□，好风吹我过三吾。倚空□□烟云□，□古兴亡草木枯。读尽□□留□□，□□□□较锱铢。

暮烟迷海戍，远水接淮天。拍塞凭栏恨，神京在北边。

才入都梁郡，愁登第一山。不堪高处望，未得故疆还。

