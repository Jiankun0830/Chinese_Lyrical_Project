薄宦尘埃易满襟，问盟犹喜盍朋簪。只今风月一杯酒，他日云山千里心。杨柳阴疏秋馆静，芙蓉香冷暮江深。潮回一信西兴渡，为寄相思别后吟。

离歌休再叠，我亦不堪闻。山接诗愁去，云随别袂分。官闲宁问禄，命薄谩能文。怅望梅边屋，花开更忆君。

幅巾洒松露，双袖抖衣尘。可耐人间暑，来寻洞里春。座分云骨冷，屐隠甃纹新。鹤近清尊舞，如留欲去宾。

细雨吹凉客袂分，青灯梦短苦思君。洞仙应快登临眼，尽向山边扫白云。

九锁扃仙窟，栖真隔茂林。地灵泉石秘，岩古薜萝侵。屐践东山胜，樽倾北海深。主人娱客兴，唤起玉龙吟。

昨日始骑馿，今朝共跨鱼。一官尘坎𡒄，三迳木扶疏。童返还知白，身轻继寝虚。道传传便得，元乏枕中书。

茅屋初寒夜，衾裯整未成。烹泉沙鼎快，读易纸窗明。菊上霜偏力，梅边日最清。孤吟谁与和，落叶上阶鸣。

犬入五云音信绝，凤楼凝碧悄无声。焚香古洞步虚夜，露湿松花空月明。

去郭近一里，结茅才数间。红尘飞不到，幽事颇相关。凿石分流水，移松补断山。栖禽忙似我，日落未知还。

诗题：离越首句：东关寒水深。

