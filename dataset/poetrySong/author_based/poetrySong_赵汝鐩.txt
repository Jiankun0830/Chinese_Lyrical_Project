春意已深寒未了，梦回斗账房栊悄。五更五点残月销，山鸟一声先破晓。

盎缶停涵水一泓，中存雅意超器形。欲滴未滴天地寂，须臾宫商若相赓。妙趣不劳徽外索，泛声不自弦上生。小点恩怨作儿语，大点九皋闻鹤鸣。疏数变化似有节，多是洋洋流水音。残沥断续楚天晓，余响勾引南风薰。平生筝笛厌郑卫，羌借古韵洗古心。又不如齁｛鼻合｝北窗睡，两耳不听无亏成。

披雾入野寺，寒林响西风。谁遣僧出迎，山鸟为我通。染衣松露香，照眼岩花红。聊此息尘虑，归骑毋匆匆。

披荆踏石访山友，野鸟惊人闹枯柳。牧童为我通姓名，一笑相迎鹤发叟。结茅倚岩屋数间，尘埃辟易不用帚。竹厨贮书罗四五，土壁黏碑分左右。山中新醅未堪压，携手邀我沽村酒。床前尚有着残棋，忘记四围关户牖。日斜扶醉同归来，但见黑白子纷纠。猕猴树上周章走，莫是此曹来动否。

午睡谁扣门，隔篱唤童子。童子走来报，一二琴道士。摘茗烹沙铫，推窗拂石几。高山流水音，屡弹不肯止。我心本虚淡，无用宫商洗。渊明未尝弦，妙趣岂假此。道士颇不乐，拂衣抱琴起。

禅僧晚相投，貌古似落魄。说性说虚空，雕心苦摸索。千百则公案，信口无一错。有蝉隔窗鸣，与僧恣酬酢。僧喝蝉不知，僧怒蝉不觉。蝉厌忽飞去，僧语无处著。呼儿掩柴扉，请僧自行脚。

南馆著隠士，幽爽似僧舍。岛红野花繁，岸绿垂杨亚。人行鸟不惊，客至鹤先迓。林深自无暑，月到更宜夜。倾樽对贤圣，飞笔追鲍谢。兴来即散策，无时不得暇。

玉壶一色天漫漫，乱雪飞春减却寒。屑琼筛瑰塞宇宙，柳絮如拳辊作团。却愁花木不禁冷，携筇问讯遍玉栏。老柯樛枝幸亡恙，红苞半吐怯牡丹。更怜修竹压欲折，扶持敲撼声珊珊。似醉忽醒僵忽立，森然再植青琅玕。群儿幻出两狮子，顷刻堆削了不难。手持朱橘炯电眼，并刀巧剪金铃安。老夫童心也自爱，卷帘移坐忍冻看。一杯暖寒不可再，饥肠转雷未朝餐。

琅然醉读离骚经，一鹤闻之来中庭。童子屡麾不肯去，直凑樽前侧顶听。

倚栏有恨无人说，暮角吹梅寒声咽。急风卷雨过雁惊，吐下芦花一枝雪。

青云得志士，颐指快所欲。万事付杯酒，粉黛贮金屋。嗟我骨相穷，不受富贵逐。嗜欲人所同，有时未免俗。青奴颇专房，高卧擎老足。黄你最如意，开卷醒困目。暖寒命脚婆，冻衾转旸谷。开樽唤汤妇，新醅温酃渌。始得此四人，明珠不计斛。呼之即来前，相娱不相触。时人皆笑之，画餠岂充腹。我亦翻自笑，竹窗听戛玉。

两腋乘西风，送我上高岑。竹根一泉通，石径万木森。中有隠者居，败屋莓苔侵。山空人不见，云满挂壁琴。两鹤出候我，逢迎啄衣衿。应酬久颇厌，走避不可寻。谁伴山下去，明月升高林。

今年一雪恰一月，天工弄巧寒饕餮。朔风吹碎洞庭浪，细结瑶花遍银阙。倚杖测试三尺强，平陆皓皓失凹凸。梅梢模糊裹寒香，鸟影伶俜栖冻叶。有客约上城南楼，膏吾车兮俄复辍。呼儿反关袁安巷，小窗风味寒于铁。未须金帐斟羊羔，薄酒也能春两颊。三杯五杯亦径醉，曲肱一枕香云绝。梦里骑馿过灞桥，记得新诗醒时说。

山房高千仞，上与青云齐。日从二仙游，两耳湔是非。北窗正齁｛鼻合｝，锋车扣岩扉。猿鹤竞作色，山人忘我为。林泉虽云乐，出处盖有时。平生经纶胸，忧国两鬓丝。江天炯少微，安得不振衣。

玑衡占东南，老人方昭回。明庭聚耆德，公难卧蒿莱。行行出东门，丹心趋玉阶。雪棹乘兴尔，云岫何心哉。了却济世缘，应念金石台。天街跃马余，就访孤山梅。和靖有两鹤，他日骑归来。

六辔按部朝出关，邮铃插羽夜趣还。诏字天飞紫泥湿，一点郎星归拱北。乡来翻动大壑鱼，致君尧舜真须臾。金瓯未启请麾去，旋颁汉节登范车。先生有道出洙泗，派分象山接洛水。振铎重席阐圣传，此心之外无二理。先生有才辈伊周，胸襟百万森戈矛。新亭肯作楚囚泣，誓楫一念清神州。此行岂但兰再握，讲帷欠公熙帝学。火城照空沙堤新，堂印押班运筹幄。絜斋墙仞世龙门，瓣香夙昔钻仰心，邑债一了即归耕。但当拭目天上新经纶，日与渔樵击壤歌太平。

典却身上鹔鹴裘，买酒领客寻清游。欲洗胸襟尘万斛，快上青云展秋眸。晴沙翳天风动地，挈壶卷席移通幽。一沼镜浄清可掬，千竿玉立尘不留。拒霜两岸花烂熳，红蓼错杂争开秋。人生适意未易得，痴儿了事何时休。陶写岂必在丝竹，山有鸣禽水游鯈。酒酣题蕉竞新句，景物辟易困雕搜。一梳凉月插空碧，楼头暮角催归驺。双桂余葩尚堪摘，便道肯访勿翦不。

北风卷地霰穿屋，光寒照几珠百斛。儿童呼舞健犊奔，病夫拥炉龟壳缩。打门寄书勤故人，五云湿牖春生谷。片辞自可愈头风，千金指迷况满幅。年来尘埃不堪镜，白发一摘动盈掬。星出星入难养疴，安得闲边半分福。病中畏酒如畏仇，诗囊亦遣高阁束。闻君新工千兔秃，君但写来为君读。

我来学制君哦松，数月握手臭味同。君今南浦我送客，水萍风云何匆匆。别酒未釂白玉斝，椎鼓催发斜阳红。青霄迫逐不少借，指日便入明光宫。祖鞭先着气射斗，好吐平生经纶胸。临汝诗卷如束笋，殿阁正欠赓薰风。自怜鱼游沸釜中，羡君遇顺如飞鸿。愿寄一语随君东，问讯西湖南北峰。

平林涂烟山擎日，晚征漠漠客愁集。浮生隙驹忙里过，虚名塞马眼前失。古来战场莫回首，一成一败骨俱朽。柳岸人家摇酒帘，不妨小停春风鞭。

夜雨晓方歇，薄雾随征车。乔松二十里，翠微三五家。双燕教群雏，一牛驮两鸦。故人不可见，回首天之涯。

阴云议雪风飕飕，黄沙翳暝征人愁。渔家假宿休疲骨，败芦纫壁茅盖头。行营鼓角声动地，钓翁不惯皆掩耳。刺船火急入葭苇，问讯鸥鹭莫惊起。

敲门者谁子，二豪姜与郑。扬袖入长揖，掀髯略常敬。于时月当阶，籁声断四听。展席交股坐，剧谈飞舌竞。恃侠争誉己，拈卷索分韵。呼儿注老瓦，酒力快辛硬。膻荤屏俗馔，梨栗错村饤。杯行无不釂，恐犯诗坛令。

右倾老瓦盆，左持离骚经。一杯读一句，既醉还复醒。好月飞入坐，伴饮到天明。林下乐如许，钟鼎鸿毛轻。

云收一点无，秋洗四山浄。野水吞长天，凉月分两镜。倚湖阁虚窈，缘石竹修劲。孤斟领幽寂，新醪快村硬。露冷欺病骨，更阑瞻斗柄。欲去未属餍，倚栏成短咏。

书云犹七日，阴极刚未长。风吹六花开，飞舞隘穹壤。一阳方欲来，和气已摩荡。着地寂不声，入林发余响。与客同拥炉，寒威不到幌。洗杓开蚁尊，下箸饫熊掌。道旧惊物变，谈空湔尘想。近诗稍阁笔，对此又技痒。踏雪访梅花，更觉吟兴爽。

园林十亩余，此邦人推甲。匝谷筼筜浄，循沼芙蓉夹。波暖游鱼乐，机忘飞鸥狎。剧谈互挥麈，曲栏凭鬭鸭。棋仙俱自负，国手未许插。酒胆各称雄，觥船不留呷。半酣索分吟，韵严苦才乏。枯肠搜欲断，险字终难压。阁笔视诸公，词源羡流峡。

溪流两岸秋，日落千山暮。一亭压其间，登览洗万虑。胸襟富丘壑，方领此幽趣。掷饵来潜鳞，围棋惊过鹭。酒壶展逸兴，渔唱续远浦。安得哦松来，撚髭同觅句。

积雪深一尺，堆琼迷山扉。豪客夜排闼，挑灯红炉围。成枭呼五白，转胜赏四绯。举觞无不釂，寒深酒力微。姑置博与酒，剧谈木屑霏。坐久更寖阑，疏钟到帘帏。

梯磴扪绝壁，题诗纪幽临。呵冻象管滑，堕崖千尺深。群猿皆惊笑，看我攀萝寻。石罅忽搜得，大书足前吟。诵咏猿侧耳，颔头似知音。吟罢下山去，猿亦归他林。

自古称浮玉，更名为得金。一山藏寺腹，双塔立江心。淮浙中流断，风烟四岸侵。梦回禅榻悄，月午听龙吟。

秋风动梧井，无顿许多凉。夜静滩喧枕，窗开月到床。道心便冷淡，世事莫思量。只被浇花累，朝朝却用忙。

般向山边住，萧然茅数椽。平塘印星斗，深谷剩风烟。老不离书卷，贫谁乞酒钱。莫言无管待，频取好茶煎。

前头无泊处，且住荻花林。水沸知滩浅，烟蜂花在瓶。呼童治茶具，有客扣柴扃。共说山林话，休嗟两鬓星。

才归又东去，且道几时还。算路亦差远，缘君不耐闲。江城登铁瓮，烟寺认金山。我昔经行地，诗牌挂壁间。

闻师游岳去，打急访高岑。蹑屐若来晚，挑包不可寻。山寒梅意悄，林茂鸟声深。行住无非道，何须枉费心。

虀盐三十载，刻苦战文场。灯火简编夜，江湖髭鬓霜。雁声随挂席，秋色欠游湘。归日无他物，惟诗满古囊。

奔走尘埃久，还山每叹迟。岁华惊雁到，心事独鸥知。夜对樽前月，昼寻花下棋。闲中滋味好，但欠子论诗。

泊舟葭苇岸，风唤夜凉生。天远星疑坠，秋清月倍明。倾杯浮蚁匝，把剑古蛟鸣。甚矣吾衰矣，功名念已轻。

寻幽过桥去，松径入琳宫。竹摆风檐绿，榴残雨院红。黏碑多古籀，插架独参同。道士掀髯笑，诗联石鼎工。

今年秋意早，夜傍井梧生。怪得雨声急，洗教山骨清。倚栏看叶舞，寻砌听蛩鸣。举目无非爽，吟诗易得精。

下程疑颇早，店主劝予休。今晚莫贪路，明朝便到州。疏篱编马眼，新笋护猫头。六七岁童子，一人随数牛。

三十年居此，何尝识酒荤。柴扉人少到，草径鹿同群。雨足添新瀑，山深有剩云。水瓢丹灶外，闲事不曾闻。

未是闲时节，君言百念灰。栖身庵竹石，适意杖莓苔。人老无由少，春归却解来。呼儿烹苦笋，席地共衔杯。

一天秋色远，千里病眸宽。野旷牛羊小，楼高风露寒。扫愁嫌酒薄，少事欲心安。溪友门前过，留鱼荐晚餐。

难得官人到，茅檐且驻车。自携锄掘笋，更取网求鱼。一媪来斟酒，诸童竞挽裾。须臾对吾泣，科役苦追胥。

溪流清到底，十顷浸秋光。烟重山加色，风狂雁失行。尘埃双老鬓，天地几斜阳。何处一声笛，征人暗断肠。

琳宇栖岩谷，翛然一径深。风篁竿戛玉，霜橘颗垂金。是院皆扃户，无人但听琴。遶廊行数匝，聊以洗尘心。

望见人家了，犹须转一坳。寺从滩背出，船向柳边捎。问酒寻溪馆，呼儿解腊包。三杯亦径醉，世事且权抛。

遶屋垂垂柳，当轩小小江。买鱼寻晚钓，浮蚁倒春缸。山近云侵坐，月来梅印窗。隠居谁似子，不羡鹿门庞。

千里叹行役，今朝方半途。橘肥霜后颗，松落雨中须。店妪当垆问，官人要酒无。忻逢扫愁帚，沽了又还沽。

蒹葭秋色晚，百尺倚江楼。日暗烟藏寺，风高浪拍舟。归云投远岭，饥雁叫沧洲。心事非年少，尘埃白尽头。

系缆停征棹，斜阳古渡头。风霜先远客，天地独扁舟。水鸟冲开浪，汀鸿占断秋。在家贫亦好，何用出林丘。

到此全无暑，虚栏千里风。看飞云度水，听落石鸣空。日月忙乌兔，春秋递燕鸿。一生尘里过，烟艇羡渔翁。

寺才三二里，曳杖且徐行。晴塔松梢见，风钟岭半鸣。樵夫分道过，僧子就房迎。竹有千竿立，尘无一点生。

天台山水窟，人道是仙家。白鹤挂寒溜，赤城飞暮霞。独携筇杖过，莫畏石桥斜。牢记经行处，归来向我夸。

篙师言已晚，岂可更贪程。风起且须泊，滩多未易撑。星河明夜色，葭苇撼秋声。回首人千里，通宵梦不成。

要静静不得，风吹竹打檐。栏摧呼匠葺，碑脱遣儿黏。夜短睡常欠，天阴病转添。扶衰归密室，更下面前帘。

午窗方睡起，信步过东畦。穴徙蚁知雨，巢穿燕补泥。路坍连草没，果重压枝低。村妇抱儿子，笼边教唤鸡。

半月离乡井，家音杳不闻。路危多半缺，桥朽忽中分。秋尽风搜叶，日沉岩宿云。荒村店虽陋，店主颇殷勤。

湖南多爽处，羡子片帆还。秋影清涵水，烟痕淡著山。兰风香楚佩，竹泪冷湘斑。见说诛茅地，江头只数间。

昏暮方投宿，敢嫌茅屋低。池清月易入，林密鸟争栖。买酒春𥬠瓮，求蔬夜摘畦。路长莫贪睡，嘱仆早听鸡。

怪来趋向别，乃是拙庵孙。秋色添禅寂，松声夺俗喧。路行须避蚁，饭剩或呼猿。单钵随缘住，寻常懒出门。

入得秋来爽，何烦宋玉悲。推窗对修竹，开卷课诸儿。世事放轻著，人生无足时。年多自当老，不用染吟髭。

江天诗眼阔，沙岸暮扶藜。风怒来帆卸，林昏宿鸟迷。问鱼前港有，沽酒小童携。夜客留同饮，添杯翦韭畦。

踏遍丛林后，归来隠石崖。任梅斜到牖，听竹长侵街。挂壁尘堆笠，穿山云惹鞋。真机须要悟，余事是持斋。

少年湖海气，近又负诗名。今忽担簦去，谁非倒屣迎。雨茶烹顾渚，春酒醉乌程。有句茅亭著，蘋风洲上生。

云林拥深寂，山寺倚崔嵬。童子请先坐，师僧恐便回。庭黄霜到橘，阶绿雨滋苔。挂树猿相玩，呼之却不来。

数点绿杨风，春光是处同。蜂喧搜蘂瘠，鸟闹聒山聋。联句逢诗友，寻僧问牧童。家家办农具，准拟试新工。

投宿溪头馆，途长主仆饥。湿薪难便著，恶米更须筛。风细帆来稳，山高月上迟。客怀正凄恻，渔笛蓼洲吹。

绝交诗酒客，扑面簿书尘。汩没朝连夜，匆忙雨过春。民宽残税欠，身受上官嗔。了却三年债，归耕秀水滨。

阔疏方在念，飞盖忽相过。酒缺邻堪觅，诗成子自哦。添羹挑野菜，包鲊就池荷。莫屡辞归去，余樽亦不多。

君赴莲池戍，离愁正值秋。持觞送南浦，鸣橹下东瓯。才俊推乌幕，风流访谢楼。欲穷奇绝处，须上雁山头。

随意携盘馔，毋烦事礼文。燕飞冲幕过，鶑语隔墙闻。兴自樽前发，韵从花下分。诗成似供课，醉墨竞纷纭。

愁来无可奈，散策小桥东。影转松随日，香残花怯风。烟霞诗兴里，天地酒杯中。本自江湖客，生涯付钓篷。

泽国遥千里，云帆隔两州。醉行沙市月，吟破渚宫秋。鱼叹冯驩铗，貂残季子裘。人传君入蜀，无事早归休。

天高殊未雨，暑盛绝无风。将酒渠心浸，有泉林下通。擘莲房拍塞，雪藕孔玲珑。量浅难禁醉，扶归两小童。

名园新整顿，樽酒约追随。春晚花飞少，墙高蝶度迟。注汤童煖酒，拍案客争棋。寂寞秋千索，无人尽日垂。

乡里千山月，尘埃两鬓星。秋声虽是爽，客耳不堪听。多泪风前烛，孤明竹外萤。吟蛩更亡赖，终夜几曾停。

门掩斜阳岸，溪横独木桥。山禽弄春舌，堤柳舞风条。世事雪双鬓，生涯水一瓢。似闻邻酿熟，自往不须招。

炎赫无逃处，如何得雨来。云生应有望，风卷又还开。携簟寻池阁，倾醪注晚杯。堆盘粲红颗，味不减棱梅。

荆扉终日闭，难得故人来。欲暖寒须酒，相携手问梅。艰危惊鬓雪，勋业叹心灰。子负江湖气，谁怜当世才。

雨余湖更爽，载酒共清游。天浄倒涵水，峰高争献秋。风烟入吟笔，箫鼓自邻舟。堤上诗人过，相邀便肯留。

妄动生于念，禅床坐不牢。旧窠元自好，新刹有何高。去住身如寄，奔驰足谩劳。挑包闻已决，应笑我忉忉。

宾主西游久，赓诗日日传。交情谁似此，归兴忽翩然。楚岸猿吟树，湘江月载船。我穷君更甚，相助愧无钱。

双桂相传久，百年殊未衰。树联铺叶密，根老着花迟。葩坠黏诗笔，香浓透酒卮。月中但孤影，安得两交枝。

黄昏投寺宿，古屋瞰荒江。村酒沽春瓮，山房耿夜釭。滩高声撼枕，月落影收窗。僧老人皆玩，楼钟晓未撞。

离家俄十日，千里独衰翁。蓬响过云雨，帆开逆水风。新沙增岸脚，小港隠芦丛。客思难消遣，黄昏月一弓。

忆昔登临日，今经二十年。峥嵘新栋宇，黼黻旧山川。鱼响潭翻浪，鸟飞风送船。穴空龙已去，鳞爪迹依然。

顶笠遍参请，平生志甚勤。耳方离岳瀑，眼已接闽云。宿岭星辰近，渡溪烟雾分。劝师早休歇，禅不在多闻。

几时重握手，未可便轻离。路指千岩去，程宽一月期。扪萝窥禹穴，剥藓读曹碑。必自兰亭过，方当春暮时。

拣得溪山住，三间草屋低。坐贫忧酒债，废事悔棋迷。壁坏何时补，诗成无处题。留余余戒饮，白饭荐黄鸡。

偶把栏干拍，沙鸥水上惊。晚红残照在，秋碧远山横。尽被浮名役，皆从妄念生。不如归去好，杖屦老柴荆。

晴久全无雨，溪干半是沙。风横分雁阵，日转趣蜂衙。地僻草埋径，篱摧菊卧花。桥西一林竹，潇洒两三家。

入得湖南界，皆嫌堠子长。烟岩松叶暗，风陌稻花香。桥断人迂路，车鸣水卷塘。宿程虽不远，木杪已斜阳。

数间低矮屋，不可以抬头。嫌市尘埃浊，寻山泉石幽。门松霜干古，窗竹露竿修。办此一廛了，从今何所求。

道人云外住，小径入庵幽。干老梅逾瘦，林疏竹自修。拣茶相伴煮，补线且停抽。此事如何说，下山归去休。

黯淡四山暮，凄凉千里秋。功名常叹老，衰病岂禁愁。孤雁影谁伴，乱蛩吟不休。一身天外客，云尽是乡州。

道人留淡话，竹院寂无声。沽酒童来缓，题窗诗已成。海珍纫紫菜，仙品渍黄精。移席临檐月，焦桐膝上横。

办得四方游，孜孜讨入头。归云起斋钵，高浪送行舟。笠戴天童雨，鞋穿雪窦秋。平常心是道，莫更问人休。

夜泊枫林岸，江平万籁收。松崖猿袅月，芦渚雁眠秋。轩冕傥来尔，林泉归去休。客愁正无奈，孤笛起渔舟。

日融风力软，曳杖独逍遥。蜂去花心静，鶑迁柳影摇。一年春易老，两鬓雪难消。客至时留饮，无缘特地招。

潇洒人间世，柴门夹两槐。诗僧恰方去，俗客不曾来。翠合苔初长，红娇杏半开。南边许多地，腊月竹须栽。

子抱风云志，吾同笔砚游。众皆尊大手，老尚客诸侯。清逼双溪水，句涵三洞秋。俭僚非所处，有路在瀛洲。

六月暑如炊，追凉此地宜。棹舟荷柄飐，坐石竹阴移。筹贯壶双耳，鼎烹茶一旗。小童供笔砚，醉客竞赓诗。

两袖尘埃满，千山道路勤。晓清秋已到，叶落客先闻。镜里惊衰态，眉间添皱纹。人生闲第一，回首故山云。

庄居深僻处，敲户小童譍。此地清如许，前时到未曾。柳腰金袅娜，苔发翠鬅鬙。山上茅亭子，扶衰为一登。

入夏不为浅，亭虚未甚炎。云收风卷幕，月满夜开奁。怕热移灯远，开怀索酒添。半酣诗兴动，写韵客分拈。

都不见尘埃，园扉傍水开。晴茵铺碧草，风弹落黄梅。访子因寻竹，呼童急办杯。诗僧相继至，罢酒把茶来。

筑圃非容易，经营二十年。烟松迷五鬣，风柳起三眠。叠石连山麓，栽桃拟洞天。最为潇洒处，正在竹林边。

念子经年别，书尝寄驿筒。每思谈笑隔，或假梦魂通。师范新芹泮，骚情转蕙风。拏舟访秦洞，桃雨一川红。

寒谢春才展，匆匆二月中。算来晴几日，多是雨兼风。烟草迷村碧，山桃夹竹红。浮名能役我，策马几回东。

今夕暑差甚，芒鞋阶下行。除灯檐月上，却扇竹风生。病骨坐怕久，静吟诗易成。夜凉思睡去，楼鼓已三更。

寂寞卢司户，诛茅楚水东。几年与君别，一字不余通。钓水空烹鲤，行汀屡扣鸿。梦魂还可托，握手片时同。

昏暮无处宿，樵人指路头。仆夫皆已困，道士幸相留。明月夜翻昼，阴崖暑变秋。闻鸡便行路，定要到潭州。

命友化成岩，同寻顷刻闲。半途瞻佛塔，数里入禅关。松动影移日，江清波漾山。卫公读书处，有鹭宿其间。

一线沿崖路，衰残步屧迟。攀萝冲雾上，倚槛俯空危。石佛像须久，山僧言不知。看来众亭子，最是妙高奇。

日色今朝稳，园林二月中。池塘展晴绿，桃杏鬭春红。犯险升高径，扶衰藉小童。黄鹂怕人见，飞过野桥东。

小阁临江迥，疏帘带雾钩。云鸿遥影灭，滩月碎光流。诗思偏宜夜，衰髯不耐秋。渔灯三两点，隠隠荻花洲。

是处牛羊下，喧哗走牧童。霁烟拖淡碧，夕照殒残红。老鬓日添雪，衰躯晚怕风。愁来无着处，分付酒杯中。

寻僧同踏雪，握手上钟楼。初下寒飘屑，才浓风辊球。水波糊纸合，春乳泛茶瓯。片片看来好，庞公有话头。

三四间茅屋，回环水石清。鸡催残漏尽，月截半窗明。好句枕边得，浮名身外轻。起来供日课，先遶药畦行。

舟泊似差早，篙工爱酒坊。羊群归远陇，柳影恋斜阳。泽国人千里，暮霞天一方。茶多不思睡，渔唱听沧浪。

每到蚕时候，村村多闭门。往来断亲党，啼叫禁儿孙。不惜兼旬力，将图终岁温。殷勤马明祝，灯火谨朝昏。

雁塔同题久，相看两鬓皤。功名皆分定，安乐直钱多。绛帐归来后，青山住得么。时流推老笔，册府欠编摩。

绿阴千百顷，约我共登临。山翠含烟重，榴红著雨深。行藏皆有命，计较谩劳心。病怕杯中物，怜余浅浅斟。

横笛秋篷底，衔山夕照残。孤音起水面，余韵到云端。吹怨芦声惨，含凄雁影寒。有人江阁上，敛翠凭栏干。

口信传商贾，年前未得归。湘沅淹异县，日月老征衣。骚兴遍芳渚，旧栖闲钓矶。思君不可见，独自立斜晖。

草草清明饮，惠风天气和。身轻梁燕舞，舌巧柳鶑歌。但道三春好，其如两鬓何。升沉付杯酒，由命不由他。

数篙撑过渡，雨后水添肥。山橘青迷树，野花香袭衣。哀鸿凄远客，鬭雀堕斜晖。童稚喧林垄，牛羊个个归。

谁料三家市，能令两眼明。花喧丛蝶恋，檐午乱鸡鸣。忙里青春去，愁边白发生。摇鞭问归路，更乞一旬晴。

新制重分司，谁云筦榷卑。鹏抟终可料，鷃笑彼何知。细满岂无待，横飞亦未迟。催班天上去，黄色已浮眉。

满岁尘埃共，交情骨肉亲。我犹京口客，君已日边人。波及无忘晋，渠成亦利秦。西湖约携手，两岸柳摇春。

江边旧亭子，招屈改光风。揭扁名虽异，怀人意则同。一篇渔父问，千古大夫忠。酒尽琴犹鼓，幽兰曲未终。

闻道深村里，结茅三四间。买田因种秫，移树为看山。诗好人皆诵，身安心自闲。有时思雁荡，依旧棹舟还。

久无梅信息，访问到湖滨。耐尽一冬冷，开残千树春。临流转风韵，与雪鬭精神。疏影暗香后，能吟有几人。

秋𪩘翠千叠，晴溪玉一湾。渔舟三两个，来往钓其间。

二月垂杨岸，行春诗酒徒。苍头前引道，拄杖挂葫芦。

刺齿搜新句，濡毫写短笺。读来疏脱少，懽喜不成眠。

地卑梅雨湿，气压篆烟低。熟是披襟处，高楼百尺梯。

谈禅皆是病，参请不须忙。且看诸尊宿，相传甚药方。

几度灯花落，苦吟难便成。寒窗明月满，楼上打三更。

老子携筇杖，小童挑酒壶。遍寻泉石胜，引路倩樵夫。

飞蝶捎风絮，鸣禽恋午檐。不知春去未，但觉绿阴添。

坐久香销篆，更长烛屡花。一轮观浴兔，两部听鸣蛙。

四野春工遍，柔风动赏心。踏青喧柳陌，举白醉花阴。

七里香风远，山矾满路开。野生人所贱，移动却难栽。

朱颜留不住，白发自应生。摘了依然有，徒劳打镊声。

一霎荷塘雨，明珠翠盖擎。柄危难得稳，稍侧便须倾。

为爱清秋月，徘徊步水滨。夜归惊犬吠，错认是生人。

树暗常疑夜，山多易得云。撞钟最深处，岭外不曾闻。

水深荷较晚，地僻草偏多。伫立风前听，樵夫隔陇歌。

人与春俱老，花因雨易残。天涯云万里，肠断倚栏干。

浇花惟要早，芟草不知名。新竹生来巧，南墙补数茎。

瀑近书皆润，林深簟更凉。山中无一事，夏日觉尤长。

壮岁髭如漆，年来暮景侵。便令如雪白，撚断不妨吟。

秋到情怀恶，美人天一方。夜深窗转月，梦断角吹霜。

北固危登最上层，身浮霄汉手扪星。江连淮海东南胜，山出金焦左右青。天水精神清雁骨，风烟图画入秋屏。萧萧古意凭栏久，目尽斜阳没远汀。

洞庭雄压岳阳楼，万里风烟万里秋。左右江湖同浩荡，东西日月递沉浮。青蛇鸣袖神仙过，古瑟弹湘帝子游。朝暮飞鸥千百点，送迎城下去来舟。

岳阳城下系扁舟，与客同登百尺楼。寻遍诗牌追旧句，恍惊岁律叹重游。波涵君艑两山翠，天落巴荆一镜秋。北望边烽犹未熄，敢忘后乐与先忧。

层楼画栋凌霄汉，槛外江流百顷清。无一片云但秋色，放千里月到天明。唤舟撒网鲜鳞美，击鼓喧汀宿鹭惊。坐上有人懽未厌，酒阑连釂两三觥。

故人知我已膏车，折简殷勤祝访渠。惜别匆匆留语笑，临时草草治肴蔬。密遮池面荷千盖，斜插云头月一梳。此夕凭栏又何日，雁来莫惜数行书。

十分晴色趁春嬉，邻有灰馿惜我骑。舌啭虽然闻翠柳，叶浓却不见黄鹂。小诗题壁同僧和，丫角携琴更鹤随。傍水谁家亭子好，万竿竹影浸琉璃。

雨后泥深马费鞭，看来遵陆岂如船。人行滩过无多水，雁带云飞不尽天。束担侵晨离故县，算程明日至临川。长安锺鼓何时听，东望犹争路一千。

堂堂玉立须垂腹，谈论逢人见肺肝。手弄七弦琴韵古，腰横三尺剑光寒。但将计策寻知己，肯学闾阎为觅官。乌幕闻君定罗致，别樽不复话儒酸。

店鸡一唱接疏锺，起整行装尚梦中。沙路踏残征马月，柳堤啼断晓鶑风。水肥渡险添舟子，岸没途穷问牧童。千里乡人逢陌上，片时握手各西东。

初年不是不聪明，勤政开元致太平。一曲羽衣妃子进，三朝锦褓禄儿生。眼干蜀道山川泪，胆碎渔阳鼙鼓声。祸福兴亡皆自取，信知女色解倾城。

雨晴郊外共寻芳，细水交流注野塘。花欲恋枝风不肯，柳才舞影日还藏。转添老态难于健，看得闲时少似忙。拟访一僧共茶话，禅房扃锁出游方。

屏迹山林绝往还，忽传军将扣云关。十年忆别湖湘外，五朵惊飞几案闻。砚寄下岩鸜鹆眼，沉分上岸鹧鸪班。墨磨烟麝香横雾，搜索诗肠愧我悭。

每闻嗟叹无知己，定要携琴过浙东。莫讶醵樽俱草草，只因束担去匆匆。竹筛夜影千竿月，荷送湖香万朵风。早晚我寻京口戍，子归或遇半途中。

出城二里野人居，最爱园亭傍室庐。墨涌清池聚科斗，雪明碧嶂过舂鉏。兴来醵友寻诗酒，忙里携盘但醢蔬。新创小轩尤更爽，百来竿竹间棕榈。

途长力困时时歇，日影将中仆马饥。籴米荒年增价售，汲泉远井得炊迟。竹稠乱笋穿开路，藤茂多花盖尽篱。饭了店翁相送出，丁宁前面小桥危。

十里东风摇羽葆，高低远近万株松。侧身靠石牛揩痒，俛首穿林鹿护茸。樵子登山云里过，诗僧采药涧边逢。近传有虎常来往，隔陇犹存旧脚踪。

久雨厌人妨野步，几时便得此番晴。到桥唤仆来相助，过寺逢僧约共行。篱落一团飞蛱蝶，汀洲数点立䴔䴖。农家竹里深深住，风度茅檐纺织声。

石鼓山头一小亭，乾坤万里眼双明。虽因刺史能寻胜，不遇昌黎岂得名。衡岳云开秋洗碧，蒸江湘合水争清。书岩莫辨当时字，空积尘泥野草生。

雨意方浓改作晴，杖藜野外访柴荆。争寻桑叶占蚕熟，退立田塍避犊行。风过沙平收鸟迹，烟浓寺没但锺声。小童走报余将至，一笑松间倒屣迎。

回首家山已十程，摇鞭自笑苦劳生。云先带暝岩边宿，月独伴人溪上行。草屋停骖难可意，店翁叱犬不容声。明朝路远起须早，第一鸡啼是五更。

茶罢晴檐唱午鸡，偶骑馿去过东溪。酒肴分倩樵夫挈，笔砚专令童子携。放目水亭栏独倚，题诗僧舍壁新泥。兴阑归问来时路，到处蝉鸣日已西。

归自潇湘方半月，挑灯酌酒又分襟。挂帆秋晚江湖客，握手岁寒松柏心。湓浦水流清一派，香炉峰湿翠千寻。西风远想登临处，日日携琴日日吟。

梢子商量乘早泊，向前十里不逢村。卸帆敛柁依山脚，系缆添桩傍树根。月魄知风昏有晕，秋光入水浄无痕。五更露下欺孤枕，忽听新鸿更断魂。

黄家亭馆人称好，杖屦春风领客行。开放园门千嶂入，爱他山阁一溪横。花迷粉翅双飞蝶，柳露金衣百啭鶑。酒后着棋聊适兴，未须屑屑较输赢。

草店临流傍蓼汀，午炊于此片时停。健农怗岸般卵石，幼妇汲泉携斗瓶。荐饭满盂山芋美，开窗匝室野花馨。隔篱庵舍极潇洒，万竹中间著小亭。

数间屋子压溪光，百十乔松列翠行。鹤为听琴朱顶侧，鸭皆睡日绿头藏。后园遣仆锄冬笋，隔岸寻僧度野航。天色黄昏归已晚，苦留夜话对胡床。

雨收日薄春容嫩，步步东风桃李蹊。香递深林疑麝过，声传幽谷认鶑啼。路摧迂步行荒草，桥断褰裳涉浅溪。归遇田翁醉邀我，旋教买酒旋烹鸡。

亭围花木阁临池，移席行杯处处宜。藻里漾春鱼放子，竹间寻路鹤将儿。登山少俊夸先到，扶杖衰残愧独迟。所恨隔关归去急，不容结果着残棋。

不堪蜗舍暑如炊，何处清幽可杖藜。未约客须先觅酒，要寻凉必去临溪。撑船访洞林间港，坐石吟风柳下堤。晚网得鱼似湖白，銮刀鲙玉捣香齑。

颇厌东征道路长，回头十日离乡邦。扫愁酌酒虽云独，照影挑灯却暂双。打并余花风动地，迁延残夜月留窗。店鸡已唱催人起，更听疏钟隔水撞。

几年人说张园好，筇杖芒鞋欠我游。泉脉涓涓三里远，山根匝匝四时流。鹤嫌竹密妨来往，蝶厌花多费应酬。台馆高低皆得所，松间亭子最清幽。

东轩面水枕山阿，左右云烟湿翠萝。风度鹤声闻远壑，日移松影转前坡。愁来独靠清樽遣，老去休憎白发多。道士罢琴挥醉笔，诗成自唤小童哦。

一番雨过骤晴时，溪上春光色色奇。日暖花繁蝴蝶困，水清鱼过鹭鸶随。村翁开卷添黏纸，瓦钵研朱自教儿。织妇倚机方叹息，输官尚欠二斤丝。

忆昔相逢气味投，兴来无日不追游。静寻鸥鹭同溪社，醉挈乾坤入钓舟。湖海匆匆三岁别，尘埃汩汩几时休。一丘彼此皆能办，何用人间万户侯。

草草三间两眼明，数峰如画一江横。风乌破浪帆樯急，野鹘过林鸟雀惊。蚁取浮𥬠尤有味，鱼方出网正宜羹。流鶑怜我无歌者，簧舌频翻柳上声。

先登东畔高亭子，洗却胸襟万斛尘。落片玉残梅兴尽，旧梢金吐柳芽新。倚林困鹤聊休足，巡食饥乌不避人。尚欲徘徊已灯火，归驺屡趣入城闉。

病后何人慰寂寥，长须持简忽相招。溪山见说为楼爽，杖屦宁辞去郭遥。柳絮一天晴舞雪，松声十里夜闻潮。谈诗直到疏钟动，酒困频将茗椀浇。

两年只影潇湘去，料想尘埃白发侵。久雨千山秋得意，西风一雁客关心。或于梦里陪谈笑，每向人前问信音。忆昔赓诗岩桂下，花开今日叹孤斟。

柔风十里日曈眬，雨后陂塘野水通。两岸柳烟笼晓绿，数枝桃露滴春红。明知锺鼎众皆羡，到了山林味不同。田父殷勤邀我坐，一盂白饭一盂菘。

独倚危栏春意远，本无情绪强登临。一眉晚拂晴山黛，万缕风摇岸柳金。久负故园泉石约，恍惊老鬓雪霜侵。两年双脚数千里，奔走尘埃损道心。

上人留我禅房宿，煮笋烹茶语夜阑。铁马鸣风山牖寂，木鱼敲雪晓廊寒。真筌但要此心悟，公案休将故纸钻。若道吾言没滋味，请师且去坐蒲团。

爱静移家住水南，门排古木枕寒潭。鹤翎渐长呼童翦，麈尾频挥对客谈。旋切银丝鲙鲜鲫，新尝金颗擘香柑。惜余戒饮难陪伴，举白掀髯子独酣。

绿杨袅袅草萋萋，缓步行春独杖藜。搜蘂蜂儿透花骨，增巢燕子砌芹泥。过溪野水冲桥版，觅路田塍穿菜畦。松竹林间僧揖我，谒茶携手上招提。

溪流暴涨舟如箭，夜向深湾稳处停。猛虎啸风威动壑，飞鸿过月影移汀。青山入梦催归棹，白发欺人叹暮龄。幸得还家玩光景，歠醨终日醉休醒。

陇首多逢采桑女，荆钗蓬鬓短青裙。斋锺断寺鸡鸣午，吟杖穿山犬吠云。避石牛从斜路转，作陂水自半溪分。农家说县催科急，留我茅檐看引文。

四郊社鼓响枫林，朝雨方晴晚复阴。稚子求聪多啖藕，佳人怕拙例停针。饭争簇巧毋嫌杂，酒正逢时莫厌斟。为问年年鸿与燕，去来相避果何心。

游目林坰信马蹄，十来家住小桥西。浮沉野水看晴雁，唱和茅檐听午鸡。菜要遮栏增旧堑，田分荫注作新堤。年丰米贱人人乐，农父相逢醉似泥。

半掩柴门傍浅池，茅茨夹柳闹黄鹂。旧仓坼去安新囤，新筿添来补旧篱。煎茗吹炉呼幼妇，持箕扫地命童儿。庄家无可将勤意，数片亲舂糯米飺。

云藏日影微吞吐，道是晴来又似阴。秋色涵空醒醉眼，雁声到耳引归心。暴流决岸危桥断，古木堆烟远寺深。自料短才无用处，任缘不复觅知音。

东越乾坤到眼边，乱云连壑草迷川。五更城落千岩月，万顷湖开一镜天。鼓角声残秦望晓，楼台影湿卧龙烟。旧时太史登临处，每想风流为慨然。

霁后泥途行尚艰，今年大率是晴悭。春当浓处寒犹在，寒肯消时春渐还。木杪红沉半轮日，波心碧浸两边山。渡头不住人来往，共羡白鸥云水闲。

山肴野蔌且随宜，约定同来最怕迟。朋友每思相聚乐，尘埃难得有闲时。春回画笔丹青轴，雹落文楸黑白棋。醉客坐间夸俊逸，掀髯连写数篇诗。

把酒问梅开也未，巡檐搜见两三枝。祇缘今岁寒差甚，故比常年花较迟。折向纷华筵畔看，输他冷淡水边时。含香嚼蘂清无奈，散入肝脾尽是诗。

高低田水曲通池，小小人家短短篱。杜宇教唆春去早，阴云遮盖月明迟。年华只解催教老，公事从来了是痴。若不随缘强烦恼，谩添两鬓几茎丝。

马鞍山下倚吟鞭，慨想前贤古道边。健笔南轩三大字，高风相国一泓泉。征途著句虽无暇，诗版留名自可传。寺主相邀观石刻，呼童汲水取茶煎。

竹癖难凭俗眼看，琴书静对翠光寒。秋声鸣屋风初度，夜影翻床月半残。天乞幽人供嗜好，日呼稚子报平安。窗前幸有闲田地，分我云梢四五竿。

破屋三间结草扉，柴根煨火阖家围。此生能得几年活，薄命连遭两岁饥。肠久鸣雷惟淡粥，体虽起粟尚单衣。晚来稚子总欢喜，报道小姑挑菜归。

雨中奔走十来程，风卷云开陡顿晴。双燕引雏花下教，一鸠唤妇树梢鸣。烟江远认帆樯影，山舍微闻机杼声。最爱水边数株柳，翠条浓处两三鶑。

园名金柅多奇卉，古干灵根独异常。耻与春花争俗艳，故将雪质对韶光。天葩巧削昆山片，露蘂疑含建水香。当为君侯好封植，角弓三叹誓无忘。

瞰江亭馆约登临，雪后凭栏景倍清。波面玉虹千丈霁，寒边冰镜十分明。放怀共恨添杯少，分韵俄惊击钵成。对弈不知谁胜败，醉中但听子丁丁。

才听今春第一啼，如何便道不如归。声穿窗隙惊闺梦，血溜花梢溅客衣。叫断寸肠谁接续，懒随群翼恋芳菲。田园荒尽腰犹折，我亦因君觉昨非。

两载南徐屈从臣，笑谈樽俎运精神。民无土木丝毫费，手挈江山表里新。千里舳舻渠水利，一团锦绣阆风春。夹河柳接甘棠影，下有攀辕卧辙人。

帝念承流欲报功，力祈阊阖请琳宫。固知槐鼎身将近，却爱莼鲈味不同。宝阁风云虽学士，沧洲烟雨且渔翁。到家宣室思前席，又使猿惊蕙帐空。

连科已占十名前，行听鸿胪第一传。我俟合符留劝驾，君能摛藻预兴贤。湘山点化名千佛，郴岭飞升效九仙。此去琼林天上宴，今朝先赋鹿鸣篇。

诏增贡籍自端平，大比贤书拔众英。学备六经俱里选，赋推五色以文鸣。虽由黄卷能勤苦，皆藉朱轓与作成。来岁锦标先夺得，天街听喝状元声。

阁前眼界如图画，山色侵窗竹打檐。云带雁声移别浦，月将梅影进疏帘。壮怀自笑年年减，华发无情日日添。夜半骤风天骤雪，贵家鼓舞客心嫌。

一身千里叹飘零，鬓影萧疏已半星。云雁叫愁栏独倚，秋风吹面酒初醒。尘埃南北何曾歇，日月东西不暂停。昏暮谁家数声笛，含凄喷怨要人听。

宦情随推移，世事分限域。帝城冠盖会，千里或咫尺。赏僚尽英贤，了事即余日。念我契阔情，招邀见怀忆。春事日光辉，湖山好颜色。徐行失前骑，可望不可即。徜徉大堤上，徙倚长桥侧。游龙{目亥}生花，意极反寥阒。山房启烟扉，僧话寄禅寂。同来妙人物，高论倾历历。朋簪忽逢会，并辔随休适。将军万金园，花竹照燕席。高情发清旷，绝𪩘疲危陟。俯视天壤间，锦绣蒙山泽。太平岂无象，黔首何知德。须臾碧云暮，过羽杯行疾。投林暝鸦还，隔浦灯火湿。呼车各零乱，红烛明青壁。良辰尚多欢，整整三分一。后会傥相从，前言未应食。

行尽枥林村，柴门闭夕曛。自来松下坐，闲想壁间文。守树猿偷果，窥山犬吠云。多应寻鹤去，祇隔暮溪𣸣。

分得兰亭胜，今才二十年。飞觞流石罅，曲水出天然。古意欠修竹，清香足旧莲。嶙峋裂奇怪，两兽卧山边。

巧须出大造，清欲与秋争。

鸟残桃见核，虫蠹叶留痕。

泾有泉流安得暑，亭因风扫自无尘。

锄草就平眠鹿地，芟松勿损挂猿枝。

九秋半矩月团团，琼瑶世界夜气寒。羽士跃身导阿瞒，麾斥八极青云端。老柯掷桂香不死，银桥跨空一万里。飞步抽簪扣玉扃，中有素娥三千人。绿瞳翦水鬓堆雾，风卷缟袖条脱露。琅璈云笛广庭舞，笑乘白鸾弄蟾兔。归裁仙曲作霓裳，天音尽洗凡丝簧。霞裾星珮罗两行，玉环垂手春风场。樽前尽日看未足，绛膏泣凤夜继烛。宫商忽变不可听，马嵬斜谷雨霖铃。

妾离父母来从君，相期百年终此身。初合鸾凰席未煖，熟视眉目识未真。兵符捉人夜调遣，丁宁克日到边面。红旗在手弓在腰，花骢一跃迅于箭。回头语我勿惨伤，归来印斗金带黄。我闻军功未易就，膏血紫塞十八九。嫁狗逐狗鸡逐鸡，耿耿不寐展转思。吠月啼晓喧孤帏，泪雨千行心肝摧。与其眼穿万里见无日，何如同赴沙场战死俱白骨。

羽人窟宅压沧溟，昆仑阆风天墉城。紫兰绛节跨彩凤，殷勤传命邀同盟。七月七日凉秋霁，千官锵珮森幢卫。王母云车九色龙，上元霜袍三角髻。刘彻屏息迎两仙，兜香涂门高馥天。星裳黼衮自酬酢，方朔窥窗不敢前。金浆玉醴濯凡腹，红颗绚饤蟠桃熟。宴酣乐奏瑶池音，琅璈子登笛双成。乞怜请药承华殿，教戒丁宁先自反。三尸欲脱毋淫乱，五性尽舍更勤俭。各出数语针膏肓，此是长生度世方。彻心未悟益猖狂，万八千里周遐荒。少翁栾大诛相继，海上何日无方士。五柞宫中梦断时，铜盘玉露胡为不起死。

阿蛮妙舞翠袖长，臂韝珠络带宝装。春风按试清元殿，粉白黛绿立两傍。三郎老手打羯鼓，太真纤指弹龙香。箜篌野狐拍怀智，觱篥龟年笛宁王。中有八姨坐绮席，淡扫蛾眉压宫妆。醉看阿蛮小垂手，飞燕轻盈惊鸿翔。八姨指挥三郎听，颁赉岂惜倾篚箱。缠头一局三百万，莫遣傍人笑大唐。尾声方断地衣卷，忽闻鼙鼓喧渔阳。播迁才出望贤路，玉食未进日卓午。粝饭胡餠能几许，不饱皇孙及妃主。阿蛮知是何处去，但见猪龙胡旋舞。

乌骓马，紫游缰，戍夫一鞭天一方。揆程想过长城下，思古筑役摧人肠。白骨如雪浸水窟，骨上犹带秦时血。雨打风吹宇宙腥，君渴莫饮救马渴。衣适寒暄饭加餐，省酒戒勿离军门。雁来不惜数行字，雁回我亦寄平安。自从君出与君别，怕听砧声怕见月。细思人生能几何，未卜彼此俱白发。官有好爵与尔靡，万死一生方得之。不如更戍闻早归，百年邻里夸齐眉。

冶容丽质世鲜比，择对年少风流子。并栏观鱼双戏水，妾心郎心誓如此。一朝结束万里行，东欲到海西到秦。醉中慷慨跃马去，出门十年无信音。或传淫荡归不得，或传已作泉下客。郎兮郎兮奈若何，恨泪彻夜孤枕滴。君不闻鶑鶑锦字寄西游，玉环彩丝意绸缪。郎心忍向他人笑，下床徒自为郎羞。又不闻盼盼樽前小垂手，燕子楼深情独厚。岂期红粉遽成灰，怨句空吟三百首。

一二三四月如眉，积累如梳截半规。玉斧昼夜修不彻，修成团镜当空垂。十眉有样列象几，梳裁春冰镜涵水。瑶娥睡起拂菱花，扫黛插鬓云绕指。敛袂亭亭天上妆，环珮隠体璆琳锵。骖鸾跨鹤舞仙谱，子登弹璈飞琼簧。天风飕飂冷到骨，银河澎浪溅罗袜。一轮千古广寒深，折尽桂花应白发。

御戎岂别无经纶，娄敬作俑言和亲。或结或绝患不已，至呼韩邪朝竟宁。稽首愿得婿汉氏，秭归有女王昭君。临时失捐画工赂，蛾眉远嫁单于庭。玉容惨淡落紫塞，粉泪阑干挥黄云。下马穹庐移步涩，弹丝谁要胡儿听。年年两军苦争战，杀人如麻盈边城。若借此行赎万骨，甘忍吾耻縻一身。闻笳常使梦魂惊，倚楼惟恐烽火明。狼子野心何可凭，呜呼狼子野心何可凭。

凭栏日日望归驺，书来又报潇湘游。卷书默坐泪自雨，弹向花上花替愁。想郎快意杨州鹤，风光何地非行乐。妾肠寸断郎岂知，独步苔阶空听鹊。风滤碧纱夜窗深，弄针灯下无心情。蜀罗一段茸五色，看定鸳鸯绣不成。妾貌留春春要去，妆镜孤鸾无力舞。辘轳咿哑残梦惊，晓嘶似是郎马声。卷帘无人帘再下，遣童水东占打瓦。

屋一百间台十丈，岧峣突兀九霄上。明月空照八尺床，几点酸风摇穗帐。离宫金锁掣不开，美人红粉今成灰。兰麝分恩销余馥，铜雀飞去无时回。太官朝暮荐酒脯，迷魂尚爱残歌舞。恋恋西陵一抔土，上马横槊平日诧英武。

叔宝沉迷建邺宫，厌厌夜饮清昼同。金碧三阁插晴汉，沉檀十里闻香风。叠石为山水为沼，后庭万花坼春丛。狎客倡酬女学士，污词媚句争新工。被之弦歌恣酣乐，千娥行列纷青红。将军忽遇韩擒虎，江神今识清河公。凭栏璧月词未终，谁知携手两妃游井中。

太公严子陵，皤然两渔人。文王尚西伯，光皇已中兴。太公所以竟卷饵，子陵所以归垂纶。趋向固异辙，出处同一心。当日遭逢傥易地，两翁亦必随时而屈伸。钓台高兮渭水清，或隠或显俱彰千古名。

东风飘花谁共惜，暑雨馥莲不忺摘。雕栏倚露月千里，铜铺锁寒雪一尺。终年汉漏滴四时，屈指三百六十日。远山蹙断懒涂抹，怕开妆镜鸾舞只。怨泪阑干落离宫，纤玉弹珠香风湿。梦回想像巫山云，檐鹊似传天上音。便教粉黛近君侧，未卜胶漆投君心。岂不闻东宫婕妤作歌悲团扇，又不闻长门阿娇买赋捐黄金。

君不见明皇有象能拜舞，看定禄山瞪目怒。又不见昭宗有猴能起居，望见全忠奋臂呼。两朝玩物固丧志，异类报国乃仗义。天宝大驾蜀道巡，开平初元唐祚倾。百僚奉贼身尽窜，宰相畏族神不宁。尔象尔猴忿且嗔，其面虽兽心则人。当时节士知有几，壮哉义兽不怕死。

莲浴双鸳鸯，梧栖双凤凰。双舞蝶度墙，双飞燕归梁。倚栏人颦翠，忍泪心暗伤。闭户罗帏悄，孤灯耿空房。欲睡睡未得，独坐理丝簧。弹吹不成调，征夫天一方。

三六乘鸾初嫁君，琴瑟朝暮誓不分。酒酣使气浪自许，片舌仪秦弄风云。东吴西蜀几千里，雁来数年无幅纸。有便我必寄锦笺，岂应皆沉石头水。酸风一点泪两行，凭栏瞥过双鸳鸯。霜花迫帘冷蜡焰，雨梧傍枕敲银床。乞灵每日扣巫祝，更向静处听响卜。人言卯夜验不差，又言元宵应尤速。二说果如神，俱占敢厌频。斋心通我意，侧步潜我身。或坼翠幌视，或靠绿窗避。两夕行人语，字字还家意。罗袜走褪奔绣帏，懽喜无地魂天飞。小儿放娇来牵衣，抱我门前接爷归。

君不见卢生枕上客邯郸，君不见淳于穴中到槐安。出将入相群儿仕，赐爵锡邑公主贵。黄粱未熟已欠伸，清樽尚在遽惊起，人生荣华懽乐亦如此。双毂昼飞夜旋一弹指，胡不看取二人梦中事。

旱曦赫空岁不熟，炊甑飞尘煮薄粥。翁媪饥雷常转腹，大儿嗷嗷小儿哭。愁死未死此何时，县道赋不遗毫厘。科胥督欠烈星火，诟言我已遭榜笞。壮丁偷身出走避，病妇抱子诉下泪。掉头不恤尔有无，多寡但照帖中字。盘鸡岂能供大嚼，杯酒安足直一醉。沥血祈哀容贷纳，拍案邀需仍痛詈。百请幸听去须臾，冲夜捶门谁叫呼。后胥复持朱书急急符，预借明年一年租。

君马踏边尘，绣帷妾一身。仰天无过雁，俯水无游鳞。酒难独自酌，蚁樽空浮春。食亦不知味，驼峰徒荐珍。忆昔送君君已醉，醉言更戍一年事。兜鍪北去几寒暑，两地肝肠摧万里。别来容貌似旧无，寄去衣裳知到未。折柳丝丝紫塞心，对花片片青春泪。夜闻琴瑟鼓邻家，人皆齐眉老年华。不忍恨君翻自恨，长吁矫首天之涯。几度虚传归信息，爱听乾鹊怕听鸦。孤枕有时髣髴梦中见，觉来霜角咽梅花。

精神如熊气如虹，梦寐思勒燕然功。龙泉宝鞘横三尺，犀甲茸绦擐两重。鸣镝飞空挟霜远，认旗贴身飐日红。玉辔绣鞯鞲骢马，眼有紫焰炯双瞳。誓缚单于献天子，离觞不挥儿女泪。笳鼓动地归来时，金印斗大肘后系。君不见燕颔虎颈班超侯万里，又不见风声鹤唳谢玄破肥水。

入得良人门，自誓终此身。扫室拥箕帚，进盥躬盘巾。采桑趋陇首，荐蘋洁涧滨。十年尽妇道，惟恐堂前嗔。上和下睦本无事，一二小姑恣萋斐。浸润既深贝锦成，不弃不出谮不已。良人缱绻涕涟洏，父母之命安敢违。举头天边指缺月，暂缺须有团圆时。君不闻章台长条依旧垂，乐昌半镜还复归。

春催农工动阡陌，耕犂纷纭牛背血。种莳已遍复耘耔，久晴渴雨车声发。往来逻视晓夕忙，香穗垂头秋登场。一年苦辛今幸熟，壮儿健妇争扫仓。官输私负索交至，勺合不留但糠秕。我腹不饱饱他人，终日茅檐愁饿死。

春气熏陶蚕动纸，采桑女儿哄如市。昼饲夜𫗪时分盘，扃门谢客谨俗忌。雪团落架抽茧丝，小姑缲车妇织机。全家勤劳各有望，翁媪处分将裁衣。官输私负索交至，尺寸不留但箱篚。我身不煖煖他人，终日茅檐愁冻死。

赤龙驾轮飞上天，倏东倏西昼夜旋。流光万古去不返，少壮翻手成华颠。阆风层城羽衣仙，方瞳绿发耕芝田。玉楼贮春春不老，蟠桃一实三千年。我欲访仙弱水隔，住世奈此急景煎，茫然无计相留连。打并万事不放到眼前，右杯左蟹拍浮百斛船。

霁江浮春新水肥，粼粼鸭绿东风微。波心上下舴艋滑，钓车香饵卷落晖。纤鳞𪡋喁锦穿柳，半留卖钱半换酒。烂醉茅檐红杏家，折花簪发把两手。沙岸寻芳青骢嘶，弹丝吹竹挟蛾眉。笑指渔父何寂寞，渔父掉头我自乐。

烟溪流碧浸炎空，涤濯袢蒸蒹葭风。大港小港凉世界，隔堤荷荡香到篷。侬家生长舟一叶，岂识人间半点热。青笠绿蓑山雨来，雨过波平夜撑月。水亭避暑冰玉肌，枕设珊瑚簟琉璃。笑指渔父何辛苦，渔父掉头浑不顾。

新雁衔秋访水涯，分屯洲渚傍芦花。停桡相约结溪社，来往无嫌同一家。酒酣把笛吹村曲，声曳兰风入山腹。钓竿到手万事轻，孰是孰非孰荣辱。江楼邀月粉黛浓，簧璈嘈杂彻桂宫。笑指渔父何冷落，渔父掉头吾岂错。

六花坼冻云模糊，钓钩空掷寒无鱼。系舟枯柳归茅舍，拨火煨薪拥地炉。赊邻一榼醅酦玉，老稚分霑春回谷。重来解维放夜筒，横风打向别港宿。溪馆对雪歌妓围，釜出驼峰酒羔儿。笑指渔父何憔悴，渔父掉头但称醉。

平生几两谢公屐，爱山爱水真成癖。集云峰在指顾间，年来抗尘乃绝迹。西风从臾作意登，佛境未入心境清。九秋颢气接岚气，五里松声答泉声。招提金碧压深窈，钟鼓四时递昏晓。梵音独许山鸟听，禅梦不惊胡蝶遶。土腴露饱蔬笋鲜，一粥一饭天上僧。伊蒲供罢日卓午，浮空半是烹茶烟。四藤欲知阁中味，万字欲参堂上意。请将此事且姑置，坐看山雨濯晚翠。

湖光荡绿春拍塞，百雉之东才咫尺。五步一亭十步榭，轩窗处处临水辟。露浓昼淑花溜红，烟嫩堤平草连碧。俯窥萍罅鱼上下，仰听木杪禽格磔。拂拭尘埃读祖碑，摩挲峰窍怜卢石。中年怀抱多感慨，东西跳丸驹过隙。山林钟鼎同一尽，可笑世网甘形役。瓮边吏部真得计，右酒左蟹船中拍。明朝风雨那可料，且对湖山醉今夕。沙鸥许我再寻盟，从此时携杖头百。

浙江之东千岩出，参差半天气葱郁。禹昔不返南巡车，越人交口说遗迹。日往月来三千春，宫有龙瑞洞阳明。搜深陟危辨旧穴，讹以传讹终难寻。荒山一片老风雨，徘徊问山山无语。寒林朝号万壑秋，冷烟暮结太古愁。谁能为起马迁死，指点当时所探何处是。

二十年前客中都，壁间谁挂蒙泉图。天造地设有如此，果若所画疑蓬壶。御风来游洞庭北，此境突兀眼前出。荆门之外天下稀，翻思画图才髣髴。山根寒源月一泓，细流循沼曲折分。天光倒影写晴碧，对此洗我潇洒心。云木枕崖影湿翠，金莲铺镜葩在水。流觞自是模兰亭，山阴今日那得尔。向暮深林啼子规，柳花作团贴水飞。吟兴未尽征马嘶，他时清梦犹见之。

去年曾问荆门途，鸡鸣狗吠民耕锄。摇鞭重来意惨淡，前日井邑今丘墟。云昏雨涩草堆碧，四野荒荒人迹疏。深山扶携皆露处，骨肉荡没况室庐。老农无力倚林卧，少定举首来向余。官人且坐待侬说，未说泗涕先横裾。老夫老岂识兵革，忽见远近皆狂胡。悬崖绝壁鱼贯进，飞马上下争驰驱。吾军非是无身手，未鼓弃甲先奔趋。时平廪帛官不计，战胜爵赏官不辜。进怯锋镝退焚掠，虏既难堪堪汝乎。归来未暇正其罪，官有金币还招呼。老夫莫晓军旅事，但闻败衄深嗟吁。我听其言为蹙頞，含凄独下西山隅。金莲似恨膻风染，蒙泉未洗血水污。九秋半破明月夕，照我孤愤行绕壁。天子尝胆方仄席，微臣敢作楚囚泣，秋风一劔楼兰国。

吾闻楚乡江山多胜处，今之楚观尤得江山趣。万象排拶索应酬，丹青阁笔无所措。大则湘水小临蒸，众流合派银河倾。陶写秋气浸明月，夜波爽透百雉城。右则雁峰左石鼓，双屏竞秀苍龙舞。吞吐岚光飞乱云，凉风暝送两崖雨。江山之趣于此无不宜，朝暮变化愈出而愈奇。最爱鸥鹭甘冷淡，占断汀渚供娱嬉。东涂西抹晚烟翠，渔父归舟卷钩饵。鼓枻而歌倚半醉，中有沧浪濯缨意。杜若一片迷芳洲，凭栏怀古生新愁。更上崔嵬千尺湘春楼，纵目乾坤尽见衡岳秋。

吾尝诵麓山盘纡句，又尝诵深林玲珑诗。前有工部后吏部，拈出千古湘西奇。扶藜游目逐萧爽，扪萝陟磴忘崄巇。杉桧摇空蛟虬舞，岭壑翳雾猿猱悲。晨昏两钟递名刹，日月一坛老仙祠。摩干徘徊怜晋柏，剥苔俯仰认唐碑。碧虚心照眼已阔，更上万仞层台危。楚涛左渺连七泽，蛮烟右涌迷九嶷。学宫岧峣压胜槩，百泉曲折流方池。英才涵濡教育乐，风雩慨想莫春时。登临殊未遍幽境，残阳木末坠红影。松阴夹道倒接{罒/离}，不遣前诃杀风景。小留一片潇湘亭，双鹭飞来妆秋屏。橘垂嫩颗匝洲青，芷纷柔叶飘岸馨。冥搜枯肠浪著语，对人欲举不敢举。拍栏但吟工部吏部两大篇，水光山色俱欣然。

嗷嗷哀鸣肃肃羽，魂清意爽爱湘楚。西风作恶阵脚散，斜行千点下烟浦。飞力已困日且晡，便欲就宿依寒芦。大者居中围以奴，丁宁缓急相惊呼。嗟此何景兮平沙雁落，丹青欲尽未易著。

晚日放晴雨脚收，楚山千里江吞秋。上水风生荻花渚，漠漠幅蒲天际浮。轻云骤掩目力断，云消似过芳洲半。危樯逐乌惟恐缓，燕子争飞先到岸。嗟此何景兮远浦帆归，丹青欲尽殊堪嗤。

朝氛吐吞影模糊，嫩日隠见光卷舒。湘峦滴翠石径滑，远近憧憧人趁虚。天风作意扶霁色，嘘拂昏翳半明灭。槿篱髣髴橘林隔，一竿斜插酒旗揭。嗟此何景兮山市晴岚，丹青欲尽良独难。

云拥黄昏朔风急，长空杳杳水拍拍。六花舞白遍三湘，失却寒峰翠千尺。片琼屑玉响群林，芦丛萧瑟声更清。冻月开奁俄吐晴，银宫一色上下明。嗟此何景兮江天暮雪，丹青欲尽不可得。

西颢沆砀露华白，河汉浩浩浴素魄。平湖万顷摇银光，祇留君山一点碧。帝子扬灵驾飞龙，鼓瑟来游水精宫。声彻桂娥亦敛容，叶下北渚袅袅风。嗟此何景兮洞庭秋月，丹青欲尽那免拙。

楚天浓云如墨泼，通宵滂沱翻江阔。寒声遍撼蒹葭林，要将秋容洗到骨。杜若洲有鸿雁栖，震凌喧梦时惊疑。钓翁醉睡却不知，桩脱缆断船偷移。嗟此何景兮潇湘夜雨，丹青欲尽浪自苦。

西岭骤暗销残晖，芷岸兰汀堆夕霏。数声撞空九天半，知有招提隠翠微。风助余音响崖谷，萧萧暝港孤舟宿。禅关栖鸟争寒木，归僧疾步穿山麓。嗟此何景兮烟寺晚钟，丹青欲尽焉能穷。

积雨初过湘水满，夕阳荡金接天远。影挂寒罾江步斜，红残茅檐沙巷晚。小艇泽畔收钓缗，鼓枻沧浪歌濯缨。醉眼西望送沉轮，系缆篱根穿锦鳞。嗟此何景兮渔村落照，丹青欲尽无由妙。

湖之绿兮如蓝，湖之明兮如镜。蓝染晴空晚色鲜，镜照天宇秋毫浄。乾坤两间共开辟，鱼鸟四时自飞泳。炎州著脚苦蒸郁，对此恍入清凉境。其东群木合抱森，观政观鱼连秀阴。濂泉沸甃珠的皪，饮瓢洗我太古心。其西冰壶爽到骨，晓波澄秋夜印月。藏春园种杂花稠，分得庾梅搀先发。其南粉雉霄汉横，旋补杨柳沿堤青。上下天光同一碧，我来拈出营新亭。其北千片石洲石，或虬或凤或劔戟。环流轩馆瘴雾收，檐影倒漾水底日。葛仙昔炼九转丹，丹成飞上罗浮山。海边亭外春万里，御风忽挹仙翁袂。翁乘飚车拥霓旌，约我十二楼五城。翁言羽化世已久，问湖风月依旧否。

君不见少君诧安期海上之枣，又不见坡仙咏安期宅边之蒲。枣失其种岂复得，蒲生于涧何时无。涧流涓涓浅可涉，牵蔓披沙搜九节。仙家自欲供仙饵，灵根不容凡齿啮。循涧探奇岩石幽，瀑音迎耳锵琅球。阴壑常寒失炎热，终日自雨鸣春秋。振衣策足崔嵬顶，跨历列缺凌倒景。天风海涛撼宇宙，神清骨冷肝胆醒。声传九霄景泰钟，更上上方梯晴空。两眼有尽天不尽，沧溟浩与银河通。指顾神山似非远，弱水谁云隔三万。乘风直到金银台，握手安期话蒲涧。

戊戌正月二十五，摇辔东风蒲涧去。年年今日是时节，飞盖倾城车塞路。野亭山馆坐不遍，幕天席地千百处。开壶设樏纷酒炙，擘蟹锥蚝间醢脯。笑言相续乐甚真，礼文不侈意则古。我亦随众穷胜览，先访安期登梵宇。入春少雨多是晴，穹岩寒溜仅一缕。白云千级逼象纬，沧海万里渺烟雾。倚栏方快心目远，牛羊下山林壑暮。小儿队队逐归驺，拍手呼舞趁箫鼓。游人到晚懽未厌，徘徊不忍收樽俎。行穿梅岭还江西，首为南州诧风土。

洞庭吞天天无风，月印一镜星涵空。波心千丈光五色，渔人啧啧疑垂虹。睨而视之寂不见，举网下罩追遗踪。须臾雷轰怒涛吼，鼓荡六合雰溟蒙。所得非鱼亦非龙，炯然三尺贯当中。肉销骨立精气融，铿鍧其声韬其锋。越砥稍稍加磨礲，壮士见之肝胆雄。雷焕已死不可起，有谁解识斗间气。人疑龙泉或太阿，万古凡剑空一洗。倚楼西北望边城，连月亘天烽火明。隠忧枕上思请缨，夜半跃鞘床头鸣。梦中见告若有神，吾价岂但直百金，吾勇岂但敌一人。知君素有击楫中流心，誓当助君报国万里清胡尘。

神山鼎峙沧海东，瑶池翠水环银宫。朝霞夕霏自今古，飙车羽轮何憧憧。文馆岧峣霄汉立，群贤飞珮翔鹓鸿。人间风日总不到，逍遥宛在神山中。苕谿闽山两仙伯，双槎贯月凌溟蒙。分光东壁笔摛锦，携手西昆气垂虹。承明厌直江湖去，回首云雾迷方蓬。风萍既散俄复聚，赤帷朱轓巧相逢。旧游共说横秋下，城隅胜槩髣髴同。寓意瀛洲规小筑，轩楹突兀浮青红。弱水休论三万里，玉楼未羡十二重。洞门无锁棠阴昼，太华吹香藕花风。夜藜吐耀来太乙，旨酒共饮烦壶公。临汝自昔号仙窟，左有灵谷右峨蜂。浮丘老翁跨白鹤，魏坛元君携青童。欣闻琼宙出金柅，往往挽袂来相从。祇恐济世缘未了，一麾一节难久容。九天丹凤衔双诏，修门并辔摇冬珑。不但十八学士同步武，风云廊庙两两登夔龙。共办霖雨舟楫功，他年相与骑鲸追乔松。

西清平生雅好奇，夜则忘寐昼忘饥。搜今抉古竭心力，常恐世间一物遗。云雾轩窗烟月户，万宝汇列牙签垂。循环逻视日千匝，拊摩拂拭心融怡。惊寇披猖变仓卒，六丁下取留毫厘。收拾售用自不足，尚辍三珍赠我为。六幅之珍老坡字，印可谁氏参寥师。怒鹏九万气吞吐，骊珠百二光陆离。两轴之珍云子画，李杜跨蹇将何之。华阴县里过门日，浣花溪上寻春时。一张之珍太古琴，孤桐斲削峄阳枝。刻名漱玉世少比，较昔响泉彼堪嗤。银钩铁画贵楷正，此则倚醉飞蛟螭。寸马豆人贵纤密，此则纵意隳藩篱。金徽玉轸贵音韵，此则得趣绝弦丝。天机皆由胸襟出，妙处莫以形迹窥。爱兹三珍每自随，酒酣呼馿任倒骑。抱琴委辔乌角欹，琅然高吟夏夜诗。

解维武陵岸，江肥雨新止。兼程趋洞庭，势疾建瓴比。银光吞上下，莫辨天与水。我乃航其间，滉瀁藉一苇。吏尘贮两袖，到此划湔洗。黄昏打头风，洪波半空起。舟子惶束手，喧呼互排诋。有篙无处著，有缆无地舣。铁索二百丈，牵猫卧沙底。进难退不可，簸弄任所以。巨浪声洪钟，合力撞舟尾。一撞心一折，通夕不知几。刻烛验天明，狂势稍披靡。卷索急飞橹，半昼见涯涘。危命脱针孔，再生自今始。人言岳州程，风便五日耳。漂滞费半月，初意所不拟。粉堞俄在眼，层楼九霄峙。凭栏气方豁，东望酸彻髓。前日我片帆，掀舞怒涛里。羊肠百八盘，行路难如此。今知惊浪上，羊肠尚可履。在家贫亦好，身安门扫轨。鼾鼻喧午窗，风波尽千里。

奔走异轨辙，聚散水上萍。谁知风月夕，同登藕花亭。驹隙昼夜𫘝，尘埃鬓俱星。朋旧半埋玉，念此慨颓龄。天涯幸合席，相对谈飘零。昔别君韦布，照眼袍今青。群儿俨成行，诵书如建瓴。瞳人纷炯炯，捧斚倾绿醽。溪茹芹莼美，秋核查梨馨。开口笑岂易，主人愁罄缾。命仆更沽觅，痛饮俱忘形。明日又分袂，眠食加丁宁。

明镜明于月，白发白于雪。月照雪转添，使我心断绝。连年事行役，曾不须臾歇。陟冈脚双茧，凌湖舟一叶。五觌君山面，洪涛涨天阔。重倚南楼栏，远雁逐云灭。西风落破帽，龙山酬九节。摇鞭荆门去，蒙泉弄清洁。游观固不恶，奔走计则拙。眠指几千里，意者遂休辙。困翮堕渚宫，因循入羁绁。天涯寒苦早，袖穿手龟裂。村沽酒力薄，连釂耳方热。矫首飞白云，杳杳望吴越。儒冠信误身，铸尽六州铁。

似阴还似晴，好风弄轻柔。土膏春犂滑，竹深鸣禽幽。农家颇潇洒，｛氵虢｝｛氵虢｝氵清泉流。蹇余入茅檐，解带为小留。荆钗三两妇，竞将机杼投。吹炉问官人，肯吃村茶不。群儿窗下读，千字文蒙求。余因拊其背，劝汝早休休。泓颖才识面，白尽年少头。耕食而凿饮，胡不安箕裘。迺翁听我言，急把书卷收。遣儿出门去，一人骑一牛。

卓庵远入深林去，生怕世人知得处。四边剩却许多云，重重塞断山前路。

虱形仅如麻粟微，虱毒过于刀锥惨。上循鬓发贯绀珠，下匿裳衣缀玉糁。呼朋引类极猖蹶，摇头举足恣餐啖。晴窗晓扪屡迁坐，雨床夜搔不安毯。急唤童子具汤沐，奔迸出没似丧胆。童子蹙頞代请命，姑责戒励后不敢。念其昔日到明光，曾游相须经御览。

扪萝入石径，野衲栖其间。杖锡知何处，留云守禅关。当户走饥鼠，隔林巢白鹇。候久移晚照，困来漱寒湾。翛然非人世，欲去且复还。木杪猿一声，六窗契山山。

青春挽不回，白发摘不尽。减围羞敝带，照面怯皎镜。功名知傥来，肯问终南径。荣枯默有数，岂待盖棺定。人世如梦幻，具眼须猛省。毋为尘埃役，而败山林兴。亭前富葵花，隔帘烜红影。雨余老苞困，欲谢若未忍。有客适过秋，对此惜芳景。从事在青州，呼儿往三请。

