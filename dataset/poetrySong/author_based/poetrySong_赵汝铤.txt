病倦扶危坐，起看天雨花。蹇馿东野句，破屋玉川家。勇羡穿篱犬，饥怜噪树鸦。龙山云壑胜，冰柱忆刘叉。

江清疑可濯吾缨，小泊扁舟绕寺行。对岸丹枫寻不见，雨云遮断古萧城。

落日衔山乌石堠，淡烟笼月白茅坪。乍离城市虽萧索，喜是还家第一程。

一线飞泉遶碧萝，白云来往暗山阿。雨中贪共樵人语，行过庵前路忽多。

好峰藏寺背，此景只僧知。古树侵天直，寒泉入涧迟。深行寻旧址，久𥩟读荒碑。时有仙人过，灵风满路吹。

数椽书屋守蛛丝，一出三年梦见稀。寄语家僮日开户，莫妨燕子认巢归。

客里行终日，难逢识面人。所交新有几，相语又俱贫。句□推敲长，情增邂逅亲。丝絇到双足，那敌袜材真。

