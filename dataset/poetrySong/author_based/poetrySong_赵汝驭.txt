四山围一寺，胜地出花封。秀竹辞春箨，晴云生夏峰。僧闲流水槛，村急夕阳舂。与客下山去，鹤归犹带松。

春祠当上巳，新像合苍城。慨想交邻意，兼怀过客情。宅遗环水碧，驿带古杨湆。天上文星会，人间弦诵声。

一庵移向白云深，丁卯年来住至今。鸟哢蝉鸣俱过耳，心如铁石发如金。

莫把桃花误世间，日方明处隠尤难。道人办得心坚固，好向飞云顶上安。

历井扪参跬步行，直排阊阖叫云扃。着身高处不知险，回首看时方始惊。世界三千藏粒粟，江湖万里付浮萍。何须更跨扬州鹤，稳御仙𫐌朝帝京。

旧题可赋足幽深，手植疏梅有石心。当日和羹人不见，竹风疑是读书音。

唐僧逢汉宝，山洞得天名。

