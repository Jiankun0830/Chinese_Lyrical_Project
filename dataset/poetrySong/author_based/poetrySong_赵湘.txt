天监王德，莫如宋赫。宋道平平，莫如法天。皇法昊天，覆罔攸私。达乎鬼方，化被孔时。维戬维禄，维生维育。被彼虫鱼，及尔草木。惟命克遂，于其有俶。

皇振厥猷，法天以宁。我法我度，我经我营。或风或雨，或雷或霆。日月昭然，奋皇之明。霜肃以平，露泽以清。左右百辟，烂兮敷星。

皇实法之，配道无作。始则以宽，终靡庸度。呜呼下民，亦孔之莫。皇鉴下土，将安将乐。皇视四方，匪丑匪恶。法尔天永，民祷斯恪。

赫赫君道，皇其崇之。遹彼丕教，皇实基之。维基伊何，实以无为。海隅苍生，被服熙熙。

天下既平，狄人既庭。其棘匪劳，神圣以宁。无乱斯聪，无惑斯明。衣裳自垂，冕旒是凝。

烝哉皇极，道靡有息。勤勤以谟，罔视其迹。凿饮自鼓，耕食自绩。维相以歌，勿荷后辟。

皇宅斯道，汗汗浩浩。贤俊茀茀，钟鼓考考。爰煦尔赤，爰妥其老。乐只万国，宁德攸宝。

皇道靡彻，载昭载晰。克彼有截，万国是悦。皇矣圣朝，绵尔瓜瓞。是崇是洁，万世贻厥。

九区混茫，皇天锡皇。羲教农化，勋纪华彰。继华于禹，承禹于汤。比于文武，逮其成康。圣道攸传，富寿无疆。隋之弃仁，天命不常。殱厥侈毒，祚归巨唐。唐孙复昏，荡于四方。民瘼其咨，逾于怀襄。草创中间，崩析滋章。割山裂川，国为披猖。氓不堪命，神恫其殃。俾宋有图，横弛竖张。日月五辰，齐其启光。实维太祖，肇基建邦。有若有苗，逆命弗祥。爰整其师，赫怒斯扬。荆舒既贡，南海趋跄。庸蜀微卢，虽险无当。惟尔曰夏，毒靡有流，民始克昌。屡饥而馔，久渴而浆。冰极授衣，暑烦降凉。洎我圣君，传叶振芳。圣神仁明，浩浩汪汪。吴人来王，并汾慑降。服不以戎，鼓罔其镗。风雨攸暨，如禽集翔。淳复天人，礼修夏商。前正后直，左贤右良。忠正并驱，回邪跼藏。鳏恤寡矜，寇屏宄亡。药蒸石黎，法衡度量。乃宅孝悌，乃谨序庠。衣帛食肉，罔有攸伤。关讥匪艰，什一靡庞。虽有罟网，不罹污潢。虽有山林，不乱斧斨。虽有权衡，民不以强。虽有郛郭，民不以防。宗庙既清，郊社甚庄。品物争瑞，史载交相。未诰俗化，将时合苍。盈耳四海，但闻洋洋。其雍其熙，无施无为。乾坤法之，治于垂衣。蒙彼蚩蚩，不觉不知。天下一致，夫何虑思。清之浄之，平之泰之。倏变于道，殊途同归。伟焉厥图，本蕃益枝。百世之后，实流其奇。史官既良，康哉具书。古有吉甫，为宣王诗。是故臣湘，作夫颂辞。圣德形容，神明告兹。狂斐恐慑，少颂史遗。

帝有天命，四方是宣。祥有时数，元极则传。爱物在皇，恶盈在天。惟彼庐墟，安宁有年。土沃无蠹，民骄且专。穷侈勿度，宄猾相肩。彼孽既盈，厥兆斯绵。天子眷之，丞相竦然。佥曰畴当，刘侯其贤。帝命钦哉，布教甚玄。俭以示之，信以布之。侈焉猾焉，禁之制之。惟公拳拳，是民咨咨。惟民未知，其恶去迟。公恐公惧，吾知天时。将及弗度，明年果饥。雨师不顾，其岁莫支。回禄仍怒，公豫其知。虽凶虽焰，弗祷弗祈。厥民既羸，爰求其私。始恻天变，相议而辞。公始俭我，我莫肯随。公始廉我，谓公启威。公实爱我，而莫之知。洎禀公教，里闾相师。易侈以俭，猾庸悔追。逮夫次岁，百物咸宜。雨奋于毕，火藏于离。民歌且谣，四郊怡怡。教民肃祗，功德流滋。史臣弗遗，后世是资。孝绩未彰，征于帝畿。腹心肾肠，帝将布其。民之怀仁，亦孔之微。公不我留，赍咨涕洟。来既云暮，去惟是思。湘采民谣，播于声诗。

连天含积翠，石路接危藤。日近栖雕树，云迎望海僧。狖传幽谷响，泉落断崖冰。中有仙人宅，知居第几层。

黄金类羽翰，飞出雪晴山。语晓他禽默，啼花别树闲。微阳疑独照，急管偶相关。红杏园林阔，经时得往还。

南溪亭蔽月，主簿好看云。暇日曾移树，炎风尽带薰。四窗山曲入，一径草微分。买石清流底，名贤待赠君。

兰江江上亭，仁智称为名。山色晓争出，水光秋更清。微风飘复断，好鸟过还鸣。曾伴陶公醉，叠闻渔唱声。

何年凿藓纹，寒气触僧魂。穴在青松底，泉通白石根。汲因尝茗客，窥有断肠猿。偶向秋来照，吟髭雪露痕。

物外纤尘绝，堪闻乐道歌。好山光不尽，幽鸟语无多。树影秋云杂，泉声昼磬和。高僧自禅定，时有野人过。

胜寺登危阁，凭栏即近雕。无云生北固，看日下南朝。木落吴山迥，天晴楚水遥。从容万虑息，目喜赴僧招。

众木皆穿石，名香自合焚。两廊吴分月，一阁楚天云。雨过新灯露，潮平晚磬分。僧吟贝多偈，夜静钓人闻。

九日松林寺，登高过石桥。野僧怜不醉，山菊笑无憀。屐齿凭泉漱，云衣近树飘。自知清静意，应免俗人招。

寺高传绝顶，一到即忘机。夜月逢僧早，秋云出树微。磬边岩狖过，窗外海雕飞。欲下莓苔磴，题名却惜归。

物外千年寺，人间四绝名。两廊诸岳色，九里乱松声。海气飘僧院，秋钟彻悬城。夜来疏磬断，月影遍楼清。

孤舟愁晚泊，葭苇暂相邻。旅雁初栖雨，江花偶向人。强吟还自爱，忽语有谁亲。倚棹烟将暝，秋风起白蘋。

晚泊秦淮上，无人独倚樯。遥峰平积水，别浦露残阳。往事随天望，新蝉聒树黄。渔翁有深意，不语自鸣榔。

雨黑径垂莎，全家在薜萝。树空穿井出，门掩烧痕过。写易澌生砚，悬壶月上柯。近来山屐老，枯齿旋无多。

上国有春榜，远人无试期。携琴出关早，闻雨到家迟。卧病邻皆笑，嫌贫仆转痴。高堂倚门久，此去尚多岐。

摇落拂残棋，萧骚傍菊篱。砚浮窗外影，人拾树中诗。扫绿粘苔冷，烧红煮茗迟。巢乌还有意，犹在月明枝。

初晴石路新，溪户别无邻。自夏评诗遍，经秋扫叶频。拂琴堂有月，餐药病离身。欲话因来宿，西轩只两人。

独居颜子巷，还自种忘忧。偶病闲辜月，因吟瘦过秋。泣多曾忆阮，贫极尚师丘。散拙兼成癖，如何称俗流。

营居知避俗，领鹤过秋郊。泉照书初架，窗移树未巢。留题新墨湿，掩户旧邻敲。数本当帘竹，茶烟渐欲交。

古柳垂溪水，当门系雪舟。开樽延白鸟，扫树带清秋。阁上看华顶，窗中见沃洲。寻常投刺少，来即是诗流。

泽国秋光淡，诗家夜会清。雨余逢月色，风静得琴声。小径幽虫绝，寒阶落叶并。尝茶不拟睡，自起遶池行。

又散耶溪会，斜阳在古原。出门逢落叶，去路有啼猿。短发不堪照，新诗谁与论。如何为远别，风雪宿孤村。

仙人与王质，相会偶多时。落日千年事，空山一局棋。树高明月在，风动白云移。未得酬身计，闲来学采芝。

孤峰连鸟道，幽会兴难忘。对坐无人到，空林尽日香。断崖逢积雪，高木露微阳。静话看晴晓，联联过晚冈。

行路华山前，之官发黑年。移家拟拔宅，作尉已呼仙。近县云随鹤，当门树著蝉。吟诗因夜坐，毛女落秋天。

诏书征入阙，数日醉离筵。野老衣多泪，山溪雨送船。郡斋闲月色，江鸟得诗篇。省阁人相待，供吟几树烟。

登门长失约，千里阻关河。每为秋风至，空令夜梦多。旧时曾见许，新诺复如何。想望临荒径，微微雨滴蓑。

杨柳一蝉清，关河九日行。却来时未熟，此去雨初晴。仆懒嫌书重，馿幽喜骨轻。还因得新句，山寺遍题名。

官满鹤衣轻，全家在四明。上船秋月白，到岸海山青。药妙初痊病，诗高旧振名。遥思落帆处，太守出郊迎。

暂辞芸阁伴，欲上海边城。地近瀛洲见，山连越水迎。驻帆寒草动，移旆晓霞明。到日新题出，登高待雪晴。

落叶上青衫，携家赴岭南。欲行犹买药，侵早即冲岚。久贱惟知事，长贫不解惭。山城骑病马，吟句去庭参。

剑阁冲秋去，迢迢动郁陶。千山非故国，九日莫登高。峡树参天碧，巴猿向夕号。当垆人不在，何以慰离骚。

尊前泣复歌，清泪酒相和。别岸春风静，孤舟夜雨多。鸟鸣烟草露，花逐夕阳波。我亦无憀者，东西欲奈何。

特地照青铜，行行谒谢公。山窗新入梦，池馆旧闻鸿。岐路云边去，炎蒸雨后空。郡斋如伴话，满座是清风。

相逢从冷澹，此别复凄凉。去路迎秋色，行衣拂夕阳。酒浓心易感，诗好意难忘。莫作关山役，吟髭况渐长。

门外雨初晴，春深送客行。离筵近流水，芳草向空城。远鸟啼仍乱，残花坠欲并。会须频饮酒，莫遣白髭生。

独去谁相待，全家寄旧林。雨声乡外尽，秋色水边深。别酒香和菊，新诗束傍琴。将行还共立，江上起孤砧。

未第逢花尽，残阳照渡头。入关频值雨，归棹独随鸥。树暗藏鸣鸟，山空接漫流。琴书不同去，犹在酒家楼。

落日照行衣，乡程隔翠微。听蝉临水别，闻雨抱琴归。鬓发各疑短，天涯相见稀。离歌一声断，江上有鸿飞。

天远草离离，秋霖寄信迟。相思逢叶尽，独坐听蝉悲。岳色寒前见，松心雪后知。频招犹未至，时复检清辞。

知音不可得，此去但消魂。别夜俱闻雨，残秋自出门。水横芳草渡，烟蔽夕阳村。应念千山外，明朝独听猿。

此身偏似雁，南北但孤飞。久客难为别，穷秋况未归。去程寒雨细，留话夕阳微。试共江边立，疏砧又捣衣。

偶负同年约，知君先出京。相逢得酒病，欲别值蝉声。共立山当眼，分题雨过城。东归几人问，为子耻诗名。

陶家宜寂寞，多醉复多才。锁印秋山入，移琴夜雨来。试茶还扫叶，买树亦和苔。妙句邻僧乞，仍闻得药回。

经炎虽得信，旦夕梦兼思。多暇知无事，新秋合有诗。树凉看雨过，吏散见蝉移。谁共清宵坐，西轩月满池。

孤蝉鸣水湄，独立少人知。急恐移他树，清还似旧时。曾同秋馆听，并起雨堂思。南望临风久，经年不得诗。

又作残秋役，陶公为断魂。此行知入梦，欲去更登门。落叶堆霜径，微阳隔雨村。预愁山馆宿，相忆独闻猿。

不语仍孤立，何人知此情。春禽鸣别树，夜雨入空城。望远魂堪断，思闲梦亦清。曾陪游岳寺，遶竹共题名。

县幽多水石，栽竹亦成畦。听雨公田近，开窗月岳齐。宿禽无别语，病马立闲蹄。夜坐闻清唱，何人钓月溪。

闭门苔自长，春恨极天涯。落日山横水，空城雨过花。断狂曾避蝶，多病更闻蛙。江上无消息，风吹渡柳斜。

无憀作客时，况逼入关期。听雨醒如醉，闻蝉坐欲移。病催新发长，贫有故人知。应念将行计，出门多路岐。

主人无俗缘，留客菊花边。雨气寒并竹，秋声夜杂蝉。爽知于酒称，闲觉爱棋偏。不欲欹孤枕，更深却漱泉。

郊园春已暮，霁色射疏篱。地静苔过竹，沙清树入池。野人来尽日，山鸟话多时。偶傍松窗立，微风动七丝。

鸟道人分去，同行只有筇。过桥泉照齿，穿竹藓留踪。夜阁吟登月，秋山醉挂松。自窥还忆谢，会著在诸峰。

掩门多径草，凉气动疏林。细雨经烟尽，微阳到菊深。话诗无鸟过，试茗有僧寻。欲去还留宿，窗边月照琴。

天晴九月九，秋思搅腾腾。大醉无人会，高山独自登。看鸿时背水，采菊阻寻僧。往事还堪忆，狂吟罢未能。

自乐原西趣，疏林入户清。洗池秋得月，移菊夜栖萤。古意怜琴淡，新题喜病醒。时闻岳僧至，闲讲煮茶经。

病枕方行药，公门似隠居。孤烟寄庭木，微雨长秋蔬。宦薄惭骑马，山高梦结庐。期僧仍未至，慵写与人书。

原野宜秋步，支筇日欲斜。断桥时立鸟，疏草露行蛇。细雨霑梨叶，微风过稻花。坡西又吹笛，烟火两三家。

闭门栖古寺，尘路杳无踪。夜讲香飘月，晨斋磬入松。石屏泉气冷，山屐藓痕浓。自说秋来兴，时时梦远峰。

香销人寂寂，铺碧断尘埃。积雨声初尽，高僧定未开。冷痕穿竹去，秋阵隔泉回。此处应长在，闲人况不来。

秋灯照岳客，深夜坐前轩。白发新闻雨，青山旧听猿。病多添药债，吟苦避虫喧。不寐还相对，高梧叶自翻。

惹云非手植，自与薜萝交。雨过苔侵影，秋来月照巢。锡寒枝上挂，偈好叶中抄。谁见僧行遶，烟凉夜磬敲。

讲余精小笔，深院竹修修。试墨因磨雨，思山忽写秋。静曾穷鹤趣，高亦近诗流。更拟缘清思，和云状沃洲。

夏满辞京寺，终南路有松。月高缘白阁，叶尽到中峰。漱齿泉飘锡，冥心露滴钟。长安如不去，期与鹿相逢。

何峰云共出，一夜洒山檐。爽气连灯湿，凉声得树兼。醉吟还有意，卧听似无厌。已约凌晨起，泉声自卷帘。

昼梦回窗下，秋声碾树边。僧敲石里火，瓶汲竹根泉。影照吟髭碧，香医酒病痊。坐余重有味，犹见半墙烟。

白石峰犹在，桥横一径微。多年无客过，落日有云归。水浄苔生发，山寒树著枝。如何方广寺，千古去人稀。

琐闼题诗送赴官，郡斋潇洒谢公闲。树边棋阁开秋锁，池上吟窗见昼山。吏散独行红叶外，酒醒时望白云间。郊原渐有新烟火，知是逋民鸟道还。

郡孤诗句许秋供，见说多闲却似慵。移树好禽来独院，上楼高雪在诸峰。泉当月际摇吟影，藓自云边得屣踪。此兴未寻频挂梦，阮公池馆旧相容。

白蘋溪湛五亭寒，物象全宜谢守闲。秋尽棋声过竹寺，雨余诗思落茶山。鸟依高树和烟宿，人钓清流带月还。池馆有情多入梦，近来谁在笛声间。

霜落门前石齿清，静中曾听咽泉声。分题会客多无说，抱疾迎僧忽强行。窗外叶随蝉影过，井边苔趁雨痕生。纱巾任侧衣从破，二十年来不到城。

笛里声飘柳色寒，县斋深在白云间。孤吟夜倚琴边月，半醉秋登宅后山。烟径树清苔藓长，雨塘人散鹭鸶还。兰舟有客题诗望，溪上家家晚唱阑。

东望堪思捧刺时，姓名相齿有人知。公堂伴语山光入，秋阁尝茶树影移。石上琴尊容赏月，水边台榭许题诗。重因送客留连甚，长记还家不敢辞。

留客强歌还强醉，送春多雨又多风。五更池馆孤灯尽，三月江城一夜空。青鉴照髭疑有白，子规啼树已无红。相逢赖得明年约，应向花前慰断蓬。

夕景含钟露欲零，幽人醉宿长官厅。床头藓色虽连月，池底花阴更杂星。梧叶乍题无物污，蜀琴微响有风经。陶公伴客不思睡，门外数峰山晓青。

远岸鸣蝉未拟休，蝉边风叶动飕飗。平沙露白聊宜鹤，孤岛分青独映秋。野色半侵凉气湿，水光低引夕阳流。题诗尽日无人伴，空忆潇湘有钓舟。

酒醒身计正悠悠，泽国如萍信水流。独夜听鸿深浦宿，坏篷连雨一灯秋。年来自觉新诗澹，江上谁怜旧业优。肠断山家数声笛，不知孤客在孤舟。

一点孤灯万里身，离肠曾搅九回频。梧桐自管秋来雨，蟋蟀谁妨夜后人。枕上梦将衣共短，卷中诗与发同新。江边但厌携琴去，明月西风满路尘。

断径危桥积藓痕，闭关终与俗尘分。深秋鹤影临池见，静夜棋声隔水闻。山榻病来谁寄药，石床僧去独看云。闲吟闲醉慵开眼，门外寒虫叫日曛。

苔染衡门绿有钱，不堪风月渐凄然。蛩声乍出斜阳外，山色初来落木边。扫叶偶窥栽菊地，卷帘因作𢭏衣篇。故人南北新髭长，昨夜高怀雨滴蝉。

暮蝉频响胜闻歌，白石床清藓色和。径冷独留寒菊在，树疏分得夕阳多。沙泉月澹曾栖雁，篱落烟微半著莎。谁问寂寥诗景趣，竹扉时有野僧过。

卷箔无应永夜虚，凭栏还似钓鱼师。床头雨细飘芦苇，池上灯寒照鹭鸶。孤枕听泉随断梦，好风吹竹隔残棋。主人不寐客魂爽，晓色欲来犹赋诗。

寒气萧萧瘦骨惊，自知分得四愁平。秋堂病起莓苔色，池阁梦回芦苇声。幽滴冷痕连树影，暗驱浮气入诗情。衡门独掩还无语，一日相思万缕并。

天竺峰西月几层，亭孤应忌俗人登。山光晓射闻猿客，泉影秋摇倚树僧。微雨洒台青有点，片云生石冷多棱。斜阳更起题诗兴，还喜重来或未能。

倚云生处绝尘埃，见说嵩高客寄来。扶醉未闻和屐到，伴吟曾是探山回。寻僧过竹青敲月，看鹤沿池冷卓苔。知渡寒溪偏得力，夕阳风紧打冰开。

扫洒仍闻属意劳，遶池生藓不生蒿。敲花雨过琴弦润，吹竹风来鹤语高。窗里树光清著枕，砚中山色冷趋毫。何人可作题诗伴，试茗应思谢法曹。

静阁采诗人罕到，栖栖树石尽当檐。长因夜月全开户，独为南山不下帘。得句砚中秋水减，觅题池上晚花添。炎天几度相留宿，曾值风凉雨气兼。

陶令寻山胜境开，偶陪清赏忆天台。秋云尽放诸峰出，野水时闻独鸟来。岩畔坐宜窥蟋蟀，树边行亦避莓苔。斜阳石上题诗去，更向松阴遶一回。

沧浪生计任西东，人向萧园寄断蓬。灯影半轩无梦寐，雨声长夜在梧桐。闲僧正笑吟髭白，故国那堪水树红。志业未知谁念我，明朝江上苇花风。

一声初起晓光浮，吟笛啼猿亦暗羞。清动月华犹满树，冷呼山色欲归栖。时萦别馆侵灯过，偶带凉飔入梦流。谁会酒醒倾耳听，近来沙塞不吹秋。

对局清宵解客醺，坐窥玄妙杳难群。势侵孤烛和秋冷，声隔高梧带雨分。关外散飞星出汉，水边斜起雁穿云。无人得见争先意，时被西林宿鸟闻。

自引灵泉胜取冰，入云穷穴始因僧。闲疏咽处秋无际，静听时来月有层。乍觉疏林多爽气，渐疑幽石减寒棱。雨余终夜西风起，流过吟窗溅著灯。

九月蝉稀九日催，年光如逐水声回。人思往事凄凉在，菊倚荒庭寂寞开。落叶偶从池上过，夕阳初傍酒边来。白衣去后无消息，雨湿东离欲长苔。

翠满衣裳远径分，渐供幽兴入诗门。临泉自爱窥筇影，过藓何妨驻屐痕。因惹断云还倚石，偶看残照学呼猿。行行却喜无人到，曾为秋来挂梦魂。

何处篱筵酒欲空，夜凉横玉自吹风。人当木落关山外，秋在月明池馆中。隔水不堪惊远梦，入云犹拟触孤鸿。凭栏寂寂还多感，谁会无言忆马融。

山木争高叶尽深，山人半醉在庭阴。常时具馔多餐药，偶夜听松不弄琴。雨后看苔连井口，秋来见月到池心。近闻墙外诸峰卖，只向茶铛便煮金。

雨驱寒藓入衡门，颜子箪瓢近水𣸣。静话忽容幽鸟听，好诗长忌俗人闻。半帘松影和秋卷，一槛棋声与竹分。野客有情僧有意，相思时望过溪云。

一夕衡门独自开，雨阴深巷少尘埃。酒醒风傍池边起，坐久月从花上来。何处夜歌初欲断，四邻春梦未知回。因思此兴无人共，时复孤吟步绿苔。

应问秋云学得闲，飘然如不在人间。青藤箧里诗多怪，紫栗枝边药更瘢。江客对棋曾赌鹤，野僧分屐借登山。仍闻昨日来城市，又抱孤琴踏月还。

柳浑曾吟郡，中间遇牧之。留连皆往日，寂寞偶多时。物象应无改，轩车自有期。忆山辞阙早，采药上官迟。泽国闲堪赏，公堂静好窥。扫苔红叶过，临水白蘋移。树石秋供画，汀洲晓入诗。讴谣渔父得，孤洁鹭鸶知。笛外风含酒，楼中月照棋。野田耕带雨，寒井汲和澌。城郭烟霞近，人家橘柚垂。会须寻此景，况与二公宜。

忆昔初投刺，秋风八咏边。偶参知好日，一见自多年。吏散公堂雨，帘垂馆树烟。共吟曾试茗，同坐或闻蝉。渡水寻支遁，登山学地仙。献酬多奥妙，谈笑屡迁延。夜月侵诗卷，寒灯落酒船。醉容韦带去，卧许石床连。池馆今何远，汀洲思倍牵。庾楼知有约，颜巷奈多缘。病眼随蓬断，愁心逐旆悬。高台聊一望，芳草夕阳天。

梅侯三年江上居，盘羞惯饱𫚖与鲈。客居京城厌粗粝，买鱼斫鲙邀朋徒。孰亲刀匕擅精巧，闺中丽人家本吴。缕裁长丝叶剪藿，饾饤自与寻常殊。霜橙𢭏虀饭香稻，一饱岂顾家有无。我虽日病兴不浅，坐想落纸霏红腴。雕盘隽味傥可再，赠子佳酒随长鱼。

和气生金殿，微风转画旗。年年好春色，先是帝先知。

迎气来归祚，宜春祝降祥。皇心勤治切，应喜寸阴长。

醇醴浮金斝，柔蔬饤玉盘。尝新兼介寿，齐奉两宫欢。

昼漏新添刻，春寒早放班。恩随宽大诏，一日遍人间。

位历三朝重，风行四海深。坐将仁厚意，潜助发生心。

铜霤消残冻，朱楼拂早霞。传声回步辇，来赏小桃花。

视膳回天仗，含饴乐圣辰。定应彤管笔，书美系王春。

正阃成王化，开宫奉母仪。身当四海养，寿祝万年期。

玉律生阳早，金铺上日迟。枝间双鹊语，应是报春祺。

平晓开朱户，轻寒御练衣。宫童移钿扇，庆寿早期归。

后德侔姬国，嫔风协舜家。进贤阳为长，修教月增华。

春色平明到，微风弄彩幡。稍回宫柳弱，更助壁椒温。

暖日晖晖动，清渠泱泱流。六宫修岁事，拂拭采桑钩。

腊雪余香径，朝晖上绮甍。翠生兰蕙色，和入管弦声。

重锦褰妆幕，轻罗换舞衣。钗头双燕子，先向社前飞。

晴日渐消宫瓦雪，和风微散御炉烟。千官拜舞皇恩罢，彩胜金幡下九天。

早鶑啼滑知寒薄，午马休迟觉昼长。四海欢康几务暇，箫韶时奉万年觞。

镂成宝字题宫户，剪出名花趁御筵。人世不知春色早，忽惊歌吹下中天。

长乐钟残宝殿开，鸣梢移仗问安来。欲知纯孝通天地，和气氤氲遶御杯。

残冰未放沟声滑，小雨频催柳色新。昼漏渐长无一字，坐披黄老味天真。

金花镂胜随春燕，彩仗萦丝逐土牛。迎得韶华入中禁，和风次第遍神州。

彩仗朝来散玉京，绮窗新网结初晴。静呼宫女教调曲，闲引皇孙看学行。

九奏清新称玉斝，八珍和旨奉兰羞。须知天子娱亲意，不为乘春事燕游。

紫兰红蓼簇香盘，晓逐金壶下太官。朝罢三宫归已晚，日华明丽雪消残。

葭灰已逐阳和动，绣镂初随日景加。欲助君王修俭德，不将宫样织新花。

渐暖正当挑菜日，轻阴新变养花天。君王勤政稀游幸，院院相过理管弦。

宫娃拂晓已催班，拜谢春幡列御前。不待春风报花信，红酥彩缕鬭芳妍。

岁月乡关外，溪山螟色中。孤城秋闭雨，独客夜闻鸿。病使新髭出，贫令旧业空。思归不得梦，欹枕近梧桐。

叠浪浸天青，离愁望处生。雨余孤岛暝，花落一船横。岸远红兰湿，鱼狂白鸟惊。无人问行客，山寺莫钟声。

江城逢岁莫，独自倚楼台。积雪明孤岛，微阳在早梅。水摇冰欲泮，春近雁思回。故国还如此，归心但暗催。

严子陵边水自流，夕阳无语倚松舟。乍逢风月羞为客，及到溪山识尽秋。移树断蝉初过雨，立沙孤雁偶随鸥。乡心旅思何人会，芦苇萧萧一笛幽。

三江风浪隔天台，想见当时赋咏才。近有高僧飞锡去，更无余事出山来。猿猱历历窥香火，日月纷纷付劫灰。我欲相期谈实相，东林何必谢刘雷。

游人行尽天台路，仙家杳杳知何处。惟有山前一派溪，落花依旧流春暮。

盐邑沦此地，柘山岿其濒。复惊秦时女，化作湖上神。世事喜反复，孰能识涯津。物变虽万殊，不惑固有人。

胜事如飞去不还，无人更立白云间。西风落尽贝多叶，明月自来天竺山。岩桂影寒泉暗滴，玉炉香减藓空斑。孤猿亦有斜阳恨，莫道三声是等闲。

不见寒山子，寒岩日欲曛。无人到深处，众木隠孤云。水照秋痕尽，霞明晚翠分。孤猿啼亦在，谁向此中闻。

十度花残一觉眠。

天远草离离。

诗题：和子华对雨有感（二首）首句：小桃凌乱逐东风，雪白朱红几万枝。

诗题：蒙惠拄杖及诗依韵奉答首句：藤枝既老解纵横。

诗题：蒙以诗惠水晶鲙辄次韵答谢首句：凝如宝匣开明镜。

诗题：闻太素绝食饮水颇甚清羸以诗奉招首句：曲肱饮水归寒士。

