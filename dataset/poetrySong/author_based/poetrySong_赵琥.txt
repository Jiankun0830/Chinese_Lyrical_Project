琳馆绝埃尘，溪山是四邻。烟霞千古色，花木一庭春。月白琴声朗，风清鹤唳频。闲中时复醉，应笑市朝人。

匹马飘然似转蓬，一年两度过湘东。襟裙润带黄梅雨，枕簟凉生若楝风。急急穷途将底用，区区苟禄有何功。输他燕坐长厅老，点对浓香丈室中。

斜风细雨酿轻寒，握手相看话别难。有酒莫辞今日醉，凤仪门外即阳关。

梳翎刷羽立高柯，不落人间小网罗。一点通灵良不谬，檐头报我喜还多。

