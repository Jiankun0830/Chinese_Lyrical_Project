城荒叶落风飕飕，淮水茫茫古渡头。回首不堪行乐地，黄花点点是离愁。

檀板且教停，花娇不耐惊。日融鶑语滑，风软蝶身轻。缕篆销春昼，游丝弄晚晴。谁家杨柳院，笑语杂棋声。

绿竹移阴抹画墙，倚栏红药殿春光。风开帘幕催香篆，坐听鶑声春昼长。

点点残红缬燕泥，画堂春暖日初迟。绿杨影里鶑声碎，正是南窗梦觉时。

载酒寻春二月天，子规啼破绿杨烟。日斜醉倚秋千柱，石上桃花红欲然。

院宇沈沈雨四垂，博山香断未多时。驱除春事风姨怨，贴水新荷又满池。

梅子留酸溅齿牙，芭蕉分绿映窗纱。日高睡起无情思，闲看儿童捉柳花。

樱笋方夭麦报秋，梅黄雨过水平畴。春归欲带春风韵，枝上一声黄栗留。

翡翠帘开舞袖轻，寒星万点下蓬瀛。清尊对月酌不已，也向蓬窗坐到明。

春草平芜烟雨迷，秋千寂寞旧园池。江南也是东风恶，花骨经寒瘦不支。

酒力欺寒浅，心清睡较迟。梅花擎雪影，和月度疏篱。

人乐清明三月天，也随人赏万花园。偷闲把酒簪花去，不似儿童笑语喧。

昨日新园去看花，路边郎女阿谁家。香车宝马相追逐，笑语归来日未斜。

他乡桃李为谁栽，逗晓轻红带露开。一夜风姨妒颜色，落花无数点苍苔。

匼匝新园一径通，荷经霜尽野塘空。桃花错认东风暖，却与芙蓉鬭小红。

落拓山园载酒来，江梅含雪倚春台。黄花无藉秋光老，犹自离披带雨开。

玉龙昨夜起天涯，晓看团花一尺围。莫放妆台帘卷上，怕惊钗畔宝鸾飞。

白鸟冲烟去，山僧渡水来。竹篱茅舍外，忽见野梅开。

霜清月冷雁声秋，今古江流不尽愁。风卷芦花漫雪里，夜深鼓櫂落汀洲。

雨过平芜带落晖，芦花飘泊点征衣。舟人忽报东风急，万斛龙骧喷雪飞。

橹声伊轧下滩来，惊起沙鸥去又回。小艇暂停曲江浒，推篷和雪看寒梅。

鼓櫂过前湾，推篷破旅颜。山回流水转，烟逐晓云闲。

等闲携酒上南楼，楼占东州古渡头。翼瓦拂天翔碧凤，危栏隠雾锁苍虬。湖山环据三吴会，江汉雄吞四蜀流。醉里浩歌天地阔，橹声摇月上汀洲。

古木萧森映绿苔，嵯峨楼阁倚天开。山僧不问朝天客，自注冰泉浸野梅。

溪绕青山山绕溪，溪山胜处只僧知。云闲古木禅关静，不到禅关又几时。

须知造物元无物，刚被花光强造端。认得色空都是幻，南枝非暖北枝寒。

一犁春雨足生涯，黍稷桑麻已满略。只愿今年风景好，村村社酒乐农家。

夜深梅印横窗月，纸帐魂清梦亦香。莫谓道人无一事，也随疏影伴寒光。

芍药殿春春几许，帘幕风轻飞絮舞。昨宵酒醉玉楼春，一声画角吹残雨。

依依杨柳已藏鸦，风度鶑声到碧纱。洗尽春光连夜雨，海棠赢得两三花。

谁家有女腰如束，双眸剪水肌凝玉。褪红香汗湿鲛绡，低压娇花鬓云绿。春光潋滟春昼长，春风扑面春花香。一声环珮鸣丁当，自临鸾镜匀新妆。

黄花照眼又经秋，山自青青江自流。多谢龙头鳌禁客，年年把酒到江楼。

三月名园草色青，梦回犹听卖花声。春光不管人憔悴，飞絮纷纷弄晚晴。

一抹轻烟隔小桥，新篁摇翠两三梢。惜春不觉归来晚，花压重门带月敲。

风竹萧萧梧叶黄，相思寸寸断人肠。一声塞管来何处，雁带秋声入故乡。

丽谯岧峣壮城关，万里关河归目睫。雨余渔钓玉奁开，烟生芙蓉翠屏列。吴头楚尾二十秋，满耳弦歌声未绝。不才滥缀鸳鹭行，夜梦时还许归谒。萧晨振策来翠微，母怜吾儿倍怡悦。昔偕汝父居是邦，旧事辛苦为儿话。星星鹤发簪霞冠，笑者朱衣拥金节。一门和气皆君恩，恩与天同酬未得。生平区区忠孝心，岁晚愿为松与柏。可怜清赏属登临，风景不殊人事别。徘徊徙倚十二阑，啸声吹上梅梢月。

古木森森映碧苔，嵯峨楼阁倚天开。山僧不问朝天客，自注冰泉浸野梅。

白首辞廊庙，投闲濑水隈。因观贞女传，深仰谪仙才。击漂名犹在，沉渊事可哀。清魂招不得，偷俗挽教回。直笔遗青史，□矶锁绿苔。凭将一杯酒，浇向浪花堆。

祝融万仞拔地起，欲见不见青霄里。山翁爱山不肯去，为山醉卧松根底。家童寻着不敢惊，沉吟恐怕山翁嗔。梦回抖擞下山去，一径萝月松风清。

万里黄云冻不飞，碛烟烽火夜深微。胡儿移帐寒笳绝，云路时闻探马归。

乌桓城下雨初晴，紫菊金莲漫地生。最爱多情白翎雀，一双飞近马边鸣。

鸿传霜信入边州，目障烟尘昏戍楼。多少征夫南北恨，玉关人老玉关秋。

人生南北与东西，几度云山几度溪。我亦欲归归未得，子规从此不须啼。

紫金千仞郁崔嵬，四面惊涛卷雪堆。屹立中流天柱壮，高标双阙海门开。江流今古几分合，日月东西自往来。一览象山皆{山咅}嵝，不知身世是蓬莱。

水亭四面朱阑绕，簇簇游鱼戏萍藻。六龙畏热不敢行，海波煎彻蓬莱岛。身眠七尺白虾须，头枕一枚红玛瑙。公子犹嫌扇力微，行人多在红尘道。

万里江山万里天，疏钟半夜落渔船。老来羡杀禅关客，一枕江声抱月眠。

不问春归自放花。

多谢君恩好归去，夜来小泊小孤山。

