括苍水秀更山明，山水钟情故一行。黄卷本无闲事业，白头却有懒声名。幸逢哲匠求诗范，何用愁城战酒兵。三叹遗音今绝少，先生还须预兹盟。

退之送李愿，归欤两山间。而今乃有此，坐能悦吾颜。

生于水而寒于水，都在君家燕座中。只个从来堪受用，何须更远挹清风。

浮家泛宅谩区区，一阁安然特迥殊。题作舫斋还解否，登临寄傲在江湖。

孤村烟树暝黄昏，一簇人家半掩门。看尽栖鸦啼噪后，牧童归去雨声繁。

年年人月喜团圆，好在诗边又酒边。莫道玄真只渔钓，也随世俗夜无眠。

