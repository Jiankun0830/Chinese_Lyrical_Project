条山有佳色，不入俗子眼。结庐傍洓水，永与山作伴。一脚落宦游，坐叹千里远。长恐山灵檄，重令猿鹤怨。朅来河之湄，用意固不浅。拟从水石行，稍释烟霞恋。而于阛阓中，举首即相见。相看犹有情，不改旧颜面。自怜非故吾，抚心祗愧赧。唯公绝俗姿，体道任舒卷。笑揖浮邱伯，双凫脱羁绊。步武招我陪，放歌容我乱。窅窕空翠间，风驭蹑云栈。山亦为君容，景态互明焕。别去今几时，兹游倏飞电。所思在岩壑，欲往不得便。此身被官缚，事迫胡可缓。东风涨边尘，羸马注长坂。崎曲余百里，尽日期往返。问途策而前，不复微吟款。向来经行处，犹作生绡展。怅念扪萝手，去敛趋庭板。忽放微云开，顾我一笑筦。出没高树端，退避还偃蹇。俗驾良已非，尘容更增腼。解鞍迫昏暮，假榻憩疲懒。夜梦五老人，诘诟不容辨。局促将安之，勇退在能断。利害甚白黒，胡为两交战。语已去飘忽，欲留不可挽。那知有志士，居以贫为患。求田亦本谋，他日当能办。伏枥马告劳，投林鸟知倦。岁时耕耨余，食息桑榆暖。优游聊卒岁，谁复议樗散。却坐洓水傍，适我结庐愿。

伊昔耐辱人，诛茅此山谷。爱闲如爱官，食薇如食肉。酌泉吸山光，清泠饱空腹。故居今宛然，修篁蔽山麓。我亦困尘笼，暮年思退缩。道人梯柏处，梦想长在目。崎岖乃夙心，宁问隘车毂。危蹬乱水石，悲风号竹木。款步转嵚岈，举头蒙朴蔌。径欲走其颠，仰羡孤飞鹜。层峰拥户来，何啻三十六。幽人岂知此，相对一茅屋。真成拓异境，不胜无遗镞。夜枕却生寒，尚烦杯酒燠。清梦那得长，鱼鼓惊晨粥。五老晓相迎，雾雨如盥沐。引我眺北岭，坐觉天宇蹙。朝日涌地低，明霞疑可掬。欲留采黄精，愧此鬓髪秃。正恐泛槎星，已见君平卜。

平生隐遁资，白驹在空谷。傥令眼有山，宁问食无肉。要当揖爽气，涤此勤书腹。得官大河滨，枕带首阳麓。如闻五老胜，坐使山峰缩。扪萝上巉绝，作意快心目。却视宇宙间，万化转一毂。道人真有道，直上驾危木。神光秘岩隈，灵草蒙朴蔌。空令莲社子，纷扰乱凫鹜。先生志高古，真游穷六六。飘然清夜梦，时到山头屋。念此感尘迹，一往如飞镞。哦诗示观览，律吕回春燠。作字纪经行，典刑余食粥。使我蒙鄙心，蓬首加栉沐。致我外尘垢，益叹生理蹙。夜漱落箭泉，明月冷盈掬。朝飰过灵峰，何惮屐齿秃。兹焉毕余龄，更无疑可卜。

苍颜五老人，潜此十里谷。孤标面有棱，瘦骨饥无肉。手挥云雾开，绝涧坦其腹。乃知奇伟状，未省出山麓。穷幽偶见之，欲遁不及缩。亦怜麋鹿资，笑睨回青目。政欲挽渠衣，未应回我毂。却顾岩壑底，郁郁耸乔木。尚兹遗栋梁，况乃问朴蔌。我亦脱网罗，江湖漾孤鹜。念此难折腰，本无苏印六。何意从公游，大嚼渠渠屋。公仍为销写，妙语矜破镞。一看云卧冷，固鄙权门燠。悬知饭藜羹，不换咄嗟粥。笑我漫弹冠，短髪不胜沐。真恐缘壁枯，莫作蜗行蹙。但当葺诗业，万象入吾掬。要与曲生狂，一扫中书秃。此计是耶非，更拟从公卜。

读公出谷诗，语峻有骨肋。使我两目明，烛笼照昏黒。欲和辄复已，夜漏下几刻。

道心日和平，向人绝城府。雅意在泉石，外物等泥土。终寻勾漏公，丹砂养龙虎。

林泉共一山，欲往不得暇。我不如陶生，日到远公社。安得缩地术，坐我云门下。

秋山插半空，山半倚危阁。游子山下行，秦川正摇落。日暮天宇寛，西风卷云幕。

阴液沦山颠，天匠凿其腹。喷薄涌飞泉，散落珠百斛。幽人时一来，但爱消烦溽。何当作膏雨，万里蒙霡霂。

俗驾不可留，归途无乃遽。未饱爱山心，复踏还城路。今彼城中人，朝暮催钟鼓。

我有一樽酒，为君消百忧。当春梅盛发，去作花间游。嫦娥从东来，爱此亦迟留。便欲买花去，玉玦恋枝头。花动月光乱，月移花影流。横斜满杯盘，酒面香浮浮。举觞吸明月，与花相劝酬。君若不尽饮，恐为花月羞。缅想李太白，对酒无朋俦。当时明月下，还有此花不。

夫子禀家学，玉德润无色。搢绅先生间，早岁声籍籍。晚乃落筌蹄，云空鸟灭迹。功名翰墨场，一笑儿时剧。

夫子冰玉质，未肯污膏粱。坐此困州县，一饱犹皇皇。怀才几时用，鬓髪行老苍。今世无伯乐，不识真乘黄。

结交恨不早，天意非人谋。论文一樽酒，邂逅古虞州。我尝评其人，请从前辈求。纷纷此薄俗，定将谁与俦。

明月入破窗，一室炯如晓。幽人睡易惊，遥夜正寒悄。自缘怀抱恶，安得梦寐好。推枕惘不乐，念念堕空杳。所思天一涯，忽忽令人老。老境足悲伤，穷愁更萦绕。嗟余竟奚为，滥为策名早。漫浪戏一官，不觉成潦倒。况此百日中，随分接纷扰。跧如辕下驹，孤甚沙洲鸟。未妨公事多，但使痴儿了。州县定劳人，侏儒尚能饱。毋作腐鼠吓，要同牛骥皂。更怜爱酒陶，未免空嚢赵。去矣莫留行，峥嵘岁云杪。三宿恋桑下，千载归华表。更堪无定居，惊飚转蓬葆。卧闻南飞鹊，悲鸣树三遶。念尔将安之，天阔风霜渺。不如刷劲翮，去蹑鸿鹄矫。

夕照衔半壁，烟霏淡横练。呼风挂帆席，晚著淮东岸。波流荡伏龟，山脚插秋汉。白塔欻飞动，绀宇锁华焕。小阁候潮平，微径依山转。云林杳霭间，历历皆奇观。十年客京洛，每抱辕驹叹。何意顿萧然，朝来舟出汴。眼界霄壤分，骨相仙凡换。鲈从秋后肥，米到淮南贱。幸脱兵火余，苦为尘网绊。沧海寄余龄，去此不难办。招邀谪仙人，骑鲸游汗漫。

楼观俯长江，竹树蔽修岭。入门却立惊，清旷非人境。福地包形胜，真仪入范镕。护持国祚永，报贶年谷丰。蓬莱杳莫寻，弱水三万里。我欲试丹诀，诛茅或在此。神仙可学否，要且扶頺龄。生当兵火日，飘泊安得宁。爱之不可留，弛担休信宿。白鹤唳石坛，香烟遶云屋。夜久万籁息，松风度玉琴。潇然不能寝，相伴一哀吟。

雪涨秦淮水，春生白鹭洲。洲前棹歌发，送此一叶舟。转柂起帆席，快甚谁能収。舟师拙于事，遂作中滩留。支撑莫动摇，喘汗徒呀咻。弹绳测河道，篙竿伺潮头。疏篷鸡栅低，兀坐如拘囚。仰羡双飞鹄，安得从之游。日落暮云碧，波光澹如秋。四顾渺无极，黯黯令人愁。黒风卷半夜，大浪掀中流。傲兀不能寝，取酒聊相酬。人生天地间，大海一浮沤。风水审如此，蛟龙应见求。未脱干戈地，敢为身世谋。醉酣还就枕，吾已信沉浮。

阿瞒鬼之雄，掌握弄神器。孙刘相继踵，分争足鼎峙。支吾仅自保，终作降囚系。智力非不如，亦各论其地。吾闻隆凖公，几为强楚毙。转粟收散兵，正赖关中势。中原乃腹心，四肢吾所制。英雄建立初，岂但夸一世。处之或不然，果非长久计。古人今复生，此论无以异。

非才与时背，空手行路难。朱门极严冷，仰首不可干。初欲效寸进，挽舟八节滩。雅意同心人，赠之云锦端。虽云食破砚，渇拟回狂澜。胸次竟莫吐，千丈虹蜺蟠。谁复议行藏，浩歌空倚栏。南来寄疏蓬，虾菜岂所欢。寻幽偶一笑，芳葩发奇观。念尔托根远，香色不易完。姓名逋客晦，风味书生酸。作诗慰流落，激烈穷雕刓。愁人多苦语，步遶吟且看。归怀止惋结，赖此杯酒寛。忽忽时岁迈，凄凄风雨残。曷当三径归，暂卜一枝安。宠辱何定物，向来心已阑。

羃羃疏雨歇，冷冷晚风清。扁舟泊清浅，落日涵空明。门临稻畦没，水浸莎岸平。欠伸得寛旷，杖屦喜微行。招提掩深靓，房户开斜横。纷纷诸衲子，尚作迎送情。神武行挂冠，吴市今变名。及闻名理谈，顿觉肝胆倾。凡笼了无著，古佛当自成。已复外身世，何者为官荣。同游有亚父，早定登坛盟。归来不受赏，慨慷羞论兵。闾阎取封侯，健儿胜书生。因之发深省，种种鸿毛轻。

山水莽回互，转眄图画间。念此清绝地，昔人所盘旋。舟子相叹嗟，示余子陵滩。有台出山半，藤萝蒙藓斑。缅想建武功，用人及茅菅。躐取汝颍士，列宿枢极环。中有贫贱交，客星犯帝关。其能荣辱之，但及平生懽。志愿乃有在，归欤一渔竿。高风邈千载，独立谁跻攀。山僧本何知，结屋临清湾。笑谓舟中客，何为争崄艰。权门有遗啄，造请无寒暄。嗫嚅到童仆，俛仰惭衣冠。所得谅几何，赩汗流面颜。偃鼠不过饱，鹪鹩亦求安。子能了此义，分子一席闲。

着鞭愧后发，挟矢争先登。肯顾危机在，尚以智力矜。曷不往试之，投足还兢凌。寄谢娄罗儿，老矣病未能。

三年巽亭上，看尽洛中山。山亦为君好，朝昏图画间。那知张季鹰，高兴不可攀。忽见秋风起，东随洛水还。

巽也幕府旧，阿升交分深。与君均骨肉，况乃相知心。遽复舍我去，倍觉伤离衿。高亭东望眼，从此费登临。

夫子有高趣，一官聊尔耳。独骑破虎鞯，憔悴洛城里。缅想文穆公，青嵩照伊水。百年风烈在，须公一振起。

忽忽岁华暮，悠悠心事违。此行元自懒，前计颇知非。公有酒堪隐，我无田可归。月明枝未穏，谁念鹊孤飞。

山林与钟鼎，出处无异趣。刍豢等藜藿，同是一厌饫。此心无适莫，外物曾何忤。奚独淡交游，未肯厕纨袴。故寻漫浪人，要作寻常聚。主既不速客，客亦随即赴。倾谈剧悬河，泻酒快流霔。百年人醉醒，万物皆侨寓。云何造请门，日满户外屦。却想耆英游，风流甚寒素。淡然文字欢，一笑腥膻慕。我亦蹭蹬余，早向危机悟。绝意鸳鹭行，幸此松萝附。君诗妙铺写，纵横俱中度。我老学荒废，一词不能措。独于樽酒间，不惜淋漓污。何当赋归欤，去敛头角露。家有譍门儿，稍能随指顾。鸡黍林下期，视此犹应屡。有兴即放言，安能限章句。

去年都城开，南下相继踵。我亦具扁舟，携汝百指众。汝宁为我累，我独于汝重。今而暂相远，愁亦虑汝共。因人问在否，未语先悸恐。泪下复吞声，寝愕不成梦。倘有相见期，勿复藉官俸。一饱不求余，去办南山种。

孟公饮狂车辖投，不适遂与俗沉浮。谪仙醉吟惊冕旒，气侮权幸无悔尤。不如渊明此意俱悠悠，飘然不系之虚舟。偃蹇不从刺史游，遇酒或能道上留。介不为高通不偷，亦知出处非人谋。人生一世罹百忧，惊风变灭波上沤。胡为滞此胸中愁，圣贤清浊皆友俦。九老前尘邈难求，七交高躅或可侔。百年典刑今在不，振起此风须此流。亭亭玉立郡督邮，文采秀发中甚遒。绛帐先生两清修，和音相答鸣琳球。靖居之孙髯而修，昂藏野鹤横高秋。林生风度和且柔，抗论直欲轻王侯。河南游刃无全牛，弟兄传家才术优。老成不堪冠屦囚，人怜拙甚营巢鸠。羁穷动辄遭寇雠，但欲缩首眠黄䌷。何意独蒙公等收，欢然一笑回青眸。空囊未分一钱羞，典衣犹得事劝酬。南州竹树相庇庥，步随流水寻清幽。尚嫌白日多喧啾，少待月出东南陬。黄梅一株香飕飗，青蘋浮水涵春洲。那知落雪纷满头，但觉香露沾衣裘。一釂百罚宁论筹，呜呜自作秦人讴。快谈慨慷杂嘲咻，凛如武库森戈矛。天地万物穷雕锼，往往出语夸何刘。却视万物皆蚍蜉，便拟骑鲸跨九州。谁能叠曲筑糟邱，所愿酒泉生酒瓯，此生痛饮无罢休。

孤云天末山数峰，峰头隐隐衔乌龙。遥临北岭望故国，行歌负贩舟车通。时当高秋雨霜后，木叶纷乱号悲风。声华一梦水流去，名迹千古山争穹。津桥烟草阙双峙，驰道莓苔门九重。鸣銮飚驭杳何许，蓬莱顶上云蒙蒙。徒惊朝市屡更变，遑问邱垅多英雄。鼎湖龙去自不返，非烟长锁琉璃宫。当年真圣受天命，香生菡萏祥光红。宫前父老尚能说，顾瞻遗宇悲涕中。桥山松柏閟弓剑，有时宝气飞长虹。今主绍述更神武，回眸一视云烟空。请封章疏几时上，振跸行闻来自东。功成亦念创基业，从此不复言兵戎。我生多难伤暌离，茫然却顾当何归。伏辕不作马思奋，塌翼应怜鸟倦飞。临风且共一杯酒，要看酒面吹澜漪。不湏遐想念今昔，吾庐好在寻归期。

东风解放狂花飞，何乃尚容寒作威。了无宾客共携酒，更有人家来索诗。天高云漏不遮月，皎洁上下同澄辉。亭前有树高百尺，为借惊乌安一枝。

秋风鼓棹长芦渡，吾与若曹俱豁然。脱迹干戈玩清绝，収身沟壑厌肥鲜。折腰为米岂所愿，卖剑买牛端可贤。韩公雅欲却穷鬼，赵壹其如无一钱。罢官清坐乃吾分，号寒啼饥谁汝怜。政缘兹事藉升斗，使我不得休林泉。日下扬州行在所，寸长片善希陶甄。汗衣尘帽门户底，包羞忍耻王公前。此行宁复作此态，畴昔相知吏部铨。谨严资格可驯致，虽甚不才无弃捐。我已投诚永结好，相从绿髪至华颠。矧复鸳鹭满台阁，功名合在中兴年。缩头袖手正应尔，敢问祖生先着鞭。

忆并条山访云屋，渡水凉飚散芬馥。一枝璀璨端可人，步遶微吟揩病目。作意题诗向我夸，只今窗户知谁家。伶俜瘦马京尘恶，障面羞看檐上花。

疲民正苦淘泥沙，彼何人兮怒且哗。麄狂不肯道姓字，呼前醉态犹欹斜。自言寒食身无事，快意欲嚼遑恤他。羁愁我自感节物，遣去不问徒咨嗟。

流萍断梗飞花委，四海茫然无定止。古今本是一邮传，况乃其中悲转徙。秦淮霜叶乱枫林，苕霅春风泛蘋芷。薄酒时时伴儿女，疏篷处处愁烟水。故乡知是几长亭，眼暗相望越千里。怅念征鸿一纸书，明朝江上秋风起。

桐庐县前江合流，合江亭下多客舟。红楼参差出木末，小市宛转依岩陬。桐君手植碧桐树，岁岁春风柯叶柔。白云一去凤不至，暮雨丁零生客愁。

念昔一笑相逢初，我时尚少君壮夫。十年再见辇毂下，我鬓斓斑君白须。落魄朋游嗟我在，艰难兵火与君俱。酬恩未拟填沟壑，强颜忍复陪簪裾。浩然胡不径投劾，老矣难堪归荷锄。田园坟垅乱戎马，是身是处长羁孤。解维汴岸一篙水，小舟漂兀如鹥凫。对床推枕坐叹息，此行未肯悲穷途。胸中炯炯时一吐，与生俱坐宁籧除。只今云台罗俊彦，鄙贱老丑憎朴疏。跃马食肉付公等，浮家泛宅真吾徒。与君转柂从此逝，秋风万里吹江湖。

彭泽县令八十日，束帯耻为升斗污。二十四考中书令，端委庙堂挥不去。两公于此固无心，钟鼎山林随所寓。慎勿蹉跎两失之，岁晚要寻栖息处。

愚轩卧病空瓶储，市米不得如求珠。邻翁馈麦穗盈筥，或揉或簸喧庭除。磨雷隐隐破霜瓣，家童执爨烟生厨。须臾粥成劝我食，齐眉举案烦妻孥。病余聊复润喉吻，软滑盈盈如膏酥。宛然长粳欲争长，加以白豆为参舆。童儿作颦若不足，老夫大笑为有余。虎头食肉非不美，回视利害为何如。平生不耕啖此物，垅头汗滴惭耕夫。淡中有味足养福，为君努力餐一盂。

孝感天心格，忧勤国步艰。贾生休赋𫛳，贡禹欲弹冠。白髪他乡客，清尊此夕懽。如闻京兆尹，拜表请回銮。

甲马分诸道，舟车会此都。前王端有意，异世肯同途。人物风流尽，公私府库虚。百年余故老，相遇涕涟如。

扰扰干戈地，悬悬父子情。人间正多故，身外复何营。我已忘官宠，儿须办力耕。归家休歇处，团坐话无生。

避地重遭乱，还家幸再生。一身今见汝，寸禄敢留情。更恐死生隔，浑疑梦寐惊。吾今犹有愧，未遂鹿门耕。

但切思家念，那知行路难。杯盘无作具，菽水自加餐。竹老风声劲，山深夜气寒。肯教孤枕梦，容易到长安。

性静交游少，身闲日月长。忘言千句偈，宴坐一炉香。世有流离苦，人趋声利场。此间亦何事，高卧傲羲皇。

云端贝阙见，鳌负海山来。瑞气元非雾，天风不染埃。颁常八柱建，象魏五门开。肯构经营念，贻谋丕显哉。

丁丁谷声响，泛泛棹歌来。净港时吹浪，中流或起埃。亦知从地出，几若凿山开。帝室须梁栋，斯功当念哉。

陇树迎人去，关云逐马来。凄风摇白草，落日蔽黄埃。仗节身方远，逢山眼暂开。却临分水处，蜀道赋高哉。

要作哦诗伴，何妨结驷来。琼林有余韵，水槛绝纤埃。醉胆江山阔，吟毫花草开。只应闻雁夜，梦枕思悠哉。

追随六郡子，深入塞云来。关路春飞雪，沙场夜涨埃。戏围千骑猎，笑挽六钧开。历历经游处，初心已矣哉。

怀感花无数，其时春正深。如今重对酒，感旧独伤心。山鸟那知此，向人犹好音。东城多乐事，畴昔共幽寻。

飘泊嗟何往，归来恨莫从。师犹作秦语，我已效吴侬。水浅长河浪，山低太华峰。几时携手去，南北本同宗。

门外江南道，潇然谁与同。禅心达生死，道眼识穷通。聊为机缘起，悬知色相空。有人真勇退，不到急流中。

江上中秋月，天邉白髪翁。一轮还自满，千里共谁同。扰扰干戈后，栖栖羁旅中。持杯那复问，一釂百分空。

谁作清光伴，潇然属两翁。他乡多病后，竟夕一樽同。孤杵征衣泪，寒沙战角风。何由遂心赏，幽思渺秋空。

顾影不成舞，披襟欲御风。人怜经岁别，月与旧时同。鹤警露华白，鱼潜水鉴空。举杯还径醉，归梦广寒宫。

未厌山林僻，那知节序迁。高闲爱重九，安健又今年。物外无缰锁，樽中有圣贤。黄花自衰晚，勿复笑华颠。

烟水毗陵道，光涵落月空。梦魂尘{土盍}外，眼界画图中。舟漾安期鲤，帆飞御寇风。鉴湖如可乞，归老浙江东。

帆落溪风转，山明雾雨收。登临本乘兴，惝恍却生愁。独雁竟安往，潜鱼不可求。何年定归计，复此过扁舟。

一官冯翊郡，为况定如何。水似古桐苦，风如东镇多。幽心迷簿领，断梦阻关河。赖有清樽酒，时时一醉歌。

相期念畴昔，道在敢忧贫。分手便千里，论心复几人。微词动招谤，烂醉可藏身。第恐先求旧，黄麻起世臣。

东风花万点，落我酒杯间。欲和郢中曲，先颓坐上山。威棱徒料峭，生意自斓斑。谁是淮西将，提兵夜斩关。

无才居客右，孤坐一窗间。梦到广寒殿，人来姑射山。舞低明佩冷，妆罢落花斑。便欲凌风去，天门隔九关。

三见江南白，端来伴酒樽。作寒催岁暮，流润压冬温。云卧山容湿，天低水汽昏。东风犹有信，昨夜到前村。

未著绝交论，但歌招隐诗。人间审如此，身外复奚疑。丧乱物情薄，奔驰智力疲。溪山有佳处，投老更何之。

投闲非避世，导引学修真。物外元无事，壶中别有春。水声清梦寝，山色上衣巾。已矣将安往，乡关渺战尘。

原宪贫非病，渊明懒是真。诗留百年债，酒占四时春。泉石高凉地，祠官自在身。叨蒙有如此，何以效涓尘。

安土无南北，论情皆弟兄。休寻卓庵处，要便打包行。萍迹虽无定，葵心终有倾。相望得安健，有使即传声。

敢叹邉氛炽，今闻公道开。中原非世事，南国自人材。朱履羞弹铗，黄金谩筑台。天涯转蓬恨，何地赋归来。

尽室嗟何往，穷年浪自悲。才疏身潦倒，地远迹孤危。风雨江南岸，豺狼天一涯。畏途端可悯，薄宦竟奚为。已失田园计，难忘升斗资。毋烦俗子问，有愧达人嗤。病马思春草，惊乌遶夜枝。登舟一长叹，此意只君知。

至治本无为，何曾帝力知。人惟求俊彦，天畀济艰危。鼎席尊黄髪，星郎用白眉。锋芒森武库，律吕奏咸池。海内想风采，朝中增羽仪。余光被草木，盛事播声诗。感会唯千载，飞腾各一时。着鞭今更懒，投劾去奚疑。亦有乘轩恋，其如续胫悲。衔芦聊避弋，遶树未安枝。念旧多生死，思乡久别离。自余复何道，湖海是归期。

悄无人语到高堂，爽气侵凌枕簟凉。木叶雕风秋瑟瑟，檐花流雨夜浪浪。灯明疏幔孤光暗，蛩咽空阶怨绪长。心愿无期清梦断，一炉沉水自焚香。

氤氲和气凤城春，正是英豪得志辰。雨露九重均造化，丹青千字富经纶。古来将相皆由此，今见诗书不悮人。何处寒乡少年子，绿袍归拜北堂亲。

夜关不锁戍无兵，负贩行歌乐太平。绿野牛羊新牧地，颓垣烟草古邉城。山川自昔留形势，基业今谁问战争。陇上少年多意气，弯弓徒自诧功名。

翰墨文章妙若神，风流谈笑绝纤尘。才华最盛东西蜀，闻望相高一二人。清夺峨眉千岁雪，丽如锦水万花春。我生不识东坡老，犹及颐庵见后身。

三见西风洛水秋，归心长共水悠悠。扁舟未遂莼鲈愿，俗驾空贻猿鹤羞。可见飘零疏酒盏，更惭落魄问朋游。回头一笑君应会，薄有田园归去休。

满眼尘埃懒据鞍，暂逢清景即怡颜。月明夜水平低岸，烟淡秋林倚半山。隐退谩留他日计，居贫未放此身闲。老来愧取移文诮，会整匆匆俗驾还。

中原何自假游魂，帷幄奇谋妙若神。沙漠宣威元有将，燕然勒颂不无人。山川流恨荒凉地，桃李无言寂寞春。炯炯孤怀竟何补，犹能狂饮吐车茵。

碌碌功名安用之，更堪心事巧相违。秪缘叔夜此生懒，更悟渊明前日非。客舍那知春色暮，东风但见柳花飞。潇湘亭下烟波好，送我如将短艇归。

临高怀远怅夷犹，放目微吟竟日留。一雁北来天杳杳，片帆东下水悠悠。云烟惨淡关河暮，风雨凄凉观阁秋。回首何由叫虞舜，苍陵山色向人愁。

退卧东山自在身，幡然犹肯慰斯民。名高海内推前辈，德冠朝中号伟人。紫诰即看还旧物，黄扉终许秉鸿钧。瑶池花有千年实，更看东风几度春。

谁遣孤标最晚芳，寒蜂冷蝶尚能狂。不禁清瘦西风紧，薄洗铅华晓露香。照影一樽聊作伴，诛茅三径莫相忘。他年载酒能来否，相见悬知话更长。

贫病侵寻不少寛，行藏何事更凭栏。儿曹不解市朝隐，我辈政宜文字欢。客恨向来随处有，秋风待此着人寒。宾鸿旅燕元无定，莫把黄花取次看。

劳人州县若为情，蹭蹬穷途已半生。愁满西风双鬓白，梦回中夜寸心惊。每惭彭泽辞升斗，终合吴门变姓名。且把黄花泛杯酒，秋深萧寺有余清。

凉风收雨断晴霓，漠漠青山白鹭飞。竹树蔽亏涵野色，楼台灭没淡烟霏。凌波鸣珮杳何许，驾鹤吹笙殊未归。怅念夷犹凄望眼，碧云千里又斜晖。

荒烟蔓草接平林，景物萧萧秋意深。水阔山长人去远，云闲天淡鸟飞沉。宫前离黍他年恨，关外西风别夜心。莫倚栏干重留客，子山从此费悲吟。

万里高空卷素霓，徘徊几点暮鸦飞。波平洛浦棹歌远，风袅宫楼香雾霏。猿鹤山中应怨别，莼鲈秋后合思归。此间自有江淹赋，不用桓伊恨落晖。

一枝枝自寄深林，何得翻然着意深。塞上亦知无马失，江邉谁问有舟沉。烦君烂漫千锺酒，慰我登临一寸心。醉后狂歌歌更切，未应愁减越人吟。

百年遗恨了难平，只有南山不改青。桥下温波秋渺渺，楼头霏雾晚冥冥。祥锺福地衣冠盛，气润中天草木灵。那得丹青绘缣素，烦君妙语写无形。

霜洗残秋暮吹惊，长林蔓草敛余青。忘机独鸟临清浅，避弋孤鸿入杳冥。老矣未成南亩计，归欤空愧北山灵。独怜亭下潇潇柏，能伴幽人槁木形。

桃李丛中独立难，自怜孤艶怯春寒。微风只解分香去，流水犹能照影看。冷落霓衣慵按舞，斓斑妆粉未胜冠。留连芳酒无嫌晚，要与凉蟾共倚栏。

傅粉生香作意开，柔情似欲挽人回。犹怜行役匆匆去，不是寻芳得得来。姑射山头若冰雪，谢家林下绝尘埃。空江月落东风冷，谁并孤舟一笛哀。

天上旌旗照海隅，规模想像百年余。雷霆号令推神笔，龙虎风云识谶书。顾盼八方平僣乱，讴歌几世乐耕锄。他时谁唱纷更术，不念艰难树立初。

砥柱西倾朔野寛，鱼龙掀舞去漫漫。润蒸霏雾一川暗，怒激惊风千里寒。九折势须回故道，三山天为障狂澜。寻源不作乘槎计，沧海他年一钓竿。

永巷疏林栖鸟还，幽花蔓草惨荒烟。悄无人语寒食后，时有雨点黄昏前。孤坐何从得言笑，一樽不复论圣贤。酒酣缩首絮衾底，屋头浩浩南风颠。

沧波东下武牢关，物色人情共惨然。草檄旧传骠骑府，浮家今在孝廉船。向来戎马知何补，老去江湖定有缘。无限青云着鞭处，固应分付祖生先。

花开花谢总无心，转首薰风绿满林。人事不随春事了，眼云空与暮云深。锦鸠呼妇商量雨，白蚁排兵做弄阴。除却墙头老山色，更无佳客肯相寻。

坐叹空山落景催，几时江上叶舟回。初无妙术留春住，强觅余欢傍酒来。体力寒多便故絮，齿牙衰甚怯新梅。秦川洛水繁华事，白首天邉共此杯。

残蟾衰柳伴牢愁，把酒悲歌汴水秋。契阔死生俱泪下，功名富贵此心休。杀鸡为黍思前约，问舍求田愧本谋。又向春风话离别，此生生计日悠悠。

数垒小山松桂幽，能令盛暑作凉秋。故宫于此有遗迹，客子暂来生许愁。万顷云波朝古堞，一簔寒雨送扁舟。他年图画归携取，要使北人清两眸。

客里寻欢岂易谋，牢歌谁与散幽忧。可怜伧父双蓬鬓，长寄吴侬一叶舟。陶令早知今日是，庾郎能赋此生愁。残年流荡归无处，兰芷潇潇江上秋。

伟干亭亭叹辙鳞，弊裘破帽厌京尘。一官耻作儿女态，扁舟去卜渔樵邻。他乡未办𫗴粥计，何物更能寒热人。努力扶持饱吃饭，秋风江上正鲈莼。

执耒田园正所图，无心重整少时书。功名常若归难必，拙直悬知退有余。避谤杜门宾客绝，病痰妨饮酒杯疏。平生刚笑孔文举，老我年来百不如。

心远由来绝世纷，更寻邱壑避嚣尘。门阑已觉贫无事，宾客应怜老畏人。诗不名家免招谤，酒虽作病要全身。香山千载流风在，鸡黍他年早卜邻。

虚怀无地著纤尘，独鹤孤云寄此身。琴发清弹庐阜月，诗探妙意武林春。少陵深契赞公语，惠远能知陶令真。扰扰今谁同此趣，容车山下两闲人。

寺楼钟断锁长廊，谁共萧斋一炷香。书册自能留久坐，灯花还解劝余觞。风回绝壑沉虚籁，雨入幽林送嫩凉。老懒由来贪睡美，秋衾不怕夜初长。

南来系缆楚江皋，孤客羁心正郁陶。海气连空山色暗，秋阴覆地水风高。屋头冰雹敲寒雨，枕底春雷簸怒涛。一点青灯双白鬓，可无樽酒伴离骚。

短棹人谁识姓名，相逢况是十年兄。江关契阔秋来恨，兵火流离别后情。高论看君挥麈柄，雄图怜我付楸枰。酒阑月落孤舟起，便是江湖万里行。

凭陵风雪不相贷，逋客向来生事寒。京国回头九关隔，江湖吊影一身单。着鞭意气初非浅，唾手功名不作难。老矣收心定何许，莼鲈聊馔腐儒餐。

欲雪浓云冻不收，凄寒偏著敝貂裘。客愁有许要排逐，岁事无多难挽留。畴昔谩怀三径约，飘零聊用一樽酬。即看瑶草光风转，作意湖山汗漫游。

扫荡邉氛渐有期，此生已复叹差池。眼中种种无聊赖，身外悠悠徒尔为。彭泽归来那得酒，少陵穷甚但哦诗。卑栖傥遂桑榆晚，敢并鸳鸿接羽仪。

此生已复外升沉，出处由来着意深。拙甚但知闲可乐，灾余犹有病相寻。贫难调护漳滨卧，老自消除魏阙心。庄舄锺离各怀土，吴儿莫笑作秦音。

乱来那复较升沉，愁极仍嗟病骨侵。双袖龙钟羁客泪，一樽倾倒故人心。沙寒独雁难求侣，山近浮云易作阴。落轸断弦非众听，暮年淮海叹知音。

举目山河往恨沉，吴霜一点鬓毛侵。飘零顾我非前日，慷慨唯君识此心。香散药畦花漫漫，波侵蝶沼竹阴阴。平生载酒论文地，鸿雁归时问信音。

衢江波上半帆风，散髪篷窗笑傲中。晚境但深耽酒癖，穷途犹愧作诗工。天邉垅坂三秦阻，海上山川百越通。得尽余龄安一饱，此身何敢较西东。

挥毫曾看妙如神，倾泻明珠百斛珍。畴昔笑谈知寡和，后来风度绝无人。应怜老矣纡朱绂，早约归欤岸角巾。明镜未须羞鬓髪，一樽相与永青春。

秋风泽国正鲈莼，归意长随陆海珍。簿领穷年迷旧学，疮痍千里愧斯人。袖中本是钓竿手，头上无非漉酒巾。节物惊心劳梦寐，衢江西岸小梅春。

忆尝从事舜蒲州，把酒论文并俊游。千古关河增义气，一时人物最风流。飘零无复相从乐，潦倒难堪送别愁。为我去寻山下路，疏云流水五峰秋。

云水关山恨渺茫，尺书能慰九回肠。剑南亲旧知安健，陕右兵民亦奋扬。契阔十年悲故国，飘零百指滞殊乡。何由结伴春风暖，也向襄阳下洛阳。

江海飘零几送春，飞蓬无地寄孤根。梦回南浦人千里，醉倚东风酒一樽。可是今年暗寒食，不堪多病怯黄昏。儿童自趁秋千约，花落空庭独掩门。

乡书难附北归云，燕子犹寻旧主人。流水迢迢长念远，飞花糁糁又伤春。向来轩冕非吾意，何处园林托此身。只有长歌一樽酒，暮年风味最情亲。

神灵久愤敌尘侵，畀付经营惜寸阴。闻道倒戈回易水，行看休战牧桃林。宁论少壮非前日，及见升平亦本心。乱后亲朋无恙否，试凭北雁寄归音。

孤怀讵胜百忧侵，息影由来贵处阴。志谢长嘶走千里，身如倦翼返深林。云山处处明双目，樽酒时时洗寸心。更赖清诗为陶写，朱弦流水叹遗音。

荡漾扁舟入渺弥，一夫摇橹疾如飞。涵空鉴影月光淡，衬地罗纹风力微。未拟然犀穷水府，犹能酌酒劝江妃。眼中清绝非人世，定使鲁连何许归。

本无筹策堪人用，盍挂衣冠遂物情。官职向来滋味薄，干戈经此梦魂惊。君犹极口谈经义，我已无心卜死生。何必吴门变名字，烟江万里叶舟轻。

尘容俗状早知非，脱迹归来喜复悲。陇上人遥千万里，江邉花发两三枝。兵戈阻绝书难到，雪霰飘零雁去迟。跋马东风一回首，落英还与泪纷披。

孤帆薄暮转清溪，空翠回环望眼迷。梦想莫知家远近，羁游将遍浙东西。归来分合投闲散，老去情犹惜解携。明月深林有乌鹊，悲鸣未许一枝栖。

晓挂危樯两席开，孤城西望几时回。飘摇一舸随潮去，仿佛三山入眼来。身世从今寄云海，亲朋何在渺风埃。乘桴肆志吾安敢，就戮鲸鲵亦快哉。

鸣铙叠鼓两山傍，晓泛回潮石佛洋。漠漠东风吹瘴雾，曈曈暖日上扶桑。如闻鹤驭来空阔，知有神洲在渺茫。何必山林啖灵药，他年鼓枻访东皇。

经年薪水困行朝，一日归来百念消。决决溪流鸣枕下，丁丁谷响应山椒。小安课伐犹多事，无复移居莫见招。老矣羞为吴市隐，买田从此混渔樵。

江湖南北寄飞蓬，叹息流光俛仰中。千里月明人念远，一年春事水流东。惊心存没风花转，阅世悲欢梦境空。欲寄此情那可尽，相逢唯有一樽同。

闻君结屋临山磵，多种黄精与紫芝。云气每占华盖顶，松阴长护玉津池。溪流盘转近百里，山色清虚无一姿。传得仙人新句法，封题遥寄五言诗。

稍觉清凉换縠衣，独怜衰鬓与秋期。清樽浪作经年计，黄卷长怀万古悲。蛩咽幽吟愁露草，鹊翻寒影遶风枝。此生此念能忘否，梦破苍龙西去时。

露濯秋空灏气生，沉沉天宇夜空明。南楼老子兴不浅，赤壁先生梦更清。小艇拟寻银汉路，哀砧还起玉关情。何心把酒论欢赏，细字文书对短檠。

木落江城风露寒，坐惊芳岁逼雕残。晚来自爱一杯暖，老去元无九日欢。拟借灵均兰作佩，尚余陶令菊堪餐。平生遍插茱萸处，短梦悠悠行路难。

蹭蹬生涯一钓簔，东西淮海信涛波。乱来益觉人情薄，客里其如日费多。麟阁壮图今老矣，菟裘归计奈贫何。越吟楚奏那能已，时倚哀弹拍棹歌。

朝市邱园定孰优，要将闲适换深忧。门阑终日断还往，父子一樽相劝酬。云锁山林寒悄悄，风吹雪霰暮悠悠。醉余身世知何许，莫向东陵觅故侯。

日日愁阴惨不开，惊风和雪振穷埃。百年未省南州见，千里应随北客来。塞马晓悲沙上月，陇人遥恨笛中梅。独怜寸草滋荣意，知道春从斗柄回。

云山回合翠重重，不放幽人远目穷。高竹有时催冻雪，饥禽竟日咽悲风。悠悠事与本谋异，扰扰人谁此意同。却坐蒲团聊袖手，更无一语可书空。

平生戎马踏尘埃，晚看沧波眼渐开。眩转忽从千仞落，低昂时见一山来。风头淅沥吹成雨，枕底铿轰怒作雷。雅欲骑鲸傲人世，吾其于此赋归哉。

枯肠得水若通灵，溟汗周身一雨零。行客筋骸困方歇，醉人心骨唤初醒。病蝉移梦入新壳，老鹤息神梳旧翎。乞得残生对儿女，不愁无粟贮陶瓶。

抡才梁栋定谁须，耸拔长松第一株。令闻允为时属望，丰功当在帝都俞。将令异日作霖雨，暂使斯民歌袴襦。播物仁风随扇发，向人和气与春舒。请看嶷嶷诸郎秀，是应诜诜盛德符。广陌乘黄将骥子，丹山威凤带鹓鶵。声名最重连城宝，文采光腾照夜珠。贾谊著书惊一世，平津射策冠诸儒。传经固自卑刘向，遗直犹资见魏謩。便向萱堂生月桂，更寻云路种星榆。人从碧海偷桃实，客自朱门坠舄凫。性静绿龟宜作伴，身轻灵寿不须扶。金波满泛鹅儿酒，香雾争持鹊尾炉。要识东人念公意，岩廊千载赞昌图。

梦寻仙子访瀛洲，怨入春泉遶指流。酒病着人无物解，更烦一鼓为扶头。

空笼疏幔晓寒清，小醉醒然不作酲。欹枕谁能寻断梦，卧闻童子诵经声。

心远身闲眼界清，潇然回首万缘轻。更将满耳是非语，换作松风溪水声。

衣巾翠湿阴阴竹，屐齿寒生步步云。莫向清流还洗耳，世间言语不曾闻。

灵龙夜吠千年木，丹鼎光腾九转砂。鹤驭云𫐌竟何许，岩前老尽碧桃花。

寻师杳隔蓬莱水，炼药长怀勾漏砂。闻道高人犹笑此，春风无处不开花。

谁是翻经清净侣，毋烦杖履过前溪。不如多置葫芦酒，直使渊明醉后归。

坐看余香作雪飞，春风犹恋折来枝。何如就赏芳丛下，留到丹丸结实时。

山林是处有依栖，及此秋晴唤妇归。随分谋生何厌拙，莫因饮啄傍人飞。

初无勲德在生灵，徒以游谈致上卿。血食官祠尚千载，男儿要自勉功名。

收罾渔浦青裙女，出米商船白纻郎。水小交关江上市，空山落日暮烟苍。

斋厨冷落山头寺，人物萧条水上村。几叶商船泊清浅，一星渔火照黄昏。

恺悌颁条坐啸余，自书下考拙催租。编民不解歌襦袴，凿井耕田一事无。

玉麈逍遥岸葛巾，鸾钗宝瑟奉清樽。寄声与问鸳行旧，何似栖栖金马门。

萧生雅意定何哉，何复留情任剸裁。但把一杯无事酒，幕中年少尽长才。

堂上新音锡燕开，坐收和气入樽罍。已应倦听渔阳掺，客右不无鹦鹉才。

玉山颓倒莫来扶，富贵功名不让渠。文举平生一樽酒，苦逢儿辈议才疏。

香风百步锦江秋，片断明霞晚不收。幕府诸郎总清丽，一樽相与最风流。

有美东吴胜事繁，醉翁遗恨阻跻攀。只应名阃山河秀，亦在先生几案间。

元龙高兴绝尘寰，笑傲乾坤眼界寛。斥鷃鹍鹏俱定分，行藏何用倚栏干。

寸断吟肠柰此何，临高怀远足悲歌。若教尽写凄凉意，东阁郎君语更多。

辛苦鱼虫老著书，一生冷淡笑迂儒。何当马上提三尺，去作凌烟大丈夫。

潇然一枕北窗凉，唤取樵青发嫩香。净洗西州羊炙口，要看妙语落冰霜。

此君风度固萧然，谁解招邀到此轩。要识维摩真面目，支离瘦骨寂无言。

干戈险阻恃河关，祸乱相寻一转丸。千载太平归有道，牂牁青海尽衣冠。

诗书千亩浩从横，蚤岁勤劳费笔耕。纨袴儒冠定谁饱，年年妻子笑谋生。

穷年兀兀究遗编，圣处工夫也自贤。政苦虀盐食不足，诸生毋诮腹便便。

笙箫声断一杯残，翠袖云鬟共倚栏。要藉余阴清晚醉，酸寒莫作子猷看。

一时相见万夫雄，蔓草荒陵剑甲空。争战百年无处问，高城弦管正春风。

目断河梁有许愁，人生离合最悠悠。遥怜别夜登临怨，不减清秋燕子楼。

飞步临风亦快哉，雌雄何苦赋兰台。只凭一弄渔舟笛，唤得凉飊渡水来。

长波浩渺拍青山，细雨蓬窗一觉眠。但向急流能暂止，从他蛟鳄怒垂涎。

卷落银潢天汉涯，坐观河伯势雄夸。游人不识支机石，拟向津梁问客槎。

波光山色雨溟蒙，粉雉红楼杳霭中。自是人间佳丽地，不须寻访水晶宫。

振跸鸣銮万马环，悲歌应鄙汉楼船。关头老吏亲曾见，千丈荣光夜烛天。

波面香风落磬声，夕阳楼殿更分明。蓬莱弱水端难到，聊与人间作化城。

射虎将军竟不侯，脱身锋镝老菟裘。柳枝折尽东风晚，闲对酴醿一醉休。

跳珠溅雪满空岩，疏涤心灵爽气严。仿佛瑶台明月下，佩环声在水晶帘。

郁郁亭前三四松，苍髯疑是采芝翁。归欤莫作终南卧，无限英雄落彀中。

飘零谁复问平安，只得幽人冷眼看。流水空山云暮合，此君无乃太清寒。

泠然我欲御波行，身世由来水上萍。好笑安期空狡狯，犹须赤鲤渡沧溟。

月下何人唱步虚，如闻仙子好楼居。五云缥缈星河阁，肠断青鸾一纸书。

老去收身百战场，厌闻鼓吹奏西凉。凭君剩把珠帘卷，要与青山共此觞。

鹊飞乔树月临波，仿佛天孙掷夜梭。卷尽纤云风不动，却从直下看星河。

璧月沉沉过女墙，时闻桂子落天香。三山碧海无消息，双燕归飞秋色荒。

沍露低烟拟怨谁，凄然亦自惜余姿。无人为买蒲城酒，正是柔桑叶落时。

断无车马访闲曹，背暖儿童罢抑搔。叹息深林有兰蕙，谁能收拾赋离骚。

志士犹来惜寸阴，青铜那觉二毛侵。留连春色一樽酒，未必东风识此心。

斯文天意属吾曹，技痒何由一快搔。莫抚断弦思凤髓，如公便可将风骚。

高标聊复寄尘凡，此意难从俗子谈。烂醉狂吟公勿怪，公犹如此我何堪。

初从蘋末转飘摇，回薄山林势益豪。好笑堤边肤寸水，便能平地作波涛。

满眼西风恨别离，路逢萧寺叩柴扉。团栾一听无生话，更觉前谋种种非。

山下人家鸡黍时，解鞍那暇拂尘衣。宦游无况田园薄，自问此生何以归。

森森竹树晓生寒，病怯秋衾梦易阑。欲驾征鞍慵未起，卧听渔鼓吼空山。

半月征衫困路尘，一樽芳酒谩情亲。心知不是陶彭泽，只恐黄花解笑人。

路入扬州秋草残，竹西亭上曲栏干。而今那复闻歌吹，黄叶西风薄暮寒。

锦缆牙樯一梦愁，行人空击木兰舟。玉箫吹断青楼锁，二十四桥风月秋。

咫尺城中膏火煎，空山竹柏固苍然。赠君杯酌清心骨，此是人间第一泉。

木落空江淡夕霏，疏篷一叶并渔矶。秋风几许莼鲈兴，亦欲临流唤渡归。

西风吹雨夜潇潇，冷烬残香共寂寥。要作秋江篷底睡，正宜窗外有芭蕉。

不知门外月波寒，但觉樽前酒量寛。向道东风莫吹去，暂教楚客作花看。

营邱图画展霜绡，眩转寒光鉴影摇。更待东风开夜色，月明洛水断冰消。

纤柔醉撚小梅花，顾影娇春玉凤斜。不觉窗前三尺雪，夜风万里卷龙沙。

章台走马最多情，不怕春衫扑粉英。半夜归来寒梦短，潇潇卧听打窗声。

笔头造化渺无边，闻道春来思涌泉。定向山台得佳句，湿云残雪冷侵天。

西风吹面浪如山，却并寒沙夜系船。两日不能离故处，人间岐路敢争先。

八节愁闻上水滩，江流东下许艰难。青帘招我非无意，端为疏篷夜枕寒。

满眼豺狼兵火余，我今那暇哭穷途。青鞋踏雪江南岸，试觅黄公旧酒垆。

雨过平田陇麦青，春深桑柘暖烟生。恍如身在澜洄曲，肠断东风杜宇声。

平生爱山心不足，寸碧已复明双眸。暮年得此幽栖地，枕上烟岚万叠秋。

经年游宦叹离群，相见提携数候门。一笑相看即无事，径须归办酒盈樽。

条山洓水是吾家，君去重开满院花。邂逅故人相借问，为言秋鬓点霜华。

长堤百里并山回，漫漫沧波鉴影开。要看天工种明玉，请君少待盐风来。

栖迟出处略相同，握手论情一笑逢。便作他年林下约，一樽相对两衰翁。

曾谒祥曦羽盖黄，天衣纷扰御炉香。蒙尘草莽干戈隔，坐看边氛蔽日光。

浩浩颠风尘四合，漫漫后土水平流。无人举手披云雾，却放晴曦照九州。

尘沙渺渺暗城楼，心切尧云泪欲流。慷慨一卮戏下酒，诸郎谁是舞阳侯。

一年春事到耕桑，辽绝乡山恨渺茫。清梦不成风雨夜，更堪诗思搅饥肠。

四海茫茫扰战尘，岂无贤俊共经纶。可怜伧父今头白，也作江南第二人。

武陵归棹几重山，回首沧波锁暮烟。一寸愁生千万斛，可能容易付湘弦。

东风春水湛晴天，斜日平林画素烟。不会浮云亦多事，又将飞雨过山前。

小圃来时春向深，酴醿犹得伴孤斟。欲留午枕梦归去，缥缈行云何处寻。

满马尘埃叹滞留，空劳魂梦遶南州。涌金亭下烟波阔，聊作西湖一段秋。

山色于人定有缘，髻鬟眉黛巧争妍。何当招我白云下，坐对苍崖百尺泉。

夜凉波面涌金霞，坐觉天香落桂华。便合泠然御风去，玉川何待七杯茶。

飞桥跨岸饮晴虹，云散风微水月空。日日尘沙困鞍马，暂留身在广寒宫。

台高山远淡如无，愁极羁人念索居。一任东风吹鬓髪，潇潇蓬葆不禁梳。

风堕何能续断弦，只凭樽酒送雕年。仙人示我长生术，除却醉乡非洞天。

宦学平生着意深，要从黄卷古人寻。功名富贵非吾事，只有渊明会此心。

昨非今是若为论，有愧悠悠出岫云。老鹤乘轩本无意，何妨饮啄混鸡群。

浩荡东风卷送春，娇莺雏燕谩争新。此心自有青山约，不是看花陌上人。

江流变血火连天，闻道舟行相后先。今世谋身无第一，政缘夫子爱逃禅。

关山戎马信音稀，肠断无人寄一枝。沾酒西城联骑入，上林踏雪探春时。

孤标亦自惜幽姿，折赠行人第几枝。万斛清愁江上雨，曾看结子欲黄时。

玉瘦香寒不自持，潇然冷蘂暗疏枝。向来几许闲花木，及见春光烂漫时。

天与清芬心自知，丛林深处出纤枝。发明无限春消息，正是风霜作恶时。

短棹还随海浪回，通明堰下小徘徊。东风吹落篷窗雨，点点春愁枕上来。

一壶春色玉生光，最爱霏霏遶鼻香。浅醉不禁衣袖冷，幽林风雨夜苍凉。

仙官新拜旧词臣，林下相逢又一人。勿谓沧浪清可濯，此心原自绝纤尘。

于世无功懒据鞍，诛茅种竹老空山。不应天与静中趣，自是人容拙者闲。

胶胶身世竟何穷，急电飞花过眼空。惟有离愁推不去，五更孤枕角声中。

吴九何如黄四娘，能令诗老醉颠狂。可怜去岁花前客，戎马尘埃两鬓霜。

杖头挑取一壶春，要使朱颜日日新。何必稽山寻贺老，风流俱是谪仙人。

暮年身计酒葫芦，定是前身刘野夫。他日烂柯山下见，俨然一部黒髭须。

曳杖山间自探春，雨余梅意已清新。兵戎草草伤沦落，一醉花前有几人。

种柳栽花旧惜春，不知春色为谁新。年年青眼樽前客，只有寒梅是故人。

归来醉撚一枝春，照影凉蟾过雨新。不似霸陵愁醉尉，穿云渡水寂无人。

东风一纸平安信，闻道黄岗春已来。传语吴生好看客，梅花应似去年开。

市楼春睡厌都城，车毂喧喧枕上声。此夜客情还冷淡，一林风露夏鸡鸣。

竹枕藤床一室虚，松风瑟瑟梦惊余。破窗犹有流萤渡，老我疏慵不读书。

老去人怜百病攻，平生感慨竟谁同。须知一点悬悬念，不在功名富贵中。

虚窗午夜月朦胧，推枕萧然百念空。更问幽人洗心法，二年魂梦水声中。

脱迹干戈幸再生，时时心折梦围城。南来客枕能安否，更作江湖盗贼惊。

城头传令插军麾，城外行人泪满衣。处处悲风吹战角，沙洲白鹭莫惊飞。

月满沧江风水清，沉沉冰鉴照孤城。何人心绪犹无事，醉卧船舷一笛横。

那知乱后年光促，但觉春来酒味长。炯炯新蟾照人白，恨无双竹倩孙郎。

空笼影照琉璃滑，鸿洞声传钟鼓长。便买扁舟作家宅，风流千载谢三郎。

飞扬跋扈今安取，放浪酣歌亦所长。曾醉西湖春色否，传声江上问诸郎。

苍苍烟画千岩秀，泛泛花流一水长。会向武陵寻避世，此身已是捕鱼郎。

收功不在干戈众，和议元非计策长。闻道搜贤遍南国，要令四裔识周郎。

一扫湖湘氛祲消，坐令愁叹变歌谣。何当早驾风帆下，来看钱塘八月潮。

贺监湖边树树花，东风随意作纷华。那知老守怀归切，陇水秦云是我家。

风流幕府固多闲，冷落曹司绝往还。举酒高楼谁作伴，何妨借取华州山。

平岳亭高一望间，烟霞缥缈揖飞仙。请君直跨刚风骑，去折山头十丈莲。

堂前双树小桃枝，曾看芳英落酒卮。要识当时花下客，鬓毛衰飒病支离。

花发城南苑路迷，衫裁白纻马如飞。月明洛水黄昏后，犹有游人唤渡归。

瓮面浮醅玉雪光，陶巾犹带漉时香。何当分我腊余味，试发樽前旧态狂。

平时三辅盛他邦，白面青山意气郎。落魄朋游那复问，更将苦语话离肠。

支离瘦骨怯寒侵，雾雨溟溟山更深。医国无功还自治，暮年药裹最关心。

云山环合户深关，中有幽人竟日闲。好在窗前数竿竹，与君相伴老山间。

老矣潮州韩吏部，饥餐渇饮似当年。明明月夜长相照，莫怪无书寄大颠。

海风吹浪去如飞，离母山高日出迟。此意此情谁会得，因书写与故人知。

海风飘荡水云飞，黎母山高月上迟。千里孤光一樽酒，此情惟有故人知。

放舟越淮楚，更作三吴游。尚余魂梦怖，敢动乡邦愁。湖山自清绝，鉴中螺髻浮。况复得夫子，一笑忘幽忧。时时作清言，中有湖山秋。却念无家客，坎止而乘流。何当与俱归，岁晚邻一丘。

晚觉身名误，悠悠定孰亲。却回苕水棹，来看武林春。避地将安往，寻山莫厌频。百钱挑竹杖，云外踏嶙峋。

月明窗竹冷横斜，坐看风灯落烬花。老眼病余嫌细字，枯肠寒甚怯清茶。囊空岂是久为客，梦短其能飞到家。但有流年寻鬓髪，潇潇蓬葆飒霜华。

伧父何由习楚风，家山俱在古河东。相逢憔悴干戈后，追数悲欢梦寐中。掺袂又成千里别，放歌空念一尊同。他年倘有加餐字，试问渔舟鹤髪翁。

飘零泽国几春风，又触惊涛泛短蓬。四海未知栖息地，百年半在别离中。功名元与世缘薄，兵火向来吾道穷。独倚危楼凄望眼，青山无数浙江东。

群仙邀我游蓬岛，白鹤随人拾瑶草。英灵指点洞门开，前行后拥商山皓。崎岖石路燕尾分，露湿蟠桃压竹倒。一山万山云气深，琅玕珠树霜风老。王乔缥缈自天下，世许高情两相好。中有一个字安期，笑捧金盆具瓜枣。食之令人可长生，遨游八极登天行。有时一日三万里，西风鹤骨霞衣轻。有时亦复一暂息，长歌一曲烟云凝。高垂铁锁苍苔古，云是神仙紫霄圃。芒鞋竹杖蹑步间，丹凤飞地向人舞。云中鸡犬异人世，药鼎丹炉用心苦。开轩一饮三百杯，檐花乱落天飞雨。青红黑绿乱眼前，万草千花莫能数。茫然拂袖下山来，白髪婆娑镜中睹。

骸骨鳞鳞旷野昏，天阴雨湿向谁论。纵然有乐逾南面，争似无为实相门。

才过常山到草萍，驿亭偏喜雨初晴。麦畦水涨黄云重，柳絮风吹白雪轻。身世自今忘俗虑，宦途从此快吟情。魏公已辍江西镇，犹有甘棠颂政声。

天边箭筈一门通，香隔云萝几万重。好借岩风为披拂，移文有语笑尘容。

孤村烟树暝黄昏，一簇人家半掩门。看尽栖鸦啼噪后，牧童归去雨声繁。

花飞便觉春容减，一阵狂风满地红。可惜余芳留不得，夜深人静月朦胧。

锦帕新裁玩月犀，旋开妆合间云螭。一成贪耍慵梳洗，日晚惟添翠黛眉。

何意分南北，无由问死生。永缠风树感，深动渭阳情。两姊各衰白，诸甥未老成。尘烟渺湖海，恻恻寸心惊。

垂虹过高岸，左江右湖水。洞庭相吐吞，沧海迷涯涘。长波卷风雨，莽苍穷南纪。人材锺秀颖，习俗擅清美。高风想三贤，足以振颓靡。一时挺孤标，千载照青史。荒祠倚桥侧，草草渔樵市。舟车往来冲，今谁踵前轨。我从都城出，万事空化委。就迹月重轻，心期要偷拟。异代岂无人，意欲从此始。山林与钟鼎，一决乃英伟。近闻北客言，兵戎缠巩汜。谁能务采纳，尚得扶隳毁。归欤固夙心，宁作一身喜。亦念征戍儿，白骨委荒垒。道路异秦吴，魂梦隔生死。江湖信清绝，浮泛聊尔耳。却坐写孤怀，悲风生绿绮。

年年人月喜团圆，好在诗边又酒边。莫道玄风只渔钓，也随世俗夜无眠。

疏松怪石水泠泠，白葛乌纱晚醉醒。想见眼前无俗物，一炉沉水写黄庭。

疏我为兹山好，登临到日曛。岩幽余暑雪，锺冷入秋云。篇咏唯僧助，尘烦与俗分。明朝入东棹，因得识吾文。

疏绿柳平芜远际天，青山回抱水相连。半空梅雨昏窗色，一棹萍风破暝烟。酒到愁来那觉醉，诗逢佳客不论篇。只知身在将军府，一梦江南落枕边。

疏跃马津亭未几何，宦游容易十年过。飘摇空似随流梗，寂寞犹如挂壁梭。西岭应余当日翠，南湖直减几分波。输君尚得飞征盖，重向东园听楚歌。

疏速宜净扫妖氛了，来看钱塘八月潮。

疏身骑箕尾归天上，气作山河壮本朝。

疏颜斋在倅厅，面对逍遥楼。

