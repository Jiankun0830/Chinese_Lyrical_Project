龙卧山形滴翠微，翚飞阁势构空危。六鳌不是湖中蛰，一岛疑从海上移。屏障笺毫吟咏处，神仙罗绮燕游时。自惭为吏非香案，又蹑云梯从使麾。

竟夕雨声寒，黎明日气暄。峰峦添积润，谿涧涨新痕。钟鼓连三寺，杉松共一邨。不须游赏遍，丽句满清轩。

世称幽景属金仙，若是精蓝岂妄传。涧涌双泉雷出地，山围四面管窥天。唐僧手泽神毫健，梁帝宸恩宝器妍。今日喜偿平昔志，更逢闽客此安禅。

欲游城郭应难遍，每访湖山亦自劳。坐致眼前无限景，僧房寄处蕺峰高。

