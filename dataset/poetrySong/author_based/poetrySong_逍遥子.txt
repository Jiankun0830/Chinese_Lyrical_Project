山居常与白云俱，小筑东轩著药炉。消遣客魔须底物，竹间叶叶有灵符。

泉流东畔是蓬莱，我爱青山为展开。独倚瘦筇谁是伴，白云日晚自归来。

洞底菖蒲绿作坡，松根况有茯苓多。自能饱饭太平日，不学式微歌浩歌。

蚁窠得意从渠计，螳翳忘言息我机。寒尽山庵无历日，野花啼鸟又春归。

道人宴坐碧山阿，啄木敲门拟客过。吾境本无妖魅事，日长翻有睡为魔。

活水仍将活火煎，茶经妙处莫虚传。陆颠所在闲题品，未试罗浮第一泉。

