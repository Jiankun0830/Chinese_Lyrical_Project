避地南来极，吾乡北斗边。风尘今阻隔，途路旧迍邅。闾里千门盛，湖山百卉鲜。故乡归未得，飞梦入青天。

狎鸥东海上，结友竹林贤。国难知谁救，途穷祇自怜。空花迷眼界，秋月契心禅。未起归欤兴，重寻载酒船。

五星不循轨，征战未应休。妇叹怀空室，鹤鸣增旧愁。刘公三见顾，诸葛万机投。四海今多病，维摩分外忧。

明月杖头挂，啸歌沧海边。自闻狮子吼，尽吐野狐涎。酒兴如流水，诗情似直弦。岩花应未老，更上白云巅。

鲛人对泣号且呼，洒落瀛洲万斛珠。海神知贵不敢受，天池泻下扶焦枯。初疑素霓随银汉，尽似明月投冰壶。庐山瀑布几千丈，较此不可分锱铢。胶西先生春睡足，喜见晴光漱寒玉。武陵迷路初不知，错认松风响岩谷。金波满泛琉璃锺，长揖云峰谢拘束。更约青莲社里人，同向苍崖结茆屋。

