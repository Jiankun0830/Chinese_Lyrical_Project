玉谿谿上雨声干，日暮东风客衲寒。数树梅花吹作雪，行人犹自倚阑干。

怪得寒灯昨夜花，五更归梦倏还家。多情儿女伤离别，争挽征衫问鬓华。

鱼苗客子去成群，野笑狂歌慢慢行。三十里头齐顿住，闻官早过吉州城。

锦衣戍卒竖霜矛，弹压盐丁过岭头。三月闻韶堪叹息，南中还是一年忧。

岭南咫尺莫如虔，和暖严寒别有天。一夜诗魂清到骨，晓霜封却钓鱼船。

秋堂风露声唔咿，青灯一点昏两眵。蟫鱼蠹纸老白日，未识心宇包黄羲。麟胶饮尽霜兔泣，俪花鬭叶纷奇姿。少年轻裘舌秦衍，睥睨六印京尘缁。平生眼底厌糠秕，自对春风乐沂水。搜奇抉怪问子云，载酒归来成独醉。金刀喜有南邻翁，曾吹藜焰丹霞峰。白云满榻呼不起，斜日倚仗酣秋空。紫皇一夕下纶旨，细祓丹铅勘文字。会将一语赞阳秋，高入九天卑九地。圣明勋业琬琰储，不独焜燿冰衔书。两朝搜辑摩日月，往往呼喝羞庭衢。庐陵健笔人莫赎，南丰瓣香竟谁续。西江浩浩流古今，莫遣白头愧青竹。

丈夫达有遇，出令走千里。焚香玩太空，宴坐尘不起。云胡子曾子，不自乐沂水。风烟挟两袖，足跟尚芒履。持被直承明，三省良未巳。观君气如虹，接淅亦可美。昔年子长游，落笔妙信史。三苏出岷峨，文章仰欧子。此行崆峒岭，万事宁足侈。郁孤有奇观，佳句公摩洗。予生事斗室，出若畏澜蠡。长安歌狭邪，神鼎铸螭鬽。穷通匪同途，动静实一理。时止复时行，愿与参此义。

