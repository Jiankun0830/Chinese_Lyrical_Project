南国有佳人，仙姿自蓬岛。龙绡照明珰，凤钗横贵宝。新妆试鸾镜，皎皎颜色好。芳年倏已笄，君子可偕老。奈何行媒弱，修言弃中道。洞房暗怊怅，琦璜结组缟。宁作锺离春，勿学姑瑶草。

东昏侯，自言安，仙华玉寿浮云端。绣窗锦幔飘蜚仙，丹青美女侍七贤。侍七贤，奏笙歌，笙歌逸响哀怨多。苑中花木费绮罗，我欲逾城城有围，愿作双黄鹤，栖瑶池。栖瑶池，辟尘垢，至尊屠肉，潘妃酤酒。石头江上龙驹走，三月春风吊杨柳。

唐明皇，自言荣，金舆翠辇游华清。广寒宫殿凝水晶，霓裳羽衣沈香亭。沈香亭，泛流霞，流霞潋滟队五家。谁知野鹿衔宫花。我欲度关关有兵，愿作双丹凤，蜚瑶京。蜚瑶京，隠烟雾，锦绷酥酪，香囊尘土。剑阁萦纡家何许，梧桐叶叶鸣秋雨。

鹿车小宇宙，据鞍常醉眠。风尘澒洞时，杯里全其天。伶达故自佳，籍放乃无用。试看劝进表，何似酒德颂。

乞灵风鹤屐折齿，壁后寘人汗如洗。樵渔杂沓坐林间。蜉蝣尘埃不可攀，石头扰扰柴桑闲。

铃县四角五采旗，分明天产真英奇。阿堆文章妙一时，士林往往推元龟。杨梅蜜领仁且慈，桃米麦饭清堪师。何愁不得中书为，半生纡意梅虫儿。

眉疏目朗姿圆通，诗书万卷罗心胸。华阳三茅仙洞中，凤笙隠隠和松风。薪林图谶呈梁公，朱砂曾青霜雪容。服之身体飘轻鸿，积金涧泉东复东。山中宰相那无功，昭阳竟作单于宫。

凉台潇洒临清波，幄翠帘珠明绮罗。哀丝豪竹按新歌，红潮素脸春风和。主君欢娱美人醉，报有无情使车至。几丛兰麝俱委尘，独指绿珠可当意。众中偏是承恩深，妾身虽贱无二心。君前判命效一死，玉笛收声红日沉。轻裾飘向阑干角，花钿散地金钗落。到头不负齐奴约，犹胜识字空投阁。

金莲华上俞尼子，永寿神仙罗绣绮。苑中荆荻市令严，玉像支离瓦官寺。六宫鸭{肃刂}起淫风，太白便应县妲己。此身肯许兜鍪夫，猛为东昏判一死。到今羞杀卖降人，去作练儿梁姓臣。

有茧大如瓮，其来自扶桑。缫成白雪丝，一缕万丈长。染人嫁五色，妙织云锦章。奇文杂经纬，纨素无晶光。相缬时所爱，轻𦈌贵侯王。缁衣不可作，此物闲篚箱。衮职岂无阙，终当补虞裳。

飘风吹游尘，古道少人行。泾水化为泥，沧江污吾缨。嗟余偭工巧，世外陶闲情。众芳怨芜秽，不忍葹葹盈。庾领姿皑皑，渭川色青青。三闾播秋思，九韶铿乐声。萧然庭宇中，对之成五清。滔滔扬波者，剑首一吷轻。灵修党见知，冰霜憺姱名。

黄尘败素意，出门惬郊行。野鞠含冷焰，岩松起寒声。高山唐业崇，流水晋时清。拾薪归底用，石鼎待弥明。

关山夜月明，分彩照胡兵。将军拥节起，长戍受降城。焚烽望别垒，欲验盈虚𫘝。塞笳将夜鹊，战气今如此。重关掩莫烟，云阵上祁连。思妇高楼上，遥心万里县。

默耕元不外灵台，何用钱添百屋堆。甘雨每从和气出，祥风常自善心来。畛畦有碍皆除去，境界须宽更放开。种德欲如多黍稌，本仁先且护根荄。太平国里青精饭，永熟乡中玉液杯。会得遗安庞老意，力行好事厚栽培。

西风吹羽扇，吾道竟凄凉。上坂劳骐骥，低巢窘凤凰。可求非富贵，无用是文章。冉冉深林底，幽兰正自香。

满眼皆吟料，归囊未尽空。江波连岸碧，野火张天红。高树留寒日，长芦转晚风。客身虽小艇，心已故山中。

滩高舟去缓，闲眺莫江滨。竹本沙痕旧，茅丛烧色新。青裙瓶汲涧，白帽斧寻薪。渺渺蛮烟起，秋风一旅人。

近况只如此，深山无见闻。二中犹学道，三上漫攻文。芸叶春翻日，梨花晓梦云。添香仍煮茗，严敬事天君。

月里山河大，风前草木凉。征尘生杖屦，香雾湿衣裳。古领扳栖鹘，荒蹊蹴聚蝗。白云看未远，已转九回肠。

只道篷低碍觅诗，眼前物色自多奇。千山赭去如秦样，一水清来似晋时。渔父岂无缘苇辈，樵人恐有负苓师。僮奴忽报梅花动，春在江头最北枝。

古来村里起功名，当日南阳亦是耕。几笔远山仁者静，半篙流水圣之清。晚风蝉响胜金奏，夜露萤光即火城。人得一间高一著，不须史论又诗评。

竹帛功名九折车，栖迟岩野竟何如。浣花溪上寻佳句，积谷山头读异书。江左风流空酝藉，淮南烟景尚凋疏。太平十二河汾策，几欲排云谒帝居。

狞蛟蟠伏鬣封孤，云黯幽亭日向晡。双柱千年翔化鹤，四山半夜泣於菟。老天忍挫真英物，厚地甘埋大丈夫。无计发潜空涕落，雨松霜柏照烟芜。

占断江山自一家，寄情渔弋当生涯。青枫翠竹春屏叶，白藕红菱晓镜花。鸿鹄鹍鹏雕鹗鹘，鳟鲂鲦鲤𫚢鲿鲨。河阳书到君当起，弩发千钧钓五车。

郡名犹是汉流传，宇宙江山复几年。画阁倚空家十万，红妆鬭夜妓三千。层城歌舞秋风外，故国兴亡夕照边。近岁浔阳成重镇，镇南乌幕锁苍烟。

庭下青萱意自舒，起居近日复何如。熏香莫遣衣篝润，饵药从知酒盏疏。教妇丁宁唯礼法，要孙久远是诗书。手中线在常珍重，空写平安托鲤鱼。

早年收得自由身，坐断窝中懒是真。日短日长唯守静，云来云去不生嗔。破除机械鸥盟熟，脱略锱铢鹤料贫。旧看黄庭犹忘却，应无心力对闲人。

世间无尽是天游，更出吴山最上头。江面春声潮卷雪，湖心寒影月澄秋。海门舟楫云开见，瀛屿亭台水载浮。不比钱塘歌舞处，远怀西北有神州。

中边莹彻似冰壶，空尽时情意气殊。已向铜龙梯要路，又随玉驮驾征涂。风生湓浦江流急，云满康庐夜月孤。竭到东南无力了，一分宽处是规模。

野客过门叫卖兰，清风便自逼人寒。孤根未必灵均种，推作离骚辈行看。

不因风雨不分明，羞杀谯楼打乱更。世上公侯多改节，无人肯听丑前鸣。

秋风铜爵曲池平，吴主宫娃满掖庭。凭仗皇孙聪慧早，不知祸在夕阳亭。

辛勤十稔赋三都，闻者曾贻酒瓮书。它日洛中添纸价，陆家兄弟竟何如。

文如玉海动时流，曾以书棋伏隠侯。武德阁前消几语，却令梁氏缺金瓯。

千里旌旗已渡江，蛮奴苦谏唤萧郎。却持官里黄金去，望拜韩擒石子冈。

受用庐山水石奇，亭亭霞外薜萝衣。侍中那抵苏门障，笑死丹青陆探微。

云母糇粮五岳楼，绣袿少妪导仙游。不应轻信双青鸟，便遣东都事业休。

梓泽神仙第一居，争豪不惜碎珊瑚。荆州使客知何罪，未必亡身为绿珠。

辨精龙肉亦奇才，雄匣干将耿不回。只守鹪冥蚊睫赋，天星未必拆中台。

玉麈消摇吐妙言，清流都指作龙门。白头苟活尊胡虏，夜半排墙未是冤。

延英几度献忠言，白羽它时赋感恩。自是三郎真赝错，却将天宝换开元。

千古遗踪散晓烟，空余两字寺门前。世间贪者滔滔是，何必俱曾饮此泉。

满天风月澹消骚，三尺枯桐古调高。不敢问君听别操，请弹二十五离骚。

满空烟雨澹糢糊，三尺霜缣老墨枯。不敢问君求别景，请描七十二峰图。

剪剪霜风起晚吹，一溪流水浸寒晖。客衫犹恨吴绵薄，不道边人尽铁衣。

灵关玉垒自崔嵬，谁向西边起祸胎。万里望尧通一祝，天基御马利州来。

世上今无隠退风，地名偶与午桥同。往来怕看铜驼陌，闲倚柴门忆晋公。

高价租船作胜游，穷逋那敢鬭风流。西湖多少闲春水，不洗中原二百州。

孤山擎出水中央，留下梅花代代香。满酌湖波遥一酹，问咸平事已荒凉。

松是山灵一手栽，尧天长就栋梁材。龙髯怒起春风急，似怪游人喝道来。

隔溪云薄雨飘萧，欲采荷花不见桥。钗卜无凭芳信杳，酸风空度凤台箫。

荒径行如错，蟠松看转奇。鸟声人静处，山色雨晴时。赊得溪翁酒，闲寻道士碁。个中有佳趣，莫怪下山迟。

名重于诸刹，前贤旧隠踪。无人知有路，隔树忽闻钟。瀑壮山疑裂，云深树若封。或传遗稿在，三叩昔时松。

远树一重重，烟村与市通。难寻元亮宅，遥酹菊花丛。蜀浪番墙外，庐山几席中。何时边事息，来此作渔翁。

未登快阁心先快，红日半檐秋雨晴。宇宙无边万山立，云烟不动八窗明。飞来一鹤天相近，过尽千帆江自横。借问金华老仙伯，几人无忝入诗盟。

短墙不碍远山青，无事烧香读道经。时把一杯非好饮，客怀宜醉不宜醒。

惨惨秋风吹客襟，唐人遗迹宋人吟。浮云世事多遭变，不独此亭无绿阴。

千山横碧一溪清，白鸟飞边落照明。吏散庭阶无一事，绿阴亭上又诗成。

扪萝百折上嶙峋，世界仙凡到此分。小朵岳莲来异域，孤撑天拄入层云。江湖待看杯中泻，钟磬回从地底闻。借问须弥在何处，老僧留客且论文。

寂寞石琴台，香云拨不开。多知骑鹤去，自欲买舟来。葑岸春回草，山亭雨谢梅。怀人成怅惘，日暮惜空回。

鸿雁无踪存往事，龙蛇有窟似生成。

