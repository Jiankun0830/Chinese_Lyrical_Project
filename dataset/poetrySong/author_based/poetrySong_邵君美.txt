习书来自浒黄州，南北相关事可忧。弓手寨兵差发了，民丁个个是貔貅。

官船只只离巴城，邻境如何免得惊。镇日爱人堂上坐，夜更朝鼓转分明。

南阳过渡尽流移，携子携妻那处依。兴化寺中都住满，俵钱俵米给他归。

客军过县没公凭，百姓惊移怕起争。犒物犒钱皆望外，秋毫无犯奔程行。

县方忧北又忧南，无寨无城么障拦。近县路头都置栅，哨鞭直突也应难。

县江日日过车船，传是官军或不然。截断县江教莫入，民舟方始得安眠。

米舟米担尽无来，有米有家户不开。急把公文行劝粜，贫民生意挽将回。

库家不典更愁人，作么经营米与薪。自出俸钱权抵当，雪霜时候反如春。

盗猪何足挠官刑，却恐因兹草寇萌。押向市心捶去手，金场窑卒敢纵横。

居民苦要买船般，甲在前湖作一团。好个规模如水寨，风波无恐况风寒。

朝朝探报晓民间，犹更讹传百十般。旗上大书安与急，展开安字一齐安。

官司调卒过千余，帮请那知廪帑虚。一发券头支五日，这般调画有谁如。

巴湘二界缺关防，不是隅官不说详。费得琴堂数杯酒，南阳一度胜金汤。

黄花市路苦无多，长乐街头几度过。哨骑欲来先自伏，邦人喜不见兵戈。

花欢柳喜劝耕夫，彩帜如云拥轿前。万口一辞何以祝，福王坐处有青毡。

