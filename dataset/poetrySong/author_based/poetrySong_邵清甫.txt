三秋犹解强颜红，绝好清晨风露中。不许涉江人错认，凌波著土两家风。

绝怜月殿好根荄，流入人间次第开。只有君家双种好，馨香曾达九天来。

也无棱郭也无神，露洗还同铸出新。青帝若教花底用，牡丹应是得钱人。

瓦叠鱼鳞栋展虹，清虚容膝小楼东。帘高甍耸朝迎日，窗静棂疏昼卷风。岑远暮岚屏隠映，月残晓影玉玲珑。纱幮一枕华胥梦，看取逍遥田舍翁。

铜牛肚里虽无物，中有深深似涧渊。牧童不暇闲吹笛，苦为诗人滴砚泉。

凿石镌成一对鱼，风流未数玉蟾蜍。化时换上腰金袋，记取灯窗压尽书。

轩昂头角似真龙，偃仰毛锥有许功。直等主人投笔去，定应腾踏入云中。

岩脉交横簇乱峰，颠崖悬绝隠仙翁。不须远看连天色，尽在吾人掌握中。

