野意凄凉远俗情，出门一笑乱山青。痴儿白昼犹鼾睡，可是无人会唤醒。

不辱其身不辱亲，要明圣学尽人伦。岂为媚世文章士，养就中和万古春。

诸君着意读书林，好去鸢鱼个里寻。不必浪浮空记诵，且须识取各人心。

花阴不正月将西，欲到溪边步懒移。坐对前山无一语，此心惟有古人知。

武夷洞前皎月生，归人近得坦途行。阴霾涤尽无纤翳，远彻乾坤一样明。

