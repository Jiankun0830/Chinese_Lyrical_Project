在国南方，时维就阳。以祈帝祉，式致民康。豆笾鼎俎，金石丝簧。礼行乐奏，皇祚无疆。

步武舒迟，升坛肃祗。其容允若，于礼攸宜。

嘉玉制币，以通神明。神不享物，享于克诚。

笙镛备乐，茧栗陈牲。乃迎芳俎，以荐高明。

丹云之爵，金龙之杓。挹于尊罍，是曰清酌。

洁兹五齐，酌彼六尊。致诚斯至，率礼弥敦。以介景福，永隆后昆。重熙累洽，帝道攸尊。

谓天盖高，其听孔卑。闻乐歆德，介以福禧。

倏兮而来，忽兮而回。云驭杳邈，天门洞开。

圜丘何方，在国之阳。礼神合祭，运启无疆。祖考来格，笾豆成行。其仪肃肃，降福穰穰。

礼备乐成，乾健天行。帝容有穆，佩玉锵鸣。

定位毖祀，告于神明。嘉玉量币，享于克诚。

有牲斯纯，有俎斯陈。进于上帝，昭报深仁。

大报于帝，盛德升闻。醴齐良洁，粢盛苾芬。

祀帝圜丘，九州献力。礼行于郊，百神受职。灵祇格思，享我明德。天鉴孔章，玄祉昭锡。

羽籥云罢，干戚载扬。接神有恪，锡羡无疆。

神驾来思，风举云飞。神驭归止，天空露晞。

千龄启运，三后在天。嘉坛并侑，亿万斯年。

皇基缔构，帝系灵长。躬荐郁鬯，子孙保昌。

翕受骏命，震叠群方。侑祀上帝，德厚流光。

诞受灵符，肇基丕业。配享洁尊，永隆万叶。

无为靡远，深厚广圻。祭神恭在，弁冕衮衣。粢盛丰美，明德馨辉。以祥以佑，非眇专祈。

神灵拥卫，景从云随。玉色温粹，天步舒迟。周旋陟降，皇心肃祗。千灵是保，百福攸宜。

左手执籥，右手秉翟。进旅退旅，万舞有奕。

陟彼郊丘，大祀是承。其豆孔庶，其香始升。上帝时歆，以我齐明。卒事而彻，福禄来咸。

馨遗八尊，器空二簋。至祝至虔，穹祇贶祉。

因山为高，爰陟其首。玉趾躩如，在帝左右。帝谓我王，予怀仁厚。眷言顾之，永绥九有。

于穆文祖，妙道九德。默契灵心，肇基王迹。启佑后人，垂裕罔极。合食昭荐，孝思维则。

于皇顺祖，积德累祥。发源深厚，不耀其光。基天明命，厥后克昌。是孝是享，申锡无疆。

〔圜锺为宫三奏〕搜讲上仪，式修毖祀。日吉辰良，礼成乐备。风驭云旗，聿来歆止。嘉我馨德，介兹繁祉。

〔黄锺为角一奏〕我将我享，涓选休成。执事有恪，惟寅惟清。乐既六变，肃雍和鸣。高高在上，庶几是听。

〔太簇为征一奏〕礼崇禋祀，备物荐诚。昭格穹昊，明德惟馨。风马云车，肸蚃居歆。申锡无疆，赉我思成。

〔姑洗为羽一奏〕惟天为大，物始攸资。恭承禋祀，以报以祈。神不可度，日监在兹。有馨明德，庶其格思。

灵承上帝，厉意专精。设洗于阼，罍水以清。盥以致洁，感通神明。无远弗届，其飨兹诚。

皇矣上帝，神格无方。一阳肇复，典祀有常。豆登丰洁，荐德清香。棐诚居歆，降福穰穰。

治极发闻，不瑕有芬。嘉玉陈币，神届欣欣。诚心昭著，钦恭无文。以妥以侑，笃祜何垠。

茫茫苍穹，孰知其纪。精意潜通，虽远而迩。量币荐诚，有实斯篚。眷然顾之，永锡繁祉。

典祀有常，昭事上帝。奉以告虔，逮迄奠币。锺鼓既设，礼仪既备。神之格思，恭承贶赐。

祀事孔明，礼文惟楙。爰洁牺牲，载登俎豆。或肆或将，无声无臭。精祲潜通，永绥我后。

气萌黄锺，万物资始。钦若高穹，吉蠲时祀。神策泰元，增授无已。群生熙熙，函蒙繁祉。

赫赫翼祖，受命于天。德迈三代，威加八埏。陟配上帝，明禋告虔。流光垂裕，于万斯年。

大德曰生，阴阳寒暑。乐舞形容，干戚籥羽。一弛一张，退旅进旅。神安乐之，祉锡绵宇。

惟圣普临，顺皇之德。典礼有彝，享祀不忒。笾豆静嘉，降登肸饬。神具醉止，景贶咸集。

内心齐诚，外物蠲洁。神来迪尝，俎豆既彻。燕及群生，靡或夭阏。降福穰穰，时万时亿。

于赫上帝，乘龙御天。惟圣克事，明飨斯虔。荐豆云彻，灵猋且旋。载锡休祉，其惟有年。

灵承上帝，精意感通。馨香旁达，粢盛既丰。登降有仪，祀备乐终。神之听之，福禄来崇。

帝出于震，巽惟齐明。律曰姑洗，以示洁清。我交于神，蠲意必精。既盥而往，祈鉴斯诚。

阳动黄宫，日旋南极。天门荡荡，百神受职。爰熙紫坛，𤈶黄殊色。神哉沛来，盖亲有德。

帝顾明德，监于克诚。齐戒涤濯，式示洁清。郊丘合祛，享意必精。既盥而荐，熙事备成。

帝临崇坛，媪神其从。稽古合祛，并侑神宗。升阶奠玉，诚意感通。贶施鼎来，受福无穷。

上穹昊天，日星垂曜。照临下土，王国是保。维玉与帛，寅恭昭报。永左右之，钦若至道。

至哉坤厚，隤然止静。柔载动植，资始成性。玉光币色，璨若其映。式恭禋祀，有邦之庆。

明明翼祖，并侑泰坛。肇造绵宇，王业孔艰。表正封略，上际下蟠。躬以大报，亦止于燔。

赫赫巍巍，及时纯熙。昊天成命，后则受之。登迈邃古，光被声诗。有币陟配，孙谋所贻。

躬展盛仪，天步逡巡。乐备礼交，嘉玉既陈。神方安坐，荐祉纷纶。陟降有容，皇心载勤。

克昭王业，命成昊天。泰畤禋燎，八陛惟圆。肃然威仪，登降周旋。是谓精享，神监吉蠲。

至大惟天，云何称德。展诚致荐，牲用博硕。诚以牲寓，帝由诚格。居歆降祥，时万时亿。

帝出于震，巽惟洁齐。神明其德，迺称禋柴。惟兹吉蠲，昭事聿怀。重盥而祀，敷锡孔皆。

谒款坛陛，祗祀泰禋。丘圜自然，可格至神。桂尊登酌，嘉荐芳新。靡福菲眇，敷佑下民。

厚德光大，承元之明。兹潜莩吹，升于昭清。冰天桂海，咸资化成。恭酌彝醪，报本惟精。

于赫皇祖，创业立极。肃肃灵命，荡荡休德。嘉觞精洁，雅奏金石。丕显神谟，惟后之则。

丕铄帝宗，复受天命。群阴犹黩，一戎大定。奠鬯斯馨，功歌在咏。佑启后人，文轨蚤正。

肆类上帝，怀柔百神。槀秸既设，珪币既陈。精诚潜交，已事而竣。佑我亿载，基图日新。

恭展美报，聿修上仪。礼乐和节，登降适宜。德焉斯亲，神靡不娭。海内承福，式固邦基。

泰元尊临，富媪繁祉。于皇祖宗，既昭格止。奏舞象功，灵其有喜。永言孝思，尽善尽美。

阳丘其高，神祇并位。既奠厥玉，既奉厥醴。亦有嘉德，克相毖祀。旨酒载爵，以成熙事。

爰熙紫坛，天地并贶。来燕来宁，毕陈郁鬯。承神至尊，精意所乡。告灵飨矣，祉福其畅。

帝临崇坛，媪神其从。祖宗并歆，福禄攸同。兵寝刑措，时和岁丰。其膺受之，将施无穷。

八音克谐，降神出祇。风马云车，陟降在兹。锡我纯嘏，我应受之。一人有庆，燕及群黎。

帝出于震，孝奏上仪。燔燎膻芗，神徕燕娭。肃若旧典，罔或不祗。既右飨之，翕受蕃厘。

燎芗既升，焫膋以洁。于豆于登，焄蒿有𫗣。紫幄𤈶黄，神其安悦。将以庆成，薄言盍彻。

九霄眇邈，神不可求。何以降之，监德之修。三献备成，神不可留。何以送之，保天之休。

谓天盖高，阳嘘而生。日月列宿，皆天之神。肆求厥类，与阳俱升。视燎于坛，以终其勤。

谓地盖厚，阴翕而成。社稷群望，皆地之灵。肆求厥类，与阴俱凝。视瘗于坎，以终其勤。

舞具八佾，乐备六成。大矣孝熙，厉意专精。已事而竣，回轸还衡。我应受之，以莫不增。

五辂鸣銮，八神警跸。天官景从，莫不祗栗。祲威盛容，昭哉祖述。祚我无疆，叶气充溢。

合祀丘泽，登侑祖宗。顾諟惟精，灵承惟恭。有严皇仪，有庄帝容。监于克诚，肃肃雍雍。

〔圜锺为宫〕天门荡荡，云车阴阴。百神咸秩，三灵顾歆。神哉来娭，神哉溥临。飨时宋德，翼翼小心。

〔黄锺为角〕华盖既动，紫微洞开。星枢周旋，日车徘徊。灵兮顾佑，灵兮沛来。载燕载娭，式时坛垓。

〔太簇为征〕泰尊媪厘，祖功宗德。辰躔陪营，岳渎受职。神哉来下，神哉来格。飨德惟馨，留虞嘉席。

〔姑洗为羽〕金石宣昭，羽旄纷纶。洁火夕照，明水夜陈。娭哉惟灵，娭哉惟神。风马招摇，惟德之亲。

皇帝俭勤，盥用陶瓦。礼神颂祗，奠币献斝。月鉴阴肃，醴液融冶。挹彼注兹，礼无违者。

崇台穹窿，高灵下堕。庆阴仿佛，从坐嶪峨。宵升于丘，时通权火。维天之命，百禄是荷。

帝飨于郊，一精二纯。紫觚陟降，嘉玉妥陈。神方留娭，瑞贶纷纶。申锡无疆，螽斯振振。

肃肃礼度，𫓶𫓶宫奏。天行徐谧，皇仪昭懋。光连重璧，物备簋豆。于皇以飨，无声无臭。

列俎孔陈，嘉笾维实。鼎煁阳燧，玉流星液。我牲既硕，我荐既苾。神监下昭，安坐翔吉。

帝登初觞，礼严再盥。精明显昭，齐颙洞贯。灵娭留俞，神光炳焕。我宋受福，永寿于万。

紫坛岳立，神光夜烛。有俨旒采，有鸾佩玉。霄垠顾佑，祖宗熙穆。对越不忘，俾尔戬谷。

天容澄谧，景气晏和。瓒斝荐醇，𫓶璆叶歌。帝降庭止，夜其如何。神助之休，宜尔众多。

甘露流英，卿云舒采。灵俞有喜，神光晻暧。穆穆来莅，洋洋如在。帝用居歆，泽及四海。

听惟飨德，监惟棐忱。顾諟思明，灵承思钦。永言端莅，肃对下临。上帝是皇，毋贰尔心。

羽籥陈容，干戚按节。德闲而泰，功劳而决。虞我神祇，扬我谟烈。尽美尽善，福流有截。

帝临中坛，神从八陛。华玉展瑞，明馨荐醴。亦有嘉德，克相盛礼。献兹重觞，降福弥弥。

敬事天地，升侑祖宗。陈盥于三，介觞之重。秉德翼翼，有来雍雍。相予祀事，福嘏日溶。

孝奏展成，熙仪毕荐。光流桂俎，祥衍椒奠。风管晨凝，云容天转。拜贶于郊，右序诒燕。

所飨惟清，所钦惟馨。灵喜留俞，天景窈冥。福禄来成，福禄来宁。皇用时敛，寿我慈庭。

瓒斝觩{角翏}，觥罍氤氲。有醴惟香，有酒惟欣。肸蚃丰融，懿懿芬芬。我龙受之，如川如云。

天锡多祉，皇受五福。言瞻瑶坛，迄奉瑄玉。昭星炳燿，元气回复。帝仪载旋，有嘉穆穆。

璇图天深，鼎文日辉。庆流皇家，象炳紫微。干回冕旒，云焕衮衣。何千万年，式于九围。

兰豆既升，簠簋既登。礼备俎实，飨贵牲{月烝}。时乃告彻，器用毕兴。祚我皇基，介福是膺。

神辅有德，来燕来娭。礼荐熙成，三灵逆厘。神飨有道，言旋言归。福祉咸蒙，百世本支。

莫神乎天，阳嘘而生。日月星辰，皆干之精。肆求厥类，与阳俱升。视燎于坛，展也大成。

地载万物，阴翕而成。山岳河渎，皆坤之灵。克肖其象，与阴俱凝。视瘗于坎，思求厥成。

福方流胙，祈方钦柴。卤簿载肃，球架允谐。帝祉具临，皇灵允怀。遄御于次，降福孔皆。

八神呵跸，千官景从。回轸还衡，祲威盛容。妥饰芝凤，御朝云龙。归寿慈闱，敷时民雍。

天祚有开，文德来远。祈谷日辛，侑神礼展。

于穆神宗，惟皇永命。荐醴六尊，声歌千咏。

于穆思文，克配上帝。涓选休成，遵扬严卫。祗荐明诚，肃陈量币。享兹吉蠲，申锡来裔。

三阳肇新，万物资始。精诚祈天，其听斯迩。愿均雨旸，田畴之喜。如坻如京，以备百礼。

天锡勇智，允惟太宗。功隆德盛，与帝比崇。礼严陟配，诚达精衷。尚其锡祉，岁以屡丰。

昊天盖高，祀事为大。严配皇灵，亿福来介。

龙见而雩，神之来格。牺象精良，威灵赫奕。

苍苍昊穹，覆临下土。钦惟岁事，民所依怙。爰竭精虔，礼典斯举。甘泽以时，介我稷黍。

天何言哉，至清而健。默定幽赞，降祥福善。夙设圜坛，恭陈嘉荐。贞驭下临，储休锡羡。生物之祖，兴益之宗。于国之阳，以禋昊穹。六变降神，于论鼓锺。亲德享道，锡羡无穷。

礼经之重，祭典为宗。上公摄事，登降弥恭。庶品丰洁，令仪肃雍。百神萃止，惟吉之从。

礼崇禋祀，神鉴孔明。牲牷博腯，以炰以烹。馨香蠲洁，品物惟精。锡以纯嘏，享兹至诚。

簠簋既陈，吉蠲登荐。洗心防邪，肃祗祭典。陟降惟寅，笾豆有践。百福咸宜，淳耀丕显。

秩秩礼文，肃肃严祀。仰洽神休，式协民纪。灌献有容，叙其俎簋。明德惟馨，以介丕祉。

帝临中坛，肃恭禋祀。灵景舒光，飞龙旋轨。送神有章，神心具醉。辅德惟仁，永锡元祉。

四序伊始，三阳肇新。气迎东郊，蛰户咸春。功宣播殖，泽被生民。祝史正辞，昭事惟寅。

条风始至，盛德在木。平秩东作，种献穜穋。律应青阳，气和玉烛。惠彼兆民，以介景福。

备物致用，荐羞神明。礼成乐举，克享克禋。

条风斯应，候历维新。阳和启蛰，品物皆春。篪簧协奏，簠簋毕陈。精羞丰荐，景福攸臻。

长嬴戒序，候正南讹。功资蕃育，气应清和。鼎实嘉俎，乐备登歌。神其来享，降福孔多。

象分离位，德配炎精。景风协律，化神含生。百嘉茂育，乃顺高明。神无常享，享于克诚。

笾豆有践，黍稷惟馨。礼终三献，神归杳冥。

坤舆厚载，黄裳元吉。宅中居正，含章抱质。分王四季，其功靡秩。育此群生，首兹六律。

中央定位，厚德惟新。五行攸正，四气爰均。笙镛以间，簠簋斯陈。为民祈福，肃奉明禋。

土德居中，方舆配位。乐以送神，式申昭事。

西颢腾晶，天地始肃。盛德在金，百嘉茂育。彍弩射牲，筑场登谷。明灵格思，旌罕纷属。

博硕肥腯，以炰以烹。嘉栗旨酒，有弥斯盈。肴核惟旅，肃肃烝烝。吉蠲备物，享于克诚。

飚轮戾止，景烛灵坛。金奏绎如，白露漙漙。

隆冬戒序，岁历顺成。一人有庆，万物由庚。有旨斯酒，有硕斯牲。报功崇德，正直聪明。

大仪斡运，星纪环周。三时不害，黍稷盈畴。克诚致享，品物咸羞。礼成乐变，锡祚贻休。

管磬咸和，礼献斯毕。灵驭言旋，神降之吉。

〔圜锺宫三奏〕于神何司，而德于木。肃然顾歆，则我斯福。我祀孔时，我心载祗。匪我之私，神来不来。

〔黄锺为角一奏〕神兮焉居，神在震方。仁以为宅，秉天之阳。神之来矣，道修以阻。望神未来，使我心苦。

〔太簇为征一奏〕神在途矣，习习以风。百灵后先，敢一不恭。奔走疠疫，祓除菑凶。顾瞻下方，逍遥从容。

〔姑洗羽一奏〕温然仁矣，熙然春矣。龙驾帝服，穆将临矣。我酒清矣，我肴烝矣。我乐备矣，我神顾矣。

在国之东，有坛崇成。节以和乐，式降式登。洁我珮服，璆琳锵鸣。匪坛斯高，曷妥厥灵。

物之熙熙，胡为其然。蒙神之休，迺敢报旃。有邸斯珪，有量斯币。于以奠之，格此精意。

卜岁之初，我迎春祗。孰克侑飨，曰古宓戏。于皇宓戏，万世之德。再拜稽首，敢爱斯璧。

灵兮安留，烟燎既升。有硕其牲，有俎斯承。匪牲则硕，我德惟馨。缓节安歌，庶几是听。

百末布兰，我酒伊旨。酌以匏爵，洽我百礼。帝居青阳，顾予嘉觞。右我天子，宜君宜王。

五德之王，谁实始之。功括造化，与天无期。酌我清酤，盥献载饬。神鉴孔飨，天子之德。

贰觞具举，承神嘉虞。神具醉止，眷焉此都。我岁方新，我亩伊殖。时旸时雨，繄神之力。

忽而来兮，格神鸿休。忽而往兮，神不予留。神在天兮，福我寿我。千万春兮，高灵下堕。

〔圜锺为宫〕离明御正，德协于火。有感其生，维帝是何。帝图炎炎，贻福锡我。鉴于妥虔，高灵下堕。

〔黄锺为角〕赤精之君，位于朱明。茂育万物，假然长嬴。我洁我盛，我蠲我诚。神其下来，云车是承。

〔太簇为征〕八卦相荡，一气散施。隆炽恢台，职神尸之。肃肃飚御，神戾于天。于昭神休，天子万年。

〔姑洗为羽〕烨烨其光，炳炳其灵。窅其如容，歘其如声。扇以景风，导以朱斿。我德匪类，神其安留。

除地国南，有基崇崇。载陟载降，式虔式恭。燎烟既燔，黻冕斯容。神如在焉，肆予幽通。

太微呈祥，炎德克彰。佑我基命，格于明昌。一纯二精，有严典祀。于以奠之，以介繁祉。

练以𫄸黄，有篚将之。肸蚃斯答，有神昭之。维神于民，实始货食。归德报功，敢怠王国。

有牲在涤，从以骍牡。或肆或将，有洁其俎。神嗜饮食，𫗣𫗣芬芬。莫腆于诚，神其顾歆。

四月维夏，兆于重离。帝执其衡，物无疠疵。于皇帝功，思乐旨酒。奠爵既成，垂福则有。

猗欤先农，肇兹黍稷。既殖既播，有此粒食。秬鬯洁清，彝樽疏幂。竭我瑶斝，莫报嘉绩。

盥爵奠斝，载虔载恭。笾豆静嘉，于乐鼓锺。礼备三献，神具醉止。孰显神德，扬光纷委。

神来何从，馺然灵风。神去何之，杳然幽踪。伊神去来，雾散云烝。独遗休祥，山崇川增。

〔圜锺为宫〕维帝奠位，乃咸于时。孰主张是，而枢纽之。谷我腹我，比予于儿。告我冠服，迨其委蛇。

〔黄锺角〕荪无不在，日与我居。孰不可来，肸蚃斯须。象服龙驾，渊渊鼓桴。荪不汝多，多汝意孚。

〔太簇征〕乐哉帝居，逝留无常。尔信我宅，尔中我乡。乃眷兹土，于赫君王。翩然下来，去未遽央。

〔姑洗羽〕澹兮抚琴，啾兮吹笙。神之未来，肃穆以听。缤纷羽旄，姣服在中。神既来止，亦无惰容。

民生地中，动作食息。与我周旋，莫匪尔极。捕鲽东海，搴茅南山。彼劳如何，矧升降间。

万椟之宝，一絇之丝。孕之育之，谁为此施。归之后神，神曰何为。不宰之功，荡然四垂。

维有熊氏，以土胜王。其后皆沿，兹德用壮。黼黻幅舄，裳衣是创。币之玄𫄸，对此昭亮。

王曰钦哉，无爱斯牲。登我元祀，亦有皇灵。以将以享，或剥或烹。大夫之俎，天子之诚。

黍以为翁，郁以为妇。以侑元功，以酌大斗。伊谁歆之，皇皇帝后。伊谁嘏之，天子万寿。

昔在绵邈，有人公孙。登政抚辰，节用良勤。所蓄既大，所行宜远。载其华樽，从以箫管。

羽觞更陈，厥味清凉。饮之不烦，又有蔗浆。夜未艾止，明星浮浮。愿言妥灵，灵兮淹留。

灵不肯留，沛兮将归。玉节猋逝，翠旗并驰。顾瞻伫立，怅然佳期。蹇千万年，无斁人斯。

〔圜锺为宫〕白藏启序，庶汇向成。有严禋祀，用答幽灵。风马云车，来燕来宁。洋洋在上，休福是承。

〔黄锺角〕素精肇节，金行固藏。气冲炎伏，明河翻霜。功收有年，礼荐有章。祇越眇冥，鸿基永昌。

〔太簇征〕昊天之气，揪敛万汇。涓日洁齐，有严厥祀。有牲维肥，有酒维旨。神之燕娭，锡兹福祉。

〔姑洗羽〕执矩斯兑，实惟素灵。受职储休，万宝以成。飨于西郊，奠玉陈牲。侑以雅乐，来歆克诚。

素猋谐律，西颢堕灵。肇复元祀，晨炀肃清。下土层陔，嘉荐芳馨。以御蕃祉，介我西成。

惟时素秋，肇举元祀。礼备乐作，降登有数。洋洋在上，神既来止。神之格思，锡我繁祉。

西颢肃清，群生茂遂。有严报典，孔明祀事。珪币告虔，神灵燕喜。赉我丰年，以锡民祉。

洽礼既陈，谐音具举。有涤斯牲，孔硕为俎。维帝居歆，介我稷黍。乐哉有秋，繄神之祜。

徂商肇祀，灵盖孔飨。恭承嘉禧，湛澹秬鬯。监此馨香，灵其安留。畴惠下民，匪灵之休。

沆砀西颢，功载万世。乘金宅兑，侑我明祀。嘉觞布兰，牲玉洁精。神之燕虞，肃用有成。

肃成万物，泬寥其秋。惟兹祀事，戾止灵斿。酌献具举，典礼是求。冀福斯民，黍稷盈畴。

沆砀白藏，顺成万宝。有来德馨，于昭神妥。露华晨晞，飚驭聿还。介我嗣岁，泽均幅员。

〔圜锺为宫〕吉日壬癸，律中应锺。国有故常，北郊迎冬。乃蒇祀事，必祗必恭。明默虽异，感而遂通。

〔黄锺为角〕良月盈数，四气推迁。帝于是时，典司其权。高灵下堕，降祉幅员。神之听之，祀事罔愆。

〔太簇为征〕北方之神，执权司冬。三时务农，于焉告功。礼备乐作，归功于神。风马来游，永锡斯民。

〔姑洗为羽〕天地闭塞，盛德在水。黑精之君，降福羡祉。洋洋在上，若或见之。齐庄承祀，其敢斁思。

昧爽昭事，煌煌露光。涤溉蠲洁，容仪肃庄。牲肥酒旨，荐此芬芳。降陟有序，礼无越常。

晨曦未升，天宇肃穆。祗若元祀，将以币玉。神之格思，三献茅缩。明灵怿豫，下土是福。

飚驭云盖，神之顾歆。丕昭礼容，发扬乐音。祀事既举，仰当神心。申以嘉币，式荐诚谌。

辰牡孔硕，奉牲以告。秘祝非祈，丰年宜报。至意昭彻，交乎神明。降福穰穰，用燕群生。

赫赫神游，周流八极。德馨上闻，于焉来格。不腆酒醴，用伸悃愊。神其歆之，民用向德。

十月纳禾，民务藏盖。不有神休，民罔攸赖。孟冬之吉，礼行不昧。神降百祥，昭著蓍蔡。

万汇揪敛，时惟冬序。蠢尔黎氓，入此室处。酌献告神，礼以时举。赖此阴骘，民有所怙。

神之戾止，天门夜开。礼备告成，云{车井}亟回。旗纛晻霭，万灵喧豗。独遗祉福，用泽九垓。

和均玉管，政协璿衡。四序资始，万物含生。皇猷允洽，至德惟明。为民祈福，克致精诚。

衣冠俨若，步武有容。公卿济济，率礼惟恭。

昊天降康，云何以报。斯谋斯惟，雍雍灌鬯。身之洁兮，神斯来止。神之享兮，民斯福矣。

笾豆有践，玉帛斯陈。神无常享，享于精纯。

俎实具列，明德惟馨。肃容祗荐，神其降灵。

乐调凤律，酒浥牺尊。至灵斯御，盛德弥敦。

三阳戒律，万汇腾精。既苏昆虫，毕达勾萌。具陈牺象，式荐诚明。锡以蕃祉，永保咸平。

大君有命，祀典咸修。荐献式叙，淑慎优柔。

奉承明祀，惟羊惟牛。卬盛于豆，备陈庶羞。锺鼓喤喤，神具醉止。其彻嘉笾，永绥福祉。

既临下土，复归于天。神之报贶，受福无边。

濬发长源，粤惟始祖。五运协图，万灵来护。

龙德而隠，源流则长。宜乎亿祀，侑享弥昌。

二仪交泰，七政顺行。四序资始，万物含生。皇朝创业，盛德致平。为民祈福，洁此精诚。

冕旒俨若，步武有容。公卿济济，韶頀邕邕。

乐和凤律，酒奠牺尊。神明斯享，礼盛难论。

大君有命，阙典咸修。帝歆明祀，佑圣千秋。

俯临下土，回复上天。触类而长，荷福无边。

〔圜锺为宫〕炎精之神，飞{车井}碧落。驾以浮云，丹书赤雀。礼备豆笾，乐谐箫勺。神具醉止，佑我景铄。

〔黄锺为角〕宋德惟火，神实司之。上仪申蒇，迎方重离。瑶币告洁，秀华金支。啾啾神龙，来介繁禧。

〔太簇为征〕于物司火，于方峙南。璇霄来下，羽卫毵毵。祠官祝厘，联珮合簪。本支有衍，则百斯男。

〔姑洗为羽〕惟神之安，方解羽銮。赤旗霞曳，从以炎官。居歆嘉荐，肸蚃灵坛。神之格矣，民讫多盘。

冲牙锵鸣，肃容专精。交神之义，罔敢弗诚。设洗于阼，罍水惟清。盥以致洁，感通神明。

三阳交泰，日新惟良。大建厥祀，兹报兴王。礼严陟降，德荐馨香。聿怀嘉庆，降福穰穰。

肃肃严祀，神幽必闻。骋驾临飨，将歆𫗣芬。嘉玉陈币，钦恭无文。永绥多祜，国祚何垠。

于穆文献，景炎发祥。启兹皇运，垂庆无疆。篚币有陈，式昭肃庄。神之格思，如在洋洋。

笾豆大房，秩秩在列。奉牲以告，既全既洁。乐均无爽，牲醴攸设。神兮燕娭，霓旌孑孑。

盛德在火，相我炎祚。典祀有常，牲玉维具。风马云车，翩翩来顾。式蕃帝祉，后昆有裕。

皇矣文献，开国有先。德配感生，对越在天。练日得辛，来止灵坛。神其锡羡，瑞应猗兰。

苾苾芬芬，神具醉止。笙磬铿锵，干旄旖旎。鬷假无言，神灵惟喜。申锡蕃厘，暨我孙子。

伟炎厥初，缘感而系。庆衍式崇，昭融有契。乐功既谐，觞献斯继。歆类不违，克昌百世。

洁陈斯备，昭格惟禋。神歆以饫，宰彻其馂。清歌振晓，叶气流春。永锡祚嗣，以渥烝民。

丰祀孔饰，肃来自天。兰尊既彻，飚驭载遄。骑云缥缈，聆乐流连。惟迈惟顾，降福绵绵。

礼文既洽，熏燎聿升。嘉气四塞，丹诚上腾。惟类之应，惟福之兴。永炽天统，亿载灵承。

思文圣考，对越在天。侑神作主，奉币申虔。

偃革兴文，封峦考瑞。威烈巍巍，允膺宗祀。

维圣享帝，维孝严亲。肇图世室，躬展精禋。镛鼓既设，笾豆既陈。至诚攸感，保格上神。

乾亨坤庆育函生，路寝明堂致洁诚。玉帛非馨期感格，降康亿载保登平。

肃肃路寝，相维明堂。二仪鉴止，三圣侑旁。灵期䜣合，祠节齐庄。至诚并贶，降福无疆。

祖功宗德启隆熙，严配交修太室祠。圭币荐诚知顾享，本支锡羡固邦基。

艺祖造邦，二宗绍德。肃雍孝享，登配圜极。先训有开，菲躬何力。歆馨锡羡，保民丽亿。

我将我享，辟公显助。献终豆彻，礼成乐具。饰驾上游，升烟高骛。神保聿归，介兹景祚。

烨烨房心，下照重屋。我严帝亲，匪配之渎。西颢沆砀，夕景已肃。灵其来娭，嘉荐芳郁。

明明合宫，莫尊享帝。礼乐熙成，精与神契。桂尊初阑，羽驾倏逝。遗我嘉祥，于显万世。

于皇圣考，克配上帝。永言孝思，昭荐嘉币。

英声迈古，德施在民。允秩宗祀，宾延上神。

严父配天，孝乎明堂。与奠升阶，降音以将。天步有节，帝容必庄。辟公宪之，礼无不臧。

圣能享帝，孝克事亲。于皇宗祀，盛节此陈。何以荐虔，二精有炜。何以致祥，上天鉴止。

合宫礼备，时维哲王。堂筵四敞，明德馨香。圣考来格，降福穰穰。承承继继，万祀其昌。

奕奕明堂，天子即事。奠我圣考，配于上帝。凡百有职，畴敢不祗。俎洁牲肥，其登有仪。

惟礼不渎，所以严亲。惟孝不匮，所以教民。陟配文考，享于大神。重禧累福，祚裔无垠。

隆功骏德，两有烈光。陟配宗祀，惠我无疆。

舞以象功，乐惟崇德。文经万邦，武靖四国。一张一弛，其仪不忒。神鉴孔昭，孝思维则。

于昭盛礼，严父配天。尽物尽诚，莫匪吉蠲。重觞既荐，九奏相宣。神介景福，亿万斯年。

莫尊乎天，莫亲乎父。既享既侑，诚申礼举。戛击堂上，八音始具。天子亿龄，饮神之胙。

穆穆在堂，肃肃在庭。于显辟公，来相思成。神既歆止，有闻无声。锡我休嘉，燕及群生。

有奕明堂，万方时会。宗子圣考，作帝之配。乐酌虞典，礼从周志。厘事既成，于皇来暨。

交于神明，内心为贵。外致其文，亦效精意。嘉玉既陈，将以量币。肃肃雝雝，惟帝之对。

有邦事神，享帝为尊。内心致德，外示弥文。嘉玉效珍，荐以量币。恭钦伊何，惟以宗祀。

肇祀明堂，告成大报。颙颙祗祗，率见昭考。涓选休辰，齐明朝夕。于惟皇王，孝思罔极。

若昔大猷，孝思维则。永言孝思，丕承其德。于昭明威，侑于上帝。赉我思成，永绥福祉。

于昭皇考，大明体神。宪章文思，宜民宜人。严父之道，陟配于天。躬行孝告，有孚于先。

惟我有宋，昊天子之。三年卜祀，百世承基。施及冲眇，奉牲以祠。敢忘斋栗，偏举上仪。

于赫明堂，肇称禋祀。祖宗来游，亦侑于帝。九州骏奔，百辟咸事。敛时纯休，锡我万世。

噫神何亲，惟德是辅。玉牲具陈，诚则来顾。我开明堂，遵国之故。尚蒙居歆，以笃宗祜。

肇开九筵，维古之仿。皇皇大神，来顾来享。庶仪交修，百辟显相。微诚自中，交际天壤。

皇皇后帝，周览四方。眷我前烈，燕娭此堂。金支秀发，黼帐高张。世歆明祀，曰宋是常。

至哉坤元，持载万物。继天神圣，观世治忽。颂祇之堂，荐以圭黻。孰为邦休，四海无拂。

推尊太元，重屋为盛。谁其配之，我祖齐圣。开基握符，正位凝命。于万斯年，孝孙有庆。

帝神来格，靡祀不从。侑坐而食，独升祖宗。在庭祗肃，展采错重。三献之礼，百年之容。

于穆帝临，至矣元造。克配其仪，惟我文考。仁恩广覃，奕叶永保。宗祀惟初，以扬孝道。

耳听𫓶玉，目瞻𤈶珠。乐备周奏，仪参汉图。神人并况，天地同符。亦既见帝，王心则愉。

展牲登俎，箫韶在庭。羞陈五室，意彻三灵。匪物斯享，惟诚则馨。永作祭主，神其亿宁。

日在东陆，维时上辛。肇开阳馆，恭礼尊神。苍玉辉夜，紫烟炀晨。祖宗并配，天地同禋。

地禩泰折，歌同我将。黝牲纯洁，丝竹发扬。博厚而久，含洪以光。扶持宗社，曰笃不忘。

一德开基，百年垂统。中天禘郊，薄海朝贡。宝龟相承，器鼎加重。泽深庆绵，帝复命宋。

绍天承业，继世立功。帷幄屡胜，车书始同。武扫氛雾，文垂日虹。遗泽所及，孰知其终。

钦惟合宫，承神至尊。祗戒专精，俨然若存。奠兹嘉觞，茝兰其芬。发祉隤祥，以子以孙。

匏尊既举，鞂席未移。有德斯顾，靡神不娭。物情肃穆，天宇清夷。宅中受命，永复邦基。

神之歘至，庆阴杳冥。风马云车，恍若有承。备形声容，于昭文明。庶几嘉虞，来享来宁。

四阿有严，神既戾止。备物虽仪，洁诚惟己。有来振振，相我熙事。载酌陶匏，以成毖祀。

诚一为专，礼三而称。孰陪邦祠，惟我同姓。金丝屡调，圭玉交映。是谓熙成，福来神听。

孰谓天远，至诚则通。孰谓地厚，与天则同。惠我纯嘏，克成大功。握图而治，如日之中。

工祝告休，笙镛云阕。酒茅既除，牲俎斯彻。幽明罔恫，中外咸悦。礼成伊何，天地同节。

奕奕宗祀，煌煌礼文。高灵下堕，精意升闻。熙事既毕，忽乘青云。敢拜明贶，永清世氛。

载酌载献，以纯以精。歌传夜诵，物备秋成。报本斯极，听卑则明。愿储景贶，福我群生。

礼协丰融，诚交仿佛。辟公受膰，宗祀临瘗。贻我来牟，以兴嗣岁。山川出云，天地同气。

应天以实，已事而竣。毡案朝帝，竹宫拜神。灵光下烛，协气斯陈。福禄时万，基图日新。

〔圜锺为宫〕上直房心，时惟明堂。配天享亲，宗祀有常。盛德在金，日吉辰良。享我克诚，来格来康。

〔黄锺为角〕合宫盛礼，金商令时。备成熙事，搜扬上仪。骏奔在庭，精意肃祗。来享嘉荐，神灵燕娭。

〔太簇为征〕休德孔昭，灵承上帝。孝极尊亲，严配于位。嘉荐芬芳，礼无不备。神其格思，享兹诚至。

〔姑洗为羽〕霜露既降，孝思奉先。陟降上帝，礼隆九筵。有馨黍稷，有肥牲牷。神来燕娭，想像肃然。

礼经之重，祭典为宗。上公摄事，进退弥恭。庶品丰洁，令仪肃雍。百祥萃止，惟吉之从。

皇祖配帝，岁祀明堂。冕服陟降，玉佩玱玱。疾徐有节，进止克庄。维时右享，日靖四方。

大享季秋，百执扬厉。明明太宗，赫赫上帝。祗荐忱诚，式严圭币。祚我明德，锡兹来裔。

穆穆皇祖，丕昭圣功。声律身度，乐备礼隆。祗荐量币，祀于合宫。玉帛万国，驩心载同。

备物昭陈，工祝告具。维羊维牛，孔硕孔庶。有嘉维馨，加食宜饫。敛时五福，永膺丰胙。

烨彼房心，明明有融。维圣享帝，礼行合宫。祀事时止，粢盛洁丰。昭受申命，万福攸同。

受命溥将，勋高百王。寰宇大定，圣治平康。有严陟配，宗祀明堂。神保是格，申锡无疆。

温厚严凝，于皇上帝。文德武功，列圣并配。舞缀象成，肃雍进退。秉翟踆踆，总干蹈厉。

总章灵承，维国之常。礼乐宣鬯，降升齐庄。竭诚尽志，荐兹累觞。于昭在上，申锡无疆。

于皇上帝，肃然来临。恭荐芳俎，以达高明。烹饪既事，享于克诚。以介景福，惟德之馨。

帝在合宫，鉴观盛礼。黍稷惟馨，神心则喜。礼备乐成，亦既归止。亿万斯年，以贶多祉。

赫赫高庙，于尧有光。覆被万祀，冠冕百王。有量斯币，蠲洁是将。在帝左右，维时降康。

炎运中兴，苍生载宁。九秩燕豫，三纪丰凝。精祀上帝，陟配威灵。锡羡胙祉，万世承承。

至哉厚德，陟配天长。沈潜刚克，广大无疆。资生万物，神化含章。同和八变，神灵效祥。

于昭祀典，致享坤仪。备物咸秩，柔祇格思。功宣敏树，日益鸿禧。持载品汇，率土攸宜。

妙用无方，倏来忽逝。蠲洁寅恭，式终禋瘗。

赫矣淳耀，俶载帝基。一戎以定，万国来仪。寅恭洁祀，博厚皇祇。威灵攸在，福禄如茨。

丕命惟皇，万物咸皋。卜年迈周，崇功冠禹。有烨炎精，大昌圣祚。酌鬯祈年，永锡繁祜。

昭灵积厚，混混坤舆。配天作极，阴惨阳舒。齐明荐享，百福其储。庶几来止，风马云车。

有来穆穆，临此方丘。其行风动，其止霆收。躬事匪懈，丰盛洁羞。百昌咸殖，允矣神休。

纯诚昭融，芳美嘉荐。肃将二精，以享以奠。休光四充，灵祇来燕。其祥伊何，永世锡羡。

于皇烈祖，维帝所兴。光辉宗祀，如日之升。告灵作配，孝享烝烝。锡兹祉福，百世其承。

我修祀事，于何致诚。罔敢怠佚，视兹硕牲。纳烹荐俎，侑以和声。格哉休应，世济皇明。

猗嗟富媪，博厚含弘。发荣敷秀，动植兹丰。爰酌兹酒，肸蚃交通。众祥萃止，垂祜无穷。

光大含弘，坤元之力。海宇咸宁，烈祖之德。作配方坛，不僭不忒。子孙其承，毋替厥则。

载登坛阼，载酌尊彝。牲酒嘉旨，福禄纯熙。其福维何，万物咸宜。其禄维何，永承神禧。

雍雍肃肃，建我采旄。舞以玉戚，不吴不敖。其将其肆，脾臄嘉肴。何以侑乐，锺鼓管箫。

折俎在笾，胾羹在豆。何以酌之，酒醴是侑。何以锡之，贻尔眉寿。何以格之，永尔康阜。

曳我黼黻，履舄接武。锵我珩璜，降升圉圉。其将肆兮，既曰不侮。其终彻兮，恭钦惟主。

神兮来下，享此苾芬。酌献雍雍，执事孔勤。神之还矣，忽乘飞云。遗我祺祥，物象忻忻。

坤元之德，光大无疆。一气交感，百物阜昌。吉蠲致享，精明是将。介兹景福，鼎祚灵长。

礼经之重，祭典为宗。上公摄事，登降弥恭。庶品丰洁，令仪肃雍。百祥萃止，维吉之从。

礼崇禋祀，神鉴孔明。牲牷博腯，以炰以烹。馨香蠲洁，品物惟精。锡以纯嘏，享兹至诚。

进旅退旅，载扬干扬。不愆于仪，容服有章。式绥式侑，神保是听。鼓之舞之，神永安宁。

物备百嘉，乐周八变。克诚是享，明德斯荐。神鉴孔昭，蕃禧锡羡。回驭飘然，邈不可见。

〔函锺为宫〕至哉厚德，物生是资。直方维则，翕辟攸宜。于昭祀典，致享坤仪。礼罔不答，神之格思。

〔太簇为角〕蒇事方丘，旧典时式。至诚感神，馨非黍稷。肸蚃来临，鉴兹明德。永锡坤珍，时万时亿。

〔姑洗为征〕至哉坤元，乃顺承天。厚德载物，含洪八埏。日北多暑，祀仪吉蠲。式昭毋事，敢告恭虔。

〔南吕为羽〕蒇事方丘，情文孔时。名山大泽，侑祭无遗。牲陈黝犊，乐备咸池。柔祇皆出，介我繁禧。

于穆盛礼，肃肃在宫。蒇事有初，直于东荣。涤濯是谨，惟寅惟清。祗荐柔嘉，享兹克诚。

景风应时，聿严毖祀。用事方丘，锵锵济济。登降有节，三献成礼。神其格思，锡我繁祉。

坤元博厚，对越天明。展事方泽，亶惟顾歆。嘉玉量币，祗荐纯精。锡我繁祉，燕及函生。

毖祀泰折，柔祇是承。于赫艺祖，道格三灵。式严配侑，厚德惟宁。爰昭荐币，享于克诚。

丕答灵贶，蒇事方丘。豆登在列，鼎俎斯俦。牲牷告具，寅畏弥周。柔祇昭格，飚至云流。

祗事坤元，饬躬敢惮。爰洁粢盛，载严圭瓒。清明内融，嘉旨外粲。介我繁厘，时亿时万。

皇矣艺祖，九围是式。至哉柔祇，万汇允殖。保兹嘉邦，介我黍稷。酌鬯告虔，作配无极。

于穆媪神，媲德彼天。我修毖祀，以莫不虔。肆陈时夏，干羽相宣。灵其来游，降福绵绵。

礼有祈报，国惟典常。笾豆丰洁，降升齐庄。备物致志，式荐累觞。昭格来享，自天降康。

承天效法，其道贵诚。牲羞黄犊，荐德之馨。芳俎告毕，礼备乐盈。既静既安，庶物霑生。

至厚至深，其动也刚。精诚默通，或出其藏。神之言归，化斯有光。相我炎图，万世无疆。

膴膴郊原，茫茫宇县。画野分疆，禹功疏奠。灵祇是臻，豆笾祗荐。幽赞皇图，视之不见。

肸蚃储灵，肃恭用币。锵洋导和，洪休允契。嘉气云蒸，浃于华裔。式荐坤珍，聿符明世。

献奠云毕，纯嘏祁祁。威灵藏用，邈矣何之。

削平伪邦，嗣兴鸿业。礼乐交修，仁德该洽。柔祇荐享，量币攸摄。侑坐延灵，神休允答。

有炜弥文，克隆宏构。贻此燕谋，具膺多祐。嶰律吹莩，彝尊奠酒。佐乃沈潜，永祈丰楙。

膴膴浚邦，皇天是宅。必有幽赞，聪明正直。布列笾豆，考击金石。中外谧宁，繄神之力。

都邑浩穰，民物富盛。主以灵祇，昭乃丕应。玉帛牲牷，鼓锺筦磬。祗荐攸歆，归于至静。

〔函锺为宫〕芒芒下土，恢恢方仪。富媪统摄，潜运八维。爰称元祀，告备吉时。揭兹虔恭，僾其格思。

〔太簇为角〕洪惟坤元，道著品物。上配紫旻，厚载其德。良月肇蒇，祭器布列。必先皇祇，以迓景福。

〔姑洗为征〕坱圠无垠，磅礴罔测。山盈川冲，自生自殖。其报惟何，率礼靡忒。亿万斯年，功被无极。

〔南吕为羽〕翕辟以时，协气陶蒸。播之金石，锵厥和声。冥冥眑眑，孔享纯诚。是听是娭，邦基永宁。

晨炀致烟，浡然四施。飘飘风马，仿佛来斯。祀事维清，沃之盥之。载涓载肃，罔有愧辞。

崇崇其坛，屹矣层级。佩约步趋，降登中节。左瞻右睨，祥风蔼集。斿旆羽纷，昭鉴翊翊。

璇玑谐序，籍敛荐嘉。昭答柔祇，迭奏雅歌。币琮以侑，仪腆气和。灵其溥临，容与燕嘉。

穆穆令闻，溥博有容。泽被万宇，靡不率从。恭陈量币，明荐其衷。礼亦宜之，享德攸同。

肃肃嘉承，唯德其物。工祝以告，繄民之力。神哉广生，孔蕃且硕。奠于嘉坛，吐之则弗。

恭承明祀，嘉荐令芳。亦有桂酒，诚悫是将。瑟瓒以酌，效懽厥觞。庶乎燕享，永怀不忘。

宗德含洪，方祇可儗。辟土开疆，八埏同轨。是用作配，有永无纪。祼献以享，茂格蕃祉。

奕奕缀兆，咸池孔彰。丕阐文德，靡忘发扬。进退有节，乃容之常。乐备尔奏，烨烨荣光。

缩酌以祼，既旨且多。三献有序，情文愈加。黄祇临享，锡以休嘉。广兹灵祲，覃及迩遐。

展牲告全，迺登于俎。竣事而彻，侑以乐语。奉厘宣室，祚我神主。敛敷庶民，并受其祜。

云驭洋洋，既歆既顾。悠然聿归，曷求厥路。钦想颂堂，跛立以慕。赉我肸蚃，莫不怿豫。

神罔怨恫，燕其有喜。蒇事告成，爰修瘗礼。乐阕仪备，休气四起。尚谨不愆，念终如始。

阳德之母，羲御寅宾。得天久照，首兹三辰。正辞备物，肃肃振振。沦精降监，克享明禋。

醴齐良洁，有牲斯纯。大采玄冕，乃昭其文。王宫定位，粢盛苾芬。民事以叙，盛德升闻。

县象着明，照临下土。降福穰穰，德施周普。

凝阴禀粹，照临八埏。丽天垂象，继日代明。一气资始，四时运行。灵祇昭格，备物荐诚。

夕耀乘秋，功存宇县。金奏在县，以时致荐。祀事孔寅，明灵降眷。洁粢丰盛，仓箱流衍。

夙陈笾豆，洁诚致祈。垂休保佑，景祚巍巍。

至阴之精，亏而复盈。轮高仙桂，阶应祥蓂。玉兔影孤，金茎露溢。其驾星车，顾于兹夕。

玉钩初弯，冰盘乍圆。扇掩秋后，乌飞枝边。精凝蟾蜍，辉光婵娟。歆于明祀，弭芳节焉。

名稽汉仪，歌参唐宗。往于卿少，乘秋气中。周天而行，如姊之崇。可飞霞佩，下瑠璃宫。

四扉大开，五云车立。霓裾娣从，风翿童执。摇曳胥来，锵洋爰集。歆我严禋，西面以揖。

〔圜锺为宫〕玄鸟既至，序属春分。朝于太阳，厥典备存。载严大采，示民有尊。扬光下烛，煜爚东门。

〔黄锺为角〕升晖丽天，阳德之母。率无颇偏，兼烛下土。恭事崇坛，礼乐具举。顿御六龙，裴回容与。

〔太簇为征〕周祀及暗，汉制中营。肸蚃是届，礼神以兄。我洁斯璧，我肥斯牲。神兮燕享，鉴观孔明。

〔姑洗为羽〕屹尔王宫，泛临翊翊。惠此万方，岂惟五色。以修阳政，以习地德。云景杳冥，施祥无极。

天宇四霁，嘉坛聿崇。肃祗严祀，登降有容。仰瞻曜灵，位居其中。既安既妥，沛哉丰融。

物之备矣，以交于神。时惟炎精，不忘顾歆。经纬之文，璆琳之质。灿然相辉，其仪秩秩。

扶桑朝暾，和气肸饬。奉此牲牢，为俎孔硕。芬馨进闻，介我黍稷。所将以诚，兹用享德。

匏爵斯陈，百味旨酒。勺以献之，再拜稽首。锺鼓在列，灵方安留。眷然加荐，惟时之休。

礼罄沃盥，诚意肃将。包茅是缩，冀毕重觞。焕矣情文，既具醉止。熙事备成，灵其有喜。

羲和驾兮，其容杲杲。将安之兮，言归黄道。光赫万物，无古无今。人君之表，咸仰照临。

〔圜锺为宫〕金行告遒，玉律分秋。礼蒇西郊，毖祀聿修。精意潜达，永孚于休。神之听之，爰格飚斿。

〔黄锺为角〕时维秋仲，夜寂天清。实严姊事，用答阴灵。坛壝斯设，黍稷惟馨。云车来下，庶歆厥诚。

〔太簇为征〕溯日着明，丽天作配。洁诚以祠，礼行肃拜。光凝冕服，气肃环珮。庶几昭格，祗而不懈。

〔姑洗为羽〕穆穆流辉，太阴之精。盈亏靡忒，寒暑以均。克禋克祀，揆日涓辰。牲硕酒旨，来燕来宁。

猗欤崇基，右平左墄。祗率典常，届兹秋夕。陟降惟寅，威仪抑抑。神其鉴观，穰简是集。

少采陈仪，实曰坎祭。礼备乐举，严恭将事。于以奠之，嘉玉量币。神兮昭受，阴骘万汇。

穀旦其差，有牲在涤。工祝致告，为俎孔硕。肸蚃是期，祚我明德。备兹孝钦，式和民则。

白藏在序，享惟其时。躬即明坛，礼惟载祗。斟以瑶爵，神灵燕娭。歆馨顾德，锡我蕃厘。

肃雍严祀，圣治昭彰。清酒既载，或肆或将。礼匝三献，终然允臧。神具醉止，其乐且康。

歌奏云阕，式礼莫愆。以我齐明，罄其吉蠲。神保聿归，降康自天。萝图永固，亿万斯年。

容台讲礼，禖宫立祠。司分届后，带韣陈仪。嘉祥萃止，灵驭来思。皇支蕃衍，永固邦基。

郊禖之应，肇自生商。诞膺宝命，濬发其祥。天材蕃衍，德称君王。本支万世，与天无疆。

昔帝高辛，先禖肇祀。爰揆仲阳，式祈嘉祉。陈之牺牲，授以弓矢。敷祐皇宗，施于孙子。

昭荐精衷，灵承端命。青帝顾怀，神禖储庆。祚以蕃昌，协于熙盛。螽斯众多，流于雅咏。

赫赫高禖，万世所祀。其德不回，锡兹福祉。蕃衍椒聊，和平芣苢。传类降康，世济其美。

礼奠蠲衷，祭仪竣事。丕拥灵休，蕃衍皇嗣。

〔圜锺为宫〕聿分春气，施生在时。禖宫肇启，精意以祠。礼仪告备，神其格思。厥灵有赫，锡我繁厘。

〔黄锺为角〕眷此尊祀，实惟仲春。青圭束帛，克祀克禋。庶蒙嘉惠，嗣续诜诜。神之降鉴，云车来臻。

〔太簇为征〕猗欤禖宫，祀典所贵。粤自艰难，礼或弗备。以迄于今，始建坛壝。愿戒云车，歆此诚意。

〔姑洗为羽〕春气肇分，万类滋荣。惟此祀事，皆象发生。求神以类，式昭至诚。庶几来格，子孙绳绳。

有奕禖宫，在国之南。坛壝既设，威仪孔严。登祀济济，神兮顾瞻。佑我皇祚，宜百斯男。

青律载阳，有鳦颉颃。祈我繁祉，立子生商。三牲既荐，玉帛是将。克禋克祀，有嘉其祥。

祗祓禖坛，洁蠲羊豕。博硕肥腯，爰具牲醴。执事骏奔，肃将俎几。神其顾歆，永锡多子。

瑞鳦至止，祀事孔时。酌以清酒，祼献载祗。神具醉止，介我蕃禧。乃占吉梦，维熊维罴。

中春涓吉，蒇事禖祠。礼备乐作，笾豆孔时。贰觞毕举，荐献无违。庶几神惠，祥启熊罴。

嘉荐令芳，有严禋祀。神来燕娭，亦既醉止。风驭言还，栗然歘起。以祓以除，锡我蕃祉。

倬彼垂象，照临下土。躔次运行，功德周普。九宫既位，惟德是辅。神之至上，皇皇斯皋。

灵禋既肃，明神既秩。在国之东，协日之吉。升歌有仪，六变中律。怀和万灵，降兹阴骘。

祗荐有常，惟神无方。回飚整驭，垂休降祥。

上天贵神，九宫设位。功德及物，乃秩明祀。望拜紫坛，赫然灵气。奠玉荐币，歆之无愧。

天之贵神，推移九宫。厥位靡常，降康则同。来集于坛，顾歆恪恭。歌以送之，飚静旋穹。

〔圜锺为宫〕紫阙幽宏，惟神灵尊。辅成泰元，赞役乃坤。曰雨曰旸，缊豫调纷。享荐陨光，蒙祉如屯。

〔黄锺为角〕载阳衍德，农祥孔昭。赉兹元嘏，穰穰黍苗。象舆眇冥，金奏远姚。无阏厥灵，丹衷匪恌。

〔太簇为征〕于赫九宫，天神之贵。煌煌彪列，下土是莅。幽赞高穹，阴骘万类。肃若旧典，有严祗事。

〔姑洗为羽〕练时吉良，聿崇明祀。粢盛洁丰，牲硕酒旨。肃唱和声，来燕来止。嘉承天休，赉及含齿。

于昭毖祀，周旋有容。历阶将事，趋进鞠躬。改步如初，没阶弥恭。左墄右平，陟降雍雍。

煌煌九宫，照临下土。阴骘庶类，功施周普。恪修祀典，礼备乐举。嘉玉量币，馨非稷黍。

灵鉴匪远，诚心肃祗。是烝是享，俎实孔时。礼行乐奏，肸蚃是期。云车风马，神其燕娭。

惟天丕冒，彪列九神。财成元化，阴骘下民。有酒斯旨，登荐苾芬。昭哉降鉴，茀禄来臻。

均调大化，阴骘下民。骏功有赫，诞举明禋。嘉觞中贰，执事惟寅。清明鬯矣，福禄攸臻。

荐献有序，降登无违。礼乐备举，昭格燕娭。云车缥缈，神曰还归。报以景贶，翊我昌期。

肃肃清庙，奉祠来诣。格思之灵，如在之祭。克谨威仪，载严容卫。降福孔皆，以克永世。

工祝升阶，宾尸在位。祗达孝思，允修毖祀。显相有仪，克恭乃事。俨恪其容，通此精意。

木符启瑞，著象成文。于昭大号，协应明君。灵命有属，鸿禧洞分。歌以升荐，休嘉洽闻。

嘉彼驯象，来归帝乡。南州毓质，中区效祥。仁格巨兽，德柔遐荒。有感斯应，神化无方。

素乌爰止，淳精允臧。名符瑞牒，色应金方。洁白容与，翘英奋扬。孝思攸感，皇德逾张。

维牺维牲，以炰以烹。植其鞉鼓，洁彼铏羹。孔硕兹俎，于穆厥声。肃雍显相，福禄来成。

汤汤洪河，经启长源。郁郁嘉木，挺生本根。大哉崇基，出乎庆门。发祥垂裕，永世贻孙。

元锺九千，生于仲吕。崇台九层，起于累土。赫日之升，明夷为主。孝孙作帝，式由祖武。

明明我祖，积德攸宜。肇继瓜瓞，将隆本支。爰资庆绪，式昭帝基。于穆清庙，永洽重熙。

艰难积行，绵长锺庆。同人之时，得主乃定。既叙宗祧，乃修舞咏。经武开先，永昭丕命。

猗欤太祖，受命于天。化行区宇，功溢简编。武威震耀，文德昭宣。开基垂统，亿万斯年。

赫赫皇运，明明太宗。四隩咸暨，一变时雍。睿文炳焕，圣德温恭。千龄万祀，永播笙镛。

嘉粟旨酒，博腯牲牷。神鉴孔昭，享兹吉蠲。夙夜毖祀，孝以奉先。永锡纯嘏，功格于天。

已象文治，乃观武成。进退可度，威仪克明。

常武徂征，诗人所称。总干山立，厥象伊凝。

肥腯之牲，既析既荐。郁鬯之酒，已酌已献。祝辞亦陈，和奏斯遍。享礼具举，彻其有践。

肃肃清庙，昭事祖祢。粢盛苾芬，四海来祭。皇灵格思，令容有睟。降福孔皆，以克永世。

祼鬯溥将，宾尸在位。帝德升闻，孝思光被。公卿庶正，傅御师氏。至诚感神，福禄来暨。

淳清育物，瑞木成文。元气陶冶，非烟郁氛。玄贶昭格，至和所熏。登歌祼献，肸蚃如闻。

丽碑割牲，以炰以烹。博硕肥腯，荐羞神明。祖考来格，享于克诚。如闻謦欬，式燕以宁。

肃肃艺祖，肇基鸿源。权舆光大，燕翼贻孙。载祀惟永，庆流后昆。威灵在天，顾我思存。

思文圣祖，长发其祥。锡羡蕃衍，德厚流光。眷命自天，卜世聿昌。祗肃孝享，降福无疆。

明明我祖，积德累仁。居晦匿曜，迈种惟勤。帝图天锡，辉光日新。寝庙绎绎，昭事同寅。

洸洸我祖，时惟鹰扬。潜德弗耀，发源灵长。肆类配天，永思不忘。来顾来享，百福是将。

赫赫太祖，受命于天。赤符启运，威加八埏。神武戡难，功无间然。翼翼丕承，亿万斯年。

穆穆太宗，与天合德。昧旦丕显，乾乾翼翼。敷佑下民，时帝之力。永怀圣神，孝思罔极。

煌煌真宗，善继善承。经武耀德，臻于治平。对祀礼乐，丕昭鸿名。陟配文庙，皇图永宁。

鼎俎既陈，豆笾既设。金石在庭，工师就列。备物有严，著诚致洁。孝惟时思，礼以雍彻。

神之来兮风肃然，神之去兮升九天。排凌兢兮还恍惚，羽旄纷兮萧燔烟。

鸿源濬发，睿图诞彰。高明锡羡，累洽延祥。巍巍艺祖，溥率宾王。煌煌文考，区宇大康。珍符昭显，宝历绵长。物性茂遂，民俗阜昌。甫田多稼，禾黍穰穰。含生嘉育，鸟兽跄跄。八纮统域，九服要荒。沐浴惠泽，祗畏典常。隔谷分壤，望斗辨方。并袭冠带，来奉圭璋。峨峨双阙，济济明堂。诸侯执帛，天后当阳。何以辨等，衮衣绣裳。何以褒德，辂车乘黄。声明焕赫，雅颂汪洋。启兹丕绪，祐我无疆。大统斯集，大乐斯扬。俯隆宗祏，仰继穹苍。

五代衰替，六合携离。封疆窃据，兵甲竞驰。天顾黎献，涂炭可悲。帝启灵命，濬哲应期。皇祖丕变，金钺俄麾。率土执贽，犷俗来仪。瞻彼大卤，窃此余基。独迷文告，莫畏天威。神宗继统，璿图有辉。尚安蠢尔，罔怀格思。六飞夙驾，万旅奉辞。徯来发咏，不阵行师。云旗先路，壶浆塞岐。天临日照，宸虑通微。前歌后舞，人心悦随。要领自得，智力何施。风移僭冒，政治淳熙。书文混一，盛德咸宜。干戈倒载，振振言归。诞昭七德，永定九围。

宝命自天，鸿禧锡祚。昭晰绿文，氤氲黄素。玄感荐彰，灵休诞布。寅奉珍符，聿怀永慕。

报贶陟封，聿昭典礼。让德穹厚，归功祖祢。丕显尊称，尽善尽美。寅威孝思，以介蕃祉。

奕奕清庙，锡羡诒谋。升中神岳，显允皇猷。归格艺祖，昭报灵休。奉先追远，盛德益修。

于昭列圣，休德清明。威灵如在，享于克诚。报功厚载，馨荐惟精。归格饮至，礼备乐成。

于赫圣祖，景灵在天。神游来暨，睟容穆然。诲言昭示，帝胄开先。齐明钦若，延鸿亿年。

钦崇太霄，肃奉徽册。大礼克诚，鸿猷有赫。令芳爰荐，明灵斯格。照谢垂祥，永怀何极。

追养奉先，纳孝练主。金奏凤鸣，关雎乐舞。奠鬯恭神，肥腯展俎。积庆聪明，降景寰宇。

于穆真皇，宅心道粹。和戎偃革，焕乎文治。操瑞拜图，封天祀地。盛德为宗，烝尝万世。

濡露降霜，永怀孝思。祫食谛叙，再闰之期。歌德咏功，八音播之。歆神惟始，灵其格兹。

昭穆亲祖，自室徂堂。礼备乐成，肃然祼将。瑟瓒黄流，条鬯芬芳。气达渊泉，神孚来享。

四祖基庆，三后在天。荐侑备成，灵娭其旋。孝孙应嘏，受福永年。送之怀之，明发恻然。

躬兹孝享，礼备乐成。神登于俎，祝导于祊。展牲肥腯，奏格和平。灵其昭格，肃僾凝情。

灵神归止，光景肃然。福祥裕世，明威在天。孝孙有庆，骏烈推先。佑兹基绪，弥万斯年。

在宋五世，天子嗣昌。躬发英断，若干之刚。声容沄沄，被于八荒。垂千万年，永烈有光。

锺鼓惟旅，笾豆孔时。衎我祖宗，既右享之。神亟来止，孝孙之喜。神保聿归，孝孙之思。

进退有容，服章有仪。匪亟匪迟，降登孔时。

于穆仁庙，圣泽滂流。华夷用乂，动植蒙休。徽名冠古，奕世垂谋。帝躬祼献，盛典昭修。

赫赫英皇，总提邦纪。濬发神功，恢张圣理。仙驭虽遥，鸿徽不弭。永言孝思，竭诚躬祀。

奕奕清庙，昭穆定位。霜露增感，粢盛洁祭。神灵来格，福祉攸暨。追孝奉先，本支百世。

有秩时祀，匪怠匪渎。有来宗工，载祗载肃。厥作祼将，流黄瓒玉。是享是宜，永绥多福。

皇祖皇考，配帝配天。骏奔显相，神保言旋。祝以孝告，嘏以慈宣。去来永慕，宗事惟虔。

〔黄锺为宫〕奉先严祀，率礼大经。时思致享，肃荐芳馨。竭诚备物，乐奏和声。真驭来止，熙事克成。

〔大吕为角〕圣灵在天，九关崇深。风马云车，纷其顾临。拥祥储休，昭答孝心。孝孙受祉，万福是膺。

〔太簇为征〕嘉承和平，秩祀为先。乃练休辰，祝史告虔。内心齐明，祀具吉蠲。交际恍惚，如在后前。

〔应锺为羽〕道信于神，神灵燕娭。酒有嘉德，物惟其时。缓节安歌，乐奏具宜。欣欣乐康，福禄绥之。

王假有庙，子孙保光。奉牲以告，玉俎膏香。专精厉意，神其迪尝。休承灵意，申锡无疆。

恪恭祀典，涓选休成。设洗致洁，直于东荣。嘉觞祗荐，明德惟馨。祖考来格，享兹孝诚。

冠佩雍容，时惟上公。享于清庙，陟降弥恭。笾豆静嘉，粢盛洁丰。孝孙有庆，万福来同。

于穆文献，自天发祥。肇基明命，锡羡无疆。子孙千亿，宗社灵长。神之格思，如在洋洋。

天启炎历，集我大命。长发其祥，笃生上圣。夷乱芟荒，乾坤以定。时祀聿修，孝孙有庆。

赫赫艺祖，受天明命。威加八纮，德垂累圣。祀事孔明，有严笙磬。对越在天，延休锡庆。

明明在上，时维太宗。允武允文，丕基绍隆。于肃清庙，昭报是丰。皇灵格思，福禄来同。

于穆真皇，维烈有光。丕承二后，奄奠万方。威加戎狄，道格穹苍。歆时禋祀，降福无疆。

至哉帝德，乃圣乃神。恭己南面，天下归仁。历年长久，垂裕后人。祀修旧典，宝命维新。

炎基克巩，赫赫英宗。绍休前烈，仁化弥隆。笃生圣子，尧汤比踪。烝尝万世，福禄来崇。

于昭神祖，运抚明昌。肇新百度，克配三王。遐荒底绩，圣武维扬。永言执竞，上帝是皇。

于皇濬哲，遹骏有声。率时昭考，丕显仪刑。功光大业，道协三灵。永绥厥后，来燕来宁。

天锡神圣，徽柔懿恭。垂衣拱手，遵制扬功。配天立极，体道居中。佑我烈考，万福攸同。

于皇钦宗，道备德宏。允恭允俭，克类克明。孝遵前烈，仁翊函生。歆兹肆祀，永燕宗祊。

于皇时宋，自天保定。高宗受之，再仆景命。绍开中兴，翼善传圣。何千万年，永绥厥庆。

圣人之德，无加于孝。思皇孝宗，履行立教。始终纯诚，非曰笑貌。于万斯年，是则是效。

维宋洽熙，帝继于理。万姓厚生，三辰顺轨。对时天休，以燕翼子。肃唱和声，神其有喜。

肃肃清庙，于显维德。我祀孔时，我奏有翼。秉翟载骏，有来干戚。神之燕娭，休祥允格。

观德宗祏，奕世烈光。有严祀典，粤循旧章。乐谐九变，献举重觞。燕娭如在，戬谷穰穰。

礼备乐成，物称诚竭。相维辟公，神人以说。歌雍一章，诸宰斯彻。天子万年，无竞维烈。

霜露既降，时思展禋。在天之御，眷然顾歆。乐成礼备，言归靡停。既安既乐，福禄来成。

〔黄锺宫〕时维孟冬，霜露既零。合食盛礼，以时以行。孝心翼翼，惟神来宁。肃倡斯举，神具是听。

〔大吕角〕于穆孝思，嘉荐维时。诚通兹格，咸来燕娭。神之听之，申锡蕃厘。于万斯年，永保丕基。

〔太簇征〕于昭孝治，通乎神明。寒暑不忒，熙事备成。牲牷孔硕，黍稷惟馨。以享以祀，来燕来宁。

〔应锺羽〕苾芬孝祀，荐灌肃雍。致力于神，明信咸通。灵之妥留，惠我庞鸿。广被万宇，福禄攸同。

于赫皇祖，濬发其祥。德盛流远，奕世弥昌。孝孙有庆，嘉荐令芳。神保是享，锡羡无疆。

上天眷命，佑我丕基。翼翼皇祖，不耀其辉。积厚流长，福禄攸宜。祀事孔时，曾孙笃之。

于皇光宗，握符御极。昭哉嗣服，惟仁与德。勤施于民，靡有暇逸。万年之思，永奠宗祏。

合祭大事，因时发天。翼翼孝思，三献礼虔。神兮乐康，飚驭言旋。永福后人，于千万年。

于穆仁祖，宠绥万方。执竞英考，迄用成康。图徽宝册，有烈其光。庶几亿载，与天无疆。

在宋五世，天子神明。群公奉册，迺扬鸿名。金书煌煌，遹昭厥成。思皇多祜，与天同声。

于惟祢庙，乃圣乃神。秉文之士，作起惟新。建宫稽古，一视同仁。庶几备号，以享天人。

于铄徽考，如天莫名。迨兹丕扬，拟纯粹精。温玉镂文，来至于祊。有严奕奕，礼备乐成。

金字煌煌，瑶光灿灿。群工奉之，登此宝殿。对越祖宗，式遵成宪。威灵在天，来止来燕。

惟精惟一，乃圣乃神。鸿名克扬，茂实斯宾。如禹之功，如尧之仁。孝思永慕，用诏无垠。

于穆高皇，功德兼隆。称天以诔，初谥未崇。载稽礼典，扬徽垂鸿。涓日之良，登进庙宫。

有瑑斯宝，有编斯册。导以麾仗，奏以金石。祲威盛容，煌煌赫赫。巨工奉之，高灵来格。

中兴之烈，高掩商宗。揖逊之美，放勋比隆。字十有六，拟诸形容。威灵在天，裕后无穷。

巍巍孝庙，圣德天通。同符艺祖，克绍高宗。有仪有册，载推载崇。镂玉绳金，登奉祏宫。

文金晶荧，册玉辉润。统绍乎尧，德全于舜。勤崇推高，子孝孙顺。冠德百王，万年垂训。

金石充庭，珩璜在列。绘画乾坤，形容日月。巍巍功德，显显谟烈。垂亿万年，鸿徽昭揭。

于皇我后，祗戒专精。假于有庙，祖考是承。趋进惟肃，僾思惟诚。神之听之，来燕来宁。

皇皇大宫，丕显于穆。休德昭清，元气回复。芝叶蔓茂，桂华冯翼。孝孙假斯，受兹介福。

维皇齐精，鬷假于庙。观盥之初，惟以洁告。衎承祖宗，恤祀昭孝。诚心有孚，介福斯报。

秬鬯既将，黄锺具奏。肃我祖考，祗栗以俟。于皇列圣，在帝左右。监观于兹，云车来下。

有硕其牲，登于大房。肃展以享，庶几迪尝。匪腯是告，我民其康。保艾尔后，垂休无疆。

盥至于再，洁诚愈孚。帝用祗荐，灵咸嘉虞。腾歌胪欢，会于轩朱。观厥颙若，受福之符。

思文僖祖，基德之元。皇武大之，受命于天。积厚流光，不已其传。曾孙笃之，于万斯年。

天命有开，维仁是依。迺眷冀邦，于以顾之。其顾伊何，发祥肇基。施于孙子，虔奉孝思。

昭哉皇祖，源深流长。雕戈圭瓒，休有烈光。天祐潜德，继世其昌。永怀积累，嘉荐令芳。

为民请命，皇祖赫临。天地并贶，亿万同心。造邦以德，介福宜深。挹彼惟旨，真游居歆。

皇矣太宗，嗣服平成。益奋神旅，再征不庭。文武秉德，仁孝克明。以圣传圣，对越紫清。

思文真宗，体道之崇。憺威赫灵，遵制扬功。真符鼎来，告成登封。盛德百世，于昭无穷。

仁德如天，遍覆无偏。功济九有，恩涵八埏。齐民受康，朝野晏然。击壤歌谣，四十二年。

穆穆英宗，持盈守成。世德作求，是缵是承。齐家睦族，偃武恢文。于荐清酤，酌之欣欣。

烝哉维后，继明体神。稽古行道，文物一新。润色鸿业，垂裕后人。灵斿沛然，来燕来宁。

明哲煌煌，照临无疆。绍述先志，寔宣重光。诒谋燕翼，率由旧章。苾芬孝祀，降福穰穰。

于皇烈考，道化圣神。尧聪舜孝，文恬武忻。命子出震，遗骏上宾。罔极之哀，有古莫伦。

明德惟馨，进止回复。裼袭安恭，严若惟谷。诚意昭融，群工袂属。成此祲容，生乎齐肃。

于皇我后，祗戒专精。躬制声诗，文思聪明。雍容戾止，玉立端诚。神听如在，福禄来宁。

八音谐律，缀兆充庭。进旅退旅，肃恭和平。盛荐祖宗，灵监昭升。象功崇德，遹观厥成。

威神在天，享于克诚。申以贰觞，式昭德馨。笾豆孔嘉，乐舞具陈。庶几是听，福禄来成。

疏幂三举，诚意一纯。孰陪予祀，公族振振。神具醉止，燕娭窈冥。于万斯年，绥我思成。

夙戒告备，礼节俯成。妥侑惟干，氛氲夜澄。有严有翼，列圣灵承。于穆清閟，肃肃无声。

维皇亲享，至再至三。礼备乐奏，层陛森严。粢盛芳洁，酒醴旨甘。云车风马，从卫观瞻。

赫赫明明，维祖维宗。鉴于文孙，维德之同。日靖四方，亦同其功。亿万斯年，以承家邦。

帝既临享，步武鸣鸾。陟降规矩，颙昂周旋。登歌一再，典礼莫愆。神之听之，祉福绵绵。

熙事既成，嘉笾告彻。洋洋来临，蔼蔼布列。配帝其功，在天对越。允集丛厘，万邦和悦。

神之来游，风马云车。淹留仿佛，顾瞻欷歔。神之还归，钧天帝居。监观于下，何福不除。

于皇上天，钦哉成命。集于冲人，丕承列圣。爰熙紫坛，于庙告庆。肸蚃潜通，休祥荐应。

盛德丰功，一祖六宗。钦翼燕诒，禋享是崇。厉意齐精，假庙惟恭。率礼周旋，福禄来同。

王假有庙，四极骏奔。鼎俎宵严，簴簨云屯。积厚流广，德隆庆蕃。是则是绳，保我子孙。

于穆清宫，奕奕孔硕。芝茎蔓秀，桂华冯翼。八簋登列，六瑚贲室。皇代拥庆，启佑千亿。

天一以清，地一以宁。维皇精专，承神明灵。娥御堕津，渎祇扬溟。盥事允严，先祖是听。

丹楹云深，芳勺宵奠。乐华淳鬯，礼文炳绚。有容有仪，载肃载见。维时缉熙，世世以燕。

旅楹有闲，人神允叶。福以德昭，飨以诚接。六乐宣扬，百礼炜烨。对越在天，流祚万叶。

〔黄锺为宫〕咸英备乐，簋席列斝。诗歌安世，声叶皇雅。翠旗羽盖，云车风马。神其来兮，以燕以下。

〔大吕为角〕勾陈旦辟，阊阖夜分。轸风挟月，车驷凌云。瑞景晻霭，神光耀煴。神其来兮，以留以忻。

〔太簇为征〕穆穆紫幄，璜璜清宫。旱麓流咏，凫鹥叶工。道闳诒燕，业绵垂鸿。神其来兮，以康以崇。

〔应锺为羽〕文以谟显，武以烈承。圣训之保，祖武之绳。有肃孝假，式严衎烝。神其来兮，以宜以宁。

簋豆荐牲，铏笾实馈。其俎孔庶，吉蠲为饎。惟德达馨，以忱以贵。神既佑享，祉贶来暨。

精粹象天，明清鉴月。再御兹盥，益致其洁。齐容颙若，诚意洞彻。百礼允洽，率礼不越。

天地熙泰，跻时升平。阐符建坛，声容文明。君臣赓载，夷夏肃清。本支百世，持盈守成。

在宋四世，天子圣神。用贤致治，约己裕民。海内富庶，裔夷肃宾。四十二年，尧舜之仁。

明明英后，仁孝俭恭。丕显丕承，增光祖宗。继志述事，遵制扬功。万邦作孚，盛德形容。

厉精基治，大哉乾刚。信赏必罚，内修外攘。礼乐法理，号令文章。作新之功，度越百王。

于皇我宋，世有哲明。元祐用人，遹骏有声。绍述先志，思监于成。受天之祜，王配于京。

帝抚熙运，晏粲协期。礼明乐备，文恬武嬉。道光授受，谋深燕诒。骏命不易，子孙保之。

显显令主，辉光日新。奉亲以孝，绥下以仁。兢兢业业，诞保庶民。于穆不已，之德之纯。

昊天有命，中兴复古。治定功成，修文偃武。德隆商宗，业闳汉祖。付托得人，系尧之绪。

艺祖有孙，聪睿神武。绍兴受禅，归尊于父。行道袭爵，百度修举。圣德曰孝，光于千古。

维宋洽熙，帝继于理。万姓厚生，三辰顺轨。对时天休，以燕翼子。肃唱和声，神其有喜。

在周之庭，设业设簴。酒醴惟醹，尔殽伊脯。帝觞毕勺，天步旋举。丕显丕承，念兹皇祖。

黼幄蝉蜎，飚斿宁燕。尊彝献祼，瑚簋陈荐。视仪天旋，淳音韶变。遹求厥宁，福禄流羡。

皇容肃祗，天步舒迟。对越惟恭，敬事不遗。陟降莅止，永言孝思。上帝临女，日监于兹。

明庭承神，鞉磬柷敔。玉梢饰歌，佾缀维旅。既肖厥文，复象乃武。祖德宗功，惟帝时举。

尊斝星陈，罍幂云舒。来贰鸾觞，玉佩琼琚。相予严祀，秉德有初。对扬王休，何福不除。

秉德翼翼，显相肃雝。疏幂三举，诚意益恭。光烛黼绣，和流笙镛。子孙众多，福禄来从。

庙楹邃严，夜景藻清。文物炳彪，礼仪熙成。帷宫载敞，珮珩有声。帝复对越，将受厥明。

明明维后，诒厥孙谋。系隆我汉，陈锡哉周。以孝以飨，世德作求。介以繁祉，万邦咸休。

玉瓒黄流，有𫗣其香。来假来享，降福穰穰。我应受之，汤孙之将。有百斯男，福禄无疆。

圣图广大，宗祊光辉。假于有庙，帝命不违。僾若有慕，夙夜畏威。嘉乐君子，福禄祁祁。

升馔有章，卒食攸序。庭锵金奏，凯收铏筥。其献惟成，其馂维旅。礼洽庆流，皇祖之祜。

珠幄𤈶黄，神既燕娭。监观于下，福禄来宜。云车风马，神保聿归。启佑我后，福禄来为。

圣有谟训，诒谋燕翼。奉天酌祖，万世维则。维皇孝熙，乾乾夕惕。礼既式旋，惟福之锡。

王假有庙，对越在天。帷宫旋御，率礼不愆。泰畤展祠，云阳奉瑄。齐居精明，益用告虔。

于皇祖宗，清庙奕奕。威灵在天，不显惟德。垂裕鸿延，诒谋燕翼。孝孙格斯，受祉罔极。

秬鬯既将，黄锺具奏。瞻望真游，僾若有慕。于皇列圣，在帝左右。云车具来，以妥以侑。

帝德之休，恭俭渊懿。三十一年，谨终如始。升祔在宫，祖功并美。民怀有仁，何千万世。

于皇我后，祗戒专精。齐肃有容，祖考是承。造次匪懈，孝思纯诚。神听有格，福禄来宁。

肃哉清宫，𤈶珠照幄。神之来思，八音振作。赤舄龙章，奉玉惟恪。匪今斯今，先民时若。

于皇维后，观盥之初。精意昭著，既顺既愉。圭鬯承祀，卿士咸趋。目视心化，四方其孚。

涓选休成，祖考是享。夙夜专精，求诸惚恍。洋洋在上，惟神之仰。鬯矣清明，应之如响。

来相于庭，鸣𫓶锵锵。奉牲而告，登彼雕房。非牲之备，民庶是康。神依民听，上帝斯皇。

何庆之长，实兆于商。由商太戊，子孙其昌。皇基成命，宋道用光。诒厥孙谋，膺受四方。

上帝监观，维仁是依。继世修德，皇心顾之。其顾伊何，在彼冀方。施于子孙，降福穰穰。

昭哉皇祖，骏发其祥。雕戈圭瓒，盛烈载扬。天锡宝符，俾炽而昌。神圣应期，赫然垂光。

猗欤皇祖，下民攸归。膺帝之命，龙翔太微。戎车雷动，天地清夷。峨峨奉璋，万世无违。

煌煌神武，再御戎轩。时惠南土，旋定太原。车书混同，声教布宣。维天佑之，亿万斯年。

于皇真宗，体道之崇。游心物外，应迹寰中。四方既同，化民以躬。清浄无为，盛德之容。

噫我大君，嗣世修文。维文维武，諟继虞勋。天锡丕祚，施于后昆。于荐清酤，酌之欣欣。

烝哉维后，继明体神。宪章文武，宜民宜人。经世之道，功格于天。子孙严祀，无穷之传。

明哲煌煌，照临无疆。丕承先志，嘉靖多方。朝廷尊荣，民庶乐康。珍符来应，锡兹重光。

圣考巍巍，光绍丕基。礼隆乐备，时维纯熙。天仁兼覆，皇化无为。功成弗处，心潜希夷。

作乐合祖，笋簴在庭。众奏具举，肃雝和鸣。神灵来格，庶几是听。皦绎以终，永观厥成。

威神在天，来格于诚。既载清酤，有闻无声。相予熙事，时赖宗英。肃肃雝雝，允协思成。

疏幂三举，诚意一纯。孰陪予祀，公族振振。明灵来娭，乐舞具陈。奉神所佑，昭孝息民。

赫赫明明，德与天通。施于孙子，福禄攸同。日靖四方，民和年丰。有秩斯祜，申锡无穷。

歆我齐明，威德如存。牲牷是享，圭玉其温。群公执事，亦既骏奔。礼成告彻，咸福黎元。

神明既交，恍若有承。钦翼齐庄，福禄具膺。王业是兴，祖武是绳。佑我亿年，以莫不增。

明明徽祖，抚世升平。制礼作乐，发政施仁。圣灵在天，德泽在民。亿万斯年，保佑后人。

于皇时宋，自天保定。高宗受之，再仆景命。绍开中兴，翼善传圣。何千万年，永绥厥庆。

礼既行矣，乐既成矣。维祖维妣，安且宁矣。皇举玉趾，佩锵鸣矣。拜贶总章，于厥明矣。

皇矣昭考，圣灵在天。称秩宗祀，有严恭先。奉币以荐，见之僾然。仁深泽厚，厥光以延。

假哉皇考，必世后仁。嘉靖我邦，与物皆春。之纯之德，克配穹旻。馀庆渊如，佑我后人。

閟宫翼翼，雅乐洋洋。牲器肃设，几筵用张。饰以明备，秩其令芳。神兮来格，风动云翔。

服章观象，山龙是则。容止跄跄，威仪翼翼。

恪恭奉祀，祗荐牺牲。九成爰奏，有俎斯盈。

祀事孔明，庙室惟肃。铏登笾豆，金石丝竹。既灌既荐，允恭允穆。奉神如在，以介景福。

初阳作配，内助惟贤。柔顺中积，英徽外宣。神宫有侐，明祀惟虔。歆诚降祐，于万斯年。

猗那淑圣，象应资生。配天作合，与日齐明。椒宫垂范，彤史扬名。聿修毖祀，永奉粢盛。

王门禀庆，帝族惟贤。功存内治，德协静专。流芳图史，垂范纮𫄧。新庙有侐，祀礼昭然。

明明英媛，德备椒庭。笾豆有践，黍稷匪馨。静嘉致荐，容与昭灵。精意以达，顾享来宁。

曾孙袭庆，柔祇育德。正位居体，其仪不忒。教被宫壶，化行邦国。祝史正辞，垂裕无极。

淑德昭著，至乐和平。登豆在列，膋香荐诚。六变合礼，八音谐声。穰穰景福，佑我休明。

为太宗后，为天下母。诞圣继明，膺干作主。玉振金相，兰芬桂芳。于万斯年，永奉烝尝。

彝尊鬯酒，庆佑遂行。介以纯嘏，允答明诚。

宗臣率礼，步玉锵锵。吉蠲斯献，百禄是将。

荐献有终，礼容斯穆。以奉嘉觞，以膺多福。

明禋告毕，灵辂难留。升云杳邈，整驭优游。诚深嘉栗，礼罄钦修。丰融垂佑，以永洪休。

肃肃閟宫，顺时荐事。郁鬯馨香，如见于位。

祥标曾麓，德合方仪。万邦展养，九御蒙慈。孝恭祊祏，美播声诗。淑灵顾享，申锡维祺。

青金玉瓒，祼将于京。永怀罔极，夙夜齐明。

翊佐先朝，章明壶教。淑顺谦勤，徽音在劭。树风不止，劬劳匪报。黍稷令芳，嘏兹乃告。

祼圭既陈，酌鬯斯醇。音容仿佛，奠献惟寅。

内辅先猷，夙昭壶则。保祐之劳，慈惠其德。荣养有终，芳风无极。享献閟宫，载怀凄恻。

閟宫奕奕，韶乐洋洋。牲币虔布，几筵肃张。醴泉淳美，嘉肴洁香。俟神来格，降彼帝乡。

乐铿金石，俎奉牺牲。九成斯奏，五教爰行。

鸾骖复整，鹤驾难留。白云缥缈，紫府深幽。庙虽载止，神无不游。垂佑皇宋，以永鸿休。

显矣皇妣，德侔柔祇。升祔太室，协礼之宜。耀彼宝册，列之尊彝。惟诚是厚，永佑庆基。

伣天生德，作配元符。仪刑壶则，辅佐帝图。登崇庙祏，勒号璠玙。烝尝亿载，皇极之扶。

曰嫔于京，天作之配。进贤审官，克勤其志。于穆清庙，本仁祖义。亿万斯年，神灵攸暨。

〔黄锺宫二奏〕閟宫有侐，堂筵屹崇。灵徽匪遐，精诚感通。苾芬维时，登兹明祀。泠然云车，有来其驭。

〔大吕角二奏〕羽旌风翔，翠蕤飘举。俨其音徽，登兹位处。笙镛始奏，合止柷敔。是享是宜，永求伊祜。

〔太簇征二奏〕枚枚閟宫，鼎俎肆陈。烝畀明灵，登其嘉新。鼓锺既戒，旨酒既醇。攸介攸止，纯禧荐臻。

〔应锺羽二奏〕旨酒嘉肴，于登于豆。是享是宜，乐既合奏。衎我懿德，执事温恭。灵兮允格，有翼其从。

列爵陈俎，芬芳和羹。𪭢金击石，洋洋和声。礼行伊始，我德惟明。既盥而往，于昭斯诚。

笙箫纷如，陟彼庙庭。锵锵佩玉，怀兹先灵。神保聿止，音容杳冥。繁禧是介，万年惟宁。

雝雝玉佩，清酤惟良。粢盛具列，有𫗣其香。怀其徽范，德洽无疆。于兹燕止，降福穰穰。

嫔于潜邸，爰正坤仪。关雎化被，思齐名垂。柔德益茂，家邦以熙。皇心追崇，永羞牲粢。

翩然干戚，扬庭陈阶。文以经纬，武以威怀。其张其弛，节与音谐。迄兹献享，妥灵绥来。

珩璜之贵，袆褕之尊。天作之合，内治慈温。元良锺庆，祉福乾坤。以享以祀，事亡如存。

锵洋纯绎，于论鼓锺。周旋陟降，齐庄肃容。维罍既旨，维笾伊丰。歌彻以雍，介福来崇。

黍稷维馨，虡业充庭。既钦既戒，灵心是承。顾予烝尝，言从之迈。申锡无疆，是用大介。

威仪皇止，庶尹在庭。爰举徽章，遹观厥成。勒崇扬休，写之琼瑛。迄于万祀，发闻惟馨。

有犹有言，顺承天则。聿崇号名，再扬典册。朱英宝函，左右翼翼。千秋万岁，保兹无极。

〔黄锺宫〕笾豆大房，牺尊将将。馨香既登，明灵迪尝。其乐伊何，吹笙鼓簧。灵来燕娭，降福无疆。

〔大吕角二奏〕吉蠲惟时，礼仪既备。奉璋峨峨，群公在位。神之格思，永锡尔类。展彼令德，于焉来暨。

〔太簇征二奏〕雍雍在宫，翼翼在庭。显相休嘉，肃雍和鸣。神嗜饮食，明德惟馨。绥我思成，式燕以宁。

〔应锺羽二奏〕牺牲既成，笾豆有楚。𪭢金击石，式歌且舞。追怀懿德，令闻令仪。灵兮来格，是享是宜。

嘉肴旨酒，洁粢丰盛。既盥而往，以我齐明。有孚颙若，黍稷非馨。神之格思，享于克诚。

佩玉锵锵，其来雝雝。陟降孔时，步武有容。恪兹祀事，神罔时恫。绥我邦家，福禄来崇。

旨酒嘉栗，有𫗣其香。衎我淑灵，歆此令芳。德贻彤管，号正椒房。神具醉止，降福穰穰。

籥翟既陈，干戚斯扬。进旅退旅，一弛一张。其仪不忒，容服有光。以宴以娭，德音不忘。

望高六宫，位应四星。辅佐君子，警戒相成。袆衣褒崇，琛册追荣。于以奠之，有椒其馨。

濯濯其英，殖殖其庭。有来群工，赉我思成。嘉肴既将，旨酒既清。雍彻不迟，福禄来宁。

礼仪既备，神保聿归。洋洋在上，不可度思。神之来兮，肸蚃之随。神之去兮，休嘉是贻。

上帝锡羡，寔生婉淑。辅佐神皇，宠膺天禄。诞育泰陵，劬劳顾复。于昭徽音，久而弥郁。

于显惟德，徽柔懿明。嫔于初载，有闻惟馨。肆我鼓锺，万舞在庭。神保是格，来止来宁。

有炜柔仪，率履不越。惠于初终，既明且达。我将我享，相盥乃登。胡臭亶时，攸介攸宁。

苾苾其芳，殽核维旅。陟降孔时，有秩斯所。雍容内化，维神之明。明则不渝，绥我思成。

天维显思，有相于内。右贤去邪，夙夜儆戒。猗欤追册，重翟袆衣。既右享之，百世是仪。

酌彼玉瓒，有椒其馨。鬷假无言，雍容在庭。生莫与崇，于赫厥声。祀事孔明，神格是听。

恭俭宜家，柔顺承天。德昭彤管，忧在进贤。宝册袆翟，追荣寿原。四时祼享，何千万年。

清宫有严，广乐在庭。锺鼓筦磬，九变既成。缩茅以献，洁秬惟馨。灵游可想，来燕来宁。

秉翟竣事，万舞𪭢金。总干挥戚，节以鼓音。礼容有炜，肸蚃来歆。淑灵是听，雅奏愔愔。

登献罔愆，俎豆斯彻。神具醉止，礼终乐阕。御事既退，珊珊佩玦。介我繁祉，歆此蠲洁。

备成熙事，虚徐翠楹。神保聿归，云车夙征。鉴我休德，神交惚恍。留祉降祥，千秋是享。

新庙肃肃，蒇事以时。陟降阶墄，雍容有仪。鞠躬周旋，罔敢不祗。祝史正辞，灵其格思。

肇严庙祀，爰图遗芳。物必称德，或陈或将。有缛其仪，有苾其香。灵兮来下，割烹是尝。

曾沙表庆，正位椒庭。徽音杳邈，宫壶仪刑。虔修祀事，清酌惟馨。缩以包茅，昭格明灵。

霄汉月堕，郊原露晞。徽音如在，延伫来归。有酒既清，累觞载祗。神具醉止，燕衎怡怡。

仙驭弗返，眇邈清都。荐此嘉殽，既丰既腴。奠享有成，鼓乐愉愉。彻我豆笾，率礼无逾。

涓选休辰，于秋之杪。既齐既戒，爰假祖庙。有侐仪坤，旧章是效。享祀奚为，天子纯孝。

宗祀九筵，先荐閟宫。陟自东阶，煌煌衮龙。于穆圣善，监兹礼容。是享是宜，介福无穷。

丕显文母，厚德维坤。仙驭虽邈，徽音固存。瑟彼玉瓒，酌此郁尊。简简穰穰，裕我后昆。

祥发伣天，符彰梦日。有怀慈容，孝享庙室。泰尊是酌，旨酒嘉栗。灵其格思，祚以元吉。

美咏河洲，德嫔妫汭。徽音如存，肇修祀事。缩以包茅，酌以醴齐。灵来顾歆，降福攸备。

恭惟圣母，跻祔孔时。陈羞宗祏，徼福坤仪。锺鼓惟序，牲玉载祗。于皇来格，永介丕基。

天合重华，内治昭融。承承继继，保佑恩隆。归从阜陵，登祔太宫。燕我后人，福禄来崇。

巍巍真宇，奕奕殊庭。规模太紫，炳焕丹青。元命祗答，大猷是经。多仪有践，丕应无形。肆设金石，声闻杳冥。伫回飚驭，永祐基扃。

芳气上浃，飚驭下临。绍承丕绪，永励精明。氤氲成雾，葱郁垂阴。虔恭对越，介祉攸钦。

发祥有自，介福无疆。纷纶丕应，保佑下方。嘉荐斯备，雅奏具扬。寅威洞达，监眄昭章。

无体之体，强名之名。监观万宇，统治九清。真期保祐，瑞命昭明。乾乾翼翼，祗答财成。

于昭灵贶，诞启鸿源。功济庶汇，庆流后昆。兰肴登俎，桂酒盈尊。俯回飚驾，永庇云孙。

赫赫艺祖，受命高穹。威加海外，化浃区中。发祥宗祏，锡祐眇冲。钦承积德，励翼精衷。

明明文考，储精上苍。礼乐明备，溥率宾王。功德累洽，历数会昌。孝思罔极，丕祐无疆。

太初非有体，至道本无声。降迹临下土，成功陟上清。至仁敦动植，丕绪启宗祊。紫禁承来格，鸿基保永宁。发祥垂诞告，致孝荐崇名。广乐伸钦奉，储休固太平。

明明始祖，诞启庆基。翼翼后嗣，虔奉孝思。精洁斯达，祉福咸宜。于以报贶，于以受厘。

雕俎在御，飚驾闻声。真游斯降，旨酒斯盈。大乐云阕，大礼云成。彻彼常荐，罄此明诚。

精心既达，真游允臻。礼容斯举，福应惟醇。将整仙驭，言还上旻。永存嘉贶，用泰烝民。

玉虚上帝，金像睟容。宅真云构，练日龟从。维皇对越，率礼寅恭。灵心丕应，福禄来崇。

总化在天，保昌厥绪。降格皇闱，琼轮载御。藻仗星陈，睟容金铸。佑我庆基，宅兹灵宇。

烝哉大君，聿怀帝祖。镕范真仪，奉尊灵宇。至感祥开，洪辉物皋。瞻谒尽恭，飞英率土。

于显神宗，德洽区中。祥金烁冶，范兹睟容。殊庭胥宇，备物致恭。明威有赫，降福来同。

登隆妙号，钦翼渊宗。茂宣德礼，有恪其容。奉璋升荐，垂佩弥恭。扬休咏美，以间笙镛。

皇灵垂祐，洪福弥隆。祗率绵宇，洁祀真容。严恭奉册，对越清躬。睟容肃穆，懿号尊崇。礼成乐举，福禄来同。

赫赫列圣，盛德巍然。彤彤灵宇，睟仪在焉。奉以龙衮，被之象天。重庆宗稷，亿万斯年。

上旻降监，介祉实繁。邦家修报，妙道归尊。增名霄极，奉册灵轩。茂宣圣典，永祐黎元。

图书昭锡，典礼绍成。烝民何幸，教父储灵。钦承景贶，祗奉崇名。致虔宝册，垂祐基扃。

犹龙之圣，降生厉乡。教流清浄，道符混茫。大君肃谒，盛仪允臧。森罗羽卫，躬荐萧芗。簪绂济济，锺石洋洋。高真至止，介福诞祥。

琳宫奕奕，黼坐煌煌。玉帛成礼，飚驭延祥。鸿仪有则，景福无疆。嘉应昭协，丕犹诞扬。

金奏以谐，飚游斯格。灵监章明，皇心励翼。肃奉雕俎，来升彩席。享德有孚，凝禧无斁。

钦崇至道，肃谒殊庭。顺风而拜，明德惟馨。飚驭来格，尊酒斯盈。是酌是献，心通杳冥。

彼涡之壤，指李之区。千乘万骑，来朝密都。躬陈芳荐，款接仙舆。饮酒受福，永耀鸿图。

邈矣道祖，冥几惚恍。常德不离，至真无象。引位清穹，降祥神壤。酌醴荐诚，控飚来享。

醴盏在户，金奏在庭。笾豆有践，黍稷非馨。义尽蠲洁，诚通杳冥。言旋风驷，祚我修龄。

荐号穹冥，登名祖祢。陟配阳郊，协宣典礼。感电灵区，诞圣鸿懿。册宝斯陈，福禄来暨。

穆穆真宗，锡羡蕃昌。飚轮临贶，谆诲洞彰。虔崇懿号，祗答景祥。至诚致享，降福无疆。

真馆奉币，洁齐致馨。灵因斯格，社稷庆宁。

椒浆尊享，珍馔精祈。睟容杳邈，瑶辂霞飞。

威灵洋洋，靡有常向。于惟钦承，来假来飨。博硕芬香，是烝是享。奉器有虔，载德无爽。

尔牲既充，是烹是肆。尔肴既具，是羞是馈。非物之重，惟德之备。神之格思，歆我精意。

维皇齐居，承神其初。颙颙昂昂，龙步云趋。景锺铿如，肃觐清都。肸蚃之交，神人用孚。

帝既临飨，罄兹精意。对越在天，爰升紫陛。孔容翼翼，保承丕绪。孝奉天仪，永锡尔类。

惟德馨香，升闻八方。粤神临之，来从帝乡。万灵景卫，有烨其光。监我精纯，降福穰穰。

斋居皇皇，琼琚锵锵。承祭之初，其如在旁。挹彼注兹，储禧迎祥。神之听之，欣欣乐康。

涓选休辰，有事嘉荐。琅琅琼珮，陟降岩殿。其陟伊何，币玉斯奠。周旋中礼，千亿储羡。

上灵始祖，云景元尊。严祀夙展，六乐朱轩。明玉之洁，丰帛之温。畅乃继序，承德不愆。

我后临飨，奠币攸毕。式旋其趋，矩度有式。礼容斋庄，孝思纯实。天休滋至，时万时亿。

百职骏奔，来相于庭。奉盛以告，登兹芳馨。际天蟠地，默运三灵。神兮来歆，祚我休平。

有严大礼，对时休明。情文则粲，蠲洁必清。再临观盥，以专以精。真游来格，永观厥成。

于赫炎宋，十叶华耀。属兹郊报，陟降在庙。其降伊何，椒浆桂酒。再拜斟酌，永御九有。

瑶源诞启，玉牒肇荣。覆育群有，监观圆清。酒醴既洽，登荐惟诚。无有后艰，骏惠云仍。

奠鬯告成，式旋厥位。天步雍容，神人燕喜。九庙观德，百灵荐祉。子孙其昌，垂千万祀。

于皇乐舞，进旅退旅。一弛一张，笙磬具举。岂惟玩声，象德是似。神鉴孔昭，福禄来予。

五音饬奏，神既亿康。澹其容与，荐此嘉觞。有来显相，𫓶玉锵锵。奉承若宥，罔不斋庄。

嘉荐既终，神贶斯复。赉我思成，灵光下烛。孝孙承之，载祗载肃。敷锡庶民，函蒙祉福。

帝临閟庭，逆厘上灵。神羯安坐，肃若有承。嘉觞既申，德闻惟馨。灵光留俞，祚我亿龄。

普淖既荐，苾芬孔时。神嗜而顾，有来燕娭。飨矣将彻，载钦载祗。展诗以侑，益臻厥熙。

雍歌既彻，熙事备成。神夕奄虞，忽乘青冥。灵心回眷，监我精禋。诞降嘉祉，休德昭清。

我秩元祀，上推灵源。展事有侐，祲威肃然。丹墄既降，秉心益虔。荷天之休，于千万年。

奕奕灵宫，有严毖祀。燔燎具扬，礼仪既备。帝心肃祗，天步旋止。对越在天，永膺蕃祉。

帝将于郊，昭事上祀。爰兹毕觞，复即于此。飚游载旋，容旌沓骑。维皇嘉承，锡祚昌炽。

德惟馨香，升闻八方。粤神之从，灿然有光。骖飞乘苍，啾啾跄跄。消摇从容，顾予不忘。

帝既临享，龙驭华耀。孝孙承之，陟降在庙。诚意上交，庆阴下冒。天休骈至，千亿克绍。

玉气如虹，丰缯充笥。既奉既将，亦奠在位。有永群后，实相祀事。何以临下，心意不贰。

琼琚锵锵，玄衣绣裳。荐嘉升香，粢盛芬芳。礼仪莫愆，鼓钟喤喤。曾孙之常，绥福无疆。

裴回若留，灵其有喜。荐我馨香，挹兹酒醴。我祖在天，执道之纪。申佑无疆，奏神称礼。

进旅退旅，载执干戚。不愆于仪，容服有赫。式妥式侑，神保是格。灵鉴孔昭，孝思维则。

于赫大神，总司元化。监我纯精，威光来下。延昌之贶，千亿冯藉。曾孙保之，丕平是迓。

洋洋降临，肃肃布列。熙事既成，嘉笾告彻。九天储庆，垂佑无缺。寖明寖昌，绵绵瓜瓞。

高飞安翔，持御阴阳。幽赞圆穹，监观四方。元精回复，奄虞孔良。毕觞降嘏，偃蹇于骧。

奕奕原祠，有严毖祀。礼仪孔宣，燔燎斯暨。帝心肃祗，天步旋止。熙事既成，永膺蕃祉。

合宫之飨，报本奉先。钦惟道祖，濬发璿源。驾言谒款，其盥惟虔。尚监精衷，锡祚绵绵。

骏命有开，庆基无穷。祗率百辟，仰瞻睟容。鼓钟斯和，黍稷斯丰。灵其居歆，福禄来崇。

嘉玉既设，量币既陈。仿佛灵游，来顾来宁。对越伊何，厥惟一纯。佑我熙事，以迄于成。

发祥仙源，流泽万世。曷其报之，亲飨三岁。相维列卿，洁粢是馈。匪物之尚，诚之为至。

华灯荧煌，瑞烟氤氲。威神如在，蠲洁必亲。再盥于罍，再帨于巾。皇心肃祗，其敢惮勤。

岁逢有年，月旅无射。我将我飨，如几如式。肃尔臣工，谐尔金石。本原休功，垂裕罔极。

旨酒思柔，神具醉止。工祝既告，孝孙旋位。何以酢之，纯嘏来备。燕及云来，蕃衍无已。

象德之成，有奕其舞。一弛一张，进旅退旅。嘒以管箫，和以镛鼓。神其乐康，永锡多祜。

閟幄邃深，云景杳冥。天清日晬，展容玉庭。缔基发祥，希夷降灵。神其来燕，是飨是听。

帝居瑶图，璇题玉京。日月经振，列宿上荧。桂簋𫗣芬，瑚器华晶。夤承禋祀，用戒昭明。

〔圜钟为宫〕四灵晨耀，五纬夕明。风云晏和，天地粹清。灵兮来迎，灵兮来宁。启我子孙，飨于纯精。

〔黄钟为角〕芬枝扬烈，𤈶珠叶陶。闿珍阐符，展诗舞箾。神哉来下，神哉来翱。肃若有承，灵心招摇。

〔太簇为征〕龙车既奏，凤驭载翔。帝幄伫灵，天衢腾芳。神来留俞，神来蹇骧。礼鬯乐明，奏假孔将。

〔姑洗为羽〕虹旌蜺旄，鸾旗翠盖。星枢扶轮，月御叶卫。灵至阴阴，灵般裔裔。来格来飨，福流万世。

礼文有俶，祀事孔明。将以洁告，允惟齐精。自盥而往，聿观厥成。灵监下临，天德其清。

维宋肖德，钦天顾右。于皇道祖，丕厘灵祐。葛藟殖繁，瓜瓞孕茂。克昌厥后，世世孝奏。

桂宫耽耽，藻仪穆穆。天回衮彩，风韶璜玉。咸英皦亮，容典炳煜。假我上灵，景命有仆。

我簋斯盈，我簠斯实。或剥或烹，或燔或炙。有殽既将，为俎孔硕。礼仪卒度，永锡尔极。

觞澹初勺，礼戒重盥。假庙以萃，取象于观。清明外畅，精肃中贯。我仪图之，三灵攸赞。

肇基骏命，巩右鸿业。鼎玉龟符，垂固万叶。灵贶具臻，神光烨烨。晖祚无疆，规重矩叠。

皇帝瑞庆，长发其祥。纂系悠远，溯源灵长。德之克明，休烈有光。配天作极，孝飨是将。

持翟成象，秉朱就列。旄乘整溢，凤仪谐节。挥舒皇文，歌蹈先烈。合好效懽，福流有截。

光𤈶紫幄，神流玉房。秉文侑仪，嘉虞贰觞。震澹醉喜，仿佛迪尝。璇源之休，地久天长。

灵舆蹇骧，毕觞泰筵。贰飨允穆，祼将克竣。垂恩储祉，锡羡永年。将以庆成，燕及皇天。

若木露英，清云流霞。蔓蔓芝秀，冯冯桂华。绵瑞无疆，产嘏孔奢。皇则受之，巩我帝家。

旨酒惟兰，勺浆惟椒。福流瓒斝，光烛琨瑶。拜贶清宫，凝辉庆霄。神其如在，徘徊招摇。

烝哉我皇，继天毓圣。逆厘玄都，对越灵庆。如天斯久，如日斯盛。瑶图濬邈，永隆骏命。

房铏陈列，室簋登奉。告飨具歆，展彻惟拱。祥光奕奕，嘉气蒙蒙。受嘏不諐，燕天之宠。

云车风马，灵其来游。天门轶荡，神其莫留。遗庆阴阴，祉发祥流。康我有宋，与天匹休。

璇庭烂景，紫殿流光。礼洽干回，福应日昌。圣系厖鸿，景命溥将。德茂功成，率祀无疆。

厥初生民，渊濬唯祖。芳荐既辍，明燎具举。德馨升闻，灵贶蕃诩。怀濡上灵，佑周之祜。

帝假于宫，彝承清祀。天晖临幄，宸卫森峙。行繇大室，旋趋紫畤。率礼不违，式旉灵祉。

我享我将，罄兹精意。陟降左右，维天与契。斋明乃心，祗肃在位。于万斯年，百福来备。

庆云郁郁，鸣璆琅琅。澹其容与，申荐贰觞。奉承若宥，神其乐康。锡以多祉，源深流长。

岩岩泰山，配德于天。奉符展采，翼翼乾乾。涤濯静嘉，罔有弗蠲。上帝顾諟，冷风肃然。

皇天上帝，阴骘下民。道崇广覆，化洽鸿钧。灵文诞锡，宝命惟新。增高钦事，式奉严禋。

于穆圣祖，肇开鸿业。我武惟扬，皇威有晔。四隩混同，百灵震叠。陟配高穹，明灵是接。

祗若封祀，神宗配天。礼乐明备，奠献精虔。景灵来格，休祥蔼然。于昭垂庆，亿万斯年。

因高定位，礼修物备。荐鬯卜牲，虔恭寅畏。八音克谐，天神咸暨。降福穰穰，永锡尔类。

浩浩元精，无臭无声。临下有赫，得一以清。备物致享，荐兹至诚。泰尊奠献，夙夜齐明。

至哉坤元，资生伊始。博厚称德，沈潜柔止。降禅方位，聿修明祀。寅恭吉蠲，永锡蕃祉。

坤德直方，博厚无疆。秉阴得一，静而有常。宝藏以发，乃育百昌。肃祗禅祭，锡祉穰穰。

皇矣圣祖，丕赫神武。秉运宅中，威加九土。德厚功崇，颂声载路。陟配方祗，对天之祜。

毖祀柔祇，报功厚载。思文太宗，侑神严配。钟石斯和，笾豆咸在。永锡坤珍，资生为大。

茫茫坤载，粤惟太宁。资生光大，品物流形。瞻言汾曲，允宅神灵。圣皇躬享，明德惟馨。

至诚旁达，柔祇格思。奉以琮币，致诚在兹。

博硕者牲，载纯其色。体荐登俎，聿崇坤德。

秉阴成德，敏树宣功。应变审谛，神力无穷。沈潜刚克，流谦示中。洁兹奠献，妙物玄通。

坤元茂育，植物成形。于穆圣祖，功齐三灵。严恭配侑，厚德攸宁。永怀锡羡，歆此惟馨。

报功厚载，祀事惟明。思文烈考，道济群生。侑神定位，协德安平。馨洁并荐，享于克诚。

寅威宝命，明祀惟虔。协神备物，罔不吉蠲。后祇格思，灵飚肃然。诞受景福，遐哉亿年。

至哉柔祇，滋生蕃锡。涤濯静嘉，寅恭夕惕。金奏纯如，万舞有奕。立我烝民，莫匪尔极。

博厚流形，秉阴成德。柔顺利正，直方维则。明祇格思，素汾之侧。祗载吉蠲，宸心翼翼。

至哉物祖，设象隆脽。动静之德，翕辟攸宜。嘉栗以荐，精祷洪厘。茂宣阴贶，五谷蕃滋。

妙道非常，神变无方。惟天辅德，灵贶诞章。玄文昭锡，宝历弥昌。礼崇明祀，式荐馨香。

运格熙盛，将封介丘。礼神之域，瑞命殊尤。灵文荐降，丕显皇猷。圣心肃奉，永洽鸿休。

玄穹眷怀，宝符申锡。垂露腾文，粲然灵迹。发祥吉图，纯熙写奕。登荐钦崇，式昭天历。

谓天盖高，惟皇合德。倬彼灵章，图书是锡。眷命谆谆，被以遐历。膺箓告成，虔恭钦翼。

地届兴王，祥开图箓。典礼昭成，祺祥交属。大辂逶迤，卿云纷郁。祐我含灵，锡兹介福。

旻穹无声，惟德是辅。降监锡符，垂文篆素。孝瑞纪封，英声载路。既寿而昌，笃天之祜。

日号丙丁，方号中央。德惟其时，蠲吉是将。夫何饮之，黄流玉瓒。夫何食之，有陈伊馔。

粢盛既丰，牲牢既充。展兹熙事，温温其恭。惟明欣欣，燔炙芬芬。保乎天子，繁祉荐臻。

工祝致辞，黄流协鬯。爰登清歌，载期神享。噫予诚心，精禋是虔。嘉予陈祀，丰盈豆笾。

法乾刚兮，铸鼎奠方。涓嘉旦兮，齐明迎祥。胡为持币，维箱及筥。胡为和羹，有锜维釜。

我方东南，我日朱明。爰因其时，鼎以冈名。粢盛既馨，牲牷既盈。佑我皇家，巽令风行。

黄流在中，惟馨香祀。于荐于神，爰祗厥事。礼从多仪，以进为文。尊斝三献，昭示孔勤。

牺尊将将，徂基自堂。牲牷肥腯，鼓钟喤喤。肆予醴齐，椒馨𫗣香。聿来歆顾，天祚永昌。

明德崇享，磬筦锵锵。铿兮佩举，峨冠齐庄。肆陈有序，承箱是将。其牲伊何，笾豆大房。

神宫巍巍，庭燎有辉。声谐备乐，物陈丰仪。清酤既载，酌言献之。惟神醉止，聿来蕃厘。

时运而冬，乃神玄冥。阴阳相推，丰年以成。越陈嘉肃，牲牢粢盛。来享来依，监于明诚。

罍之初登，其仪昭陈。罍之既祼，其香升闻。神心嘉止，于焉欣欣。贻我有年，穰穰其仁。

秉心齐明，奉牲博硕。匏丝铿陈，冠佩俨饰。其肆其将，明神来格。执奠维何，猗欤币帛。

锺石既作，俎豆在前。云旗飞扬，神光肃然。当驾飚欻，来乎青圆。言备缛礼，享兹吉蠲。

节彼乔岳，神明之府。秩秩威仪，肃肃灵宇。懿号克崇，庶物咸皋。帝籍升名，式绥九土。

节彼岱宗，有严庙貌。惟辟奉天，依神设教。帝典焜煌，嘉荐普淖。至灵格思，殊祥是效。

作镇炎夏，畜兹灵光。敷与万物，既阜既昌。爰刻温玉，式荐徽章。昭嘏神意，福熙穰穰。

瞻言太华，奠方作镇。典册是膺，等威以峻。上公奉仪，祀宗荐信。介祉万邦，永配坤顺。

仰止灵岳，镇于朔方。增崇懿号，度越彝章。祗荐嘉乐，式陈令芳。永资纯佑，国祚蕃昌。

岩岩神岳，作镇中央。肃奉徽册，尊名孔章。聿降飚驾，载献兰觞。熙事允洽，宝祚弥昌。

祗荐鸿名，寅威明祀。有楚之仪，如在之祭。奠献既终，礼容克备。神鉴孔昭，福禧来暨。

名岳奠方，帝仪克举。吉日惟良，九宾咸旅。温玉镂文，𫄸裳正宁。礼备乐成，笃神之祜。

盛德惟木，勾芒御神。沂岱淮海，厥功在民。爰熙坛坎，裒对庶神。于以歆格，灵贻具臻。

绅𫖒襜兮，玉珮橤兮。于我将事，神燕喜兮。帝命望祀，敢有不共。往返于位，肃肃雍雍。

祀以崇德，币则有仪。肃我将事，登降孔时。精明纯洁，罔有弗祗。史辞无愧，神用来娭。

肇兹东土，含润无疆。维时发春，嘉荐令芳。祭用薶沈，顺性含藏。不涸不童，诞降祺祥。

神之至止，熙坛为春。神之将归，旗服振振。欻兮回飚，窅兮旋云。祐于东方，永施厥仁。

嵩嵇衡霍，暨厥海江。时维长养，惠我南邦。肆严牲币，神式来降。以侑以妥，百福是庞。

景风应律，朱鸟开辰。肃肃明祀，嘉笾列陈。牲用牷物，乐奏蕤宾。克绥永福，祐此下民。

鼓锺云云，龡管伊伊。神既醉饱，曰送言归。山有厚藏，水有灵德。物其永依，往奠炎宅。

维土作德，维帝御行。含养载育，万物以成。有严祀典，荐我德馨。神其歆止，永用亿宁。

高广融结，实维中央。宣气报功，利彼一方。坎坛以祀，六乐锵锵。灵其有喜，酌以大璋。

言旋其处，以奠中域。无替厥灵，四方是则。神永不息，祀永不愆。以享以报，于万斯年。

品物顺说，时司金行。于郊迎气，以望庶灵。雅歌维乐，圭荐惟牲。作民之祉，永相厥成。

西颢沆砀，执矩司秋。诹言协灵，时祀孔修。礼有荐献，爰视公侯。秩而祭之，百福是遒。

我乐我神，簋俎腥饔。曰神之还，西土是宫。于蕃禽鱼，于衍草木。富我薮隰，滋我高陆。

帝德乘坎，时御闭藏。爰洁牲醴，兆兹北方。海山攸宅，神施无疆。具享蠲吉，降福孔穰。

凄寒凝阴，陨箨涤场。百物顺成，黍稷馨香。款于北郊，爰因其方。何以侑神，荐此嘉觞。

维山及川，奠宅幽方。我度其灵，降止靡常。肃肃坎坛，既迎既将。促乐彻俎，是送是望。

帝奠九{土廛}，孰匪我疆。繄我东土，山川相望。祀事孔时，肃雍不忘。嶪峨蒙鸿，郁哉洋洋。

青阳肇开，祀事孔饬。郁人赞溉，其馨苾苾。敬尔威仪，亦孔之则。神之格思，无我有斁。

司历告时，惟孟之春。爰举时祀，旅于有神。鼓锺既设，珪帛具陈。阜蕃庶物，以福我民。

岩岩天齐，自古在昔。肤寸之云，四方其泽。惟时东作，祀事迺饬。惠我无疆，恩霑动植。

惟山有镇，雄于其方。东孰为雄，于沂之疆。祀事有时，爰举旧章。我望匪遥，庶几燕飨。

澒洞鸿蒙，天与无极。导纳江汉，节宣南北。顺助其功，善下惟德。我祀孔时，以介景福。

我祀伊何，于彼长淮。导源桐柏，委注蓬莱。捍齐护楚，宣威示怀。豆笾列陈，亦孔之偕。

我祀孔肃，神其安留。容与裴回，若止若浮。洽此重觞，申以百羞。无我斁遗，万邦之休。

蹇兮纷纷，神实戾止。以饮以食，以享以祀。{日幼}兮冥冥，神亦归止。以醉以饱，以锡尔祉。

朱明盛长，我祀用饬。厥祀伊何，山川咸秩。如将见之，绳绳齐栗。神哉沛兮，消摇来格。

爰熙嘉坛，揭虔毖祀。郁人沃盥，赞我祼事。于降于登，以作以止。莫不肃雍，告灵飨矣。

我祀我享，仪物孔周。一纯斯举，二精聿修。璞兮其温，丝兮其紑。是荐洁蠲，神兮安留。

神曰司天，居南之衡。位焉则帝，于以奠方。南讹秩事，望礼有常。庶几嘉虞，介福无疆。

维南有山，于彼会稽。作镇在昔，神则司之。厥有旧典，以祀以时。百味维旨，灵其燕娭。

维水善下，利物曰功。逶迤百川，谁欤朝宗。荡荡大受，于焉会同。膋萧列陈，以答鸿蒙。

四渎之利，经营中国。南曰大江，险兮天设。维尔有神，隃其庙食。望秩孔时，我心翼翼。

神之游兮，洋洋对越。澹乎容与，肸蚃斯答。乃奏既备，八音攸节。重觞申陈，百礼以洽。

荐彻豆笾，熙事备成。灵兮将归，羽旄纷纭。飘其逝矣，浮空𥬞云。怅然顾瞻，有抚怀心。

天作高山，屹然中峙。经营厥宇，万亿咸遂。火熙土王，爰举时祀。绳绳宣延，仿佛来止。

思来感格，肃雍不忘。礼仪既备，济济跄跄。洁蠲致敬，往荐其芳。交若有承，神兮孔飨。

练日有望，高灵来下。何以告诚，心惟物假。有篚斯实，有宝斯籍。于以奠之，神光烛夜。

与天齐极，伊嵩之高。显灵效异，神休孔昭。饬我祀事，实俎鸾膋。以侑旨酒，其馨有椒。

禹画九州，河内曰冀。霍山崇崇，作镇积势。我祀如何，百末旨味。承神燕娭，诸神毕至。

礼乐既成，肃容有常。奄留消摇，申毕重觞。仰胪所求，降福滂洋。师象山则，以况皇章。

虞至旦兮，灵亦有喜。蹇欲骧兮，象舆已轙。粥音送兮，灵聿归矣。长无极兮，锡我以祉。

有岌斯安，有涵斯洽。聿相厥成，允祀是答。爰饬迺奏，迺奏既协。于昭降止，是遵是接。

靡实不新，靡陈不濯。人之弗蠲，矧敢将酌。载晞之帨，载濡之勺。洗仪告备，陟降时若。

彼林有庪，彼泽有沈。猗与西望，弗菲弗淫。迺追斯邸，迺{巾荒}斯寻。卬礼既卒，是用是歆。

屹削厥方，风云斯所。阴邑有宫，侐侐俣俣。清酤在尊，灵眷在下。于俎献兮，则莫我吐。

维吴崇崇，于汧之西。瞻彼有陇，赫赫不迷。克裨于岳，我酌俶齐。于凡有旅，视公维跻。

奄浸坤轴，滋殖其濊。而典斯稽，有陛有壝。弗替时举，元斝斯酹。胡先于河，实委之会。

自彼昆虚，于以潜流。念兹诞润，岂侯不犹。在昔中府，暨海聿修。迄既望止，神保先卣。

肃肃其乂，既旨既溢。迨其毕酌，偏兹博硕。祀事既遂，不敢谇射。神或醉止，我心斯怿。

迺羞既彻，迺奏及阕。无馂斯俎，式听致谒。不蹇不蹶，不沸不决。厉魃其祛，永庇有截。

我土绵绵，孰匪疆理。惟时幽都，匪曰隃只。涤哉艮月，朔风其同。曷阻曷深，其亦来降。

寿宫𪸩煌，聿修时祀。缤其临矣，吉蠲以俟。居乎昂昂，行乎遂遂。敬尔攸司，展采错事。

相予阴威，厥功浩浩。一岁之功，何以为报。府有珪币，我其敢私。肃肃孔怀，于以将之。

瞻彼芒芒，曰北之常。既高既厚，迺纪迺纲。荐鬯伊始，灵示孔将。玄服铁驾，览此下方。

赫赫作镇，幽朔之垂。兼福我民，食哉具宜。克配彼岳，有严等衰。蠲我灌礼，其敢不祗。

八裔皆水，此一会同。沄沄天墟，洞荡洪蒙。至哉维坎，不有斯功。所秩伊何，黄流在中。

水星之精，播液发灵。不胁于河，既介以清。翼翼盥荐，椒糈芬馨。载止载留，爰弭翠旌。

俎豆纷披，金石繁会。侑以贰尊，匪渎匪怠。我仪既周，我心孔戒。憺兮容与，仿佛如在。

灵既醉饱，礼斯彻兮。灵亦乐康，乐斯阕兮。云征飚举，不可尼兮。荐福锡祉，曷有极兮。

〔宫一曲〕堪舆之间，最钜惟瀛。包干括坤，吐日滔星。祀典载新，礼乐孔明。鉴吾嘉赖，来燕来宁。

〔角一曲〕四溟广矣，八纮是纪。我宅东南，回复万里。洪涛飘风，安危所倚。祀事特隆，神其戾止。

〔征一曲〕若稽有唐，克致崇极。祝号既升，爰增祭式。从享于郊，神斯受职。我祀肇新，式祈阴骘。

〔羽一曲〕猗与祀礼，四海会同。灵之来沛，鞭霆驭风。肸蚃仿佛，在位肃雍。佑我烝民，式徼神功。

灵之来至，垂庆阴阴。灵之已坐，饬兹五音。坛殿聿严，陟降孔钦。灵宜安留，鉴我德心。

百川所归，天地之左。澒洞鸿蒙，功高善下。行都攸依，百禄是荷。制币嘉玉，以侑以妥。

祝融之位，贵乎三神。吞纳江汉，广大无垠。长为委输，祐我黎民。敬陈明享，允鉴恭勤。

蒲昌之泽，派引天潢。羲娥出入，浩渺微茫。盖高斯覆，犹隔封疆。我思六合，肇正吉昌。

瀚海重润，地纪亦归。吞受百渎，限制北陲。一视同仁，我心则怡。嘉荐玉币，神其格思。

昭格灵贶，祀典肇升。牲牷告充，雕俎是承。荐虔效物，省德惟馨。灵其有喜，万宇肃澄。

沧溟之德，东南具依。熬波出素，国计攸资。石臼却敌，济我王师。神其享锡，益畀燕绥。

南溟浮天，旁通百蛮。风樯迅疾，琛舶来还。民商永赖，坐消寇奸。荐兹嘉觞，弭矣惊澜。

积流疏派，被于流沙。布润施泽，功均迩遐。我秩祀典，四海一家。祗荐令芳，灵其享嘉。

儵忽会同，裴回安留。牲肥酒香，晨事聿修。惟德之凉，曷奄九州。帝命是祗，多福自求。

笾豆有楚，贰觞斯旅。神其醉饱，式燕以序。百灵秘怪，蜿蜒飞舞。锡我祺祥，有永终古。

告灵飨矣，锡我嘉祚。干端坤倪，开豁呈露。玄云聿收，群龙咸骛。灭除凶灾，六幕清豫。

〔圜锺为宫〕五纬相天，各率其职。司礼与视，则维荧惑。至阳之精，届我长嬴。于以求之，祀事孔明。

〔黄锺为角〕有出有藏，伏见靡常。相我国家，鉴观四方。视罔不正，终然允臧。神其来格，明德馨香。

〔太簇为征〕小大率礼，不愆于仪。展采错事，秩祀孔时。维今之故，阅我数度。修厥典常，神其来顾。

〔姑洗为羽〕于赫我宋，以火德王。永永丕图，繄神之相。神之来矣，维其时矣。礼备乐奏，神其知矣。

有俨其容，有洁其衷。屹屹崇坛，伊神与通。神肯降格，嘉神之休。虔恭降登，神乎安留。

馨香接神，肸蚃恍惚。求神以诚，荐诚以物。有藉斯玉，有篚斯币。是用荐陈，昭兹精意。

荧惑在天，惟火与合。繄神主火，纯一不杂。作配荧惑，祀功则然。不腆之币，于以告虔。

火遵其令，无物不长。视此牲牢，务得其养。豢以祀神，有腯其肥。非神之宜，其将曷归。

皇念有神，介我戬谷。登时休明，有此美禄。酌言献之，有𫗣其香。神兮燕娭，醉此嘉觞。

谁其祀神，知神嗜好。阏伯祀火，为神所劳。眷言配食，既与火俱。于乐旨酒，承神嘉虞。

神既贶施，嗜我饮食。申以累献，以承灵亿。神方常羊，咸毕我觞。于再于三，于诚之将。

登降上下，奠璧献斝。音送粥粥，礼无违者。已虞至旦，神其将归。顾我国家，遗以繁厘。

〔圜锺为宫〕烨烨我宋，火德所畀。用火纪时，允惟象类。神以类歆，诚繇类至。有感斯通，孚我阳燧。

〔黄锺为角〕乐音上达，粤惟出虚。火性炎上，亦生于无。我镛我磬，我笙我竽。气同声应，昭哉合符。

〔太簇为征〕火在六气，独处其两。感生维君，繄辰克相。何以验之，占兹垂象。腾驾苍虬，歘其来飨。

〔姑洗为羽〕星入于戌，与火俱诎。火出于辰，与星俱伸。一伸一诎，孰操纵之。利用出入，民咸用之。

屹彼嘉坛，赤伏始届。掞光耀明，洋乎如在。俛仰重离，默与精会。随我降升，肃听环珮。

维莫之春，五阳发舒。日之夕矣，三星在隅。莫量匪币，莫嘉匪玉。明荐孔时，神光下瞩。

二七储神，与天地并。孰俪厥德，聿惟南正。功楙陶唐，泽流亿姓。作配严禋，贽列惟称。

有严在涤，陈彼牲牢。孔硕其俎，荐此血毛。厥初生民，饮茹则然。以燔以炙，伊谁云先。

孰为大辰，维北有斗。曾是彗星，斯名孔有。幽荣报功，洁齐敢后。容与嘉觞，式歆旨酒。

周设司爟，虽列夏官。仍袭孔易，闿端实难。相彼商丘，永怀初造。不腆桂椒，匪以为报。

潜之伏矣，柞槱既休。有俶其来，榆柳是求。灵驾纷羽，尚其安留。饮我三爵，言言油油。

五运惟火，寔宗众阳。宿壮用明，千载愈光。神保聿归，安处火房。郁攸不作，炎图永昌。

〔圜锺为宫〕赫赫皇图，炎炎火德。侈神之赐，奄有方国。粢盛既丰，俎豆有𫗣。于万斯年，报祀无斁。

〔黄锺为角〕火星之躔，有烨其光。表于辰位，伏于戌方。时和岁稔，仁显用藏。告尔万民，出纳有常。

〔太簇为征〕季秋之月，律中无射。农事备收，火功告毕。克禋克祀，有严有翼。风马云车，尚其来格。

〔姑洗为羽〕明明我后，重祭钦祠。有司肃事，式荐晨仪。礼惟其称，物惟其时。神之听之，福禄来为。

猗与明坛，右平左墄。冕服斯皇，玉珮有节。陟降惟寅，匪徐匪疾。式崇大祀，礼文咸秩。

金行序晚，玉露晨清。齐戒丰洁，肃恭神明。嘉币惟量，嘉玉惟精。于以奠之，庶几来听。

恭惟火正，自陶唐氏。邑于商丘，配食辰祀。有功在民，有德在位。敢替典常，惟恭奉币。

万汇攸成，四方宁谧。工祝致告，普存民力。迺荐斯牲，为俎孔硕。介以繁祉，式和民则。

庶功备矣，休德昭明。天地酿和，郁鬯斯清。玉瓒以酌，瑶觞载盈。周流常羊，来燕来宁。

广大建祀，式崇其配。馨香在兹，清酒既载。穆穆有晖，洋洋如在。聿怀嘉庆，繄神之赉。

币玉肃陈，笙簧具举。桂醑浮觞，琼羞溢俎。礼有三献，式和且序。神具醉止，庆流寰宇。

神灵降鉴，天地回旋。惟馨荐矣，既醉歆焉。诸宰斯彻，式礼莫愆。隤祉降祥，天子万年。

百谷蕃滋，丽乎下土。聿崇明祀，垂之千古。育物惟茂，粒民斯普。报本攸宜，国章咸皋。

于穆大祀，功利相宣。灵坛美报，历代昭然。介以蕃祉，祚以丰年。土爰稼穑，允协民天。

制币牺齐，正辞无愧。乐以送之，毕其精意。

五祀之本，百货何极。道著开辟，惠周动植。国崇美谷，民资力穑。奠献惟寅，神灵来格。

神之来兮，降兹下土。神之去兮，杳无处所。坛壝肃然，瘗币彻俎。乃粒之功，冠于万古。

礼崇明禋，维馨斯酒。洁粢丰盛，杀时犉牡。齐庄严祗，升燎于槱。其报伊何，如山如阜。

〔黄钟二奏〕惟土之尊，民食资焉。阴祀昭格，牲牢腥膻。有功于民，告其吉蠲。神之来享，云车翩翩。

〔太簇角二奏〕惟谷之神，函育无穷。百嘉蕃殖，民依厥功。严饬坛壝，威仪肃雍。神之来享，祈于登丰。

〔姑洗征二奏〕猗欤那欤，生养斯民。家给人足，时底熙纯。祗严明禋，于荐苾芬。粢盛丰洁，神乃有闻。

〔南吕羽二奏〕笾豆斯陈，三牲告幽。报本之礼，答神之休。来歆芬香，丰登于秋。仓箱千万，治符成周。

崇崇广坛，严恭祀事。威仪孔时，周旋进止。锵若环佩，诚通于幽。相于农植，邦其咸休。

于嘻阴祀，封土惟崇。于时之吉，歆予鼓锺。柔静化光，人赖其功。陈兹量币，百货是隆。

坤元生物，功利相宣。蠲兹祀事，美报致虔。清酤芬如，灵坛岿然。酌尊奠觞，神其格焉。

荐嘉亶时，洋洋来格。载登兹坛，齐明维敕。神用居歆，顺成农穑。其崇若墉，其比如栉。

尊罍芬香，威仪肃雍。灵心嘉止，洋洋交通。神归降禧，年斯屡丰。仓箱千万，慰予三农。

〔函锺为宫〕五祀之本，社稷有严。芟柞伊始，夫敢不虔。吉日惟戊，式荐豆笾。神其来格，用介有年。

〔函锺为宫〕功烈在民，诞受露雨。良耜既歌，乃扬帗舞。是奉是尊，厚礼斯举。相其丰年，多稌多黍。

〔太簇为角〕是尊是奉，兹率旧章。乐音纯绎，荐溢圆方。情文备矣，神其迪尝。永观锡羡，多穑穰穰。

〔姑洗为征〕谷资土养，民赖谷生。功利之博，莫之与京。式严祠坛，因物荐诚。礼具乐奏，惟神顾歆。

〔南吕为羽〕国主社稷，时祀有常。肃若旧典，报本不忘。粢盛丰洁，歌吟青黄。尊神倏来，百物宾将。

祭重齐肃，神格专精。沃洗于阼，涓洁著诚。清明鬯矣，熙事备成。以似以续，如坻如京。

神地之道，粒食有先。岁谨祈报，礼严豆笾。降登祼荐，罔或不虔。以似以续，宜屡丰年。

土发而祭，农祥是祈。笾豆加篚，典礼有彝。惟兹珪币，用告肃祗。神灵降鉴，锡我繁厘。

赫赫媪神，稼穑是司。方是藉敛，报本攸宜。嘉坛建祀，玉帛陈仪。明灵昭格，以介蕃厘。

国主太祀，地道聿神。稷司百谷，利毓惟均。练日新吉，粢盛𫗣芬。神燕娭矣，福此下民。

嘉承天和，黍稷翼翼。默相农功，繄神之德。俎实牺牲，旧章是式。嗣有丰年，我庾维亿。

封土崇祀，有烈在民。千载不昧，福此人群。洗爵奠斝，有酒其芬。神具醉止，恺乐欣欣。

叶气嘉生，年谷顺成。万亿及秭，如坻如京。奉时犉牡，告于神明。歌此良耜，于昭德馨。

风雨时若，自天降康。稼穑滋殖，自神发祥。谷我妇子，丰年穰穰。报本严祀，齐明允臧。

报本之礼，载于甲令。灵坛昭告，神既来听。彻彼豆笾，精诚斯罄。实惟丰年，农夫之庆。

乃粒烝民，功昭万古。国有常祀，荐献式叙。肃肃雍雍，旧章咸举。神保聿归，介我稷黍。

地载万物，民资迺功。报本称祀，太稷攸同。礼乐既备，讫埋愈恭。神其降嘏，时和岁丰。

飘飖而来，淅沥而下。爰张其旗，爰整其驾。有豆有登，有兆有坛。弭旌柅辀，降止且安。

盥帨于下，有盘有匜。馈酌于上，有登有彝。服容柔止，进退优止。即事寅恭，神其休止。

育我嘉生，神惠是仰。载致斯币，庶几用享。鼓之舞之，式繄尔神。锡福无疆，佑此下民。

栗栗坛坫，载是豆觞。醇烈氤氲，普荐芬芳。酌之维宜，献之维时。民有报侑，灵用安之。

奠献纷纷，灵心欣欣。超然而返，众御如云。其施伊何，多黍多稌。其祥伊何，不愆厥叙。

羽旗云车，飘飖自天。猗欤南箕，歆嘉升烟。牲饩粢盛，俎簋铏笾。维神戾止，从空泠然。

明昭惟馨，威仪孔时。锵锵鸣佩，钦荐牲牺。惟恭惟祗，无愆无违。周旋中礼，肃恭委蛇。

吹嘘于喁，披拂氤氲。众窍咸作，潜运化钧。恩大功丰，酬神维恭。嘉赠盈箱，于物有容。

牺尊斯陈，清酤盈中。芬芬苾苾，馨香交通。明灵来思，歆我精衷。维千万祀，品物芃芃。

清酤洋洋，虔恭注兹。条鬯敷宣，神用歆之。尊罍静嘉，金奏谐熙。于皇肆祀，休我群黎。

窈冥无穷，肸蚃斯融。来终嘉荐，归返遥空。惟神之归，欣安导和。惟神之泽，于彼滂沱。

神之无象，亦可思索。维云阴阴，维风莫莫。降止坛宇，来顾芳馨。侑以鼓歌，荐此明诚。

佩玉璆如，黼黻襜如。承神不懈，讫获嘉虞。圣皇命祀，臣敢弗恭。凡尔在位，翼翼雍雍。

崇崇坛阶，灵既降止。有严执奠，承祀兹始。明灵在天，式顾庶察。泽润以时，永拂荒札。

寅恭我神，惟上之使。俾成康年，民徯休祉。折俎既登，{奭斗}酒既盈。匪荐是专，配以明诚。

牲俎告彻，嘉乐休成。卒事有严，燕虞高灵。蕃我民人，育我稷黍。万有千祀，承神之祜。

夫物絪缊，神气挠之。谁欤其司，维南之箕。俶哉明庶，我祀维时。我心孔劳，神其下来。

神哉沛矣，厥灵载扬。扬灵如何，剡剡皇皇。我其承之，绳绳齐庄。往从郁人，爰侠斯芳。

物之流形，甚畏瘥疠。八风平矣，嘉生以遂。丝缕之积，有量斯币。惟本之报，匪物之贵。

我求于神，无臭无声。神之燕飨，惟时专精。大磬在列，槱燎在庭。侑我桂酒，娭其以听。

礼有三祀，仪物视帝。神临消摇，畴敢跛倚。重觞载申，百味孔旨。神兮乐康，答我以祉。

荃其止乎，禗禗其容。奄横四海，蹇莫之穷。时不骤得，礼焉有终。荃其行乎，余心{忄虫}{忄虫}。

众万之托，动之润之。昭格孔时，维神之依。泠然后先，肆我肯顾。是耶非耶，纷其来下。

言言祠宫，爰考我礼。维西有罍，维东有洗。爰洁爰涤，载荐其醴。神在何斯，匪远具迩。

霈兮隠兮，蹶其阴威。相我有终，胡宁不知。我币有陈，我邸斯珪。岂维有陈，于以奠之。

山川出云，裔裔而缕。载霪载蒙，其德迺溥。自古有年，胡然莫祖。无简我觞，无怠我俎。

瞻彼南山，有虺其出。维蛰之奋，维疠之息。眷焉顾飨，在夏之日。觞豆匪报，皇忍忘德。

作解之德，形声一兮。爰展献侑，酌则三兮。我兴有假，云胡有私。下土是冒，庶其远而。

阴旄载旋，鼓车其鞭。问神安归，冥然而天。皇有正命，祀事孔蠲。其临其归，亿万斯年。

先农播种，九谷务滋。灵坛致享，良耜陈仪。吉日惟亥，运属纯熙。乐之作矣，神其格思。

亲耕展祀，明灵来格。九有骏奔，百司庇职。献奠肃肃，登降翼翼。祈彼丰穰，福流万国。

肃陈韶舞，祗荐牺牲。乃逆黄俎，以率躬耕。

祀惟古典，食乃民天。歆兹洁祀，以应祈年。

式陈芳荐，爰致虔诚。神其降鉴，永福黎甿。

明禋绀坛，灵风肃然。登歌已阕，神驭将旋。道光帝籍，礼备公田。鉴兹躬稼，永赐丰年。

稼政之本，民食惟天。甫田兆岁，后稷其先。灵坛既祀，黛耜攸虔。乃圣能享，亿万斯年。

冕服在御，坛壝有仪。陟降左右，天惟显思。

将躬黛耜，先陟灵坛。嘉玉量币，乐举礼殚。神既至止，福亦和安。千斯积咏，万国多欢。

将迎景福，乃荐嘉牲。籍于千亩，用此精诚。

云罍已实，玉爵有舟。荐于灵籍，伫乃神休。

神既至飨，福亦来酬。申锡纯嘏，旨酒惟柔。思文后稷，贻我来牟。子孙千亿，丕荷天休。

羽葆有奕，文武交相。周旋合度，福禄无疆。

豆笾虽荐，黍稷非馨。惠我丰岁，歆兹至诚。

歆我嘉荐，锡我蕃禧。多黍多稌，如京如坻。

献终豆彻，礼备乐成。祠容肃肃，风驭冥冥。三时务本，一墢躬耕。人祇胥悦，祉福是膺。

在昔神农，首兹播殖。无有污莱，尽为稼穑。乃粒斯民，实惟帝力。嘉荐令芳，伫瞻来格。

居德之厚，厥祀攸陈。土膏初脉，农事先春。铿然金奏，俨若华绅。陟降于阼，福禄惟神。

农为政本，食乃民天。苾芬明祀，{艹庶}蔉良田。陈兹量币，望彼丰年。茂介福祉，来钦吉蠲。

农祥晨正，平秩东作。倬彼大田，庤乃钱镈。酒醴盈尊，金璆合乐。期兹万年，充于六幕。

务啬之本，恤祀惟馨。神斯至止，降福攸宁。崇兹稼政，合于礼经。俎彻乐阕，邈仰回灵。

生民之朔，衣皮而群。惟圣有作，被冒以文。礼乐以成，贵贱以分。欲报之德，金石谐均。

掩抑笙箫，铿谹金石。神来宴娭，嘉我休德。奉祀之臣，洗心翊翊。锡兹福禧，以惠四国。

皇天降物，屡化若神。圣实先识，躬以教民。功被天下，为万世文。币以达志，庶几彻闻。

夐哉圣神，成功微妙。迺兖迺裳，以供郊庙。百末旨酒，嘉觞自炤。灵徕宴飨，不嚬以笑。

神之徕，驾跄跄。紫坛熙，烛夜光。会竽瑟，鸣球琅。荐旨酒，杂兰芳。佑明德，锡百祥。

神之功兮，四海所宗。占五帝兮，莫与比崇。倏往来兮，旌骑容容。恭明祀兮，万世无穷。

大事在祀，齐洁为先。既盥而升，奉以周旋。下观而化，无敢不蠲。惟神降格，监厥精虔。

猗欤田祖，粒食之宗。世世仰德，青坛载崇。时惟后稷，躬稼同功。作配并祀，以诏无穷。

制为量币，厚意是将。求之以类，各因其方。于以奠之，精诚允彰。神其享止，惠我无疆。

柔毛刚鬣，或剥或烹。为俎孔硕，登荐厥诚。

蠲涤盏斝，巾帨而升。挹彼注兹，酒醴维清。洋洋在上，享于克诚。神其孚佑，以厚民生。

羽毛干戚，张弛则殊。进旅退旅，匪棘匪舒。

显相祀事，济济锵锵。举斝酌醴，神其允臧。

殽核维旅，酒醴维馨。于再于三，礼则有成。

幽明位异，施报理同。克恭明神，降福乃丰。我膺受之，来燕来崇。岂伊专飨，于彼三农。

莫重于祭，非礼不成。笾豆有践，尔殽既馨。神具醉止，荐以齐明。赞彻孔时，厘事斯成。

神之来止，风驶云翔。神之旋归，有迎有将。歌以送之，磬筦锵锵。何以惠民，丰年穰穰。

勤劳稼穑，必躬必亲。为藉千亩，以教导民。帝出乎震，时惟上春。天颜咫尺，望之如云。

元辰既择，礼备乐成。洪縻在手，祗饰专精。三推一墢，端冕朱纮。靡辞染屦，以示黎甿。

方坛屹立，陛级而登。玉色下照，临观耦耕。万目咸皋，如日之升。成规成矩，百禄是膺。

群公显相，奉事斋庄。率时农夫，举耜载扬。播厥百谷，以佑我皇。多黍多稌，丕应农祥。

畟畟良耜，我田既臧。土膏其动，春日载阳。执事有恪，于此中邦。农夫之庆，栖亩余粮。

肇新帝藉，率我农人。三推终亩，祗事咸均。陟降孔时，粲然有文。受天之祜，多稼如云。

教民稼穑，不令而行。进退有度，琚瑀锵鸣。言还𤈶幄，礼则告成。帝命率育，明德惟馨。

青阳开动，土膏脉起。日练吉亥，为农祈祉。典秩增峻，仪物具美。幄光𤈶黄，庶几戾止。

率职咸莅，礼容睟然。澡身端意，陟降靡愆。神心嘉虞，飨兹洁蠲。敷锡纯佑，屡登丰年。

灵斿载临，见先陈贽。有严篚实，式将纯意。肸蚃既接，礼行有次。神兮安留，歆我禋祀。

耒耜之教，帝实开先。致养垂利，古今民天。嘉荐报本，于以祈年。诚格和应，神娭福延。

有周膺历，实起后稷。相时丰功，率由稼穑。振古称祀，先农并食。阜我昌我，时万时亿。

旨具百味，酌备三畴。贰觞既毕，礼洽意周。庶几嘉飨，格神之幽。相我穑事，锡以有秋。

熙事成兮，始终洁齐。笾豆彻兮，撙节靡垂。灵有嘉兮，降福孔皆。票然逝兮，我心孔怀。

功被寰宇，{亻蠡}虫之灵。有神司之，以生以成。典礼有初，祀事讲明。孔盖翠旌，降集于庭。

灵修戾止，诏以毛血。既盥而帨，尊爵蠲洁。金石谐宛，登降有节。宜顾宜飨，情文不越。

化日初长，时当暮春。蚕事方兴，惟后惟嫔。丝纩御冬，残生济人。敢忘报本，篚币是陈。

盛服承祀，出自公桑。衣不羽皮，利及万方。百味旨酒，有𫗣其香。神其歆止，洋洋在傍。

日吉辰良，礼备乐作。精诚内孚，俎豆交错。升歌清越，侑此三爵。黎民不寒，幽显同乐。

神之来矣，灵风肃然。云胡不留，归旐有翩。乃举旧典，岁以告虔。降福我邦，于万斯年。

百物蕃阜，四方顺成。通其八蜡，合乃嘉平。旨酒斯醇，大庖孔盈。万灵来格，威仪以成。

肃肃灵坛，昭昭上天。洁粢丰盛，以享以虔。百神咸萃，六乐斯县。介兹景福，期于有年。

来顾来享，礼成乐备。灵驭翩翩，云行雨施。

天锡康年，四方顺成。乃通蜡祭，索享于明。金石四作，羽旄翠旌。神来宴娭，泽被群生。

惟蜡有祭，报神之功。合聚万物，来享来宗。承诏摄事，不忘肃雍。灵之格思，福禄来崇。

穰穰丰年，繄侯休德。帅承天和，钦象古则。嘉玉量币，奠容翼翼。灵施暨民，罔有终极。

礼崇明祀，必先成民。奉牲以告，备腯其均。炮炙芬芬，俎豆莘莘。锡之纯嘏，以佑斯人。

秩秩礼文，为坛四方。嘉栗旨酒，百神迪尝。敷与万物，既阜既昌。伊乐厥福，传世无疆。

礼文备矣，肃肃无哗。金石谐节，圭璧光华。粢以告丰，醴以告嘉。锡兹福祉，以泽幽遐。

灵之来下，扩景乘光。灵之回御，景龙以骧。鉴我休德，降嘏产祥。大田多稼，以惠无疆。

美若休德，民和岁丰。稼穑云施，其积如墉。惠我四国，先啬之功。祭之百种，来享来宗。

皇皇灵德，经纬万方。承诏摄事，陟降以庄。高冠岌峨，长佩锵洋。嘉承神贶，令闻不忘。

于穆明祀，莫如报功。灵之利泽，惠我无穷。斋以涤志，币以达衷。抚宁四极，永锡登丰。

英英礼文，既备而全。严严四郊，屹屹紫坛。百末旨酒，其敷若兰。何以畀民，既寿而安。

林林生民，含哺而嬉。教之稼穑，实神之为。图报厚德，万祀无期。以假以享，锡我繁禧。

嘉荐芳美，灵来宴娭。斿车结云，若风马驰。既至而喜，锡我蕃禧。嘉承天贶，曼寿无期。

震乘春阳，仁司生殖。锡我岁丰，襄我民力。谁其尸之，宗子先啬。亿万斯年，怀神罔极。

穆如薰风，敷舒文藻。气蒸消除，丰予黍稻。神之听之，锺鼓咸考。于万斯年，惟皇之报。

〔圜锺为宫〕玄冥凌厉，岁聿其周。天地闭藏，农且息休。古大蜡礼，伊耆肇修。爰荐𫗣馨，以迓飚游。

〔黄锺为角〕惟大明尊，实首三辰。功赫庶物，光被广轮。岁方索飨，咸秩群神。灵斿来下，尸此明禋。

〔太簇为征〕三时不害，四方顺成。酬功报始，以我齐明。豳颂土鼓，乐此嘉平。降祥幅员，惠于函生。

〔姑洗为羽〕日昱乎昼，容光必照。肸蚃之交，惟人所召。有监在下，视兹升燎。肃若其承，云骈星曜。

礼仪告具，心俨容庄。工歌屡奏，声和义章。崇坛陟降，济济跄跄。灵光共仰，嘉荐芬芳。

晨曦未融，天宇澄穆。有虔秉诚，将以币玉。如在左右，罔不祗肃。神兮安留，锡以祉福。

农为政本，食乃民天。神农氏作，民始力田。先啬之配，礼报则然。有币将之，维以告虔。

播种之功，时惟后稷。推以配天，莫匪尔极。崇侑清祀，是为司啬。陈币奠将，永祚王国。

享以精禋，馨非稷黍。工祝致告，孔硕为俎。执事骏奔，绳绳具举。神之嘉虞，介福是与。

肇禋备祀，教民美报。时和岁丰，奉醴以告。惟照临功，等于载焘。酌献云初，明神所劳。

惟酒欣欣，惟神冥冥。是顾是飨，来燕来宁。耒耜之利，神所肇兴。万世永赖，无斁其承。

释之蒸之，为酒为醴。推本所由，于焉洽礼。周邦开基，邰家是启。献兹嘉觞，拜下首稽。

申以贰觞，百味且旨。礼告三终，神具醉止。旌容骑沓，扬光纷委。降福穰穰，被大丰美。

礼乐既成，神保聿归。言归何所，地纪天维。岂惟屡丰，嗣岁所祈。亿万斯年，神来燕娭。

〔圜锺为宫〕玄冬肇祀，始于伊耆。岁事聿成，庸答蕃厘。眷言西顾，匪神司之。归功尔神，翩其下来。

〔黄锺为角〕魄生自西，照望太阳。下暨诸神，贶施万方。节适风雨，富我囷箱。共承嘉祀，惟以迪尝。

〔太簇为征〕神罔小大，奠方兹土。祭列坊庸，礼迨猫虎。有功斯民，祀乃其所。非稷馨香，厥福周溥。

〔姑洗为羽〕丰年穰穰，美芳职职。笾豆方圆，其仪孔硕。风马在御，云车载饬。来顾来飨，维俟休德。

盥献恭庄，燎烟芬酷。载陟载降，礼容可度。钦惟尔神，上下肃肃。成我稷黍，鉴此牲玉。

穆穆太阴，礼严姊事。璧玉华光，推以裒对。十二周天，岁乃有终。尽我备物，莫报元功。

耒耜肇兴，自神农氏。稼穑滋殖，为农者始。作配明祀，奠以告虔。万世佃渔，帝功卓然。

明明周祖，惟民之恤。播种为教，下民迺粒。曾是索飨，而匪先公。万物难报，阡陌之功。

时和岁登，物亡疾瘯。实俎间膏，报神之福。匪神福之，曷成且丰。肥腯咸有，惟神之功。

除坛西郊，坎其击鼓。百灵至止，结璘作主。秬鬯湛淡，玉斝觩{角翏}。是谓嘉德，神其安留。

荡荡鸿明，称秩群祀。配以昔帝，式重农事。洁我圭瓒，黄流在中。灵其监兹，肸蚃丰融。

岁十二月，祀有常典。祭列司啬，言反其本。酌彼泰尊，百末兰生。承神嘉虞，繄此德馨。

歌磬胪驩，膋萧激香。飚御奄留，申以贰觞。相与震澹，告灵其醉。庶几听之，成我熙事。

礼备乐成，澹然将归。其留消摇，象舆已轙。偃蹇欲骧，羽毛纷委。忽乘杳冥，遗此福祉。

维物之精，散乎太空。维索之飨，合聚而同。迺击土鼓，于岁之终。格彼幽矣，肸蚃其通。

有帨其新，有匜其洁。言念清祀，弗简弗亵。诚意既交，品物斯列。是用告虔，靡神不说。

百室机杼，衣褐具宜。民以卒岁，神实惠之。言举祀典，答神之厘。有篚斯陈，振古如兹。

肇降生民，有不粒食。维时神农，迺为先啬。尔耒尔耨，云谁之因。酌以污尊，我思古人。

维后之功，配天其大。祀而稷之，万世如在。黄冠野服，骏奔皇皇。自古有年，神其降康。

丰年孔多，百礼以洽。匪极神欢，何以昭答。载酌之酒，用申其勤。神具醉止，与物交欣。

卒爵乐阕，礼仪告备。神保聿归，敢以辞致。顺成之方，其蜡乃通。自今以始，八方攸同。

荡荡阃决，气清泬寥。仿佛象舆，丽于穹霄。蹇其来下，肃然风票。神乎安留，于焉消摇。

齐诚揭虔，敬恭祀事。维俨之容，维洁之器。雍雍乐成，肃肃礼备。神其燕娭，锡祉庶类。

神宅于幽，{日幼}{日幼}沈沈。至和塞明，考我德音。神听静嘉，俨乎若临。币以荐诚，敢有弗钦。

先啬之功，神实称首。以耜以耒，俶载南亩。列籍皇坟，亿世是守。何以为报，爰洁兹酒。

煌煌后稷，实配于天。司啬作稼，民以有年。匪神之私，岁以醴告。酌彼泰尊，于德之报。

兰生百末，申以贰觞。神具醉止，烂其容光。遗我丰年，万亿及秭。俾民驩康，以洽百礼。

灵之来兮，虬龙沓沓。下土光景，凭陵阊阖。灵之旋兮，羽卫委蛇。偃蹇高骧，遗此蕃厘。

大哉至圣，文教之宗。纪纲王化，丕变民风。常祀有秩，备物有容。神其格思，是仰是崇。

右文兴化，宪古师今。明祀有典，吉日惟丁。丰牺在俎，雅奏来庭。周旋陟降，福祉是膺。

一王垂法，千古作程。有仪可仰，无德而名。齐以涤志，币以达诚。礼容合度，黍稷非馨。

自天生圣，垂范百王。恪恭明祀，陟降上庠。酌彼醇旨，荐此令芳。三献成礼，率由旧章。

牺象在前，豆笾在列。以享以荐，既芬既洁。礼成乐备，人和神悦。祭则受福，率遵无越。

无疆之祀，配侑可宗。事举以类，与享其从。嘉栗旨酒，登荐惟恭。降此遐福，令仪肃雍。

肃肃庠序，祀事惟明。大哉宣父，将圣多能。歆馨肸蚃，回驭凌兢。祭容斯毕，百福是膺。

仰之弥高，钻之弥坚。于昭斯文，被于万年。峨峨胶庠，神其来止。思款无穷，敢忘于始。

生民以来，道莫与京。温良恭俭，惟神惟明。我洁尊罍，陈兹芹藻。言升言旋，式崇斯教。

于论鼓锺，于兹西雍。粢盛肥硕，有显其容。其容洋洋，咸瞻像设。币以达诚，歆我明洁。

道德渊源，斯文之宗。功名糠秕，素王之风。硕兮斯牲，芬兮斯酒。绥我无疆，与天为久。

俨然冠缨，崇然庙庭。百王承祀，涓辰惟丁。于牲于醑，其从予享。与圣为徒，其德不爽。

肃庄绅緌，吉蠲牲牺。于皇明祀，荐登惟时。神之来兮，肸蚃之随。神之去兮，休嘉之贻。

〔黄锺为宫〕大哉宣圣，道德尊崇。维持王化，斯民是宗。典祀有常，精纯并隆。神其来格，于昭盛容。

〔大吕为角〕生而知之，有教无私。成均之祀，威仪孔时。维兹初丁，洁我盛粢。永适其道，万世之师。

〔太簇为征〕巍巍堂堂，其道如天。清明之象，应物而然。时维上丁，备物荐诚。维新礼典，乐谐中声。

〔应锺为羽〕圣王生知，阐迺儒规。诗书文教，万世昭垂。良日惟丁，灵承不爽。揭此精虔，神其来飨。

右文兴化，宪古师经。明祀有典，吉日惟丁。丰牺在俎，雅奏在庭。周旋陟降，福祉是膺。

诞兴斯文，经天纬地。功加于民，实千万世。笙镛和鸣，粢盛丰备。肃肃降登，歆兹秩祀。

自生民来，谁底其盛。惟王神明，度越前圣。粢币具成，礼容斯称。黍稷非馨，惟神之听。

道同乎天，人伦之至。有飨无穷，其兴万世。既洁斯牲，粢明醑旨。不懈以忱，神之来暨。

大哉圣王，实天生德。作乐以崇，时祀无斁。清酤惟馨，嘉牲孔硕。荐羞神明，庶几昭格。

庶几屡空，渊源深矣。亚圣宣猷，百世宜祀。吉蠲斯辰，昭陈尊簋。旨酒欣欣，神其来止。

道之由兴，于皇宣圣。惟公之传，人知趋正。与飨在堂，情文实称。万年承休，假哉天命。

百王宗师，生民物轨。瞻之洋洋，神其宁止。酌彼金罍，惟清且旨。登献惟三，于嘻成礼。

牺象在前，豆笾在列。以飨以荐，既芬既洁。礼成乐备，人和神悦。祭则受福，率遵无越。

有严学宫，四方来宗。恪恭祀事，威仪雍雍。歆兹惟馨，飚驭旋复。明禋斯毕，咸膺百福。

维师尚父，四履分封。灵神峻密，祀事寅恭。萧芗祗荐，飚驭排空。如几如式，福禄来崇。

上公摄事，衮服斯皇。礼容济济，佩响锵锵。灵斿惚恍，嘉荐令芳。神具醉止，降福穰穰。

四岳之裔，凉彼武王。发扬蹈厉，周室用昌。追封庙食，简册增芳。升币以奠，磬筦锵锵。

猎渭之阳，理冥嘉应。非龙非彪，聿求元圣。平易近民，五月报政。祀典之崇，于斯为盛。

神机经武，隆周之宇。表海分封，迈燕超鲁。耽耽庙貌，俎豆有序。荐福邦家，维师尚父。

圣朝稽古，崇兹武经。礼交乐举，于神之庭。嘉栗旨酒，既飨芳馨。永严列象，剑舄簪缨。

武德洸洸，日靖四方。百王所祀，休有烈光。命官摄事，佩玉锵锵。思皇多祜，以惠无疆。

凉彼周王，君臣相遇。终谋其成，诸侯来许。洋洋神灵，尊载酒醑。新声为侑，笙箫备举。

于赫烈武，光昭古今。载严祀事，敕备惟钦。既洁其牲，既谐其音。神之格思，来顾来歆。

肃肃庙中，有严阶墄。匪棘匪徐，进退可则。冕服是仪，环珮有节。神之鉴观，率履不越。

祀率旧典，礼崇骏功。齐明衷正，肸蚃丰融。量币肃备，周旋鞠躬。神其昭受，幽赞无穷。

赫赫尚父，时维鹰扬。神潜韬略，襟抱帝王。谈笑致主，竹帛流芳。国有严祀，载稽典常。

眷彼留侯，奇筹赞汉。依乘风云，勒成功旦。克配明禋，仪刑有焕。英气如生，来格来衎。

道助文德，言为世师。功名不泯，祀事无遗。旨酒惟馨，具醉在兹。有嘉累献，神其燕娭。

日惟上戊，神顾精纯。礼备三献，乐成七均。奄留洋洋，流福无垠。言还恍惚，空想如存。

匿孤立后，惟义惟忠。昔者神考，追录乃功。祀典载加，进爵锡公。神兮降格，尚鉴褒崇。

庙宇更新，轮奂丰敞。神灵如在，英姿飒爽。执事进趋，降升俯仰。威仪翼翼，虔祈歆飨。

牲荐硕大，币致精纯。聿升祀事，兹用兼陈。箱篚既实，奠献惟寅。飨我至意，福禄来成。

以身托孤，实惟死友。抚妪长之，若父若母。潜授于韩，克兴厥后。崇庙以献，德侈报厚。

立孤固难，死亦匪易。义轻一身，开先赵嗣。肃穆庙貌，烈有余气。式旋嘉荐，昭哉祀事。

于皇时宋，永祚有基。始繄覆护，扶而立之。敢忘昭答，牲分酒酾。灵其燕飨，益相本支。

{日幼}{日幼}灵宇，神安且翔。三哲鼎峙，中荐嘉觞。凛若义气，千载弥光。猗其祐之，锡羡无疆。

礼乐云备，毕觞尔神。翊翊音送，轙舆若闻。驾言归兮，灵斿结云。祚我千亿，介福来臻。

冠峨峨兮，服章蕤蕤。灵来下兮，进止委蛇。我涓我坛，我洁我俎。降舆却旌，于兹享御。

绅緌舒舒，佩环铿铿。陟降上下，坛燎光明。有盥于罍，有帨于巾。不吴不敖，庶以安神。

我诚既洁，我豆既丰。神来降斯，有俨其容。荐此嘉币，肃肃雍雍。何以侑之，于乐鼓锺。

酌兹旨酒，既盈且芬。式用来歆，衎衎熏熏。何以宁神，荐有嘉笾。何以锡民，曰惟丰年。

云兮飘飘，风兮棱棱。飚驭返空，杲日来升。归旆扬扬，众乐锵锵。我神式懽，惠我嘉祥。

灵之智兮，跃汉潜幽。欲豢扰兮，无董与刘。陈金石兮，佐侑牢羞。庶燕享兮，泽应民求。

灵之至兮，逸驾腾骧。嘘云吸气，承祀日光。展诗鸣律，肃庄琳琅。何以膺神，贶惠无疆。

维灵德兮，变化不常。沛天泽兮，周流八荒。奠嘉币兮，肃雍不忘。永佑民兮，锡以丰穰。

练吉日兮，进神之堂。牲既陈兮，粢盛既香。奠桂酒兮，容与嘉觞。灵安留兮，锡我福祥。

明明天子，礼文咸秩。矧神之功，横被九域。云施称民，物产滋殖。嘉承惠和，罔有终极。

灵之来下，以雨先驱。灵之旋驭，五云结车。操环应夏，发匣瑞虞。真人在御，来献珍符。

天临有赫，上法乾元。铿锵六乐，俨恪千官。皇仪允肃，玉坐居尊。文明在御，礼备诚存。

尧天协纪，舜日扬光。淑慎尔止，率由旧章。佩环济济，金石锵锵。威仪炳焕，至德昭彰。

乾健为君，坤柔曰臣。惟其臣子，克奉君亲。永御皇极，以绥兆民。称觞献寿，山岳嶙峋。

舜韶更奏，尧酒浮觞。皇情载怿，洪算无疆。基隆郏鄏，德茂陶唐。山巍日焕，地久天长。

圣德昭宣，神龟出焉。载白其色，或游于川。名符在沼，瑞应巢莲。登歌丹陛，纪异灵篇。

天德冥应，仁泽载濡。其甘如醴，其凝若珠。云表潜结，颢英允敷。降于竹柏，永昭瑞图。

煌煌茂英，不根而生。蒲茸夺色，铜池著名。晨敷表异，三秀分荣。书于瑞典，光我文明。

嘉彼合颖，致贡升平。异标南亩，瑞应西成。德至于地，皇祇效灵。和同之象，焕发祥经。

盛德好生，网开三面。明视标奇，昌辰乃见。育质雪园，沦精月殿。著于乐章，色含江练。

户牖严丹扆，鹓鸾簉紫庭。恳祈南岳寿，势拱北辰星。得士于兹盛，基邦固以宁。诚明一何至，金石与丹青。

簪绂若云屯，晨趋阊阖门。侁侁罗禹会，济济奉尧樽。周礼观明备，天仪仰睟温。高卑陈表著，同拱帝王尊。

待漏造王庭，威仪盛莫京。纷纶簪组列，清越佩环声。礼饮终三爵，韶音毕九成。永同凫藻乐，千载奉升平。

治定资神武，功成显睿文。贡输庭实旅，朝会羽仪分。偃革千年运，垂衣万乘君。孰知尧舜力，明德自升闻。

约法皇纲正，崇文宝历昌。遒人振木铎，农器铸干将。瑞日含王宇，卿云蔼帝乡。万邦成一统，鸿祚与天长。

宸扆威容盛，声明礼乐宣。九州臻禹会，万国戴尧天。贡职输琛賮，皇猷焕简编。含和均畅茂，鸿庆结非烟。

朝会俨威仪，司常建九旗。舞容分缀兆，文物辨威蕤。运格桃林牧，祥开洛水龟。帝功潜日用，化俗自登熙。

螭阶聊载笔，纪瑞轶唐虞。丹凤仪金奏，黄龙负宝图。群材薪棫朴，仁政煦蒲卢。荡荡巍巍德，豚鱼信自孚。

接圣宅神都，方来五达区。国贤熙帝载，灵命握乾符。至化当纯被，斯文益诞敷。车书今混一，圣治奉三无。

圣皇临大宝，八表凑才贤。经纬文天赋，刚柔德日宣。建邦隆柱石，造物运陶甄。共致升平业，绵长保亿年。

神化妙无方，巍巍迈百王。鹤书搜隠逸，龙陛策贤良。拱揖朝群后，宾筵辟四方。洪图基亿载，淳曜德弥光。

皇猷敷八表，武谊肃三边。兰锜韬兵日，灵台偃伯年。奉珍皆述职，削衽尽朝天。功德超前古，音徽播管弦。

伐叛天威震，恢疆帝业多。削平侔肃杀，涵煦极阳和。蹈厉观周舞，风云入汉歌。功成推大定，归马偃雕戈。

惕厉日乾乾，潜蟠或跃渊。伐谋参上策，受钺总中坚。田讼归周日，民谣戴舜年。风云自冥感，嘉会翼飞天。

壶关方逆命，投袂起亲征。虎旅聊攻伐，枭巢遽荡平。天威清朔漠，仁泽被黎氓。按节皇舆复，洋洋载颂声。

蠢兹淮海帅，保据毒黎苗。不悟龙兴汉，犹同犬吠尧。六师方雨施，孤垒自冰消。千载逢嘉运，华夷奉圣朝。

上游荆楚要，泽国洞庭深。自识同文世，皆回拱极心。一戎聊杖钺，九土尽输金。大定功成后，薰风入舜琴。

席卷定巴邛，西遐尽率从。岷峨难负阻，江汉自朝宗。述职方舟集，驱车九折通。粲然书国史，冠古耀丰功。

锐旅庆回旋，边防尽晏然。键櫜方偃武，飞将亦韬弦。震曜资平垒，文明协丽天。洸洸成大业，赫奕在青编。

四序伊始，三阳肇开。条风入律，玉琯飞灰。望云肃谒，鸣佩斯来。称觞献寿，瞻拱星回。

一阳应候，万国同文。天正纪节，太史书云。凝旒在御，列叙爰分。寿觞斯荐，祝庆明君。

圣皇御宇，仁兽诞彰。在郊旅贡，游畤呈祥。星辰是禀，草木无伤。纪异信史，登歌太常。

九苞荐瑞，戴德膺仁。藻翰爰奋，灵音载振。非时不见，有道则臻。降岐匪匹，仪舜为邻。

沔彼泾渎，澄明鉴如。清应宝运，光涵帝居。洞分沈璧，彻见游鱼。圣祚无极，神休伟与。

稽彼灵物，允昭圣皇。浮石可蹑，巢莲益光。金方正色，介族殊祥。信书永耀，帝德无疆。

芃芃嘉麦，擢秀分岐。甘露夕洒，惠风晨吹。良农告瑞，循吏称奇。归美英主，折而贡之。

轩昊方同德，成康粗比肩。素风惟普畅，皇道本无偏。阴魄重轮满，阳精五色圆。要荒咸率服，卓越圣功全。

圣德比陶唐，千年祚运昌。茂功虽不宰，鸿业自无疆。极塞成清谧，齐民益阜康。文明同日月，遐迩仰辉光。

荡荡无私世，巍巍至圣君。山河分国宝，日月耀人文。厌浥凝甘露，轮囷吐庆云。正声兼大雅，洋溢应南薰。

鸿范合彝伦，调元四序均。岁功天吏正，御苑物华新。底贡陈方物，来宾列远人。奉常呈九奏，嘉贶动穹旻。

大君隆至化，兴运契千龄。觐礼俄班瑞，夷賨尽实庭。成文调露乐，奉圣拱辰星。舞佾方更进，朝阳上楚萍。

礼乐昭王业，寰区致太平。革车停北狩，云稼屡西成。国有详延诏，乡闻讲诵声。日华融五色，遐迩仰文明。

亭障戢干戈，人心浃太和。务农登宝谷，猎俊设云罗。仪凤书良史，祥麟载雅歌。嘉辰资宴喜，星拱弁峨峨。

冠古耀鸿徽，深仁及隠微。二南江汉咏，九奏凤凰飞。设虡罗钟律，盈庭列舞衣。文明资厚德，怡怿兆民归。

革辂征汾晋，隳城比燎毛。桓桓勗军旅，将将御英豪。神武诚无敌，天威讵可逃。王师宣利泽，霈若沃春膏。

振万方明德，疾徐咸可观。铿锵动金奏，蹈厉总朱干。夹进昭威武，申严警宴安。守方推猛士，当用鹖为冠。

宣榭始观兵，桓桓称鼓行。一戎期大定，载缵议徂征。善政从师律，神功冀武成。勗哉勤誓众，王业自经营。

声教方柔远，瓯闽礼可招。献图连日际，归国象江潮。抚运重熙盛，提封万里遥。还同有虞氏，文德格三苗。

南暨宣皇化，东吴奉乃神。舞干方耀德，执玉自来宾。巢伯朝丹陛，韩侯觐紫宸。古今归一揆，怀远道弥新。

遗俗续陶唐，来苏徯圣皇。布昭汤吊伐，恢复汉封疆。金钺申戡剪，朱干示发扬。宜哉七德颂，千载播洋洋。

乃眷尝西顾，偏师暂首征。灵旗方直指，犷俗自亡精。禹叙终驯致，尧封渐化成。不须严尉候，于廓海弥清。

干戚有司传，威容著凯旋。象成王业盛，役辍武功全。兵寝西郊阅，书惟北阙县。圣神膺景命，卜世万斯年。

金奏在庭，群后在位。天威煌煌，向明负扆。高拱穆清，弁冕端委。盛德日新，礼容有炜。

万邦来同，九宾在位。奉璋荐绅，陟降庭止。文思安安，威仪棣棣。臣哉邻哉，介尔蕃祉。

天威煌煌，山龙采章。庭实旅百，上公奉觞。拱揖群后，端委垂裳。永锡难老，万寿无疆。

帝图会昌，二兽效祥。双角共抵，示武不伤。四灵为畜，玄枵耀芒。公族信厚，元元阜康。

矫矫长离，振羽来仪。和音中律，藻翰扬辉。珍符沓至，品物攸宜。至德玄感，受天之祺。

德水汤汤，发源灵长。皎鉴澄彻，千年效祥。积厚流湿，资生阜昌。朝宗润下，善利无疆。

思皇多士，靖恭着位。鸣玉飞緌，锵锵济济。宴有折俎，以示慈惠。罔敢不祗，福禄来暨。

金奏在庭，有酒斯旨。颙颙卬卬，向明负扆。湛湛露斯，式宴以喜。佩玉蘂兮，罔不由礼。

酒以成礼，乐以侑食。露湛朝阳，星环紫极。淑慎尔容，既饱以德。进退周旋，威仪抑抑。

八佾具呈，万舞有奕。既以象功，又以观德。进旅退旅，执籥秉翟。至化怀柔，远人来格。

阊阖天开，群后在位。设业设虡，庭燎晰晰。斧扆当阳，虎贲夹陛。舞之蹈之，四隩来暨。

武功既成，缀兆有翼。以节八音，以象七德。俣俣蹲蹲，朱干玉戚。发扬蹈厉，其仪不忒。

偃伯灵台，功成作乐。以昭德容，以清戎索。万邦会同，邪慝销铄。尽善尽美，侔彼韶箾。

被衮当阳，穆穆皇皇。击石拊石，颂声扬扬。和乐优洽，终然允臧。礼成而退，荷天百祥。

觱沸槛泉，寒流清泚。地不爱宝，其旨如醴。上善至柔，灵休所启。利泽无疆，允资岱礼。

彼茁者芝，茂英煌煌。敷秀乔岳，寔繁其房。适符修贡，封峦允臧。永言登荐，抑惟旧章。

惟帝佑德，卿云发祥。纷纷郁郁，五色成章。奉日逾丽，回风载翔。歌荐郊庙，播厥无疆。

玄文申锡，嘉祥绍至。伟兹胎禽，羽族之异。翻翰来仪，徘徊嘹唳。祚圣储休，聿昭天意。

天生五材，木曰曲直。维帝顺天，厚其生植。连理效祥，成文表德。总萃坤珍，永光秘刻。

乾坤顺夷，皇有嘉德。爰施庆云，承日五色。轮囷下乘，万物皆饰。惟天祚休，长彼无极。

彼美嘉禾，一茎九穗。农畴告祥，史牒书瑞。击壤欢歌，如京委积。留献春种，昭锡善类。

皇仁溥博，品物蕃滋。庆祥回复，秀发神芝。灵华双举，连叶四施。披图按牒，永享纯禧。

嘉瑞降临，应我皇德。烨烨神芝，不根而植。春秋三秀，昼夜一色。物播诗歌，声被金石。

倬彼星象，于昭于天。维南有极，离丙之躔。既明且大，应圣乘干。诞受景福，亿万斯年。

泫泫零露，云英醴溢。和气凝津，流甘委白。饴泛泮林，珠联竹柏。天不爱道，圣功允格。

于穆我王，继序不忘。明昭上帝，上帝是皇。长发其祥，惠我无疆。受命于天，既寿永昌。

惟皇上德，伊嘏我王。将受厥明，载锡之光。于昭于天，晔晔煌煌。缉熙钦止，其永无疆。

彼鸣在阴，亦白其羽。声闻于天，来集斯所。勉勉我王，咸遂厥宇。播于异物，受天多祜。

钩陈肃列，金奏充庭。颙卬南面，如日之升。垂衣拱手，治无能名。顺履献岁，大安大荣。

天子当阳，臣工率职。流水朝宗，众星拱极。环佩锵锵，威仪抑抑。上下交欣，同心同德。

八音克谐，万舞有奕。上公奉觞，率兹百辟。声效呼嵩，祝圣人寿。亿载万年，天长地久。

厚地效珍，嘉木纪瑞。匪刻匪雕，具文见意。三登太平，允协圣治。诗雅咏歌，有光既醉。

百谷王，符圣治。不扬波，效殊祉。德沦渊，沧海清。应千秋，叙五行。

至治发闻惟馨香，播厥百谷臻穰穰。农夫之庆岁其有，禾易长亩盈仓箱。时和物阜粟滋茂，嘉生骈穗来呈祥。自今以始大丰美，行旅不用赍糇粮。

群公卿士，咸造在庭。式燕以衎，思均露零。穆穆明明，于斯为盛。归美报上，一人有庆。

明明天子，万福来同。嘉宾式燕，曷不肃雍。燕以示慈，式礼莫愆。乐胥君子，容止可观。

帝德诞敷，销烁群慝。近悦远来，惟圣时克。玉振金声，治功兴起。韶箾象之，尽善尽美。

文物以纪，藻色以明。礼备乐举，遹观厥成。睿知有临，诞敷文德。教雨化风，洽此四国。

用戒不虞，谁能去兵。师出以律，动必有名。折彼遐冲，布昭圣武。和众安民，时惟多助。

止戈曰武，惟圣为能。御得其道，无敢不庭。整我六师，稽诸七德。不吴不扬，有严有翼。

帝坐荧煌，廷绅肃穆。对扬天休，各恭尔服。颂声洋洋，弥文郁郁。礼备乐成，永膺多福。

高烟升太一，明祀达乾坤。天仗回峣阙，皇舆入应门。簪裳如雾集，车骑若云屯。兆庶皆翘首，巍巍万乘尊。

禋祀毕圆丘，嘉辰庆泽流。天仪临观魏，盛礼蔼风猷。洋溢欢声动，氛氲瑞气浮。上穹垂眷佑，邦国拥鸿休。

华缨就列，左衽来王。帝仪炳焕，大乐铿锵。礼成峣阙，言旋未央。一人有庆，万寿无疆。

礼成于郊，迎日之至。时乘六龙，天旋象魏。端门九重，虎贲万骑。四夷来王，群后辑瑞。

应门有翼，羽卫斯陈。山龙衮冕，律度声身。峨峨奉璋，肃肃九宾。清明在躬，志气如神。

圜丘类上帝，六变降天神。禋燔礼云毕，仗卫肃以陈。天颜瞻咫尺，王泽熙阳春。玉帛臻禹会，动植霑尧仁。

肆眚云毕，淳熙溥将。雷雨丽泽，云物效祥。礼容济济，天威皇皇。大赉四海，富寿无疆。

农皇既祀，礼毕躬耕。商辂旋轸，周颂腾声。观魏将陟，服御爰更。舆人瞻仰，如日之明。

应门斯御，雉扇爰开。人瞻日月，泽动云雷。同风三代，均禧九垓。欢心允洽，时咏康哉。

夹钟纪月，初吉在辰。眚灾流庆，布德推仁。采章震耀，典礼具陈。茂昭丕贶，永庇斯民。

皇衢赫敞，黼坐穹崇。华缨在列，严令发中。王制钜丽，宝瑞丰融。均禧绵宇，万寿无穷。

拜况于郊，皇哉唐哉。熙事休成，六騑鼎来。天阃以决，地垠以开。隤祉发祥，如登春台。

鸿霈普洽，言归端门。荡荡巍巍，旋乾转坤。穆然宣室，储思垂恩。于万斯年，敷锡群元。

帝飨于郊，荷天之休。五福敷锡，皇明烛幽。云行雨施，仁翔德游。圣人多男，歌颂九州。

天日清晏，朝野靖安。三灵答祉，万国腾懽。帝命不违，王业艰难。天子万年，永迪监观。

于穆元后，天临紫宸。飞緌星拱，建羽林芬。徽册是奉，鸿名愈新。荷兹介祉，永永无垠。

圣母有子，重光类禋。圣皇事母，感极天人。百辟在庭，九仪具陈。礼容之盛，万国咸宾。

帝率四海，承颜尽恭。端闱肃设，群后来同。玉佩锵鸣，衣冠有容。英韶节步，磬管雍雍。

天子之德，形于四方。尊亲立爱，化洽风扬。圣母袆衣，明君黼裳。因时献寿，克盛朝章。

盛礼煌煌，六衣有光。千官在位，百福称觞。坤德慈仁，邦斯淑祥。如山之寿，佑圣无疆。

烨烨灵芝，生于殿闱。照映华拱，纷敷玉蕤。感召元和，光符圣期。祥篇协吉，百福咸宜。

现彼南极，昭然瑞文。腾光丙位，荐寿中宸。太史骈奏，升歌有闻。轩宫就养，亿万斯春。

王化无外，坤珍效灵。旁枝内附，直干来并。群分非一，祺祥绍登。至诚攸感，海县斯宁。

肃肃临下，有威有容。循循事上，惟信惟忠。盛礼兴乐，示慈训恭。君臣协吉，惟道之从。

湛湛零露，晞于载阳。我有旨酒，群臣乐康。既饮以德，亦图尔良。永言修辅，用协天常。

礼均孝慈，乐合韶武。至德光矣，鸿恩亦溥。上下和济，华夷乐湑。盏斝三行，盛仪斯举。

尧母之圣，放勋为子。同心协谋，柔远能迩。以德康俗，以文兴治。斯焉象功，罔不昭济。

至矣坤元，道符惟圣。就养宸极，助隆善政。翟籥纷举，笙镛协应。翱翔有容，表德之盛。

七德之舞，四朝用康。有如姬姒，助集周邦。威克厥爱，居安不忘。风旋山立，济济皇皇。

左秉朱干，右挥玉戚。以象武缀，以明皇德。天子荣养，群臣述职。四夷宾附，罔不承式。

长乐居尊，盛容有炜。文王事亲，万国归美。朝会之则，邦家之纪。受福于天，克昭隆礼。

王化之始，治繇内孚。时庸作命，玉简金书。磬筦在庭，其纵绎如。天临法扆，礼与诚俱。

晬仪临拱，丕命明敭。鸾回宝势，鸿贯瑶光。礼成乐备，德裕名芳。肇基王化，永懋天祥。

衮衣绣裳，严威肃庄。八音具张，簨虡龙骧。玉简瑶章，金书煌煌。寿千万年，与天比长。

煌煌凤字，玉气宛延。天门崛岉，飞骖后先。龙簨四合，奏鼓渊渊。母仪天下，何千万年。

峨峨绣扆，旋佩以登。如彼杲日，凌天而升。玉色下照，亹亹绳绳。猗欤大孝，四海其承。

皇帝降席，流云四开。尧趋舜步，下蹑天阶。恭授宝册，翠旄裴回。明明纯孝，鸿厘大来。

大矣孝熙，帅民以躬。奉承宝册，钦明两宫。万乐具举，一人肃雍。化繇上始，四海来同。

皇帝仁孝，总临万方。褒显其亲，日严以庄。龙衮翼翼，玉书煌煌。传之亿世，休有烈光。

总裁庶政，拥佑嗣皇。金书玉简，烂其文章。众歌警作，筦磬将将。保安四极，降福无疆。

涂山之德，渭涘之祥。图徽宝册，玉色金相。管弦烨煜，钟鼓喤喤。天之所启，既寿而昌。

玉车临御，凤盖棽丽。奉承宝册，弥文盛仪。抗声极律，助我孝熙。天之所佑，万寿无期。

景祚有开，符天媲昊。诞毓圣神，是崇位号。星拱天随，祗严册宝。还御慈宁，增光舜道。

声乐备陈，礼容罔忒。相维辟公，虔奉玉册。皇则受之，慕形于色。既寿且康，与天无极。

祖启瑶光，诞生明圣。尊极母仪，帝庸作命。宝章煌煌，导以笙磬。还燕慈宁，邦家徯庆。

肃肃东朝，帝隆孝治。猗欤丕称，宝册斯备。皇扉四辟，导迎庆瑞。德迈太任，有周卜世。

静顺坤仪，圣神是育。懿铄昭陈，镂文华玉。乐奏既备，礼仪不渎。导迎善祥，翟车归毣。

孝奉天仪，信维休德。发越徽音，礼文靡忒。永保嘉祥，时万时亿。归于东朝，含饴燕息。

肃雍长乐，克笃其庆。河洲茂德，沙麓启圣。是生睿哲，蚤隆丕运。钦称鸿宝，永膺天命。

礼行东朝，乐奏大吕。羽卫森陈，簪绅式序。云幄邃严，宏典是举。天子万年，母仪寰宇。

元祀介福，孰绥孰将。归于尊亲，孝哉君王。载镂斯牒，载琢斯章。得名得寿，如虞如唐。

宗郊斯成，交举典册。汝辅汝弼，威仪是力。陈于广庭，迨此上日。巍巍煌煌，乌皋在昔。

仪物陈矣，礼乐明矣。天子戾止，诒尔臣矣。陟降维则，恭且勤矣。茫茫四海，德教形矣。

天门九重，荡荡开彻。金支秀华，垂绅佩玦。或导或陪，率履不越。注民耳目，四表胥悦。

礼神颂祇，福禄来下。不有荣名，孰缉伊嘏。千乘万骑，鱼鱼雅雅。皇扉洞开，鞠躬如也。

穆穆圣颜，安安天步。有缛者仪，以莫不举。天人和同，恩泽洋普。亿载万年，为众父父。

大哉尧乎，南向垂裳。君哉舜也，拜而奉觞。缫藉光华，鼓钟铿锵。三事稽首，宋德无疆。

乾元资始，坤元资生。允也圣德，同实异名。春王三朝，典册并行。咨尔上公，相仪以登。

维册伊何，镂玉垂鸿。维宝伊何，范金钮龙。翊以{执/日}御，间以笙镛。谁敢不恭，天子寔从。

帝膺永福，功靡专有。既尊圣父，亦燕寿母。怡怡在宫，大典时受。彤管纪之，天长地久。

敛福于郊，逢时之泰。揭名日月，侔德覆载。自我作古，域中有大。永言保之，眉寿无害。

高明者干，博厚者坤。以清以宁，资始资生。寿胡可度，德胡可评。愿言从欲，诞受强名。

受命既长，福禄既康。如日之升，如月之常。追琢其章，金玉其相。君子万年，保其家邦。

翠华之旗，灵鼍之鼓。陈于广宇，相我盛举。来汝公傅，肃乃仪矩。毋愆于素，以笃多祜。

蚴蟉青龙，婉嬗象舆。其载伊何，煌煌金书。乃由端门，乃行康衢。于以荣亲，振古所无。

惟天为大，其德曰诚。惟尧则之，其性曰仁。迺文迺武，得寿得名。于万斯年，以莫不增。

天行惟健，天步惟安。圣子中立，臣工四环。民无能名，威不违颜。宋德宜颂，汉仪可删。

天畀遐福，允彰父慈。维昔旷典，我能举之。徐尔陟降，敬尔威仪。申锡无疆，永言保之。

乾健坤从，阳刚阴相。迨兹受祉，允也并况。虡业在下，仪物在上。咨时三公，执事无旷。

丕显文王，之德之纯。亦有太姒，式扬徽音。维册维宝，迺玉迺金。伊谁从之，一人事亲。

重翟出房，袆衣被躬。委委佗佗，河润山容。圣皇临轩，圣母在宫。并受鸿名，与天无穷。

珉玉玢豳，袅蹄精良。既刻厥文，亦铸之章。象德维何，至静而方。辅我光尧，万寿无疆。

维天盖高，维地克承。父尊母亲，天地难名。疆名广大，建号安荣。衍登寿嘏，阐绎皇明。

二仪同尊，两耀齐光。巍巍煌煌，不显亦彰。实茂号荣，玉振金相。于万斯年，既寿且昌。

我尊我亲，承天之祉。寿名兼美，家国咸喜。公傅秉礼，宝册有炜。惟千万祀，令闻不已。

羽卫有严，宝书有辉。昭衍尊名，铺张上仪。出其端闱，由于康逵。比屋延瞻，歌之舞之。

南山之巩，皇寿无穷。太极之尊，皇名是崇。奉兹宝册，于皇之宫。皇则受之，于昭盛容。

圣明太上，天子有尊。玉坐高拱，慈颜睟温。震禁嘉承，朝弁昈分。盛礼缛典，邃古未闻。

天锡伊嘏，地效其珍。诞作宝典，奉于尊亲。尔公尔相，尔恭尔寅。协举令仪，遹臻厥成。

坤载有元，乾行是顺。施生万汇，厥德弥盛。翼翼母道，赞我皇训。相维群公，奉典斯敬。

大矣母慈，德备且纯。思古齐敬，佐我皇文。明章茂典，金玉其音。帝亲奉之，以翼以钦。

天相慈皇，庆臻壶闱。徽柔内修，寿与天齐。既承皇欢，载觌母仪。懿典鸿名，永绥多祺。

有美英瑶，于昭祥金。为策为章，并著徽音。德圣而尊，备举弥文。亿载万年，永辅尧勋。

帝受内禅，纪元绍熙。钦崇慈亲，孝心肃祗。迺建显号，迺蒇丕仪。发册广庭，声歌侑之。

钟鼓交作，文物咸备。彤庭玉阶，天子是莅。咨尔辅臣，展采错事。辅臣稽首，敢不率礼。

巍巍天宫，洞开阊阖。旗常葳蕤，剑佩杂沓。宝册启行，法驾继发。铄哉盛典，快皋胥悦。

仰止皇居，九门载辟。丽日重光，非烟五色。雷动万乘，云从百辟。咫尺重霄，鞠躬屏息。

玉玺瑶编，礼容毕具。穆穆至尊，华殿是御。德配有虞，绍唐授禹。于万斯年，受天之祜。

慈皇天临，睟表怡怡。钦哉圣子，亲奉玉卮。鳌抃嵩呼，欢浃华夷。迩臣捧册，是恪是祗。

瑟彼华玉，篆鱼钮龙。与册并登，咨尔上公。咏以歌诗，协之鼓钟。是陟是降，靡有弗恭。

天祐皇家，庆集重闱。宝兮扬名，册兮流徽。金支秀华，盛容祲威。诏我近弼，相礼不违。

大哉乾元，既极形容。坤元德至，实与比隆。宝册并登，勒崇垂鸿。相我缛仪，肃肃雍雍。

涓辰协吉，时维春元。上册三殿，旷古无前。思齐重闱，积庆有源。是尊是崇，帝心载虔。

丕赫有宋，三圣授受。谁其助之，繄我太母。东朝受册，饮此春酒。圣子神孙，密侍左右。

坤德益崇，天寿平格。庆流万世，子孙千亿。刻玉范金，铺张赫奕。惟昔姜任，则莫我匹。

鞠育保护，母道备矣。密赞亲传，德其至矣。彩服来朝，慈容有喜。既受鸿名，又多受祉。

仰瞻慈闱，登进宝册。惟时{执/日}御，祗率厥职。曰寿曰名，母兮兼得。俪我尊父，亿载无极。

德厚重闱，冲澹粹穆。何以名之，惟慈惟福。宝镂精镠，册镌华玉。物盛礼崇，丕昭群目。

于皇帝室，休运贻孙。重熙叠庆，祗进号荣。爰授兹册，必躬必亲。天子圣孝，万邦仪刑。

煌煌册宝，天子受之。言徐其行，肃展迺仪。其仪维何，剑佩黄麾。鸾驾清跸，耸瞻九逵。

熙辰礼备，济济雍雍。言奉斯册，重亲之宫。宫帷既敞，协气感通。皇仪亲展，寿祉无穷。

既肃琨庭，载升金戺。迺导迺陪，威仪济济。天步继临，孝诚备矣。声容孔昭，中外悦喜。

雕舆彩仗，祗诣慈宫。宝册前奉，龙挟云从。言备兹礼，于宫之中。惟天子孝，于昭祲容。

懿典大册，陈仪邃深。怡怡愉愉，宝坐是临。重彩俨侍，罙展肃心。三宫协庆，永播徽音。

宝册既奉，祗诵迺言。仁深庆衍，益显益尊。和声协气，充溢乾坤。并受伊嘏，圣子神孙。

天拥帝家，泽流子孙。三宫燕胥，四海崇尊。声谐韶濩，辉烛瑶琨。维皇缉熙，耀德乾坤。

祖后重寿，亲闱并崇。骈庆联休，申景铺鸿。叠璧交辉，多仪焕丛。亿万斯年，福禄攸同。

太任媚姜，涂山翼禹。慈祥曼衍，鸿仪迭举。宝章奕奕，祲宫俣俣。帝用将之，于彼宫所。

东朝层邃，端闱靖深。列仗节銮，镂玉绳金。来奉来崇，载祗载钦。曾孙之庆，世世徽音。

纯佑我宋，母仪四朝。拥翼孙谋，如虞承尧。仁覃函夏，喜浮庆霄。福禄万年，金玉孔昭。

神人和怿，天日淑清。王母来燕，必寿而名。琨庭璈音，五云佩声。勉勉我皇，遹昭厥成。

曾孙致养，五福骈臻。太极所运，两仪三辰。辉光日新，启佑后人。永翼瑶图，亿万尧春。

徽光宣华，仁声流文。旷仪合沓，泰和絪缊。慈颜有喜，祚我圣君。珠宫含饴，坐阅来云。

缛仪既登，宝册既膺。喜洽祥流，云烝川增。天子万年，鸣玉慈庭。惠我无疆，诜诜绳绳。

新庭靖安，祖后燕怡。有开圣谋，累崇天基。典章文明，声容葳蕤。御于邦家，曰寿曰慈。

三礼崇容，八銮警卫。有来辰仪，阐徽妫汭。璇宫肃雍，藻景澄霁。文子文孙，本支百世。

尧门叠瑞，姒幄齐辉。重坤靖夷，丽册华徽。天子仁圣，礼文弗违。福寿康宁，同燕层闱。

文母曼寿，载锡之光。总集瑞命，宜君宜王。惠以仁显，慈以德彰。保佑子孙，受福无疆。

华鸾编玉，文螭液金。颂德摛英，扬徽嗣音。紫幄天开，翠华日临。岁岁年年，如周太任。

宋有明德，天保佑之。以寿继寿，以慈广慈。声文宣昭，福祉茂绥。神孙之休，燕及华夷。

大安耽耽，兴庆崇崇。维皇之尊，与天比隆。非心闲燕，文命延鸿。欲报之恩，礼缛仪丰。

上帝有赫，百灵效祥。储祉垂恩，锡年降康。皇仪睟温，帝躬肃庄。三宫齐懽，地久天长。

夏典稽瑞，禹玉含淳。追琢有章，温润孔纯。圣底于安，寿绵于仁。太上立德，自天其申。

父尊母亲，天涵地育。燕我翼子，景命有仆。得名得寿，如金如玉。子孙千亿，成其厚福。

天地清宁，日月华光。归尊慈极，嵩呼未央。庆函百嘉，寿跻八荒。上皇万岁，俾炽俾昌。

晨趋慈幄，佳气郁葱。受帝之祉，配天其崇。璧华金精，礼敷乐充。天子是若，懽声融融。

文物流彩，銮辂靖陈。龟瑞荐祉，坤仪效珍。比皇之寿，翼帝以仁。和气致祥，与物为春。

黼黻其文，金玉其相。永寿于万，合德无疆。福绪祥源，厥后克昌。天维格斯，祚我圣皇。

荣怀之庆，莫盛于斯。三宫四册，五叶一时。德阜而丰，福大而滋。子子孙孙，于时保之。

思齐太任，嫔于周京。至哉坤元，万物资生。不可仪测，矧可强名。镂玉绳金，昭哉号荣。

鼓钟喤喤，仪物载陈。仪物陈矣，烂其瑶琨。咨尔上公，相予文孙。勿亟勿徐，奉我重亲。

荡荡天门，金铺玉户。采旄翠旌，流苏葆羽。千官影从，迺导迺辅。都人纵观，填道呼舞。

煌煌宝书，玉篆金缕。曷为来哉，自天子所。自天子所，以燕文母。婉嬗祥云，日正当午。

文物备矣，三事其承。崇牙高张，乐充宫庭。耽耽广殿，左墄右平。敬尔威仪，摄齐以登。

维寿伊何，圣德日新。维慈伊何，祐于后人。迺范斯金，迺镂斯珉。皇举玉趾，从于尧门。

侍中版奏，办外严中。出自玉房，袆褕被躬。我龙受之，祲威盛容。皇帝圣孝，其乐融融。

麟趾袅蹄，我宝斯刻。碝磩采致，载备斯册。眉寿万年，诒谋燕翼。于赫汤孙，克绵永福。

思齐圣母，媲于周任。体干履坤，博厚洪深。七袠既启，万寿自今。昕庭发号，式昭德音。

煌煌仪物，绎绎鼓钟。奉兹宝册，至于阶东。上公相仪，列辟尽恭。拜手慈宸，福如华嵩。

帝阙肃开，天阶坦履。霓旌羽盖，导仪护卫。匪夸雕瑑，匪矜繁丽。兹谓盛仪，亿载千岁。

金坚玉纯，文郁礼缛。来从帝所，作瑞王国。天开地辟，日熙春燠。兹谓盛事，永燕茀禄。

皇仪有炜，彩舁次升。沈沈邃殿，穆穆天廷。坤德罙隆，皇图永宁。咨尔廷臣，摄齐以登。

寿为福先，明烛物表。仁沾动植，福齐穹昊。曰慈与睿，并崇丕号。演而申之，万世永保。

迩臣跪奏，严办必恭。乃御袆褕，升于殿中。慈颜雍穆，和气冲融。芳流清史，传之无穷。

徽音孔昭，宝传斯刻。金昭玉粹，有烨斯册。载祈载祝，以燕以翼。宝之万年，与宋无极。

皇文既举，庆礼告虔。肇自宫闱，格于幅员。子称母寿，母谓子贤。陟降在兹，隆名际天。

既登乃依，如日之升。有严有翼，丕显丕承。天作之合，家邦其兴。朱芾斯皇，子孙绳绳。

我礼嘉成，我驾言旋。降坐而跸，奏鼓渊渊。景命有仆，保佑自天。永锡祚嗣，何千万年。

宣哲维公，就位肃庄。册宝具举，丕显其光。出于宸闱，鼓钟喤喤。母仪天下，万寿无疆。

天地奠位，乾坤以分。夫妇有别，父子相亲。圣王之治，礼重婚姻。端冕从事，是正大伦。

天子当阳，群工就列。册宝既陈，钟鼓备设。上公奉事，容庄心协。克相盛礼，光昭玉牒。

穆穆睟容，如天之临。赫赫明命，如玉之音。虔恭出门，礼容兢兢。涂山生启，夏道以兴。

朝阳已升，薰风习至。乐奏既成，礼容亦备。玉佩锵鸣，帝徐举趾。壶政穆宣，以听内治。

猗欤贤后，德本性成。承天致顺，溯日为明。作配俪极，王化以行。万有千岁，奉祀宗祊。

款承祗事，时惟肃雍。跪奉册宝，陈于法宫。以俯以仰，有仪有容。明神介之，福禄来崇。

温惠之德，袆翟之衣。行中采荠，礼无或违。降于丹陛，有容有仪。委委蛇蛇，谁其似之。

镂苍玉兮，盛德载扬。铸南金兮，作镇椒房。虔受赐兮，有烨有光。宜室家兮，朱芾斯皇。

礼既行兮，厥位孔安。母仪正兮，容止可观。奉东朝兮，常得其欢。求淑女兮，岂乐多般。

素月澄辉，众星显列。炳为天文，各有攸别。椒房既正，阴教斯设。关雎麟趾，应如响捷。

窈窕其容，淑嫕其姿。烂其如云，瞻我母仪。曰天之妹，作合惟宜。粲然舞抃，畴不肃祗。

宝字煌煌，册书粲粲。副笄加饰，袆褕有烂。祗若帝休，委蛇乐衎。亿万斯年，永膺宸翰。

太任徽音，太姒是嗣。则百斯男，周室以炽。天子万年，受兹女士。如姒事任，从以孙子。

赫赫惟皇，如日之光。肃肃惟后，如月之常。礼行一时，明照无疆。天子莅止，畴敢不庄。

卜月惟良，练辰斯臧。臣工在庭，剑佩玱玱。来汝疑丞，明命是将。有淑其仪，无或怠遑。

刻简以珉，铸宝以金。持节伊谁，时惟四邻。自我文德，达之穆清。委蛇委蛇，往迄于成。

册行何向，于门东偏。礼备乐成，合扇鸣鞭。皇举玉趾，如天之旋。燕及家邦，亿万斯年。

椒涂兰驭，河润山容。副笄在首，袆衣被躬。静女其姝，实翼实从。自彼西合，聿来殿中。

德隆位尊，礼厚文缛。乃篆斯金，乃镂斯玉。群公盈门，执事有肃。愿言保之，永镇坤轴。

规殿沉沉，叶气旼旼。明章妇顺，表正人伦。蹑是左墄，暨于中庭。尚宫显相，罔有弗钦。

备物典册，乐之鼓钟。拜而受之，极其肃雍。司言司宝，各以职从。行地有庆，与天无穷。

容典既膺，壶仪既正。羽卫外列，扬颜中映。如帝如天，以庄以靓。六宫承式，二南流咏。

葛覃节用，樛木逮下。形为嫔则，夙已心化。兹临长秋，遂正诸夏。以庆以祈，百祥来迓。

硕人其颀，公侯之妻。翟茀以朝，象服是宜。如星之共，溯月之辉。母仪既瞻，群心则夷。

窈窕淑女，备六服兮。陟降多仪，耸群目兮。内治允备，阴教肃兮。宜君宜王，绥有福兮。

天监有周，是生太任。亦有太姒，嗣其徽音。孰如两宫，慈爱相承。思齐之盛，复见于今。

乾位既正，坤斯顺承。日丽于天，月斯溯明。惟帝受命，惟帝并登。黼扆尊临，典册是行。

迺协良辰，维春之宜。迺诏近弼，来汝相仪。九门洞开，文物华辉。声诗载歌，于以侑之。

有玺范金，有册镂琼。汝使汝介，持节以行。礼始文德，达于穆清。是恪是虔，依我和声。

鼓钟喤喤，磬筦锵锵。剑佩充庭，济济洋洋。礼典告备，皇心乐康。于万斯年，受福无疆。

懿范柔容，如月斯辉。驾厥翟辂，被以袆衣。九御从之，如云祁祁。典册是承，心焉肃祗。

华榱璧珰，有馨椒殿。备物来陈，多仪式焕。曰册曰宝，是刻是瑑。并举以行，皇矣懿典。

袆褕盛服，有恪其容。是陟是降，相以尚宫。金殿玉阶，聿来于中。展诗应律，载咏肃雍。

帝有显命，禀于亲慈。后德克承，拜而受之。人伦既正，王化是基。亿载万年，永祚坤仪。

帝庆三宫，膺受宝册。御于中闱，载欣载惕。迺孚阴教，迺明内则。翼翼鱼贯，罔不承式。

掖庭颁官，于位有四。嘒彼小星，抚以德惠。熙焉如春，育焉如地。庆礼聿成，靡弗咸喜。

鱼轩鼎来，象服是宜。班于内庭，率礼惟祗。化以妇道，时惟母仪。是庆是类，于胥乐兮。

正位长秋，容典备矣。王假有家，人伦至矣。俪极伣天，多受祉矣。蛰蛰螽斯，宜孙子矣。

维天佑宋，盛事相仍。崇号三宫，甫兹浃辰。肇正中闱，缛礼载陈。邦家之庆，旷古无伦。

乾健坤顺，群生首资。日常月升，四时叶熙。帝嗣天历，后崇母仪。黼黻承晖，王化是基。

熛阙蟺蜎，璧门云龙。烈文维辅，翊奉有容。典章𪸩明，彝度肃雍。蒇时缛仪，登于璿宫。

金晶丽辉，璧叶含春。赞夏之翼，绎虞之嫔。乐序韶亮，礼文藻新。辟公相成，物采彬彬。

帟旒云舒，金秀充庭。璇卫銮华，蒨佩垂{纟呈}。皇容熙备，柔仪顺承。三宫齐懽，万福昭膺。

骖翟崇容，袆鞠陈衣。戾止兰殿，夙兴椒闱。淑正宣华，粹明腾𪸩。钦若有承，嗣音之徽。

袆帟流光，沙祥增衍。编玉镂德，螭金溢篆。粹猷藻黻，徽文华显。二南声诗，于时昭阐。

翚珩焕采，趋节风韶。陟降墄陛，奉将英瑶。辟道承薰，嫔仪扬翘。是敬是祗，德音孔昭。

帝奉太室，后仪成之。帝养三宫，后志承之。德如关雎，盛如螽斯。宜君宜王，百世本支。

肃肃壶彝，雍雍阴教。险诐自防，警戒是效。中闱端委，列御胥告。其思辅顺，永翼帝孝。

天子九嫔，王宫六寝。有烨令仪，载秩华品。福履绥将，节用躬俭。矢其德音，于以来谂。

象服之文，鹊巢之风。化以妇道，觐于内宫。采蘋涧滨，采藻涧中。夙夜在公，赞彼累功。

光佑晏宁，惠慈燕喜。寿仁并崇，家邦均祉。懿文交举，壶册嗣美。维亿万年，爱敬惟似。

天心仁佑，坤德世昭。灼有慈范，著于累朝。俭以赞虞，勤以承尧。是用则效，共励夙宵。

茂建坤极，容典聿新。天命所赞，慈训是遵。肃涓穀旦，躬御紫宸。鸿禧累福，骈赉翕臻。

端门晓辟，瑞气云凝。有俨良辅，踵武造廷。肃肃王命，是将是承。登册穆清，万岁永膺。

瑶册玉宝，烂然瑞辉。旁翼绛节，上承紫微。璆鸣朝佩，徐出兽扉。登进坤极，益彰典徽。

天临黼扆，云集弁缨。金石递奏，典礼备成。玉趾缓步，龙驾翼行。言旋北极，永燕西清。

日薰椒屋，云霭璧门。有华瑞节，来自帝阍。统天惟干，合德者坤。我龙受之，福禄永繁。

虹辉灿烂，云篆绸缪。绛节前导，瑞光上浮。瑶阶玉扉，既集长秋。钦承天宠，永荷帝休。

瑶殿清閟，玉墄坦夷。袆衣副珈，陟降不迟。宝册聿至，载肃载祗。礼仪昭备，福履永绥。

日月临烛，乾坤覆持。明并二曜，德合两仪。光媲宸极，共恢化基。膺受茂典，亿载永宜。

宝玺瑶册，既祗既承。绣裀藻席，载跻载升。柔仪肃穆，瑞命端凝。永膺多福，如川方增。

服焕盛仪，班分华致。九嫔妇职，六寝内治。参差荇菜，求勤寤寐。烝然来思，相礼赞祭。

妇荣于室，通籍禁中。班列有次，车服有容。佐我关雎，鹊巢之风。被之僮僮，曷不肃雍。

金石具举，典礼茂明。淑慎其止，遹观厥成。琼琚微动，凤辇翼行。仪光媲极，德迈嫔京。

宝坐既兴，凤舆戒行。奏解严办，归燕邃清。问安寿慈，奉赍宗祊。弥千万年，内助圣明。

我祖受命，恭膺于天。爰作玉宝，载祗载虔。申锡无疆，神圣有传。昭兹兴运，于万斯年。

于穆我皇，之德之纯。涵濡群生，矧我遗民。连齐跨晋，输贡效珍。土宇日辟，一视同仁。

我祖我宗，德厚泽深。于皇继序，益单厥心。天人协扶，一统有临。乾坤清夷，振古斯今。

主鬯之重，允属贤明。承华肇启，上嗣腾英。礼修乐举，育德开荣。一人元良，万邦以宁。

皇储既建，圣祚无疆。鸾旌列叙，鸡戟分行。前星有烂，瑞日重光。际天接圣，温文允臧。

明离之象，少阳之位。固邦为本，体天作贰。仪范克温，礼章斯备。丕宣令猷，恭守宗器。

宋受天命，圣绪无疆。惟怀永图，乃登元良。涓选休辰，册书是将。黼坐天临，穆穆皇皇。

于维皇储，玉润金声。体震之洊，重离之明。册宝具举，环佩锵鸣。守器承祧，惟邦之荣。

乐备既奏，和声冲融。玉简金书，翔鸾戏鸿。下拜登受，旋于青宫。仪辰作贰，垂休无穷。

我礼备成，我驾言旋。降坐而跸，奏鼓渊渊。国本既定，保佑自天。克昌厥后，何千万年。

建储以贤，辟宫于东。典册既备，筮占既从。济济卿士，锵锵鼓钟。天子戾止，盛哉礼容。

雕珉瑳瑳，篆金煌煌。对扬于庭，是承是将。星重其晖，日重其光。观瞻以怿，国有元良。

渊中象德，玉裕凝姿。进退周旋，有肃其仪。既定国本，益隆庆基。燕及两宫，福禄如茨。

储副豫定，器之公兮。册授孔时，礼之隆兮。天步迟迟，旋九重兮。寿祉万年，德无穷兮。

于皇我宋，受命于天。升储主鬯，衍庆卜年。典册告备，庭工载虔。万乘莅止，端冕邃延。

太极端御，少阳肃祗。珉简斯镂，衮服孔宜。式奏备乐，迺陈盛仪。下拜登受，永言保之。

明两承曜，作贰宣猷。茂德金昭，令誉川流。豫定厥本，永贻迺谋。三朝致养，问寝龙楼。

震洊体象，我储明兮。涣扬显册，我礼成兮。大驾言旋，警跸鸣兮。燕祉无疆，邦之荣兮。

于皇帝德，乃圣乃神。本支百世，立爱惟亲。敬共冠事，以明人伦。承天右序，休命用申。

丰芑诒谋，建尔元子。揆礼仪年，筮宾敬事。八音克谐，嘉宾至止。于以冠之，成其福履。

礼国之本，冠礼之始。宾升自西，维宾之位。于著于阼，维子之义。厥惟钦哉，敬以从事。

路寝辟门，黼坐恭己。群公在庭，所重维礼。正心齐家，以燕翼子。于万斯年，王心载喜。

有来振振，月重轮兮。瑜玉在佩，綦组明兮。左征右羽，德结旌兮。步中采荠，矩彟循兮。

我有嘉宾，直大以方。亦既至止，厥德用光。冠而字之，厥义孔彰。表里纯备，黄耇无疆。

吉圭休成，其日南至。天子有诏，冠尔皇嗣。为国之本，隆邦之礼。拜而受之，式共敬止。

兹惟阼阶，厥义有在。历阶而升，敬谨将冠。经训昭昭，邦仪粲粲。正𫄥宾筵，寿考未艾。

秩秩宾筵，笾豆孔嘉。帝子至止，衿缨振华。周旋陟降，礼行三加。成人有德，匪骄匪奢。

帝子惟贤，懋昭厥德。跪冠于房，玄冠有特。鼓钟喤喤，威仪抑抑。百礼既洽，祚我王国。

有宾在筵，有尊在户。磬管将将，醮礼时举。跪觞祝辞，以永燕誉。宝祚万年，磐石巩固。

复爻肇祥，震维标德。乃共皮弁，其仪不忒。体正色齐，维民之则。璇霄眷佑，国寿箕翼。

冠醮之义，匪酬匪酌。于户之西，敬共以恪。金石相宣，冠醮相错。帝祉之受，施及家国。

善颂善祷，三加弥尊。爵弁峨峨，介珪温温。阳德方长，成德允存。燕及君亲，厥祉孔蕃。

席于宾阶，礼义以兴。受爵执爵，多福以膺。匪惟服加，德加愈升。匪惟德加，寿加愈增。

命服煌煌，跬步中度。庆辑皇闱，化行海宇。礼具乐成，惕若戒惧。宝璐厥躬，有秩斯祜。

皇王烝哉，令闻不已。燕翼有谋，冠醮有礼。百僚在庭，遹相厥事。颂声所同，嘉受帝祉。

青社分封，前星启焰。繁弱绥章，厥光莫揜。容称其德，蓄学之验。芳誉敷华，大圭无玷。

玄衮黼裳，垂徽永世。勉勉成德，是在元子。胙土南宾，厥旨孔懿。充一忠字，作百无愧。

爱始于亲，圣尽伦兮。元子冠字，邦礼成兮。天步舒徐，皇心宁兮。家人之吉，亿万春兮。

鹿鸣呦呦，命侣与俦。宴乐嘉宾，既献且酬。献酬有序，休祉无疆。展矣君子，邦家之光。

鹿鸣呦呦，在彼中林。宴乐嘉宾，式昭德音。德音愔愔，既乐且湛。允矣君子，实慰我心。

鹿鸣呦呦，在彼高冈。宴乐嘉宾，吹笙鼓簧。币帛戋戋，礼仪蹡蹡。乐只君子，利用宾王。

鹿鸣相呼，聚泽之蒲。我乐嘉宾，鼓瑟吹竽。我命旨酒，以燕以娱。何以赠之，玄𫄸粲如。

鹿鸣相邀，聚场之苗。我美嘉宾，令名孔昭。我命旨酒，以歌以谣。何以置之，大君之朝。

鹿鸣相应，聚山之荆。我燕嘉宾，鼓簧吹笙。我命旨酒，以逢以迎。何以荐之，扬于王庭。

瞻彼南陔，时物嘉良。有泉清泚，有兰馨香。晨饮是汲，夕膳是尝。慈颜未悦，我心靡遑。

嬉嬉南陔，眷眷慈颜。和气怡色，奉甘与鲜。事亲是宜，事君是思。虔勖忠孝，邦家之基。

洋洋嘉鱼，伫以美罛。君子有道，嘉宾式燕以娱。

洋洋嘉鱼，伫以芳罟。君子有德，嘉宾式歌且舞。

我有宫沼，龟龙扰之。君子有礼，嘉宾式贵表之。

我有宫薮，麟凤来思。君子有乐，嘉宾式慰勤思。

相彼嘉鱼，爰纵之壑。我有旨酒，嘉宾式燕以乐。

相彼嘉鱼，在汉之梁。我有旨酒，嘉宾式燕以康。

森森乔木，美蔓萦之。我有旨酒，嘉宾式燕宜之。

喈喈黄鸟，载飞载止。我有旨酒，嘉宾式燕且喜。

崇丘峨峨，动植斯属。高既自遂，大亦自足。和风斯扇，膏雨斯沐。我仁如天，以亭以育。

崇丘巍巍，动植其依。高大之性，各极尔宜。王道坦坦，皇猷熙熙。仁寿之域，烝民允跻。

关雎于飞，洲渚之湄。自家刑国，乐且有仪。

郁郁芳兰，幽人撷之。温温恭人，哲后求之。

求之无斁，寤寐所属。罄尔一心，受天百禄。

郁郁芳兰，雨露滋之。温温恭人，圭组縻之。

郁郁芳兰，佩服珍之。温温恭人，福履绥之。

关雎跄跄，集水之央。好求贤辅，同扬德光。

蘋蘩芳滋，同谁掇之。愿言贤德，靡日不思。

偶其贤德，辅成己职。永配玉音，服之无斁。

洁其粢盛，中心匪宁。荐于宗庙，助君德馨。

贤淑来思，人之表仪。风化天下，何乐如之。

彼鹊成巢，尔类攸处。之子有归，琼瑶是祖。

彼鹊成巢，尔类攸匹。之子有行，锦绣是饰。

彼鹊成巢，尔类攸共。之子有从，兰荪是奉。

伊鹊成巢，珍禽戾止。婉彼佳人，配于君子。

伊鹊营巢，珍禽攸处。内助贤侯，弼于明主。

伊鹊营巢，珍禽辑睦。均养嘉雏，致于蕃育。

多士济济，于彼西雍。钦肃威仪，亦有斯容。烝然来思，自西自东。天畀尔禄，惟王其崇。

明明天子，率由旧章。思乐泮水，光于四方。薄采其芹，用宾于王。我有好爵，寘彼周行。

乐只君子，式燕又思。服其命服，摄以威仪。钟鼓既设，一朝酬之。德音是茂，邦家之基。

圣谟洋洋，纲纪四方。烝我髦士，观国之光。遐不作人，而邦其昌。以燕天子，万寿无疆。

我求懿德，烝然来思。笾豆静嘉，式燕绥之。温温其恭，莫不令仪。追琢其章，髦士攸宜。

思皇多士，扬于王庭。钟鼓乐之，肃雝和鸣。威仪抑抑，既安且宁。天子万寿，永观厥成。

思乐泮水，承流辟雍。思皇多士，贲然来从。雝雝济济，四方攸同。登于天府，维王是崇。

钟鼓皇皇，磬筦锵锵。登降维时，利用宾王。髦士攸宜，邦家之光。媚于天子，事举言扬。

鸣鹿呦呦，载弁俅俅。烝然来思，旨酒思柔。之子言迈，泮涣尔游。于彼西雍，对扬王休。

首善京师，灼于四方。烝我髦士，金玉其相。饮酒乐曲，吹笙鼓簧。勉戒徒御，观国之光。

遐不作人，天下喜乐。何以况之，鸢飞鱼跃。既劝之驾，献酬交错。利用宾王，縻以好爵。

至哉坤仪，万汇资生。称物平施，流谦变盈。礼修泰折，祭极精诚。皇皇灵眷，永奠寰瀛。

礼有五经，无先祭礼。即时伸虔，惟时盥洗。品物吉蠲，威仪济济。锡之纯嘏，来歆恺悌。

无疆之德，至哉坤元。沉潜刚克，资生实蕃。方丘之仪，惟敬无文。神其来思，时歆荐殷。

礼行方泽，文物备举。惟皇地祇，昭格来下。奠瘗玉帛，纯诚内著。神保是享，陟降斯祐。

四阶秩仪，坛于方泽。昭事皇祇，即阴以墌。洁肆于祊，孔嘉且硕。神其福之，如几如式。

荡荡坤德，物无不载。柔顺利贞，含弘光大。笾豆既陈，金石斯在。四海永宁，福禄攸介。

卓彼嘉坛，奠玉方泽。百辟祗肃，八音纯绎。祀事承明，柔祗感格。

修理方丘，吉蠲是宜。笾豆静嘉，登于有司。芬芬馨香，来享来仪。郊仪将终，声歌彻之。

因地方丘，济济多仪。乐成八变，灵祇格思。荐余彻豆，神贶昭垂。亿万斯年，永祐丕基。

帝宅震方，在德惟木。宣仁赋和，大生□育。祀法有虔，皇情允肃。神之格思，报以介福。

太微灵德，若首五精。本仁与益，降气施生。纯牲有硕，旨酒斯清。锡兹寿嘏，既寿洽平。

惟帝乘离，恢台其德。平秩南讹，百嘉允殖。感精启运，祖我炎历。璋币迎郊，□□翼翼。

惟帝乘离，司厥生殖。感所自兴，据我炎德。既度斯筵，乃馨斯稷。对越居歆，介祉无极。

圣考能飨，宗祀熙成。骏烈惟帝，于皇执衡。茂育元运，降祚丕平。载清斯酌，庸罄精诚。

四序均气，五色奠方。元标枢纽，位正中央。至诚馨洁，率土年康。神兮降止，鼎祚绵长。

盛德居厚，含章有融。惟思惟信，曰黄曰中。礼诚荐达，福祐嘉通。永延永阜，九谷咸丰。

帝乘中央，沉载函蒙。经纬四方，物性滋丰。金石之荐，象德以宫。神锡嘉虞，介祉无穷。

玉琯均和，金风候气。神其格思，丰粢洁币。九谷顺成，群物茂遂。降福无疆，德泽光被。

白炜方肃，合宫孔硕。琥以象象，神惟飨德。升配有序，虔恭无斁。降福穰穰，永安邦国。

于赫路寝，肆筵有序。粤若西颢，其神执矩。以荐币玉，式陈簠簋。神其格思，受天之祐。

水官修职，星昴居方。执权含宝，万物伏藏。大明昌祚，临下皇皇。曰寒时若，神降之康。

今月季秋，谷日辛亥。路寝合宫，亲修严配。北方之神，五室来会。馨烈是{目寽}，庬褫攸介。

太宇清明，宣以方色。沛哉灵游，昭示幽则。崇配尊亲，惟兹孝德。神熙蕃丕，涵育四极。

礼经之重，祀典惟明。命官摄事，陟降以诚。既升庶品，亦奉二精。锡兹福祉，迄用丕平。

大享合宫，于礼莫盛。入太室祼，遍于列圣。陟降有仪，一主乎敬。祀事孔明，邦家之庆。

猗我僖祖，德潜而充。庆之所基，日茂以崇。施及后嗣，天命有融。庙歌载之，播于无穷。

皇矣烈祖，次于僖宫。燕贻凭厚，德远而隆。尊昭缀穆，合食惟丰。孝孙奠爵，福嘏来同。

清庙有严，观德惟祖。裕典时修，亲尊并序。以祼以献，礼交乐举。灵其醉止，笃我纯祐。

洪绪载德，盛际讲仪。精崇祫事，恭展孝思。肸蚃锡羡，齐庄受厘。猗欤馨烈，垂贶本支。

景炎启旦，宝系开基。登俎如在，缩鬯有仪。明灵昭格，孝飨肃祗。福茨绵瓞，罄宇均禧。

明明圣宗，大定区宇。永怀奉先，阙礼兹举。惟德是馨，冀格我祖。万嗣其昌，繄神之祐。

皇皇在宥，品物由庚。文教纯被，武功告成。流颂乐府，拥休宗祊。帝奉祼瓒，钦哉孝诚。

赫赫閟宫，肇亲合食。玉步徊翔，大姿严翼。洗奠交举，堂除并饬。礼宾无违，神其昭格。

瑟彼良玉，荐于明灵。宸襟蠲洁，郁鬯芬馨。牲牢在俎，金石在庭。莫重者祼，慈嘏来宁。

嘉牲在俎，广乐在庭。其所将者，曰躬曰诚。神兮来歆，以安以宁。以锡寿嘏，惟皇是膺。

铺昭典礼，诞合神灵。飨通纯孝，治感至馨。郁香既祼，圣酒来宁。膺兹福禄，万寿益龄。

礼备乐成，祖考来格。有严有翼，天子孝德。臣工在庭，罔不祗饬。玉爵之华，执如弗克。

乐统大安，舞昭盛德。合奏允谐，孔容有翼。秉翟言竣，总干是力。箫勺之仁，参和万国。

灵其顾思，降福来萃。天子受之，馂尔在位。神既享矣，福既均矣。豆斯彻矣，礼之成矣。

帝还于次，佩玉其徐。帝色不渝，罔解如初。凡百府司，各祗乃位。敢不肃恭，以讫尔事。

于穆宋庙，肇允基扃。文母来献，国祚咸宁。永言昭格，式荐惟馨。亦既降止，聿柄神灵。

九奏允谐，皇灵来暨。备物芬馨，昭违精意。升降有仪，群臣序位。享于克诚，万福攸至。

懿彼灵龟，在宫之池。芳莲是托，千岁奇姿。祼将清庙，播于声诗。神降之吉，永保寿祺。

洁尔牺牲，既角且骍。玉俎奉将，式表纯精。祖宗斯享，毖祀以成。福禄来降，邦祚隆平。

太宫尔肃，烈祖巍巍。上炳淳耀，下流德晖。诒谋燕翼，奄宅邦畿。子孙千亿，历数同归。

乃祖齐圣，绵瓞其昌。源流濬邈，统祚悠长。如闻肃僾，有𫗣馨香。监观垂祐，万叶储祥。

奕奕清庙，巍巍帝基。诒谋积德，累洽熏熙。粢盛丰洁，礼容肃祗。俯歆明荐，永锡蕃禧。

赤符启祚，长发其祥。灵源自远，帝运重光。载洁笾豆，恭荐令芳。致成翼翼，降福穰穰。

英英艺祖，出震承乾。握图抚运，卜祚延年。衣冠在庙，威灵在天。永锡无疆，子孙保焉。

赫赫皇祖，万邦之君。功崇偃革，德盛兴文。圣谟宏达，至教氤氲。子孙百世，祗荐苾芬。

巍巍新庙，穆穆真皇。德符二圣，仁洽万方。坠典咸秩，鸿仪用彰。威灵如在，时思不忘。

苾芬既荐，溥硕咸陈。礼备乐举，先后有伦。以奉七室，齐洁惟寅。皇灵斯享，福祥荐臻。

籥翟既备，干戚是陈。德业昭著，用和神人。

牲牷腯肥，粢盛丰洁。三献用行，万舞复列。礼仪克成，乐奏将阕。神保聿归，玉豆斯彻。

九奏合兮僾然来，百礼成兮欻尔回。想霜驭兮望天阙，八音阕兮心悠哉。

湛湛露斯，其甘如饴。清宁鉴德，和气应之。神云播液，冰玉凝姿。是为仁瑞，万寿维祺。

爰有嘉禾，含章自天。宛城洛画，粲若奎躔。珍符显著，灵意昭宣。永告洪业，时万万斯年。

地效珍物，时维兹禾。秀标四颖，祥掩并柯。嘉生绝拟，善应为多。光溢图谍，宣用登歌。

五辂鸣鸾，八神警跸。天官景从，莫不祗栗。祲威盛容，昭哉祖述。祚我无疆，叶气充溢。

青坛帝籍，在国之东。荐笾执耜，率礼和容。鸣鸾回跸，瑞气凝空。万方瞻仰，百顺来同。

重城春满，双阙云浮。将披雉扇，载俨珠旒。叶风应律，文德怀柔。溥天率土，惠泽咸周。

恩覃春煦，令布风驰。声名昭晰，文物葳蕤。重森宝扇，将降端闱。永光国典，翕受天祺。

飨于宗祧，维圣之孝。骖腾素虬，还归自庙。端闱百常，耸环七校。万邦倾瞻，天若覆焘。

端闱壮丽，羽卫骁腾。天仪毕晔，如日之升。千官景从，万宇仰承。辉光四充，介福其膺。

涣号爰发，皇敷至仁。幽隠尽达，洪德日新。国容肃穆，天宇晏温。惠浃四远，富寿无垠。

华滋凝气，灵粹发祥。紫盖轮囷，金跗炜煌。阳蓼三秀，甘泉九房。瑞图休证，君王寿昌。

太平之符，昭发众瑞。爰有嘉禾，异垅合穗。大田如云，既获既刈。野人愉愉，不亦有岁。

毓粹乾坤，储休阴阳。氤氲馥郁，纷炜煌煌。融为和气，发为祥光。瑞牒昭纪，万寿无疆。

