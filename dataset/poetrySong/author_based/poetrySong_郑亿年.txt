几年祠馆乐安闲，诗笔无闻老思悭。谩把清篇遮病眼，每逢妙语解愁颜。定知道行超尘外，不使才名落世间。从此丛林推绝唱，未应后学便相班。

缔构拥苍岑，空林一径深。岚蒸四壁润，云鏁半窗阴。都寂世尘影，但清天籁音。若教支遁买，应倍沃洲金。

仁政三年有始终，阳关声彻去匆匆。森严治已冰霜比，慈爱临民父母同。解印远瞻京阙路，挂帆高飐楚天风。不须更问昆山事，已有歌谣达帝聪。

大门治邑岁年深，诒厥孙谋又到今。遗爱联绵民结恋，归途迢递柳垂阴。九茎芝草曾呈瑞，幷蒂荷花已赏心。或会朝廷求政绩，何妨袖出野人吟。

人逢岁稔家余粟，地近岭南冬不冰。

