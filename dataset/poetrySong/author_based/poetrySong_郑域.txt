维扬后土庙琼花，安业唐昌宫玉蕊。判然二物本不同，唤作一般良未是。琼花雪白轻压枝，大率形模八仙耳。山谿野路多见之，樵夫摧残如狝薙。比之玉蕊似实非，金粟冰丝那有此。花须中有碧胆瓶，别出珑璁高半指。清馨静夜冲九天，招隠瑶台女仙子。乘风跃马汗漫游，偷折繁香分月姊。紫茎柘叶荼{艹縻}条，少到寻常人眼底。翰林内苑集贤阁，雨露承天近尺咫。后生不识天上花，又把山矾轻比拟。叶酸而涩供染黄，不着霜缣偏入纸。江乡老少知此名，郑榐玚音无正字。方言土谚随舌讹，乌马成焉固应尔。

团栾蜂蕊簇枝间，铅鼎成丹七返还。乞与幽人伴幽壑，不妨相对两朱颜。

风韵传天竺，随经入汉京。香飘山麝馥，露染雪衣轻。

玉瑳莲子作尖丸，龙脑熏香簇满冠。好是莹无红一点，苦教红却不堪看。

妙香真色得之天，羞御铅华学女妍。只向温柔乡里活，怕寒不许上林传。

此花移种自招提，借佛为名识者希。优钵曼陀果何似，并参香争问因依。

海角人烟百万家，蛮风未变事堪嗟。果堆羊豕乌青榄，菜饤丁香紫白茄。杨枣实酸薄蒳子，山荼无叶木棉花。一般气味真难学，日啖槟榔当啜茶。

高山如逸民，不肯近人迹。孤峭尺五天，空洞容数百。不招龙自来，其下为窟宅。天下待霖雨，胡为耽睡癖。我今唤飞廉，驾汝上空碧。吾鞭不妄施，慎勿惮劳瘠。

暮秋访幽隠，谢屐凌崩空。行到山顶间，还与平地同。举手抉层云，下视无高峰。疏藤挂赤虬，粘苔糁青茸。面首三神山，缥缈沧海东。指点笑语高，吹声半天中。安得大鹏背，载我游无穷。

法相具诸相，宝方无定方。突兀虎豹立，嵌空蛟龙藏。入地转轮远，透天圆窦光。何人凿混沌，掷弃官路傍。

九里花田地。

槟榔共聘币。

果子庵摩勒。

旅程一见错欢喜，仿佛吾乡茉莉花。

