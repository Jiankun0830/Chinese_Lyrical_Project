天水相涵万象清，咸池真乐妙无根。大音岂在九霄外，有意听时却不闻。

百姓相忘尧帝春，耕田凿井淡无情。只今正是何年月，日日月从东向生。

万事喧喧杂响中，细参巢父意无穷。须还半掬溪边水，方始教君耳不聋。

天下摇头不肯为，恰如瓢挂老松枝。许由不在箕山在，千古高风属阿谁。

八十翁翁心尚孩，渭滨痴坐弄徘徊。当初若是逃名者，谁要文王上钓来。

扣马痴心谏不休，既拼一死百无忧。因何留得首阳在，只说商家不说周。

紫气东来压万山，老聃吐舌笑开颜。青牛车外天风阔，摇动当年函谷关。

从来绝艺欲超伦，何止弯弓用意深。觑破微尘微极处，忽开大地见红心。

一契高山流水心，形神空静两忘情。自非父母所生耳，听见伯牙声外声。

终不求人更赏音，只当仰面看山林。一双闲手无聊赖，满地斜阳是此心。

生死悠悠付老天，启期三乐亦超然。此身不得为男子，空活人间九十年。

冀地群中不可留，如龙走地绝无俦。何劳伯乐一相顾，抹过西风数百州。

素来梦觉两俱空，开眼还如阖眼同。蝶是庄周周是蝶，百花无口骂春风。

轮扁释椎开口谏，国君据坐展书开。古人糟粕终枯淡，谁醉天然滋味来。

大璞中函天地精，卞和抱出愈分明。一番刖足一番哭，哭杀世人无眼睛。

斯人岂是饭牛者，浩叹空怀扣角悲。说到漫漫长夜处，南山白石也攒眉。

秋影澄澄湛碧波，濯缨人远意如何。临风歌罢飘然去，卖弄沧浪清处多。

神物难传变化时，叶公眼外泄天机。一从亲见真头角，满手风云雷电飞。

狐白裘边事若难，孟尝门下亦何颜。若无意智翻身去，半夜焉能度此关。

楚人念念爱清湘，苦忆九歌频断肠。只道此中皆楚国，还于何处拜东皇。

谁念三闾久陆沉，饱霜犹自傲秋深。年年吞吐说不得，一见黄花一苦心。

乌喙无情奈若何，功成只合理渔蓑。跃身吴越兴亡外，一舸江湖风月多。

十九人中不数君，当机勇辩独超群。若非末后脱颖出，多得英风泼楚云。

此心安分即逍遥，无欲何愁外境摇。才有秋毫失中正，一杯水亦不能消。

宇宙茫茫尽坦途，莫将得失自相辜。胸中若有一些子，大地山河俱窃𫓧。

郎归犹未到家中，艳语勾春妾面红。叵耐相逢不相识，梅花那肯恋东风。

荡尽吴王醉后春，化为颦笑艳精神。当胸一点痛得别，直是妖娆恼杀人。

欲化龟蛇生圣胎，骊山微意孰能猜。纯钢一块都磨尽，不信纤毫眼不开。

弄玉飘飘仙女姿，凤凰低舞久相期。箫中应有别一曲，飞出青天影外吹。

雾质烟姿雪月心，凌波无迹似多情。试听谁在湘江上，仿佛秋风曲数声。

六国倾城辇入秦，深花密柳鏁青春。神仙自有长生路，岂是阿房宫里人。

仙药长生不易求，仙山可在海东头。祖龙灭尽诸侯后，徐福却来赢一筹。

百二山河势莫当，咸阳谁付与高皇。尽嫌嬴政鲍鱼臭，争慕邵平瓜圃香。

先入关中得计多，彭城未是汉山河。不操擒纵英雄手，韩信何由肯倒戈。

三度桥边伺老仙，始将兵法尽相传。不知蹑足此一计，还出书中第几篇。

晔晔紫芝岩石隈，避秦有地似蓬莱。可怜白发坐不定，又被汉朝呼出来。

细柳营中作略殊，宁容直入骤先驱。不因一见入门诀，文帝何曾识亚夫。

怪石蹲身草芥中，错疑猛虎喷腥风。何消重费将军力，只在当头一箭功。

西汉诸儒君最醇，无人见面意应深。三年尽力窥经史，一旦看花了古今。

十九年间堕渺茫，饥来啮雪齿生香。一心只梦飞归国，双眼何曾看见羊。

同为武帝一时人，忠逆分违感慨深。早信子卿归汉去，泪痕滴滴滴黄金。

初上升仙何慷慨，重来衣锦颇从容。男儿意气当如此，透过禹门方是龙。

牛女宫中事若何，亲身曾得上天河。逢人莫说支机石，漏泄苍苍意已多。

翟公冷语久逾新，汉世交情古亦今。不被死生贫贱转，此时方始见人心。

年当五十始荣华，覆水难收重叹嗟。岂信后来春色别，满柴担上尽开花。

昔日贤哉二大夫，东门祖帐耀通衢。太平时节独先去，阖国人知此意无。

多是垂帘自养神，仅能了日即安贫。不离忠孝谈玄妙，岂是寻常卖卜人。

兄弟参商四十春，金华山里问斜曛。相逢不是牧羊客，白石颟顸冷笑君。

玄圃筵开物外春，万仙欢笑动精神。蟠桃种子今犹在，谁是三千年后人。

新莽纷纷未有涯，桐江山水颇为嘉。无心偶向一丝上，钓得清风满汉家。

飞玉堆寒二丈过，杜门僵卧养天和。不愁屋外六花大，但觉胸中清气多。

癖爱诗书苦未休，肯将俗事挂心头。等闲痛快语言外，那见雨来和麦流。

玉局曾经拜老君，子孙今尚宝玄文。要知龙虎山前意，但看空中数片云。

鸦鹭争飞局局殊，便生国手亦难图。未曾落子有一著，王粲还能覆得无。

抱膝高吟梁父时，卧龙致雨未为迟。若无三顾草庐意，剖出心肝卖与谁。

一身英气射光芒，北定中原事转长。落得两篇出师表，至今只是汉文章。

孔明抱义耻偏安，不道中兴事业难。赖有石头知落处，任从人换八门看。

母病杯羹意未谐，解衣竟欲卧冰开。有心直透清波下，安得无鱼跃出来。

口不言钱早不同，何须相试苦相攻。今朝叱去阿堵物，一室玲珑分外空。

清谈何补晋江山，谁与中原了岁寒。惟有白云三四片，飞来自向古琅玕。

秋沁徽之骨亦清，翠光如水漾空明。只图一见此君面，谁更问人闲姓名。

雪夜怀人泛剡溪，造门而返是还非。不曾相见犹相见，满载清风独自归。

少妇当垆应怪人，陶陶一觉了残更。无情不作如花想，梦见醉乡生月明。

酒国韶光无际涯，大人境界绝朋侪。生来自有一方地，何待醉终才始埋。

独抱洋洋太古心，王门何苦欲相寻。狂来宁可破琴去，不许俗人闻此音。

醉玉颓来欲化仙，一漥和气蔼芳妍。终宵自向华胥去，吏部何曾瓮下眠。

孙康苦志惜居诸，雪夜无灯兴有余。冷地白光生破屋，自然开眼见诗书。

名爵虽荣心最苦，莼鲈有味食无厌。后来京洛风尘暗，转觉吴淞江水甜。

孙楚匆匆误答时，说来颇与事相违。枕流漱石翻为妙，活弄胸中倒一机。

老子情怀颇滑稽，登楼恰喜月明时。虽然于此兴不浅，要且诸人知不知。

一朝周处奋英豪，三害皆除岂惮劳。若是不能降自己，纵屠龙虎不为高。

犹记兰亭三月三，流觞曲水畅清酣。分明一段永和意，好向羲之笔外参。

倾盖相逢不问谁，知音那肯露心机。一声吹破清秋影，惊散闲云各自飞。

武子耽书不暂忘，练囊终夜照凄凉。读来读去东方白，笑杀流萤数点光。

独荐霜丸意不安，谁供甘旨侍团𪢮。蓦然忆著娘生面，万树黄金尽喜欢。

外物终难换肺肠，隠之清介顿生狂。便教饮尽贪泉水，只觉通身白雪香。

七夕庭中罗绮干，邻家应是鄙儒冠。文章满腹无人识，铺与青天白日看。

老气苍寒松树活，闲情幽淡菊花开。一条古路无人走，还且与人相往来。

彭泽归来老岁华，东篱尽可了生涯。谁知秋意凋零后，最耐风霜有此花。

名士天生磊落才，只耽痛饮罄樽罍。谁传一味解酲法，歌断离骚眼自开。

铁柱遗踪尚俨然，五陵后必出群仙。当时谌姆说什么，四十二人都上天。

碧眼空空照九州，阮公不是我同流。划然长啸谁听得，独有苏门山点头。

五百年方开此山，寒光浮暖湿而干。明明正是洪蒙髓，只恐凡人不肯餐。

长城徭役苦咨嗟，澧水偷春隠岁华。有耳不闻秦汉事，眼前日日赏桃花。

日出樵柴日落归，几年黑白梦纷飞。看来直待斧柯烂，始悟老仙棋外机。

白昼平津涌似雷，尽惊灵物出尘埃。倒翻三尺挥空去，对舞双龙破浪来。

弘景层楼掉太清，万龙卷翠响泠泠。此心不出三界看，一片秋声何处听。

太子奢华能几年，尽将春梦付荒烟。错听古调一两拍，空嗅斯文数百篇。

玉仗飞行驭太空，须臾径到广寒宫。三郎胸次无高见，落眼蟾蜍光影中。

梦里骑龙出八荒，扫空热恼作清凉。不消数滴天瓢雨，净洗娑婆透骨香。

王勃清才俊不禁，烂铺艳锦赏知音。空余高阁青云里，谁识落霞秋水心。

驻马回头眺碧空，河阳在望去匆匆。吾亲虽舍白云下，岂出梁公一念中。

明主怜才若赐官，奔驰微禄负家山。狂吟搔首笑归去，满路秋光上醉颜。

斗酒未干诗百篇，篇篇奇气走云烟。自从捧砚脱靴后，笑看唐家万里天。

雨卷风掀地欲沈，浣花溪路似难寻。数间茅屋苦饶舌，说杀少陵忧国心。

饭颗山前花正妍，饮愁为醉弄吟颠。突然骑过草堂去，梦拜杜鹃声外天。

诸葛甘棠岁月深，霜皮黛色郁沉沉。尚垂清荫蜀国里，一树风霜千载心。

朝奏空言暮远途，蓝关飞雪渍衣裾。岂期去国八千里，此意犹能化鳄鱼。

空玄影外渺孤舟，不与渔翁意思侔。万顷风涛一天雪，且看谁解下金钩。

月团片片吐苍烟，破帽笼头手自煎。七椀不妨都吃了，恣开笑口骂群仙。

笠泽往来无定期，煮茶垂钓醉吟诗。一船清致终难画，不是散人应不知。

织手生风搅昼寒，好花翻影艳清欢。试看不犯锋铓处，舞碎晴空雪一团。

云是尧时丙子生，狂踪怪迹恣幽情。拗馿面目不须看，一任骑来颠倒行。

苕霅春深花满溪，一钩翻动碧琉璃。蓑衣箬笠尽有意，不到斜风细雨知。

踏踏歌中天地开，红颜春树莫相催。蓝袍转破转奇特，别看仙人舞一回。

锺吕喃喃手指空，应谈玄牝妙无穷。都来造化只半句，不在丹经文字中。

链就玄玄一块金，朝磨暮写愈精神。先生此墨初无价，不识谁为买墨人。

东老忘怀相遇时，洞宾烂醉以为期。聊题不涉毫端句，早被石榴皮得知。

剖破浑沦一壳宽，二仙飞去已云端。须知橘里封疆别，莫作凡间胜负看。

人爱中秋月色同，忽惊凉雨翳昏钟。如何只隔一重膜，不见仙家天柱峰。

忘了堂堂六尺身，鬼花生艳幻微春。绝怜蚁窟无分晓，迷尽古今多少人。

哭断东风转有情，俄惊满面笑容新。当时饮水今犹醉，别是桃花半点春。

有心谁怕铁为墙，直透虚空未易量。若问合离真伪事，满池绿水笑鸳鸯。

佳人睡觉失青山，恶毒心肠卖笑颜。认得皮毛一归去，花枝无艳虎全斑。

惯立煎茶屋角头，低眸频候雪花浮。一奴一婢亦作怪，不为先生破屋愁。

五季干戈乱似麻，慵将醒眼阅年华。齁齁一觉华山里，谁问春开几度花。

雪压咸平处士家，冻云锁暝苦相遮。欲知天上春消息，只觅南枝第一花。

泛舟赤壁痛衔杯，孟德英豪安在哉。何似江山风月妙，不从自己外边来。

太一真人妙出神，聊乘莲叶下南冥。若人欲识空凉境，但诵薰风一卷经。

四檐玉立碧重重，终日相看眼亦空。何啻数来千万个，不知那个弄清风。

有时业一笑，清于万壑冰。有时吐一语，浊于三月春。所以天地闲，不着如是人。任之波波走，永劫长沉沦。

昔有古先生，忒杀不唧溜。拈得一枝花，失却一张口。白昼叫不醒，徒尔打筋斗。若欲了此意，但饮一杯酒。

晚年阖闾国，侨寓陋巷屋。屋中无所有，事事不具足。终不借人口，伸舌觅饭吃。以此大恣纵，骂人笑吃吃。

山中一溪水，绝与众水别。不解饮清风，只解醉明月。一片清泠意，活动流不彻。何劳濯缨人，再三苦饶舌。

我家南山南，日月最相爱。清光泼面来，只是无人买。我昔买淂之，翻手恣买卖。山北诸草木，也只得礼拜。

佯狂真佯狂，踏碎东风影。一任东风吹，花意乱不定。闹闹人丛中，人人唤不应。借问老先生，莫教是姓郑。

头戴烂纱巾，脚踏破鞋底。不知以何道，琮琤宇宙里。或恐是达人，毋乃是痴子。我亦欲问之，面冷似铁鬼。

我有一句子，朗朗最分明。问水水亦笑，问石石亦嗔。独有老枯树，闻之弥精神。从此开笑面，恼杀天下人。

崛强数十年，只弄一枝笔。笔是无根花，日月常结实。千千万万颗，颗颗如红日。日日采将来，布施十方佛。

苍蝇亦奇哉，腹内矢何物。黑者变为白，白者变为黑。不换人活眼，何以化流俗。我来阎浮提，却喜无此术。

一火陶铸来，莫不皆完具。岂有一造化，而劳别父母。可怜生盲者，当面不辨主。此理甚无斁，唾汝化为土。

不怕明日死，且喜今日活。拍响浪敲击，飞谑讯挑挞。直送双眼去，天外破毫末。卢都横上唇，口门八寸阔。

三三即九九，数之何曾有。九九非三三，拈来不用参。满顶发{髟/监}𩭹，满面骨岩巉。不知死日至，只是弄痴憨。

巉巉岩谷中，尽谓是白石。一见一摩挲，老眼滴寒碧。绝无一点香，苍顶直坚立。当道横黄金，惜哉无人识。

叫笑舞荒唐，面上生雪霜。一味呵呵笑，赤脚走四方。明月忽见憎，憎我太枯清。我亦骂明月，骂月弄光明。

每爱入深山，最怕石路恶。剖树斫木屐，坚欲护双脚。即忙着将来，步步革落落。从教世上人，骂我错错错。

二十余年来，非不喜饮酒。近日青天痴，也逐世人走。骂詈古冰雪，赞叹新花柳。安得不独行，鼻角插入口。

飘飘山中行，与云同出没。饥来餐生石，入口细无骨。满吻流甘香，不嚼而味出。幽禽独赏音，数声不可忽。

生来好苦吟，与天争意气。自谓李杜生，当趋下风避。而今吾老矣，无力收鼻涕。非惟不成文，抑且错写字。

昔者所读书，皆已束高阁。只有自是经，今亦俱忘却。时乎歌一拍，不知是谁作。慎勿错听之，也且用不着。

突然出身来，拨却青天转。击破古洪蒙，碎作七八片。片片生春风，散作花柳面。面面冷眼笑，何处不相见。

顽绝绝顽绝，以笑为生业。刚道黑如炭，谁知白似雪。笑杀娑婆儿，尽逐光影灭。若无八角眼，岂识四方月。

叫卖没底有，有价不敢道。拾得一块泥，胜如万块宝。如此至鹘突，直是不老草。逢人但点头，好好好好好。

何待死方休，即今骨已朽。奇特动天地，也掷向背后。咄这臭矢囊，恣情开大口。几翻说得风，惊落虚空走。

英雄登眺处，一剑独来游。男子抱奇气，中原入远谋。江分淮浙土，天阔楚吴秋。试望斜阳外，谁宽西顾忧。

行李苦役役，相逢古润州。千金一夜醉，四海十年游。山静鬼行月，宵凉人梦秋。近闻边事急，畎亩得无忧。

年高雪满簪，唤渡浙江浔。花落一杯酒，月明千里心。凤凰身宇宙，麋鹿性山林。别后空回首，冥冥烟树深。

飞来绝顶上，流盼入无垠。国土东南阔，山川今古新。高楼临白日，平地载青春。直欲蓬莱去，因风问大钧。

弓冶学不就，悠悠信所之。坐看浮世梦，吟白少年髭。树冷巢营鹊，山晴角解麋。睹兹岁又晚，而我独何为。

凉夜坐岩石，飞来白鹤鸣。星流银弹过，月碾玉轮行。万里思不极，一天秋更清。欣然有所得，长啸度蓬瀛。

天地一闲人，孤云自在身。去来心不碍，语默意俱深。山叠千层树，花连四望春。旧年同笑语，今日独登临。

无力可为用，登楼欲断魂。望西忧逆贼，指北说中原。粮运供淮饷，军行戍汉屯。何年遂所志，一统正乾坤。

烂醉拥貂裘，挥鞭跨紫骝。客途寒色重，边地月华愁。旌旆开前道，江山指别州。相逢俄作别，沧海一虚舟。

说到死生处，令人羡出家。法身终不坏，浊世自无涯。梵夹金销字，经帘彩散花。拥炉待月上，溶雪煮春芽。

洋洋盈耳间，一派水潺潺。意不随声尽，心应与物闲。宿云穿窦出，飞鸟御风还。却喜无人识，支颐看远山。

御街暂分手，相忆两相望。生意随春动，新诗入梦香。九天饶雨露，一水贯苏杭。地控衣冠会，声名日日彰。

拍马又登程，余酣尚未醒。曙蟾消淡白，秋汉覆空青。江走游龙势，山蟠睡虎形。飘零毋感叹，天地亦浮萍。

歌声送晚酒匆匆，颇快青霄志已通。灯火几年成旧业，文章今日试新功。九天宫阙春城晓，万国轮蹄辇路风。每念苍生受辛苦，愿为霖雨白云中。

岂独吴王事可怜，人生回首总凄然。空嗟落日犹如梦，不记东风几换年。宝驾迹消前古地，菱歌声断晚凉船。如今城郭都迁变，茅屋荒颓草积烟。

向年治乱屡兴怀，此日清闲独把杯。千古英雄人不见，一楼风雨梦初回。空中变化观龙见，世上凄凉误凤来。须入山林了生死，莫将心迹付尘埃。

歌断阳关奏暮笳，东风吹客向京华。三更舟度淞江月，一路春连上苑花。地逼星辰黄道近，山环宫殿紫云斜。兹游归计须宜早，莫遣相思梦绕家。

飘零书剑十年吴，又见西风脱尽梧。万顷秋生杯后兴，数茎雪上镜中须。晴天空阔浮云尽，破屋荒凉俗梦无。惟有固穷心不改，左经右史足清娱。

突兀高楼落照间，此身迥出俯人寰。客心不逐年华老，诗兴何曾月夜闲。峡水流归天际海，淮云飞度浙中山。杜鹃啼后归舟发，只有春愁满载还。

凌空独立挺精神，节操森森骨不尘。半夜波涛惊鹤梦，几番风雨护龙身。心贞宁受岁寒变，气老常涵古意新。终见取为梁栋去，紫烟空锁碧磷{石旬}。

河朔杯多席莫逃，碧筒制酒饮儿曹。雨余地润南风爽，秋近宵凉北斗高。月下梦归吴苑路，天涯心绕浙江皋。灵均仙后无人怨，谁肯明时赋续骚。

石窦云封隠者家，一溪流水绕门斜。满山落叶无行路，树上寒猿剥藓花。

城头啼鸟隔花鸣，城外游人傍水行。遥认孤帆何处去，柳塘烟重不分明。

春气暄妍御夹纱，玉钗双袅绿云斜。倚栏看遍庭前树，尽是枝头结子花。

今日樽前忽忆君，为怜秋事又平分。坐来凝睇西风久，过尽天边数片云。

野梅香软雨新晴，来此闲听笑语声。不管少年人老去，春风岁岁阖闾城。

曾宴瑶池王母家，瞳方鬓黑脸凝霞。休将甲子来相问，知见蟠桃几度花。

千载流芳禊事余，鼠须笔法重璠玙。晋人多喜清虚话，不及兰亭一纸书。

藓崖苍润雨初干，石罅飞泉喷雪寒。啼断禽声山更静，青松影下倚栏干。

一望湖光镜面平，暮鸦过尽断霞轻。狂来飞上高峰顶，趺坐松柯叫月生。

跣足蓬头烱碧瞳，划然长啸响天风。千岩万壑无人迹，独自飞行明月中。

读书陋巷中，愚直与时忤。一鹤仰天鸣，志不在尘土。有怀诸葛公，默然不发语。后世无斯人，清风激千古。

居屋虽不大，终日心闲闲。口诵圣人书，立身仁义间。俯仰无愧怍，兹道诚为难。君子常进德，小人偷自安。

驱车欲出门，独立眺虚旷。恣意杯酒间，舞剑心悲壮。虽在寂寞滨，心实千载上。天地固寥廓，亦当定所向。

睡龙瞪目开，射光冯夷宫。翻身弄变化，噀水湿洪蒙。浪花卷寒雪，斜喷清泠风。雨歇龙归来，波心卧晴虹。净洗秋色出，霁景涵青空。烁烁锦炫昼，新绿妒娇红。湿香吹不飞，恋抱花心中。醉面仰天笑，月照三吴东。

何年海涌来，霹雳破地脉。裂透千仞深，嵌空削苍壁。山润石乳甘，秋冷铁花碧。阖闾云空愁，银虎去无迹。蛟龙镇奇险，拱护梵王宅。

韫匮玉未售，妄想夜生梦。风霜鬓鬅鬙，谈笑气澒洞。上天宫阙高，凡身血肉重。顾影无其俦，一呼四壁动。抱兹忠义心，惭与猿鹤共。

雁声杳然来，壮心惕然跃。委身坐枯静，飞语讯冥漠。会学屠龙技，岂授龟手药。学成无所用，举世亦错愕。孰云方寸微，天地入笼络。春阔花无边，雨骤云不薄。不齐皋夔肩，当跨孤飞鹤。

吾独爱观雪，心与雪同色。清兴匝空朗，或语或时默。李白有狂才，飞笔写无极。惊倒天上人，世间晓不得。

笔田不丰年，百巧皆画餠。宿火潜永耀，奚慕脱囊颖。汲古饮玄味，至妙终身领。虚怀抱空明，爽语吐清泠。不将白日身，浪走红尘影。何当踏云飞，始信骅骝猛。

醉歌京华春，行迈心摇摇。孤云未致雨，随风南北飘。王国天地极，斡运四海遥。城中百万户，飞檐插紫霄。倾金买谀噱，仰面气宇骄。不重读书人，研苦坐寂寥。我欲封绿章，天门高岧峣。岂抱浩然气，长年而渔樵。

苍苍碧玉盘，乌兔东西趒。一气母群儿，各弄性情妙。雷动蛰龙飞，天老哀猿吊。俯首问洪蒙，万古一长啸。

凉风卷地吹秋来，秋之为气何清哉。紫箫露华浴万宇，暑神欲驻难裴回。今年舍我去者二百二十有五日，今日之后谁使来日来相催。琥珀满卮，发越清奇。万物脆而易化，五官灵而多知。一世之间几千万人，一人之心几千万变，碎裂神气纷云为。液槁矣而告惫，气翻然而相辞。适之变化，不知其谁。气母一丸，空虚跳跃。金浮木沉，老怪消铄。我之变化，亦不知谁。苍苍茫茫万万古，玄瞳烱歘夜不瞽。醉中唤秋与秋语，秋辞凄脆咽不吐。忽欲骑鲸汗漫游，海藏飞出白玉鼓。

去年秋日作秋歌，今年春日奈春何。往春叠叠叠万古，来春冥冥春更多。青皇旌旆开天衢，三八二十四头苍龙车。大开东方宫殿坐，八荒之内交相贺。红紫茸茸烂如缬，回首柳花扑晴雪。造物弄人祗片时，弄死世人人不知。我心清泠湛无边，流光澒洞先天先。前身本在未铸日月前，黄面瞿昙，长耳老聃，乃吾无量劫后之孙。后身复现搦碎虚空后，当知所南先生为无量劫前之祖。人生精魄假合舞幻妄，纷如气丸趒尘土。偶然而来托为形，飘然而去若无主。今日之今，霍霍诩诩。少焉瞩之，已化为古。胡为堕影黄泗浦，独坐翛然看春雨。山苍苍，水茫茫，百岁劫劫太极长。我来濯形白云乡，大笑世上生颠狂。醉笔作歌字不讹，宛然苍蛟老蜃势相拏。

嫦娥开殿当高青，白光染夜生空明。望中泠泠莹如水，碧透肉镜双瞳子。窄袖笼春玉笋娇，援琴一鼓秋潇潇。瑶池女子旨趣别，紫清吹下太古雪。双鬟翠腻绾香雾，临风欲控青鸾羽。应悔思凡谪尘土，长向花前忆王母。

灵襟吐泄山川秀，擒勒造化归双手。玄云飞雨破青空，耸动万象鬼神走。我昔先人游荆州，曾同君醉江汉楼。手捉明月入口吞，足踏清风跨海游。于今二十二年后，古吴国中相邂逅。先人虽负一代名，不似先生今白首。

玄雪冥冥凝不飞，朔雪洒洒晴还落。水神恣意弄奇怪，宇宙一白阴风恶。南州客子心飘飖，狂发长歌破寂寥。醉中浏亮金石声，精神秀发意气骄。故人睨目嗔我怪，抚掌大笑群儿骇。我家万卷列中堂，古人颠怪皆曾载。须臾酒醒那得知，索纸落笔蛟龙飞。明晓火轮飞出海，来看壁上新题诗。

玄冥玄玄玄又玄，一夜一尺平阶前。故现幻化瞒俗眼，忽变境界为神仙。弥望洁净失污秽，与世坦荡忘欹偏。混沌有影昼短短，穹窿无缝云悬悬。慢飘如倦欲止歇，斜洒似舞争便嬛。万物根蒂不可见，数笔图画安能传。诗战素手白相敌，酒潮赧脸红不鲜。老龟缩壳息饮气，卧龙哆口寒凝涎。木帝舍暖施下土，火精气驭行中天。须臾被野尽锦绣，四望四野春无边。

不知今日是何年，忽然生白照无边。全体莹净妙无象，还我太极未分前。开口大笑说不得，一日一夜独自颠。与君同此光明域，有辞难铸玄中玄。醉吐大语吞六合，前古朽言无光鲜。浩然之气开虚空，举头渺渺皆青天。

赤脚踏上万佛顶，全身坐断清净境。见大光明遍法界，不见三千大千影。一时八面俱玲珑，诸尘诸相本无踪。色不是色空不空，莹然塞破虚空中。怪见此番寒彻骨，无中弄得光芒出。蓦地省得大年朝，即是正月初一日。

火德续正统，东南气运昌。雒京都赤帝，鲁史笔天王。八极开清晓，群星避太阳。讴歌今有在，历数永无疆。

力不胜于胆，逢人空泪垂。一心中国梦，万古下泉诗。日近望犹见，天高问岂知。朝朝向南拜，愿睹汉旌旗。

有怀长不释，一语一酸辛。此地暂胡马，终身只宋民。读书成底事，报国是何人。耻见干戈里，荒城梅又春。

我生逢叔世，凡事倍辛勤。汉鼎乱犹在，胡笳愁不闻。好花嫌朔雪，回雁避南云。无奈浩然气，临风歌古文。

春来频下雪，弥望涨痴阴。无地可容足，有天能见心。峨冠甘虏笠，正语化蛮音。何日得隠去，深山深更深。

天命尚属汉，大夫空美新。三宫犹万里，一念只孤臣。泪尽眼中血，心狂梦里身。勿云今已矣，举首即苍旻。

未能归赵璧，我不厌干戈。万古青天在，三年白骨多。春风仍岁月，世界自山河。宁忍委国难，飞身入薜萝。

北虏昔深入，东瓯亦未曾。江山能几战，风雨废诸陵。云尽喜天出，宵残愿日升。苍苍今悔祸，谶应两中兴。

不信夜不晓，哀哀锁暗颦。铁城蹲败土，锦国涨腥尘。草泣荒宫雨，花羞哨地春。少焉开霁色，四望一时新。

澹然无所著，暂走世间尘。罗汉来东土，将军现后身。语香清净法，心苦乱离春。曾得拈花意，纵横变化新。

高兴一丝在，清风万古长。不为周吕望，愿似汉严光。天下皆秋雨，山中自夕阳。后来有孺子，终久辨沧浪。

死亦乌可已，丹心阐大猷。恭承父母教，用剪国家仇。日破四洲夜，天开六幕秋。终当见行事，不与世同流。

锺得至清气，精神欲照人。抱香怀古意，恋国忆前身。空色微开晓，晴光淡弄春。凄凉如怨望，今日有遗民。

雨晨辉朗霁，一碧湛无垠。草木新容净，林峦远意分。海生东出日，天散北飞云。却喜风犹竞，微凉透夏薰。

落照开空霁，明霞映水鲜。乾文悬造化，土脉润山川。白满重圆月，青还不翳天。定钟声更彻，通昔喜无眠。

此心期不变，曾洒血为盟。举世无人识，终年独自行。海中擎日出，天外唤风生。净尽去云雾，重开白昼明。

举头云苍莽，何以喻吾怀。白眼世无偶，青天路可阶。湘兰终恋楚，吴橘不逾淮。龙卧未雷雨，池塘空沸蛙。

栖迟破屋下，书史自徜徉。道不嫌清苦，人皆笑独狂。晚花亏雨露，老树惯风霜。莫望阖门北，愁云天外长。

一说乾坤事，无愁鬓亦斑。心飞空阔外，身堕乱离间。日落经何国，归云识故山。凭谁扣冥漠，天道几时还。

徉狂全性命，守死混樵渔。道否怀才老，心高涉世疏。掌中筹地理，灯下论兵书。愧我非诸葛，何人顾草庐。

山川不可望，荒草苦何深。故国英雄泪，终身父母心。清池函莹玉，落日堕圆金。休问愁多少，芳年雪上簪。

薰风吹不透，热恼苦无涯。时异生深恨，云飞动壮怀。醉谈天下事，清坐月中阶。此意有谁解，儿童自听蛙。

大地尽戎马，皇皇奚所之。此身犹梦里，无处问天涯。鸟影惊导弹，蝉声避过旗。愿言仍旧贯，生死太平时。

独闭衡门坐，无言意极长。赤心怀赵日，绿鬓染吴霜。火正当阳地，风来自午方。连宵验天象，心宿炳明堂。

一襟清气足，此夜岂人寰。醉影松杉下，吟身风露间。秋悬当殿月，云宿近城山。明发骑鲸去，飘然不可攀。

世道忽翻覆，愁来痛彻心。腥风行杀气，淫雨哭秋阴。虏睨朝廷玺，官空帑藏金。妃嫔今草地，宫髻泪中簪。

冥迷江树外，一鸟破云还。雨雪乾坤变，干戈笔砚闲。命于时不偶，心与道相关。终见二三月，花边展笑颜。

堂堂男子不封侯，与命为仇死未休。陷虏有歌春梦断，哭天无地夜魂愁。九清风露极玄处，万古虚空自在游。痛恨莫能生报国，从今阴隲溥南州。

一旦蒙尘朔漠行，杜鹃哭破旧冤声。金杯暂饮胡瓶酒，玉铉谁调御鼎羹。故国夜长天正晦，离宫春尽草初生。小臣有誓曾铭骨，不到神州不太平。

剑气荧荧夜属天，忍观禾黍废苍烟。梦中亦问朝廷事，诗后唯书德祐年。花柳有愁春正苦，江山无主月空圆。如今好弃毛锥子，望北长驱马一鞭。

曾受家传究典坟，自期不与俗人群。君臣位乱纲常在，父母恩深生死分。霁日行空镕积雪，长风吹晓净残云。坐令世上春光好，长使桃花笑脸醺。

语声带咽吐新诗，彻骨衔冤痛不知。报国心惟忧汉贼，读书人肯学胡儿。剑携入手霜三尺，镜挂当胸月一规。终久难磨天理在，匪伊谈笑定时危。

雁足冥冥未报归，此心裂碎有谁知。一怀愤闷心衔苦，两鬓{髟/监}𩭹发倒垂。醉后爱歌诸葛表，生来耻读李陵诗。喜吾筋力犹强健，愿为朝廷理乱丝。

百岁光阴十过三，故山路梗梦中还。看来身在终为累，悟得心空始是闲。几度踏云归草屋，有时卧雨掩松关。人间转盼皆陈迹，何必长生久驻颜。

活计烟波羡谢三，醉眠钓艇去仍还。为怜死者今何在，笑杀忙人不识闲。烛影欲残登夜榻，鼓声未绝启晨关。匆匆役役尘中走，一见青山一动颜。

花前欢笑忆春三，何故东君尚未还。一寸心中千种事，百年世上几时闲。虏迁玉帛犹归市，马犯金汤即弃关。生怕朔风吹下雪，飞来点鬓妒红颜。

古时明月碧霄间，曾照鸾舆幸蜀还。御座乍空三殿远，朝仪暂歇六更闲。马屯腥雾彤墀坏，鶑哭冤春玉户关。苦是年年归旧燕，绕檐偷语问龙颜。

鸿雁流离梦亦惊，满怀凄怨足秋声。此身不死胡儿手，留与君王取太平。

尘污宫装粉不香，死生魂梦只昭阳。一逢人自南来者，垂泪殷勤问二王。

拂袖归来未是迟，传家何用五男儿。不堪生在义熙后，眼见朝廷被篡时。

云满长空雨满山，凄凄风色变新寒。夜来白帝将秋去，万树淋漓哭不干。

晓路云埋拨未开，霜风空老栋梁材。平生不识悲秋事，今日白头何处来。

秋成田里自人烟，刁斗声中又一年。王莽货泉成底事，东都仍用五铢钱。

紫塞风高直北秋，黄河水自向东流。穆王御马还宫日，海内封疆只属周。

南阳遥望见舂陵，残雪初消霁日升。郁郁葱葱有佳气，汉家天子必中兴。

匈奴残破汉封疆，江北江南尽战场。若问生灵谁是主，如今天子又康王。

羊裘独钓浙江湄，百姓哀哀苦乱离。但得汉家鸿业在，莫愁光武奋身迟。

目断秋江欲暮时，天边落叶弄愁飞。翠华幸北平安信，只愿新鸿带得归。

玉辇愁经草地腥，酸风频卷马头尘。我朝三百年忠厚，不信山河属别人。

阊门城外水涵空，雁影凄凉落照中。一望秋风数千里，不知何处是行宫。

草木恩深雨露余，公卿环列汉庭居。一朝投阁千年笑，却是杨雄不读书。

一叶飞秋万树寒，行吟憔悴倚栏干。渊明只忆晋朝事，满眼黄花泪不干。

银汉斜倾玉漏残，钗虫熠熠照清寒。最怜今夜下弦月，一半娑婆树不完。

鬃笠毡靴搭护衣，金牌骏马走如飞。十三门里秋光冷，谁梦朝天喝道归。

西风满路奈愁何，昏鼓声中厌北歌。菱藕市空灯火断，一城秋怨月明多。

子夜神游碧落间，群仙飞语下人寰。上天深念苍生苦，特敕三宫圣驾还。

举家自杀尽忠臣，面仰青天哭断声。听得北人歌里唱，潭州城是铁州城。

大驾迢迢已北行，淮南犹守九州城。只谋渡海南归国，不意忘躯博得名。

杀气盘空白昼阴，始终不变似精金。直疑碧落三更月，来作将军一片心。

健儿三百陷胡尘，匹马孤腾勇过人。至死执刀唯骂贼，自言不作两朝臣。

玉殿辞春陷马尘，忍将膻秽污贞身。能行男子难行事，羞杀朝中投阁人。

淳祐初年同下生，已经三十七番春。此身虽堕胡尘里，只是三朝天子臣。

旅琐曾听月下猿，至今触事即愁端。北风昨夜无情甚，又作冬来一信寒。

天地无情正北风，飞鸿哀咽乱云中。此时纵使开千树，不及东皇一点红。

天风吹古秋，独立殿寒馥。我父昔爱之，终身不忘菊。

受命太极前，立身晚秋后。一朝扬清香，名动天下口。

日月虽云逝，山中秋自香。平生抱正色，谁怕夜来霜。

三迳今非昔，多愁老此身。谁知陶靖节，只是晋朝人。

德祐初年腊月二，逆臣叛我苏城地。城外荡荡为丘墟，积骸飘血弥田里。城中生灵气如蛰，与贼为徒廿六日。蚩蚩横目无所知，低面卖笑如相识。彼儒衣冠谁家子，靡然相从亦如此。不知平日读何书，失节抱虎反矜喜。有粟可食不下咽，有头可断容我言。不忍我家与国同休三百十六年，阅历凡几世，忠孝已相传。足大宋地，首大宋天。身大宋衣，口大宋田。今弃我三十五岁父母玉成之身，一旦为氓受虏廛。我忆我父教我者，日夜滴血哭成颠。我有老母病老病，相依为命生余生。欲死不得为孝子，欲生不得为忠臣。痛哉擗胸叫大宋，青青在上宁无闻。自古帝王行仁政，唯有我朝天子圣。老天高眼不昏花，盍拯下土苍生命。忍令此贼恣杀气，颠倒上下乱纲纪。厥今帝怒行天刑，一怒天下净如洗。要荒仍归禹疆土，四海草木霑新雨。应容隠者入深密，岁收芋栗供母食。对人有口不肯开，面仰虚空双眼白。

一笑识破天地根，随意变化易其名。俯御三十六天顶，主宰一气生群生。倏歘有怒行号令，亿兆雷鼓轰天声。敕噀龙口数滴水，净洗世界泠然清。推出火帝照寰宇，万万万世长光明。

丁丑戊寅岁，黄河两度清。但教大宋在，即是圣人生。亘古理不泯，中天日转明。这番戡定后，世世永休兵。

长夜漫漫发浩歌，生民涂炭果如何。中兴车马修攘在，变雅君臣废缺多。赤帜开明新日月，青毡恢拓旧山河。誓崇忠义诛奸逆，田海虽迁志不磨。

一变太平业，民生若失巢。乏牛耕瘠土，多马坏荒郊。花圃半栽菜，谷田今长茅。幡然欲深隠，远与世相抛。

五年前事别，一说泪滂沱。帝业虽迁鼎，人心未倒戈。日光疑白昼，天影愧清波。背立官塘路，风前慷慨歌。

痴立若忘归，欲言还又讷。时危恐戄多，国破繁华歇。黄叶辱吴山，绿芜欺魏阙。两峰流水声，偷哭汉宫月。

云禁江城昼色阴，可怜寂寞读书身。风霜虐命四五载，雨露润民三百春。雁落愁声唯送泪，马驰怨迹岂成尘。如今不独桐江上，新著羊裘又一人。

吾拜鲁公帖，凛然气如生。终身大唐臣，千载名峥嵘。愧彼今之人，兽心蠹天经。

我行荒野间，风埃苦浩浩。嗟汝后生者，惟恐不见老。世事如霜木，颜色尽枯槁。愁来不即死，反为命所恼。今人真小儿，语话尚痴倒。不辨亲与仇，得食即为好。焉知父母心，茹痛伤怀抱。难报三春晖，满地皆芳草。

滔滔流波澜，百川俱颓靡。竞羡吕望贵，独欠伯夷死。小恩尚思报，大义反忘耻。国家三百年，果何负于尔。

南山一何高，支脉远不断。巉岩峰峦间，松柏苍翠满。面阳地力盛，万物发新暖。我欲飞至之，惜哉羽翮短。

昔为天上云，今作地下尘。踠足屡哭懊，痛惜六尺身。父母生我时，教我为贤人。生得男儿骨，一死亦精神。畴谓迫中年，堕影浊水滨。跼蹐走残命，语飒气不伸。固知复继剥，霜雪天地仁。愿得一脉暖，散为天下春。援手水火间，以道拯斯民。俾知尊卑位，万世不湮沦。

我命而为人，形异禽兽生。所以异者何，不越纲常行。斯道如日光，千古同一明。胡为舍白昼，摘埴涂冥盲。伯夷圣人远，双瞳空晶晶。悲风吹语断，天阔青山横。

古人立志高，为义不为己。今人所见卑，独为贫贱耻。不义富贵生，宁以饿而死。遗体非不重，所惧悖于理。我禀清淑气，生而秀为士。读书三十年，颇知六经旨。质之以人道，所言皆如此。奚乃滞风尘，尔汝弄欢喜。浙山高苍苍，浙水清弥弥。三叹动遐思，清风响两耳。暂焉深隠去，长镵访园绮。敬俟时之清，终其天伦尔。

雁宇高高兔国斜，湿花飞露沁流霞。狂来清兴不可遏，吃尽寒梅一树花。

独笑或独哭，从人唤作颠。生惟嗜食菜，贫亦耻言钱。清兴游空外，孤愁抱日边。所忧无别念，雁又犯南天。

传家曾受易，所得亦良深。今古岂二道，死生惟一心。颠风掀旷野，痴雪厄寒林。不改隠居操，扃门自鼓琴。

大地疮痍痛正新，南归不避雪纷纷。柳边人忆一湖锦，松下僧闲九里云。熟路有缘家易到，空经无字世难闻。菖蒲涧水濯双足，雁荡山巅曝夕曛。

凤鸮同为禽，麟虎同为兽。以彼善恶殊，致令分去取。恶者伪以善，惑世不可究。唯在行事间，以理观于久。或不近人情，避之如避臭。君子重结交，芳名垂宇宙。

伐木义不古，伪敬溢颜面。交接无真情，面是背乃变。疏则易为恩，密则将成怨。当学晏平仲，终始保相见。

布衣暖，菜羹香，诗书滋味长。

破得愁城了，仍还太古风。浑然无事国，不与世相通。地迈华胥外，天归混沌中。蠢哉蛮触氏，苦死角英雄。

狂药蜕凡骨，疑来别一州。形骸闲若弃，风壤旷无忧。屡有圣人至，难同恶客游。所交惟陆谞，落魄老菟裘。

盎然非世境，乐意渺无垠。暖骨通仙处，寒冬能幻春。眼空天亦小，心净月逾新。昔者李太白，于兹竟瘗身。

太和国土里，风味极清柔。意外竟忘世，胸中不梦秋。日蒸春气涌，地漾水光流。此即神仙窟，何须更十洲。

独到至乐处，于于自在行。身心全去碍，骨肉若通明。劫外冥天地，空中一死生。却观凡世界，眇尔幻沤轻。

谁居此域作生涯，偏许刘伶毕卓家。屋影空空天渺漭，烛光闪闪地横斜。春红软玉颓衣树，秋碧流波漾缬花。接壤或通三岛路，任他苦海事如麻。

万里和风眼底回，陶陶乐土隔飞埃。暖浮花思春初透，红涨霞纹潮正来。长驻童颜驱老去，不教玄鬓受愁催。举头阊阖手能摸，更欲乘风过九垓。

风物清妍地不尘，一天无尽四时春。此中正属忘怀境，来者多应避世人。

红潮初上玉船空，假道青州一水通。相去尘寰千万里，不愁日夜不春风。

大哉春宇，温厚凝聚。靡有沍寒，暖于吹煦。厥俗孔洽，恬无憎妒。高阳之徒，历年熟路。惟楚屈平，欲来莫赴。我至是邦，妙莫能喻。至和滋形，神与天遇。载朗笑咏，金玉韶頀。至清之气，嘘呵风露。喜若悟道，默契玄趣。陋彼市朝，喧隘弗寤。愿我遐年，克寿厥寓。

天道何冥冥，委形辟空杳。旷劫土坦平，冲气蔼云杪。不入禹封疆，拓地八荒表。空洞无边涯，一切境界小。骨柔春香浓，目绀夜光了。洪荒上古前，命不为愁剿。卑哉苍生愚，役心颜貌愀。窗猴狂摇摇，野马走扰扰。髓竭冲融膏，渴命竟枯夭。奚不来此邦，软坐廓幽眇。刳刷膏肓俗，涤濯肺腑皎。骋驾无可游，一生事足了。

穷冬骄寒冻地裂，北望朔方常下雪。五台积古雪不消，鸟兽毛氄结冻血。江南昔有酒如渑，蔗浆麟脯相凭陵。朝廷有道四海清，既醉凫鹥歌太平。九土夜市彻天明，楼红陌紫喧箫笙。豪气一饮一千锺，唤得国里春风生。千金少年百花眼，左右捧拥上天行。战鼓声多瓦欲飞，从此百姓无宁时。龙遭鳝舞鼠变虎，恣意反复弄风雨。如今寂寞不救饱，髑髅眼睛生秋草。空欲拍弄百斛船，莫羡酿来曝背眠。何如我入壶中游，喝云开破天外天。翠锦帏幕车渠土，八面雪白净无烟。水王双阙琼膏填，使得五行颠倒颠。坎离媾春中央宫，俯现摩酰王王仙。手执乾坤万化柄，斟酌混沌壳中髓。咽得半掬碧色云，夙根无明百杂碎。万绿俱空恬无为，四股馥郁红玻瓈。自然氤氲太和身，融融泄泄先天春。形化为气轻于雾，飞御慈盼福下土。金相朵朵鲜绿云，花甃彩衢跨空住。八十一天开玉殿，天天互透长生路。憨涌醴泉雨甘露，孕牛产麟鳏蛟舞。九苞凤凰对舞鸣，钧天清戛云璈音。敕取龙猛大士药，尽点大地变黄金。嫦娥搦弄团圆雪，抛向下界悬作月。银光倒泼白泠明，笑吻霏雾飘香冰。戏掷火丸煎海干，珊瑚万树红斑斑。抱出懒雨活龙帝，拔髯痒鼻激喷嚏。鼻气环空挂白虹，垂脚东贯大荒东。八八翠衫蓬莱儿，舞撒宝花双逶迤。千丈白眉老神翁，前导万从开天倪。径出盘古顶外行，劫风浩浩空掀轰。呵暖为春吸为冬，浊世甲子刹那中。数数老松化石了，篯铿小厮半刻夭。我之大醉八万四千岁，小醉三千六百日。世上几回汉与唐，苦于争战悲獝狘。万国黔首行饭囊，鬼貌蓝色心茫荒。狭步蹩躠膻埃里，蜉蝣拜天祈寿长。气浊謦欬不清响，啾啁碎声群争攘。生来不识快活国，纷华外胜夺心王。昼夜火烧菩提树，背井索水吃且僵。哨地荒年苦命活，籧篨戚施疮痍伤。贫者逼迫富者狂，一漥血气六贼戕。眼望天上金银落，垒琼架屋铁筑墙。莫知仁义为何物，冷笑诗书今不香。沉酗私欲反为醒，嫌说青山白云人。群昏鼾齁摇不觉，强语以道必生嗔。忽笑大笑休休休，回视若辈愁如仇。挥手长揖永相谢，千劫万劫逍遥游。

维人之生，所主者德。瞿瞿良士，蔼然温克。其天其游，养和于默。勿为气夺，迁其常则。尔敬尔身，天命难必。罔越乃行，终其永吉。

天运无情岁事新，大宝虚位孤王春。昼出衔恤夜梦哭，皇皇五载臣无君。南望二王未驻跸，北忆三宫犹蒙尘。祅祲蚀日地轴折，冤气上腾霾苍旻。百姓茹苦痛彻髓，大事未定焦如焚。我宁久处遁闷中，遽忍终死为逆民。大哉父母之遗体，与生俱生仁义身。天炼精金铸我心，上籀忠孝两字文。痛忆我君我父母，眼中不识天下人。不变不变不不变，万挫以死无二心。醉喝海岳尚翻动，不信不灭犬羊群。或谓逝水不可复，叱我痴忠空愁颦。焉知汉绝十八载，光武乃兴舂陵兵。即此一语断世事，仰面再拜泪如倾。

霖霪厄晴光，胸臆堆倥偬。魍魉啸阴风，砭中肌骨痛。物象各忧囚，坤舆一澒洞。死禁朝阳升，私窃阴权弄。我剖一寸心，洒血声大恸。叫天开光明，昼夜永不霿。

炎正遭中微，冠屦纷倒置。四壁皆楚歌，獯鬻何凶炽。万命堕荆棘，身与豺狼值。攒眼刺荼毒，地无隙可避。君子饿欲死，为时所唾詈。白昼行梦中，更相问憔悴。我蛰茅茨下，有生痛自愧。寒灯吊老影，恻恻不遑寐。忧抑并填膺，反复论此事。嗣君尚幼冲，厉阶谁所致。权奸弄破国，珠玉乱走地。曾谓顷刻间，一蹶失神器。风沙犯天颜，生死一叶寄。势去若瓦解，哀告不可譬。太庙枥胡马，太学巢胡吏。殿阁奏秋凉，群群走魈魅。凄风吹宫花，春不肯明媚。哀笛破深愁，满目新亭泪。我朝圣明君，一一皆善治。涵育三百年，岂无忠义士。我读我父书，颇曾识大义。无以死恐我，死亦心不二。残生啮胆檗，气怒频裂眦。或时坐如死，突眼噤相视。先王泽未泯，中兴断可冀。仰呼吁不平，挺身摅大志。四方皆风动，德化成渐被。春秋生杀权，华夷有定位。后有董狐笔，当严于载记。爰以明人伦，永使勿颠坠。

大哉天地经，森然不可逾。圣人治天下，纲常安厥居。谁谓遭大变，干戈血模糊。天地忽破碎，虎狼穴吾庐。毒气孽万物，草木俱焦枯。我为国之臣，于义当捐躯。受死不为痛，国家终何如。念此迫我心，万剑裂肌肤。骨腐尚衔冤，且为国家图。鬼神果有知，闻之亦欷歔。

山塘游舫接荒城，纵有笙歌耳不清。深忆国家无事日，人心和气是春声。

晓来怕上最高楼，春尽时光只似秋。草木荒寒生意涩，风腥雨腻一天愁。

郡县荒芜哭暮笳，凭高望不见天涯。如今挥泪洒枯木，南国春回生紫华。

天地腥膻社稷隳，万邦赤子病流离。几番曾共秋风语，说得虚空亦泪垂。

百万胡儿犯大朝，奔南狩北恨迢迢。我非办得中兴事，一点英灵死不消。

自许志颇大，频歌慷慨辞。攒眉无说处，仰面独行时。豪杰心犹檗，生灵命若丝。当今欲平治，舍我则云谁。

开眼看不得，愁来只自颠。六年万忧苦，四海一腥膻。叹命巧相值，观时痛可怜。却惭深夜月，犹忍照胡天。

朝廷罹祸乱，民物苦颠连。晋帝渡江谶，唐皇幸蜀年。剖云行白日，翻海洗青天。办得大事了，胸中即泰然。

郡国残民少，君王何日归。不知秋后雁，犹得向南飞。

屡问北来者，相传尽不同。三宫在何许，万姓堕愁中。春草活腥绿，雨花啼惨红。人间至微物，今亦怨天公。

自古无兹难，我朝今遇之。小臣惭逆土，大事决成期。劫坏六龙死，天荒万象悲。时哉弗可失，奋发莫迟疑。

一天凄怆事，此恨极难裁。骨纵已成土，心终不肯灰。毒蛇嘘树死，怨鸟哭春哀。处处山东老，悬情汉诏来。

愁海茫茫望不穷，黄茅白苇渺阴风。凤凰高遁层霄外，豺虎横行大道中。九庙倾颓郊祀废，四方祸乱国家空。于今建武重兴汉，谁是云台第一功。

鞠躬尽瘁吊无君，满耳冤声不忍闻。醉去忘形犹蜕骨，怒来嚼齿欲穿龈。腥风涴晓春应怨，痴雾霾空路莫分。荧惑星明圣人出，频频中夜验天文。

我忆三宫幸朔方，天颜皴黑鬓发黄。鬼风尖尖割肌肉，惊沙扑损龙衣裳。群黎命死北魔手，世界缺陷苦断肠。小臣翅短飞未得，望破痴眼愁更长。呜呼一歌兮哀以伤，白日无光天荒荒。

我忆二王血泪垂，一丝正统悬颠危。士卒零落若霜叶，阵前将军今有谁。以舟为国大洋里，万死一生终安归。至痛无声叫不响，皇天皇天知不知。呜呼再歌兮歌孔悲，风雨骤至昼冥迷。

我忆我父在日时，叱我痴钝无天姿。旦旦灌溉仁义泽，灵台豁然开光辉。夙劫孤露命浊世，王事鞅掌生无期。一忆父母教我语，逃罪无地死亦迟。呜呼三歌兮泪淋漓，君父不在倚赖谁。

我忆母氏兮圣善，劳苦家事手生茧。母后父死十五年，教我育我恩不浅。我虽贫拙志不屈，清气棱棱秋莹骨。至今一粟一缕丝，皆是父母流传物。呜呼四歌兮痛恻恻，皇天后土无终极。

我所思兮文丞相，英风凛凛照穹壤。失身匍匐草莽间，屡迫以死弥忠壮。虚空可变心不变，吐语铿然金石响。想公骨朽化为土，生树开花亦南向。呜呼五歌兮并凄怆，望公不见愁泱漭。

我生我生何不辰，血泪化作妖花春。平生意气若风云，何苦戚戚悲呻吟。狂来一呼天地动，万物鼓荡俱精神。天上真火灭不得，灼烁大地生光明。呜呼六歌兮歌声清，海岳莹洁日月新。

新秧遭水毁，岁事正关情。日没虎狼出，城荒荆棘生。清流不可污，古道竟谁行。阔步独归去，茅檐月自明。

谁谓匪人贱，犹怀事贼羞。挺身持大义，正语叱狂酋。名在春逾艳，骨香花不愁。有灵知国事，地下笑王侯。

凤为百鸟王，孤飞无其友。览德而来仪，千载不一有。云胡德之衰，囚身狎鸡狗。我当愁来时，散发狂叫走。历历诉此苦，太空亦肯首。

精卫虽至微，衔石尚填海。一点至烈心，千生万生在。我誓铭于天，语大莫能载。万万雷霆诛，此盟亦不坏。划然笑一声，今古生光彩。

愈久愈不变，一忱生死俱。独行天与语，枯坐石为徒。血污衣冠国，冤浮盗贼区。何当洗兵马，终古统炎图。

昔在先皇帝，当阳四十年。文明照天下，俊杰立王前。一自胡兵入，俄惊汉鼎迁。致今人道乱，空谷遁遗贤。

治世衣冠盛，人才极典刑。开心呈日月，吐语走风霆。气象近三代，文章出六经。今焉不可得，四顾一冥冥。

遭时不祥厄阳九，垢面蓬鬓丧家狗。四夷交侵小雅废，率其子弟攻父母。封豕长蛇亘人域，天子下殿跣足走。凝碧池头乐最愁，连昌宫里花亦丑。三精雾塞黑曈曈，天破地裂一无有。谁执弓矢救日月，仰泣旻天大号吼。贤者不入胜母里，义士耻饮盗泉水。丈夫立身乃大事，一失此足死亦耻。当知孔明杲卿辈，岿然三代古君子。吕尚磻溪钓文王，乃是汉唐人才尔。到今大坏不可救，鸱枭破獍咀唇齿。高瞠双眼视天下，黔首浑敦状如鬼。龙堆大漠鸟兽夷，舌卷音响蛮侏离。不类人形舞百怪，错乱天命灾群黎。营州羯狗猪龙形，讵能篡有唐丕基。太子即位灵武日，天开万仞磨崖碑。载定尊卑奠鳌极，一新正朔授人时。渐被日出月没处，梯航臣妾拜京师。黄旗紫盖东南兴，大火王气浮晴春。勿欺一成一旅微，少康犹能作之君。班超已著王命论，陈婴王陵毋生心。绛衣大冠大敌勇，今日岂无刘将军。田野豪杰久延颈，一呼而动云来奔。我当率之效驰驱，整顿乾坤明大伦。旧邦新命光前王，逆俗污染咸惟新。

愁里高歌梁父吟，犹如金玉戛商音。十年勾践亡吴计，七日包胥哭楚心。秋送新鸿哀破国，昼行饥虎啮空林。胸中有誓深于海，肯使神州竟陆沉。

钧天梦冷紫宸春，臣子衔哀社稷屯。一缕血忱开白日，两篇心誓哭苍旻。渡江祖逖愿兴晋，蹈海仲连羞帝秦。回首故都宫阙恨，满山秋色正愁人。

我有诗一编，率皆恳切辞。但写肺腑苦，不求言语奇。矢口吐愤气，焉知诗非诗。脆语剪风露，叨叨儿女痴。昂然大丈夫，以身佩安危。何时把杯酒，大笑信双眉。

一砺二砺至万砺，盟执牛耳血为誓。灵台空莹白于秋，彻底不生乖戾气。眦裂齿碎志恳恳，貉之天性宁逾汶。我生一双霹雳手，终碎此虏为虀粉。天平地成风俗淳，一统永歌胡无人。

眼见今朝菊又黄，双扉渍泪唁凄凉。峥嵘岁月精神发，磅礴乾坤意气狂。新雁来时芳草死，归鸿尽处暮云长。后年箭主当回跸，始信山河再属唐。

太极之髓日之精，生出天地秋风身。万木摇落百草死，正色与秋争光明。背时独立抱寂寞，心香贞烈透寥廓。至死不变英气多，举头南山高嵯峨。

道人四时花为粮，骨生灵气身吐香。闻到菊花大欢喜，拍手歌笑频颠狂。忆昔我为混沌王，洞见末劫寿不长。尽召群仙列殿下，敕宣餐菊长生方。我今化身游下土，一嚼清凉彻肺腑。顿令心地豁然开，迸出明珠耀今古。普入变化妙如意，能为一切主中主。尘尘刹刹黄金身，永救娑婆众生苦。

此君气节极伟特，令人爱之舍不得。遍造山水有竹处，不问主人识不识。朝朝暮暮看不足，感得碧光透双目。一旦心空忽归去，挺身特立化为玉。

壮怀宁久淹，藏六暂穷櫩。道病人相食，时危笔不铦。哭衰愁里命，笑粲醉中髯。清怪每如是，从教俗士嫌。

说杀说不醒，世人良可叹。欣欣从北俗，往往弃南冠。毒露沾肤烂，尖风破骨寒。愿身化作剑，飞去斩楼兰。

宋鼎终难问，元酋莫死争。九州俱是泪，一刻不容生。舌在身当贵，心真愿必成。但思湖海上，谁可与斯盟。

一听茶歌泪即流，更兼风叶响飕飕。不堪满地余残照，并与新寒合作愁。

又是江空岁晚时，痛思国事独行迟。青山无语青天远，吐出丹心把向谁。

操得南音类楚囚，早期戮力复神州。须知铁铸忠臣骨，纵作微尘亦不休。

南土新飞劫火灰，琼仙恋国暗惊猜。定应摄向天宫种，不忍陷于胡地开。花死青春禽鸟哭，城埋黑气鬼神哀。一朝枯枿变高树，传得欢声沸似雷。

天生忠义性，习俗岂能移。道在国常在，我知人不知。眼悬尧历象，心醉汉官仪。前日喃喃者，今谁语及斯。

黄道霾阴昼蚀光，野浮冤气白冥茫。世无圣主天应哭，时有忠臣国不亡。万刃攒身终莫变，一诚铭骨岂能忘。休嫌重复叨叨说，未奏肤公正断肠。

生得贞心铁石坚，肯将识见与时迁。泪如江水流成海，恨似山峰插入天。慷慨歌声闻屋外，婆娑剑影落灯前。篇篇字字皆盟誓，莫作空言只浪传。

愤气填膺奈若何，千生万死不消磨。夷齐道丧纲常坏，汤武兵兴叛逆多。天外游心穷碧落，风前注目寄苍波。此时此意那容说，环顾斜阳一浩歌。

寒结痴阴惨物华，莫将憔悴听胡笳。明年无限风花在，夺得春回是此花。

忍死以待旦，蹉跎岁又残。堕身囚陷阱，尽命哭衣冠。月死虚空黑，春枯草木寒。床头雄剑在，白气夜盘盘。

大辱痛于死，含哀吊岁华。叫云声草檄，恋阙梦宣麻。地走人形兽，春开鬼面花。年年北去妇，马上哭琵琶。

朝来一览镜，抱负颇峥嵘。貌古烟霞气，诗新金玉声。郊坰常哭鬼，风雨自鸡鸣。所喜不靴笠，巍冠敝屣行。

吾非好独游，无与吾同者。不行众所行，所以惊天下。逆哉一世人，昔辩而今哑。吻涎流腥膻，变尾面不赭。若曰汝为人，宁不识取舍。止止勿多言，清风生四野。

屏气处逆阱，衡虑画奇谋。指日誓血语，高空开青愁。决志揭大法，一洗天地羞。永使臣子辈，耻列伪逆俦。美俗薰古德，至治昭皇猷。一统万万世，海宇咸蒙休。

一刻积一日，因循忽七年。孰云天道迩，不鉴下民冤。海陆频征战，城池尽变迁。吾君幸何地，数祷紫微垣。

钱塘帝王都，宫阙高崔嵬。盛治蔼无外，鼓舞如春台。咸淳圣人去，山崩龙虎摧。弹指变晦冥，铁围生劫灰。丈夫吐一语，霍落飞风雷。直排四海水，并走天外来。手濯天地壳，永劫绝纤埃。唤醒群盲儿，欢喜双眼开。

我本渔樵徒，山水足嘉遁。昔也为凤凰，今焉乃驽钝。反思生为人，虚食国家饭。讵甘死贼手，拑口违公论。孤忠破众逆，弥久气弥健。决当乘良机，为国行天宪。勇往直无前，一举四海劝。谈笑解倒悬，尽释下民怨。生或不就绪，死当偿夙愿。罔使竟食言，劫劫抱长恨。

姬发誓孟津，集者八百国。当时尽弃商，喜受钜桥粟。独有首阳山，不生周草木。至今插天高，与商无终极。

素持不杀戒，一视齐冤亲。今遭此大恶，不报无天伦。况闻曾子语，不取姑息仁。实为不得已，挺身事经纶。苟能悟昨非，赦汝改而新。负固变诈者，我恕佛亦嗔。直期后世后，弗忍为逆臣。惟愿吾与汝，同归天德淳。

攀断龙髯哭不回，鼎湖仙去下民灾。一身肉痛愁销骨，两脸颜枯瘦入腮。誓以匹夫纾国难，艰于乱世取人才。屡曾算至难谋处，裂破肺肝天地哀。

谁□銮舆向蜀行，梨园弟子歇新声。及知凝碧池头事，难得乐工雷海清。

金轮王夭中天寿，赤龙夜哭玄蛇吼。仙人不忍辞汉去，青山照水生愁丑。虽贫亦有买醉资，甘美不入孤臣口。死后骨消恨不消，岁岁暗逐春风上新柳。

涉险应难得命还，倭中风土素蛮顽。纵饶航海数百万，不直龙王一怒间。

海外东夷数万程，无仇于鞑亦生嗔。此番去者皆衔怨，试看他时秦灭秦。

我有一卷书，仗之以为命。所言非奇辞，教人归于正。昭昭灵台间，生死明于镜。愿为大医王，普治众生病。

穷阴有巨蛇，蜿蜒数千里。磨牙雨毒雾，闻其气者死。我心不回邪，纵毒徒为尔。终将飞剑去，一击化为水。

哀哉大数乖，妖魔填虚空。劫雨坏世界，欲与大海通。群愚扪空走，夺命鬼手中。阴极集万恼，愿天生暖风。

苍苍南山松，特立孤峰巅。身此至正气，性于太初前。流泉近灵物，鬼饮之亦仙。况抱长生宝，永荫娑婆天。

大哉万物母，清净光薿薿。独尊而为帝，天地亦其子。我见我之身，弹指魔王死。欢喜独自笑，清风万万里。

北荒腾黑阴，飞妖蚀汉日。阊阖九重门，老胡骑马入。万世熙明殿，一朝鞑靼窟。江南荒野间，月黑鬼兵出。

嗟汝儿女曹，至蠢亦孔丑。面笑心摇摇，欲进乃却走。憨痴弄盲语，捧酒祝鬼寿。伤哉复伤哉，醒眼频搔首。

偶背文明时，万事暗苍莽。诏汝一世人，父亡子焉往。良心油然生，千载垂清响。与道同周流，光明塞穹壤。

王道一陵夷，风俗愈卑隘。至于读书者，见利直下拜。一或持高论，聚笑议为怪。谁其振木铎，与世开聋聩。

夙生抱一诚，天亦莫能破。云胡白昼中，开眼而死坐。猛然风雨生，一叱万邪挫。卒使世上人，子孙未相贺。

阴山腥马蹂京尘，锁杀宫花不识春。哭问钱塘江上月，如今谁是去邠人。

抚膺唁国问苍苍，郭唶声中喜气昌。偷报故都忠义士，赵家天下又南阳。

法驾遥巡六载余，农桑烟火顿萧疏。深山大泽精灵哭，赤县神州鸟兽居。天下黄金归朔漠，南中白骨蔽郊墟。漳泉数郡屡反正，賸有忠臣野史书。

六合漫空一网罗，驱徭椎剥极烦苛。星辰错乱历无准，天地阴寒气不和。汉室公卿周勃少，河梁朋友李陵多。蹴然发叹悲风过，渺渺吴淞卷白波。

国家今板荡，旧物一微丝。至苦说不得，长怀病似痴。人心危陷阱，天理过蓍龟。赖有二盟在，宁无吐气时。

王畿三辅地，谁信卷风沙。南货北填市，北人南住家。乱招城聚虎，毒入土生蛇。说着未来事，战争宁有涯。

双眼荒荒不寐时，冥搜俊杰慕夷齐。谶符铁券虏当灭，梦出玉清天亦低。城里月明闻虎过，人间夜久望鸡啼。深怜举国巅崖底，谁构悬空万丈梯。

推上沧溟犯玉京，业龙鼓怒恣纵横。青天忽破鬼神走，黑雨骤来山岳倾。混沌重新开覆载，虚空顿觉发光明。如今清净浑无碍，一日南风万物荣。

相国生东瓯，应谶海坛沙。早观上国光，辟雍飞声华。叫云骂奸权，远窜走天涯。十年登要津，文彩绚晴霞。中台势将圻，大拜宣黄麻。国步正孔棘，盲涂相牵拏。鬼盗杀机弄，平陆哄龙蛇。黔首心不正，居然中阴邪。蛛丝网黄屋，六宫妃嫔髽。公奉二王奔，脱命毫发差。沥胆酹上帝，哭断口大呀。南邦血糊地，春深草不芽。鬼气射死树，腥妖幻毒花。万痛集如虿，百怪鸣如蛙。蚀尽朱垠天，国寄海上槎。始知上色玉，洁白浑无瑕。垢衣悬相印，独御指南车。沍寒冻不死，微微命一漥。刀圭返魂丹，阳和匝迩遐。生擒左贤王，刳腹盐为豝。却视旧朝士，一一谁忠嘉。万古虚空中，一伪不可加。傒我王师来，动地腾喧哗。雷霆破恶逆，四海仍一家。

将军本北人，归顺年已久。擢身将校中，腰绾中国绶。身润白玉洁，面狞黑铁丑。刚勇有武威，功出众人右。一朝天柱折，当昼丰其蔀。阴阳反铁炭，杯棬贼杞柳。公卿文章士，尽醉马乳酒。未闻天地间，生死反噬狗。幸有张将军，强哉气赳赳。生死不携异，宁受奸宄狃。平生铁石肠，明白照九有。荧荧赤伏符，百拜悬右肘。谋画入微茫，僵目拇撑口。死战拓山开，高擎日月走。剖心𫗪龙雏，淋漓血双手。圣火寿绵绵，凡水焉能溲。瞬目出死关，命在事非偶。张巡埋骨地，顽石变琼玖。白光射天门，璀璨夺星斗。英气磨不坏，生公踵其后。播荡大海外，若子死恋母。屈指我世祖，建武又乙酉。恶兽脑百裂，始识狮子吼。天风吹新雨，浊劫净无垢。

辛巳夏七月，初五日正午。太白灿然见，太阴亦俱睹。索历验其次，太白躔在午。兵争周分野，天下气当吐。敬以诗识之，储为史官补。

避暑入古寺，暂尔遣骚屑。心静凉于秋，倏然适清悦。彼哉谁氏子，对弈气争杰。惜其二低手，彼此蔑奇著。旁观发冷笑，连呼错错错。救之不可及，流视入寥廓。

我有真黄金，只作土价卖。陪笑遍示人，竟无一人买。日暮哭归来，反为众所怪。安得明眼人，与之语痛快。

汉朝远人来入使，当时公卿短奇计。紫清殿内一朵花，狂风妒春吹落地。命堕穷阴鬼为侣，回首玉皇紫清里。旧愁新愁东海深，黄鹂舌破伤春事。江南绝色天下夸，元贼尽虏归胡沙。或以嫁之鬻伪爵，于飞马背行天涯。年深乐与生子女，情热比翼忘咨嗟。果知礼义不忍去，亦有一死魂还家。德祐百官人稷契，腹饱理学纵横说。尚弃君父从背叛，乃教妻妾学贞烈。男儿或老不晓事，女子正少欲守节。天生至性教不得，时危罕见人中杰。能尽妇道能诲儿，王陵之母王凝妻。世间妇人谁及之，空恨昭君上马时。颜色日老单于死，万里魂归身不归。广寒嫦娥今尘土，应见青冢双泪垂。

挺挺大丈夫，为世一准则。如何出处间，终始不明白。四皓本周人，多为汉一出。不终为周臣，身与道相失。仅安汉社稷，暗堕张良术。惟我则不然，一身无二适。纵别生圣人，亦当死深密。我出兴我朝，旧都建皇极。今力未能之，昼夜祷空碧。宣王车马来，一见死亦足。

万重围里脱兵氛，匹马勤王志不分。既抱忠贞仇敌国，莫于成败议将军。身前名照江南月，地下心衔塞北云。为痛英雄并消没，托诗为史笔传闻。

江南丝尽入机房，欲此虚空彼富强。鞭挞别工皆学织，程量计日定成章。惊心蟠凤愁应死，泪手攀花痛不香。贫者只宜岩谷隠，草纫槲叶当衣裳。

暂尔下生来，落身命尘网。高明气常清，贫贱语亦响。双足风云行，一心山水想。何时了国事，方外适幽赏。

混沌破后复混沌，知是几番开太极。四方地偏气不正，中天地中立中国。神禹导海顺水性，太章步地穷足力。悖理汤武暂救时，谋篡莽操大生逆。离而复合合复离，卒莫始终定于一。粤自炎帝逮唐尧，两汉大宋传火德。我朝圣人仁如天，历年三百犹一日。形气俱和礼乐修，谁料平地生荆棘。风轮舞破须弥山，黑雹乱下千钧石。铜蟒万舌咀梵云，玉帝下走南斗泣。中有一宝坏不得，放光动地神莫测。云是劫劫王中王，敕令一下罔不伏。燕南垂，赵北际，忽必烈正巢其地。一声霹雳吹云飞，真火长生世永世。山山深，水水清，纵横十方变化身。恒河沙数天坏壳，独我志气常如新。

东方九夷倭一尔，海水截界自区宇。地形广长数千里，风俗好佛颇富庶。土产甚夥并产马，舶来中国通商旅。徐福庙前秦月寒，犹怨旧时嬴政苦。厥今犬羊贪犹炽，瞠目东望心如虎。驱兵驾海气吞空，势力虽强天弗与。鬼吹黑潮播海翻，雹大于拳密于雨。七千巨舰百万兵，老龙怒取归水府。犬羊发怒与天敌，又谋竭力必于取。已刳江南民髓干，又行并户抽丁语。凶焰烧眼口竟哑，志士闷闷病如蛊。虽传漳州气焰盛，又闻襄阳已大举。割据固足稍伸气，律以大义竟何补。纵遇圣明过尧舜，毕竟不是亲父母。千语万语只一语，还我大宋旧疆土。曾梦苏武开笑口，云牧羝羊今尽乳。仗节还汉欣欣然，须发尽白心如故。一念精烈无不通，天地为宾我为主。高悬白眼混沌前，那肯以命落尘土。翻身鼓掌一笑时，万古万古万万古。

素志欲隠去，蜕名辞笔耕。偶值恶劫来，眼界乱纵横。穷北洞窟底，窜出老魔精。被发走如风，四臂狞双睛。面窍喷毒火，直射日月盲。一海人髓酒，五石瓠为觥。鬼鼓遍空响，白气幻长鲸。夜叉发群机，炮炮打玉京。老仙战股立，手扶鳌极撑。昼弑盘古死，紫微贯搀枪。诸天落泪雨，终夜淋漓倾。灿人变丑相，螽目豺狼声。饿虎插翼飞，善类谁能撄。送命纳彼啖，游魂嘈冤情。血冻天下立，赭铁蛀玄虻。雨肥髑髅腥，生菌高于楹。独抱深痛蛰，数与死相争。读史见义事，意气如云生。图穷匕首见，今岂无荆卿。真孤匿山中，今岂无程婴。获得九尾龟，灼纹横庚庚。大宝子传子，垂统无毕程。高声叫乱世，聋瞽豁痼酲。速卸胡儿衫，仙带飘佩珩。身辞陷阴路，火邦即蓬瀛。我秉正直心，明比日更明。豪兴凌高秋，磊落人之英。决当勇于动，持平平不平。手劈虚空开，身提天地行。千妖百裂死，万古一掷赢。独出娑婆外，世界悬空擎。猛飞大山来，突立青峥嵘。劫初第一峰，鬼神不识名。树粲百宝花，石削五色琼。香霏月中髓，碧沁秋痕轻。天上辟新国，以正治八纮。大赦统干运，平心持道衡。洪福溥无疆，一切命皆亨。下界齐拜舞，笑贺群相迎。愧昔染腥辱，悦今趋义荣。净脱夙骨臭，莹然澄秋泓。正性本不坏，生死通一诚。逆爽殄微尘，王气光太清。犀象怯汉战，草木助晋兵。周勃军左袒，杜甫诗北征。赵祀必不绝，宋礼吾足评。我土我百姓，永劫心不惊。天君坐灵台，誓行前后盟。念念死亦咒，愿宝期必成。口血宁有变，浩劫光晶晶。

清晓清风吹过后，露出青青一罅天。一似推篷偷看见，竹林半抹古苍烟。

万顷琅玕压碧云，清风幽兴渺无垠。当时首肯说不得，不意相知有此君。

天垂古色映柴门，千古传家事具存。此世只除君父外，不曾重受别人恩。

求则不得，不求或与。老眼空阔，清风万古。

花开不并百花丛，独立疏篱趣未穷。宁可枝头抱香死，何曾吹堕北风中。

画眉夫婿客游梁，独理瑶琴山水长。莫上翠楼凭几望，陌头无数碧垂杨。

向来俯首问羲皇，汝是何人到此乡。未有画前开鼻孔，满天浮动古馨香。

不知今日月，但梦宋山川。

