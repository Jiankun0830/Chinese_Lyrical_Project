夜来几阵隔窗风，便恐明朝已扫空。点在青苔真可惜，不如吹入酒杯中。

先生多在山中宿，为爱横斜影上窗。茁发僧从深涧徙，赪肩奴过别峰扛。和羹宰相调金鼎，止渴将军拥碧幢。空谷不知如许艳，沽来村酒且开缸。

山北云衣裹萼红，山南莫恨雪乘风。眼前开谢人心别，醉里吟哦我辈同。春意收香归鼎实，月梢留影印阶空。诸君行试调羹手，来岁花边独钓翁。

