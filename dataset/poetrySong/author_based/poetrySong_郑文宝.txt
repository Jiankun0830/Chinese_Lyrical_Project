客舍愁经百五春，雨余溪寺绿无尘。金花开处秋千鼓，粉颊谁家鬭草人。水上碧桃流片段，梁间新燕语逡巡。高僧不饮客携酒，来劝先朝放逐臣。

每到新亭即厌归，野香经雨长松围。四檐山色消繁暑，一局棋声下翠微。冰片角巾簪涧月，锦文拳石砌苔矶。近来学得笼中鹘，回避流鶑笑不飞。

花时懒看花，来访野僧家。劳师击新火，劝我雨前茶。

得罪先朝出粉围，五原功业有谁知。年余放逐无人识，白雪关头一望时。

旦夕春风老，离心共黯然。小舟闻笛夜，微雨养花天。手笔人皆有，曹刘世所贤。郴侯重才子，从此看鶑迁。

众论才名外，亲人似古人。官嫌容易达，家爱等闲贫。解印诗权在，移风泽国春。政声交不得，惭见数乡民。

潺湲如燎岭云阴，玉石鱼龙换古今。只见开元无事久，不知贞观用功深。笼无解语衣无雪，堆有黄沙粟有金。惆怅群邪负恩泽，始知夷甫少经心。

行人慵过景阳宫，宫畔离离禾黍风。庭玉有花空怨白，井莲无步莫愁红。吟诗功业才虽大，亡国君臣道最同。争忍暮年归故里，纶竿回避钓鱼翁。

吟遶虚廊更向阑，绣窗灯影背栏干。燕栖鶑宿无人语，一夜萧萧细雨寒。

百花深处小危楼，千步苍苔到叶舟。一夜楚江寒食雨，离人白尽未归头。

流水惊前事，清风似昔时。重吟金谷咏，如见岘山碑。

沉檀香植在天涯，贱等荆衡水面槎。何必为槽饲鸡犬，不如煨烬向豪家。

秋阴漠漠秋云轻，缑氏山头月正明。帝子西飞仙驭远，不知何处作吹笙。

亭亭画舸系寒潭，直到行人酒半酣。不管烟波与风雨，载将离恨过江南。

一夜西风旅雁秋，背身调镞索征裘。关山落尽黄榆叶，驻马谁家唱石州。

江云薄薄日斜晖，江馆萧条独掩扉。梁燕不在人事改，雨中犹作一双飞。

水暖凫医行哺子，溪深桃李卧开花。

百草千花路，华风细雨天。

过关已跃樗蒲马，误喘犹惊顾兔屏。

星沉会节歌钟早，天半上阳烟树微。

越绝晓残蝴蝶梦，单于秋引画龙声。

杜曲花光浓似酒，灞陵春色老于人。

满帆西日催行客，一夜东风落楚梅。

失意惯中迁客酒，多年不见侍臣花。

旧井霜封仙界橘，双溪晴落海边鸥。

人辞碧落春风晚，花老朱陵古渡头。

承露气清驹送日，觚棱人静鸟呼风。

鬓间相似雪，峰外寂寒烟。

眼界入去中。

久欠游山债。

偷分暇日工。

登临虽未立。

