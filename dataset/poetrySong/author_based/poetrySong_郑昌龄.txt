雅望三朝第一流，端如砥柱屹清秋。爱君炯炯无他志，许国堂堂不自谋。梦绕苍龙新阙角，凉生黄鹤旧楼头。中兴真主须真相，未雪双銮耻未休。

炎图第一相萧公，王谢风流愧下风。力正君臣先伪楚，不将金帛问和戎。输忠自昔忘夷险，注意如今见始终。驻马佳城天莫问，寒空惨淡没孤鸿。

先生傲睨醉觞旁，不觉滂沱入醉乡。来诗恐是醉中语，使我大笑讥荒唐。

四十高峰绕法台，峰峰嶙峋玉莲开。岚光拥翠猿啼遍，松盖移阴鹤唳回。贝叶乍翻钟磬暝，金沙犹伏地炉灰。天冠隐处多奇绝，时见弥空花雨来。

