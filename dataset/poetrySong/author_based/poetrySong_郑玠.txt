暮天凉雨急霏霏，十二巫峰高复低。醉魂不受风飘断，只恐行云自湿衣。

长说罗浮欲到难，清游今作字民官。分明蓬岛三山色，占得飞云六月寒。宝轴几函青贝叶，玉兰无限碧琅玕。此来更拟询遗事，记与灵踪石上看。

身为俗吏趋行部，手𦶟名香祝有年。五色雀飞应荐祉，七星松古自通仙。

灵迹曾传葛稚川，至今丹灶尚依然。谁云碧海三山岛，别是朱明一洞天。龙出玉京成往事，鹤来华表是何年。尘埃勿叹空回首，到得仙山亦有缘。

麻姑峰头黄鹤归，稚川灶上丹霞栖。寒猿啸木山月白，正是仙人朝斗时。壶天景象何灵杳，松门石径茸芳草。落花满院香沈沈，缘似刘郎应解到。碧溪数声连暮钟，梦回已觉松窗晓。

罗浮山头老松树，中夜长吟送风雨。病夫幽独枕书眠，静听松声默无语。壁间画像对书灯，耿耿残油下饥鼠。梦觉跏趺不成寐，要伴禅和听二鼓。

自从夫子仙山去，闻说山中分外清。半夜洞天松月白，野猿吟和读书声。

重过梅庵不记春，花残树老绿阴成。开元宰相肠应断，楚国骚人魄尚清。古屋参差疏影动，水池深浅宿枝横。主人祗在云深处，弄月吟风取次行。

