玉殿承恩四十年，水云心已悟南禅。李斯篆字功何妙，贾岛诗章学太玄。筇在几嗟无虎鬭，钵腥长笑有龙眠。闻今未老休慵堕，剩把书踪石上镌。

春风万古洞门开，尘世兴亡是几回。棋局至今无处觅，樵人于此遇仙来。飞梁横跨丹虹影，绝顶平铺白玉堆。天下纷纷无好著，斜阳下岭共徘徊。

久欲谋归力不任，浮云踪迹谩巢林。功名未入屠龙手，贫贱常怀买鹤心。月下开门微雨过，楼头闻笛二更深。世间万事俱陈迹，空倚西风阅古今。

屈指还京十日程，每逢歇处问村名。春沙脉脉溪初涨，夜雨垂垂晓又晴。山下有人传虎出，店中炊饭见牛鸣。天涯行客无宁日，不及田家业在耕。

我来拜谒岳王坟，松柏苍苍上宿云。臣子报君终一死，权奸卖国欲中分。鹰扬当日谁能及，雁叫中原不可闻。石马石人山寂寂，英雄于此忆将军。

便骑老虎不须鞍，忍辱仙人出宰官。入内讲经千佛现，跏趺对御六龙寒。指头有月娑罗冷，舌上悬河海水干。圣主赐衣漫大地，西方国土未为宽。

客中重上倚层台，天阔云收八面开。雁带岳阳秋晓过，浪涵巴峡影西来。诸营种柳今何在，老子登楼得几回。自是江山雄壮处，兴亡不必问寒灰。

江湖渐老身，山泽本来心。经济不敢问，耕耘犹可寻。一顷半顷许，三更二更深。亲朋相接近，鸡酒开尘襟。

因为古荆州，翻成一段愁。孟嘉曾落帽，王粲此登楼。唐邓通襄路，沱潜并汉流。太平官府盛，昔日欠来游。

到晚归不去，因而此宿休。云深千古寺，月冷一天秋。崖裂池如束，天虚塔欲浮。最宜初日上，高处看烟收。

入山时八月，岚气似深冬。岩洞生风雨，窠巢落桧松。山中九重锁，月下一声钟。警省非人世，今秋得异逢。

素来嫌僻静，今渐与相安。师友凋零尽，年时出处难。春风双屐暖，夜雨一灯寒。洙泗曾颜辈，何曾作好官。

早发促程期，篮舆带月低。山中如白昼，斗下渡清溪。群动霜初落，四邻鸡未啼。惟闻兵递铺，星急过淮西。

五年兹路上，频往又频还。岁月孤松老，风霜苦竹班。溪流天目水，云出洞霄山。马上因闲眺，蜉蝣宇宙间。

渐懒说功名，修真喜道经。凄凉秋听雨，空阔夜观星。有病色先见，无心梦最灵。阶前风叶响，还又感飘零。

归去岂不好，平田带浅林。春猿鸣雪涧，晴日上云岑。世久无鸣犊，时当学展禽。吾生今老矣，梁父岂能吟。

积得读书身，从教此道贫。逢秋为远客，知己是何人。天下方多事，西风至不仁。但于登眺处，杯酒莫辞频。

吾拜三高堂，三高在何许。香炉上苍苔，破屋落大雨。石泐水弹痕，地洞龙潜处。清魂汗漫游，芳名垂万古。

吾谒龙王殿，龙王在何许。太湖三万顷，水族龙为主。离离明月宫，渺渺寒烟渚。天下有旱蝗，吾亦能行雨。

来时秋雨满江楼，归日春风度客舟。回首荆南天一角，月明吹笛下扬州。

湖海声名落搢绅，由江而鄂溯鳞鳞。烦君黄鹤楼头看，天下英雄有几人。

轻寒时节牡丹开，叶底青青又见梅。门外数枝杨柳薄，一春莺燕不曾来。

荆江江口望漫漫，一白无边夕照寒。只是青云浮水上，教人错认作山看。

寒食清明在客途，片帆飘泊老无庐。松楸方念无人扫，忽见江边獭祭鱼。

和靖书堂八面开，新分半席在山隈。若无人听都归去，传语生公借石来。

我谓此山天作石，石不是石人不识。千年野鹤独见君，石上采芝石上吃。

霜下月色白，沙飞月色黄。征人此暴露，未有不辛伤。满野髑髅骨，依山鱼雁行。祁连与瀚海，惨淡更苍茫。

赤壁山，赤壁水。江有蛟龙，野有蛇虺。天苍苍，云茫茫。周瑜于此走曹操，声名万古随风长。

君乘黄，臣乘青，二乘先后如流星。君乘黄金漆照镜，臣乘青竹织作棂。道逢相揖失恭敬，君乃伛偻庄其形。世人多认车与笠，交道如此今犹馨。

天高高兮色青青，夜沉沉兮星荧荧。不知余命何，所系兮何星。

晴采桑，雨采桑，田头陌上家家忙。去年养蚕十分熟，蚕姑只著麻衣裳。

上山𣃁山山丁登，下山嵌山山棱层。秋残日暮归来晚，茅檐洗脚月又明，明朝早入芙蓉城。

入城不识公与卿，行歌道上旁无人。衣衫蓝缕鹑百结，与妻索笑妻生嗔，那知不是朱买臣。

山坳筑著牧牛儿，白石凿凿蒙茸披。缪公无人宁戚死，独吹觱栗谁得知，不如采樵同路归。

西山有薇，二子采之。二子竟死，薇不疗饥。匪恶周粟，食不下咽。君臣义重，彼苍者天。尔道何人，数主一身。有何颜面，冠冕搢绅。乔固诸贤，宁死道边。曹操不帝，清议凛然。

览镜摩挲，岁月蹉跎。道长命窄，忧虑如何。何以消除，非酒莫祛。醉来不见，醒复如初。跖𫏋锵锵，孔孟皇皇。何非何是，孰劣孰强。日出杲兮，月出皓兮。无风无雨，可以同携。人生朝露，保不及暮。青青累累，皆是坟墓。天机转深，转用劳心。不如坦荡，驱遣光阴。

饮马长城窟，下见征人骨。长城窟虽深，见骨不见心。谁知征人心，怨杀秦至今。北边风打山，草地荒漫漫。五月方见青，七月霜便寒。古来无井饮，赍带粮尽干。自从征人掘此窟，戍马饮之如飞翰。朝呷一口水，暮破千重关。秦皇极是无道理，长城万里谁能比。

淳祐六年冬十月，我来独自上南楼。晓雾江山都不见，雾收日出城东头。照见汉阳树，照见鹦鹉洲。浪涛江汉出岷峡，洞庭云梦天共流。大船如龙卷寒碧，小船如叶飞洪沟。费袆霞珮跨黄鹤，洞宾玉笛横清秋。泬寥突兀不可状，开阖风雨晴烟浮。空中一一都照见，照见今来古往丝粟无限愁。夜郎逐客心胆大，醉欲捶碎醒又休。此山此水长不老，英雄消尽山水留。何当大雪夜明月，摩挲老眼看九州。春风吹雪变红绿，牛羊被野边无忧。

山为君兮水为臣，水为臣兮象为兵。君有定位兮兵无定形，知山知水兮知君臣之性情。不知师不知比兮又奚知用兵之精。余经山之外兮睹山水之杳冥，佳气葱郁兮或天香而龙腥。烟云变化兮或狗状而人形，风涛汹涌兮或崖立而天平。或夕阳兮渔歌，或晓霜兮钟声。或雪下兮雁叫，或夜半兮鼍鸣。或仙人张乐兮霞珮之𫐌𫐌，或神丁从驾兮车骑之辚辚。冬寒春暖兮湖草几番之青青，今来古往兮人物几代之废兴。嗟余行役兮顾鬓影之星星，无由登山临水兮与鸥鹭盟。北风吹袂兮又将之荆，徘徊不忍去兮聊以歌而行。

梨山之阳兮有庙煌煌，州人祭享兮酾酒椎羊。王之未死兮守土此方，王之既死兮州人不忘。建山之峭兮建水之长，建秔之粲兮建茗之香。州人祷福兮王锡吉祥，魂之来歆兮灵旗央央。蛇虎遁伏兮松桂芬芳，梨花烨烨兮王之甘棠。自古诗人兮憔悴异常，王之爵位兮何啬于唐。昔驾五马兮今衣衮裳，诗人之穷兮诗人之昌。

君之在世帝敕下，君之谢世帝敕回。魂之为变性原返，气之为物情本开。於戏龙兮凤兮神气盛，噫嘻鬼兮归兮大块埃。身可朽名不可朽，骨可灰神不可灰。采石捉月李白非醉，耒阳避水子美非灾。长孙王吉命不夭，玉川老子诗不俳。新城罗隠大奇特，钱塘潘阆终崔嵬。阴兮魄兮曷往，阳兮魄兮曷来。君其归来，故交寥落更散漫。君其归来，帝城绚烂可徘徊。君其归来，东西南北不可去。君其归来，春秋霜露令人哀。花之明吾无与笑，叶之陨吾实若摧。晓猿啸吾闻泪堕，宵鹤立吾见心猜。玉泉其清可鉴，西湖其甘可杯。孤山暖梅香可嗅，花翁葬荐菊之隈。君其归来，可伴逋仙之梅，去此又奚之哉。

郎采莲，妾采莲，莲花开似妾初年。莲房结实妾生子，郎今采取应相怜，暖香虽断相牵连。

巢禽托静林，潜鱼恋深壑。岂不能自安，翔泳得所乐。达士远纷华，于兹守冲漠。堂前鸣松风，堂后馥花药。好鸟时一呼，澄明望寥廓。诗兴犹不忘，禅心讵云著。所以得自然，宁必万缘缚。未能与之游，怀慕徒有作。

淘清研朱画屋梁，黄漆柏障连曲房。日晖月色不须照，了了自可窥毫芒。夕阴花敛似欲病，飞鸟不惊乌帽郎。深山穷谷谩幽僻，喜得吴侬是药囊。

向来俯首问羲皇，汝是何人到此乡。未有画前开鼻孔，满天浮动古馨香。

湘妃雨后来池看，碧玉盘中弄水晶。

