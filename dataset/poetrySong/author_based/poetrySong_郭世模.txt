若木无停阴，积石无还流。葵藿变旦莫，蟪蛄疑春秋。寸晷轻尺璧，神功宁九州。仰思坐待旦，礼乐隆成周。君子不可闲，努力崇嘉猷。当思竹帛载，不为鬓发羞。

天东衔烛龙，光景照四溟。羲和揽龙辔，鞭策日夜征。露华以春晖，霜叶当秋零。危柱无弱弦，急辕无留旌。华发不再绿，雕颜宁重荣。良辰足行乐，羁旅难为情。乌程有美饷，为人驻颓龄。玉指陈兰藉，歌锺闲鸾笙。短章可娱日，意气聊相倾。

碧烟障楼天欲暮，飞乌夜集芜城戍。云外毕逋衔尾来，月明腷膊同枝语。楼中有人辍机杼，玉笙怨咽凝江雾。惆怅幽栖夜未阑，桂树秋风兰叶露。

视世轩裳一露萤，平生苦节抱遗经。卧云句好传弟子，钓濑名高齐客星。尚想臞儒在山泽，空留遗庙落丹青。发挥家传标潜德，奕奕元孙有典刑。

