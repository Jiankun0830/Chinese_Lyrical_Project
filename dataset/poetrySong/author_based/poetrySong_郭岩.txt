一迳深且纡，森森荫松柏。清风池上来，幽思与之发。逸响谐素琴，凉阴散清帙。弘景或可邀，高怀共披豁。

风流吾大阮，嘉遁狎鸥盟。筑得野亭旷，到来云水清。斜林收橡实，泾水给茶铛。翻笑支公拙，买山空得名。

昔人何处读书声，此地犹存旧日名。衰草闭门黄叶冷，香林藏硖碧云横。地连逾李山河壮，江遶吴淞日夜鸣。陈迹已怜荒没久，凭栏惆怅有余情。

