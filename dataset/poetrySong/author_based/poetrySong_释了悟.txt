今朝七月半，丛林解制忙。当头老水牯，筋骨不堪当。大家团栾礼三拜，栴檀薝卜一般香。

今朝开炉向火，诸方说禅浩浩。灵山一字也无，普请大家证据。

一即三，三即一，碧眼胡僧数不出。少林面壁九年，大似抱赃叫屈。屈屈，黄檗树头，讨甚木蜜。

倒岳倾湫与么来，小根魔子谩疑猜。神驹一跃三千界，空说门前下马台。

昨日栽茄子，今日种冬瓜。一声河满子，和月落谁家。

清旷情怀世莫羁，放心异类乐斯时。千山万水无穷意，只许滩头白鹭知。

试问钟声披七条，轻轻击著无明发。买来餬餠是馒头，苦哉观世音菩萨。

