投胎不着，一错百错。周行七步惹尘埃，直至如今抖不落。抖不落，定慧只得将错就错。

物见主，眼卓竖。此是吾家修月斧，须凭众力共提持，无圆缺处重修补。

举步生荆棘，翻身堕崄崖。一毫不动着，当处自沉埋。

李下不整冠，瓜田不纳履。尀耐老臊胡，西来十万里。疑杀东震旦人，将谓单传直指。

大地为囹圄，鞫勘佛与祖。款案犹未圆，棒喝如雷雨。平白累山僧，有屈无雪处。有雪处，楖{木栗}横担不顾人，直入千峰万峰去。

玄中之玄，妙中之妙。识其渊源，得其枢要。普化踢倒饭床，水潦呵呵大笑。

山空木落，秋清露寒。释迦卤莽，达磨颟顸。唯有陶靖节，东篱采黄菊，烂醉夕阳残。

两手指天地，周行步更多。可怜黄面老，螃蟹落汤锅。

拨乱乾坤老贼精，天教化火自焚身。贼心贼行难磨灭，二月依前是仲春。

一二三四五，不落宫商角征羽。混然格调超千古，白雪阳春安足数。此曲而今谁乐闻，夜来月在长松树。

天兮高，地兮厚。月为夜，日为昼。重阳定是九月九。渊明采菊向东篱，山僧面南看北斗。

七手八脚，三头两面。欢喜冤家，头头撞见。山僧建立宗旨，直须为我成褫。学人未达其源，也要请师方便。有方便，没方便。石巩张弓，三平中箭。

鹰窠里懵鸱，鸠巢中俊鹞。称尊未必尊，做小未必小。只么泥里洗泥，到了全没分晓。有分晓，海水不禁杓子舀。

五月端午令节，艾人苦痛不彻。可怜病在膏肓，又被邪神所惑。撞著太上老君，也是赤口白舌。山僧反复思量，别无仙方秘诀。如今抑不得已，只得就渠身上打劫。

白云深处憨眠好，野菜添油滋味长。千古康庐话头活，山僧笑擘紫泥香。

的的此事，真不可说。不可说中真可说，真可说，无可说。齿临部临，急急敕摄。

向上关，脚下路。才拟问如何，邯郸学唐步。

楚江南畔，甬水东边。有一句子，不方不圆。四七二三，望风结舌。德山临济，退后垂涎。

隔江回首，已涉波澜。官路交肩，犹添荆棘。

秉太阿剑，立太平基。卷旗青海尾，奏凯乱峰西。弟应兄呼成活业，汝携鉏去我扶犁。

年去年来，年来年去。虽有去来年，且无来去路。既无来去路，实无有去来。

起寨重招五百兵，等闲恢复百余城。凌烟阁上清风起，留得将军万世名。

护生须是杀，杀尽始安居。会得个中意，唵悉唎苏𠰷。

诸佛诸祖，邪入肺腑。无药可医，无术可取。

面壁堆危引客过，问谁那更问如何。道寻常已成多事，检点侬家事更多。

洞山有物黑似漆，老倒玉泉裩赫赤。赤者吉中有凶，黑者凶中有吉，明眼衲僧难辨的。即今吉凶悔吝拈向一边，玉泉洞山且靠一壁，却听拄杖子出来露个消息。

迦叶擎拳，阿难合掌。临济入门喝，德山入门棒。小人道消，君子道长。晓来策杖过溪西，十分春在梅梢上。

洪机莫测，至德难量。万民几鸥鹭，四海一池塘。日日春风相鼓舞，不知时世是羲皇。

冰雪冻皮肤，麻麦饿肠肚。见日未尝迷，见星安有悟。黄面老瞿昙，甜瓜成苦瓠。那更错行山下路，一步两步三四步。

旧岁已去，去不可追。新岁当来，来不可拒。

诸佛日日降生，圣人时时出现。与大地群生，同一耳闻，同一眼见，同此一心，同此一念。共乐太平时，大家呈笑面。有谁更问，日与长老，孰近孰远，大千沙界含元殿。

霜蹄一跃趁春风，看尽深红及浅红。鞭影未摇归路活，杜鹃声在夕阳中。

大千总是神仙药，此药无多灵验多。七佛之师虽解用，难医无病老维摩。

这些业种自何来，虽不同门共一家。连累山僧至今日，一重枷上又添枷。

东涧一滴水，东湖千丈波。几多湖上客，无可奈船何。

火种深埋冷寂中，几回拨著煖烘烘。不知将谓吹嘘力，元是东君信息通。

明星照得眼睛穿，眼睛觑得明星落。夜半依前是子时，敢保不曾成正觉。

权实双行，主宾互立。拏空塞空，以的破的。

风前无语立须臾，接得双双锦鲤鱼。一等是传真的信，有通书有不通书。

飞雪岩前，炎天飞雪。冻得虚空，七花八裂。至今捏聚不成团，子规夜哭松梢月。

荆榛密密布前峰，塞断人行道不通。昨夜连山遭野火，更无芽蘗恼春风。

拄杖自拄杖，山僧自山僧。庭空积深雪，池冷起冰棱。楼上未吹新岁角，窗前且点旧年灯。

护生须是杀，杀尽始安居。会得个中意，铁船水上浮。

满目荆榛，亘天烈焰。百匝千重，四方八面。赵州拏得七斤衫，普化走入大悲院，蜡人眼光如掣电。

石溪怒发，势不可遏。大地平沈，虚空惨怛。

虎生三子尾咤沙，咂舌垂涎弄爪牙。但见威风起岩窦，不知月照几千家。

今朝九月九，渊明开醉口。指点东篱菊，大骂西门柳。诸人听得，只么饮气吞声。山僧闻之，不免袖中出手。

扁舟划断晓江云，一曲高歌远送君。惊起滩头野鸭子，海天飞去不成群。

千峰沐雨，万树笼烟。磨盘呈旧面，水碓拜新年。

六年心念已灰寒，几欲求闲不得闲。今日不求闲自至，一枝藤占几江山。

一击华鲸吼月明，主翁魂梦已惺惺。海天空阔无知己，赢得潮声到客亭。

南山鳖鼻蛇，撺入新罗国。吞却镇海珠，咬杀嘉州佛。

今之房杜昔伊周，功盖东南三百州。十二峰前月如翦，不知分照几家楼。

屋前基业，屋后生涯。堂堂妙用，不假安排。暑退凉飚起，燕归鸿雁来。天台南岳，峨嵋五台。新罗击鼓大唐斋。

孟嘉已前，渊明去后。谁家篱畔欠黄花，那个杯中无白酒，重阳只是九月九。阿呵呵，始信茱萸茶苦涩，展眉人少皱眉多。

陪尽老精神，杯盘越样新。谁知村店酒，难劝御楼人。

瞿塘三峡风波险，栈阁连云行路难。烽火相连兵刃接，一封乡信报平安。

仲冬严寒年年事，须知事上大有事。若人知得事上事，到了全然不干事。

东土与西土，镬汤无冷处。暗室里突出鳖鼻蛇，平田中撞着白额虎。眼放闪电光，毒气成烟雾。最难行是芝峰路。

四序暗推迁，钵盂口向天。止余三十日，便是一周年。

去年今日节，海角天涯传报捷。今日去年朝，黄童白叟尽歌谣。雨不破块，风不鸣条。渔者自渔，樵者自樵。草木昆虫王化里，万拜谁道不逢尧。

星在天上，眼在眉下。星无暗明，眼无昼夜。密密绵绵无缝罅。

二月十有五，瞿昙开死铺。摩胸告众时，椁示双趺处。缩不来，展不去，七手八脚一时露。

贵如圭璧，贱如泥土。镇压山川，辉腾今古。有商量，没价数。富者得之贫，贫者得之富。岂不见茶陵山下郁阇梨，骑馿踏断溪桥路。

重阳佳节到来，瑞岩无可安排。一十二峰黄栗粽，东大洋海茱萸茶。万象摩唇捋嘴，虚空缀齿粘牙，不知秋意落谁家。

没艰难处立难难，难透村婆者一关。忽地假鸡啼午夜，马蹄踏月过长安。

大机普应，妙用全彰。井通沧海，日上扶桑。击石火，闪电光。进前先蹉过，退后绝承当。

冷坐雪堆中，罗睺入命宫。被人赃作佛，打失主人翁。眉间蛛网断，顶{宁页}鹊巢空。公案今朝又一重。

人间共赏元宵，瑞岩本光现瑞。屋上山，桥下水。三门八字打开，左右青叶娄至。头顶天，脚踏地。陈如觑破香积厨，释迦不受然灯记。

生于秽土，不受点污。目顾四方，周行七步。看来步步讨便宜，落水也要占干处。

无病之药，不传之方。昨朝用不得，今日恰相当。如何是相当处，往往呼为百草霜。

膝下黄金贵，掌中天地宽。风云欣际会，四海夜涛寒。

跏趺迎上客，曲录对旌幢。不是家风别，他居礼乐邦。

立在威仪外，全身在里头。重重赐龙袖，难掩面门羞。

至宝应难别，波斯双眼昏。何如放下手，留取镇中原。

螺师蚌蛤类，大唐天子心。嗜好即深信，南无观世音。

即今非见面，昔日不闻名。一句添三句，篇章凑不成。

事繁求省要，省要事频繁。纵得三平老，文公只姓韩。

孰是心空者，谁为选佛人。笊篱二尺柄，簸箕三寸唇。

当风鸦臭气，一个豆娘儿。熏得行人走，冲爷皱断眉。

名正字亦正，形端影亦端。呼来并诺去，馿屎杂栴檀。

家有全棚乐，新翻调不同。分明恨离别，却是喜相逢。

劣女还闺合，痴爷看日头。几生亲骨肉，不共戴天雠。

辨地要从苗，枝残叶后凋。春风收契券，锄柄亦抽条。

幸自十方无壁落，谁将五彩画虚空。善财眼里生花翳，去却一重添一重。

尊者从空掷钵来，神通用尽却成呆。看来不似维摩老，一默千门万户开。

海变桑田数莫穷，几回高挂逆流中。自从一饱清风后，船上时时有散工。

玉砌晓光寒，家风个样生。须知平白处，著脚是深坑。

{目荅}{嗤口=目}眼孔忽然开，冷汗通身笑满腮。数十年间将谓道，谁知今日却元来。

秦不耕兮汉不耘，镢头边事杳无闻。年来也有秋成望，三合清风半合云。

不是耳从声畔去，亦非声向耳边来。新罗国里打斋鼓，老汉钵盂齐展开。

朕兆未分初，都卢只老夫。包羲太多事，胡处又添须。

头枕溪西尾搭东，东西只尺不相通。跳不过处水千里，进得步时山万重。

分得竺干些子光，拓开户牖辟封疆。谁知迥绝安排处，昨夜三更挂夕阳。

白头弃镢下烟扉，正是欣逢快便时。岂谓傍山根脚在，至今留得碍人枝。

八万四千毛窍里，如来禅与祖师禅。一回白汗俱通畅，忌口更须三十年。

锤凿不到处，纵横丈许宽。宁教苔藓去，要下一筹难。

尘中相见头颅别，座上交谈语笑同。拶到了无同别处，擎拳合掌各西东。

蓬莱一尺离青天，水不行舟古语传。但得胸中有江海，归家陆地也撑船。

归家结束盖头茅，坐看青山久不磨。切莫风前开臭口，恐人传作阆山歌。

苏州得得上凌霄，恰值山寒雪未消。逗到雪消山骨露，春风已在锦江桥。

见说家山富海棠，杜陵才短没篇章。烦君开口道一句，撺掇教他分外香。

白纸无端墨笔书，分明一句却模糊。青灯夜雨湘江上，添得平沙落雁图。

一粒收成敌万仓，可怜别甑不炊香。簸箕唇外打{孛}跳，八十四人皆秕糠。

莫珍龙袖贵金襕，试拨湖湘草里看。拨看路边牛粪火，乌藤变作紫栴檀。

湫间云冷不成眠，听得樵歌一曲全。切莫喧传江上路，此声不入钓鱼船。

湫龙噀水湿髭须，四十九盘山画符。此法未传先有验，夜来驱月下东湖。

爷儿解释死生冤，觅语欲登灵鹫山。借与门前溪上路，草鞋钱是你侬还。

钵盂捧入大唐来，饭里无端咬着砂。一粒砂藏诸国土，方知寸步不离家。

二千年前血滴滴，今日分明重指出。所生父母知不知，一二三四五六七。

一芙蕖是一毗耶，一叶香风一室开。三万二千师子座，藕丝窍里涌将来。

日暮下山投宿处，风前闻客诵经时。分明此处此时节，总在目前人不知。

水底乌龟无卦兆，岸头神树不相关。要知祸福流行处，只在波心月一弯。

不知天地是同根，到老全无刀斧痕。结得同行个上座，夜来扶过落花村。

望见松林笑满腮，香厨岂为者僧开。三千里外有知己，鸣雁带书招不来。

雪鳌寒耸玉棱层，门钉桃符似不曾。将谓已无闲鬼祟，客床犹有不眠僧。

只个亭山歇脚亭，岂图一饱脚头轻。须知钵里和箩饭，粒粒无非鬼眼睛。

眉毛盖眼赤须胡，女嫁男婚不识渠。唯是我侬偏孝顺，十年不作问安书。

见说如何与若何，恰如风向树头过。若论父子分明处，自古绵州所出多。

佛心之子毒蛇心，欢喜无端变作嗔。五处住山开毒口，不知喷杀几多人。

华雨台前倒法幢，海门浪里钉枯桩。千古万古撼不动，碍塞泼天扬子江。

咬牙啮齿骂松源，四海五湖洪浪奔。天目山云梁渚月，就中嘲谤不成冤。

尽道灭翁今灭门，那知灭字塞乾坤。道渠已灭不曾灭，总不是渠真子孙。

不愁台岭路岧嶤，生怕平田恶水浇。一杓又倾三百里，令人含恨不能消。

老去将贫买得闲，十层梯下是人间。忽因送客闻新事，又嘱山童紧著关。

夜半见明星，山中添冷话。脚未出山来，此话行天下。我观一切众生成佛多时，只有你者老子犹欠悟在。

噫吁，西来何所图。未开花五叶，先坏一茎芦，秋风吹恨满江湖。

西土不拘，东土不管。口边落节，臂边拔本。自携只履赋归欤，脚下至今犹未稳。

字字不真，句句不实。真实色身，何处寻觅。无寻觅处，正观现前。菡蓞花香水接天。

不滞闻见而受用闻见，不涉思惟而深入思惟。一坐至今扶不起，圆通门户草离离。

海眼为香饵，悲心作钓钩。鱼龙知几许，贪者自抬头。

抱膝踞岩阿，自在特自在。一线柳梢风，扫浄众生界。苦苦，忽然变成雨。

玉腕指尖新，力能提万钧。上他篮子里，未必是金鳞。

作狮子吼，震龙王宫。说者如哑，听者如聋。清凉山顶照明月，无垢世界生清风。

驾白象王，数黑豆子。行愿不相应，身心不相似。虽然瓶泻二千酎，敢保胸中无一字。

乌藤横占阎浮界，鼻孔直撑兜率天。刚道化身千百亿，一身犹自不完全。

布袋没半边，乌藤欠一橛。手指空中底，要且不是佛。是什么，咄咄咄。

挑起悭囊，悭而不悋。回头等一个人，知是张何李郑。且等且等，等到弥勒下生时，或然等得也不定。

转脑回头，百般卖弄。滞货只些儿，尽力拽不动。吽吽，我不信得恁么郑重。

扪腹一笑，笑里戈矛。背手牵囊，囊中锥刺。将谓渠侬有底聱，元来奉化只如此。

姓孔名聃，字曰瞿昙。禅道第二，文章第三。同门同出入，不是我同参。

示疾毗耶方丈，文殊亦难近傍。看来无药可医，只是忌口为上。

道个希有世尊，不知口是祸门。至今看经未了，立得拄杖生根。

七轴莲经，自舒自卷。嫁人之媒，算人之本。金沙去后转风流，几度桃花春浪暖。

应现声闻身，本身曾不动。众身齐说法，平地波涛涌。此法不知谁解听，岩谷晓来云气重。

虎怕人心恶，人欺虎太慈。虽逢贤太守，难打者官司。

五台为床，峨嵋作枕。眠似不眠，惺如不惺。唤起来，三十苕帚柄。

乱石当陶泓，千岩作诗轴。意到句不就，句到意不足。墨渐消，笔渐秃。苍松偃蹇莓苔绿。

高兴上层巅，断崖收晚烟。笔底两三字，人间千百篇。心手不相知，石上墨成池。劫石有消日，此墨无尽时。

磨礲分寸工夫，建立针锋世界。尚欠些子合尖，且待石头烂坏。

水落方能石露，有心别无用处。若问佛法如何，日洗钵盂两度。

捏定五十三人性命若一藕丝，擎起百一十城世界如一荷叶。此未入母胎已前神通，正参见文殊已后时节。楼阁门前事若何，夜来池沼皆明月。

人兮不羁，虎兮不缚。是四憨痴，成一火落。虽然合眼只一般，也有睡着睡不着。

无固无必，挨肩促膝。人梦不祥，虎梦大吉。世上有谁知，天台云羃羃。

一衲横肩遮百丑，破处冷风吹不透。待伊穿线要重联，金乌已在西山后。

破微尘出大经卷，一弹指顷千百遍。只因错认月为灯，至今展卷遮羞面。

麻线贯竹针，太阳相对面。通身破绽多，如何补得遍。

好念脱空经，不知山月转。将谓了多时，犹有者一卷。

提起臭猪头，密持清浄戒。将谓足脂膏，元来少肉菜。如何出得金华界。

圣者圣何从，空中柳絮踪。猪头不得吃，遍地扇腥风。

猪头捧起，全苦全甘。饥兮不吃，饱而常贪。大地作柄扇子，难遮满面羞惭。

口中念底，空中写底。是何章句，是何宗旨。人道你转法华，我道法华转你。

吃既不知数，吐亦难数渠。非图甜得口，意在五更初。

屈膝跨牛腰，山遥水更遥。有诗吟未就，白鹭下溪桥。

铎掩洪钟，机如掣电。明头暗头，四方八面。一著得人憎，走入大悲院。

得恁么自在，得恁么快活。古庙当丛林，捞波作衣钵。脚头到处江天阔。

赤手立生涯，都卢一个虾。不从江里得，树上摝将来。

金锡一震，虚空退听。百万雄兵，难破此阵。一时游戏神通，未免旁观者哂。

一叶舟离港口，一桡外无可有。子不知羞，父不觉丑。丑恶羞惭，万年不杇。岂不见黄梅路上数株松，带雨含烟，一似朱泾堤畔柳。

恨杀老头陀，山移恨不磨。吾今担头重，为汝种松多。

无柄锄头，无根松树。万古风规，一肩荷负。至今夜夜黄梅雨。

夯担不担柴，通经不识字。新州路上人，中书堂里事。三更月照东禅寺。

一棹绿杨湾，金鳞得处难。长江深有恨，不合蹈船翻。

笠雨湿蓑烟，头陀行已圆。一桡横到底，不踏浙江船。

箬笠蓑衣，短篷孤艇。四海一钩，千江只影。不知月在飞猿岭。

酒肆屠门，街头市尾。摇破木铎，无宫商而暗合宫商。挑大道浆，虽不醉人而人自醉。是则是，我问你，不知郴州城中，何似大悲院里。

无底篮儿，无柄笊篱。闲家泼具，卖与阿谁。自对丹霞呈丑拙，至今羞涩画蛾眉。

指点谁家子，将呈泼笊篱。物轻情意重，不使老爷知。

松根石上柳阴边，三个痴顽一个颠。总道系蛇如伏虎，不知跨犊似乘船。

白鹭股边供大嚼，一蹄涔里鼓波声。三生更待三生后，未许平田路上行。

前身后身，坐底立底。半假半真，全非全是。只因抬手肆乖张，万古黄梅如鼎沸。

不作樵夫作碓夫，只将脚力验精粗。知佗踏着踏不着，和米和糠到钵盂。

三玄非玄，三要非要。平地起戈矛，虚空剜孔窍。谁知未到黄檗山，尽大地人著贼了。

既不以爵，又不叙齿。何得过谦，让之不已。若谓是临济家风，洞上宗旨，笑倒磨光黑交椅。

灵而不灵，不灵而灵。鬼不是鬼，神不是神。讪谤祖宗之魔孽，惑乱男女之妖精。天童一见便生嗔，未必灵岩肯卜邻。

非愚非贤，非亲非冤。渠不在后，我不在先。共行难行道路，欲了未了因缘。以松为誓，后五百年。咄，再来不直半文钱。

{亻幼}无讨处，强无讨处。刚道太虚空，纯是生铁铸。人言养子不及父，殊不知扬子江心有个郭璞墓。

泽广藏山，理能伏豹。父既不慈，子亦不孝。吉凶影象自分明，不用烧香求卦兆。

发鬅鬙，貌棱层。没些火种，刚要传灯。破无准之有准，起南能之不能。有不会佛法者，许伊是个师僧。恐人无信，立此为凭。

入火不燎眉，溺水不湿衣。目前巇崄，脚下平夷。纵移千百步，此节不曾移。

老骨檛，恶冤家。无面目不听别人处分，得人憎不堪师位安排。衲僧要识渠端的，雪瀑千寻泻断崖。

百炼金色不变，有人要见不得见，有底不愿见他面。不识腕头力，多于弦上辨。射透海山千万重，都来一只蓬蒿箭。

雪峰踏者僧不杀，长生扶者僧不起。可怜一束烂枯藤，狼藉至今愁满地。

