清白传家，赤穷到骨。心似寒灰，口如木突。纵有些儿葛藤，尽机也拈不出。凭何接待方来，聊与一掴一咄。

洞山麻三斤，赵州庭前柏。滞货卖不行，未免著润色。五彩画牛头，便道是极则。七宝络象身，此个更奇特。

桃花红，李花白，东君怯寒辨未得。且令蝴蝶舞三台，啄木和成十八拍。呵呵呵，可怜陌上游人，开眼堂堂著贼。

观音岩玲玲珑珑，太白石丁丁东东。西园菜蟥似不堪食，东谷花发却无赖红。

赤脚波斯入大唐，一家有事百家忙。而今四海清如镜，率土普天归我王。

酷暑如焚不易禁，炎炎赫赫欲流金。夜明帘外无人到，灵木超然转绿阴。

牛皮鞔露柱，露柱啾啾叫。灯笼佯不知，虚明还自照。殿脊老蚩吻，闻得呵呵笑。三门侧耳听，就上打之遶。譬如十日菊，开彻阿谁要。呵呵呵，未必秋香一夜衰，熨斗煎茶不同铫。

德山入门便棒，临济入门便喝。临济喝处，德山棒头耳聋；德山棒时，临济喝下眼瞎。虽然一搦一抬，就中全生全杀。

灵云一笑见桃花，三十余年始到家。从此春风春雨后，乱随名字落天涯。

