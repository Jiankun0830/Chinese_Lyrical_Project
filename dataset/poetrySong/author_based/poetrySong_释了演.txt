谁庵不会说禅，一向外边之绕。鸣鼓集众升堂，岂容乱开臭口。而今无计可为，谩把屎肠抖擞。瞎驴趁队过新罗，惊起南辰藏北斗。

扑落非他物，纵横不是尘。山河并大地，全露法王身。

昨日闹浩浩，今朝静悄悄。静悄悄处闹浩浩，闹浩浩处静悄悄。

高高峰顶云，散作人间雨。一句绝誵讹，相逢莫错举。不错举，猫儿偏解捉老鼠。

今朝四月初一，即辰孟夏渐热。伏惟大众增休，各各眼横鼻直。若谓世谛流通，燋盘重添艾灸。若作佛法商量，瞎汉扶篱摸壁。还相委悉么，只为分明极。

前来半斤，后来八两。斤两分明，一对漆桶。

时当亚岁，节届书云。不萌枝上唤春归，无影树头增秀色。

腊月一，雪冻草枯，水寒冰结。黄河绝流，虚空迸裂。若将此语定纲宗，敢保老兄犹未彻。

四海共遵灵鹫制，九旬禁足自萧然。饥餐渴饮随缘过，禅道是非扫一边。知我者谓我深锥痛札，不知我者谓我吊影扬鞭。毕竟如何，月中丹桂和根拔，水底泥牛蓦角牵。

即心即拂，千山万水。非心非佛，草窠里辊。向上一路千圣，不传热椀鸣声。三边若得浑无事，四海何愁不太平。

踢倒飞来回首去，倒骑佛殿出皇都。须知此外封疆阙，八面腾腾任卷舒。

倒握毒蛇横古路，背骑猛虎舞三台。收来放去无多子，铁眼铜睛被活埋。

赵州狗子无佛性，当空掘出秦时镜。光明浑不见星儿，上下四维俱彻映。

袖中宝剑摩星斗，肘后灵符照八方。拨转目前关捩子，从教天下竟忙忙。

倒骑铁马渡潇湘，涧草岩花不覆藏。回雁峰高亲到顶，了无佛法可商量。

向来事业俱荒废，即体生涯迥一空。渐愧此身无被盖，百般痴钝玷宗风。

积念有年瞻石佛，今朝一见绝疑猜。都卢面目只如此，却道三生凿出来。

谷空空谷谷空空，空谷全超万象中。流水落花浑不见，清风明月却相容。

家山有路应须到，到得家山未是归。拈转杖头俱划断，好看午夜太阳辉。

二祖无端向少林，庭前立雪到腰深。直饶觅得心无有，未免全身被陆沉。

不是心，不是佛，不是物，为君击碎精灵窟。天上人间知不知，鼻孔依前空突兀。

忽闻幕下哭哀哀，顿使天台对五台。风月一天今古在，通身是口也难开。

沩山得体，仰山得用。体用俱全，梦中说梦。

黄蘗堂前吃棒去，大愚肋下筑拳来。若言佛法无多子，到底分明眼未开。

临行特地扬家丑，带累傍人满面惭。霹雳一声云雨散，至今父子未相谙。

灵云亲说悟桃花，端的无疑眼里沙。纵使玄沙言未彻，相逢且吃赵州茶。

俱胝一指禅，古今成话欛。打破鬼门关，露柱寻无罅。

兴化棒头轰霹雳，克宾脚下走尘烟。若无塞外将军令，那得嘉名四海传。

