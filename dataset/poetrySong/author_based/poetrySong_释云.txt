丹霞烧木佛，院主眉须落。官里有明条，许人私结约。傝{冘辱}杜禅和，识情争卜度。休卜度，万里辽天飞一鹗。

教你不肯你，为君通一线。若是明眼人，觅甚腊月扇。

支提山里作上元，若校诸方真个异。大虫舌上打秋千，蟭螟眼里放夜市。灯笼倒退舞三台，露柱趋前弄鳖鼻。

昆仑奴，著铁袴。打一棒，行一步。{辶娄}逻真个{辶娄}逻，峭措非常峭措。不惟佛法会尽，且是文章满肚。见渠尝试篇诗，便有惊人底句。如今对大众前，不免一时剖露。

佛说一乘法，无二亦无三。山花开似锦，涧水湛如蓝。支提遮里，无法可说，赢得口似匾担。

春无三日晴，夏无十日雨。蛇咬虾蟆声，更有众生苦。

支提不敢向人说，达磨西来有妙诀。若将妄语诳众生，自招拔舌尘沙劫。

支提元不会禅，只是依时及节。孟春即曰犹寒，孟夏即曰渐热。虽无格外高谈，不向眼中添屑。汝等莫错商量，打你头破额裂。

今朝五月五，击动禾山鼓。郁垒与神荼，欢呼齐起舞。

虾蟆翻出阔，曲鳝草之长。门前飞八百，屋后走千张。

参禅人，多逐妄，不用起模仍画样。春风吹绽桃李花，淡烟疏雨笼青嶂。

叮咛损君德，无言真有功。任从沧海变，终不为君通。

支提佛法无多子，何必胡僧劝举扬。好对春风二三月，鹧鸪啼处百花香。

五月方改旦，今朝又初十。日月去如飞，快鹞趁不及。禅须放下参，但莫固拘执。是处解脱门，汝自不肯入。何必问支提，丁字著脚立。

如来禅，祖师意。绝承当，只这是。破草鞋，汗臭气。热碗鸣，馿豚沸。也大奇，不思议。分明在目前，今古应无坠。佛灭二千年，比丘少惭愧。

嗟见世间人，永劫堕迷津。不省这个意，修行徒苦辛。

云门普，风穴瞎。三门外金刚，冷地里笑杀。

参禅人，莫造作。拟心即差，动念即错。大乘小乘，钱贯井索。前三后三，佛手馿脚。开眼也著，合眼也著。拟向这里承当，鼻孔依前失却。

支提门下，五日一参。我才合掌，汝便和南。龙象蹴蹋，非馿所堪。

乍离千圣林间寺，来汲城头石罅泉。相见杯茶虽淡薄，往来无惜为君煎。

佛是尘，法是尘，区区驰觅谩劳神。向道莫行山下路，果然猿叫断肠声。

风高八九月，自合知时节。何必待山僧，升堂特地说。天际雁南飞，接翅作行列。悉念佛法僧，轧轧声不绝。影落寒山水，已是重漏泄。普请好生观，西来无妙诀。

前三后三，日面月面。七凸八凹，千化万变。捏聚放开，胡来汉现。不离当处常湛然，觅即如君不可见。

了了了时无可了，玄玄玄处亦须呵。贪生逐日区区去，唤不回头争奈何。

大尽三十日，小尽二十九。昨夜送穷年，今朝贺岁首。时节有变更，佛法无新旧。既是个中人，不惜娘生口。坐对春风唱鹧鸪，嘉声不落威音后。

春色融和，群芳竞拆。水绿山青，桃红李白。不是时节因缘，亦非向上奇特。恁么也不得，不恁么也不得。此时若不究根源，直待当来问弥勒。

是非只为多开口，烦恼皆因强出头。致使韶阳要打杀，思量着甚底来由。

今朝五月十有五，十日作了八日雨。不荐檐头滴滴声，说妙谈玄何足数。

秋江清浅时，白鹭和烟岛。良哉观世音，全身入荒草。

人从陈州来，不得许州信。钟楼上念赞，床脚下种菜。盏子扑落地，楪子成七八片。

大隠居鄽，小隠居山。各得其所，随分安闲。何必更来论出入，人生在处有余欢。

一片银蟾挂碧天，清光冷照凤楼前。九重玉户深深闭，争见扶疏桂影圆。

春风有时恶，春风有时好。人竞逐春风，却被春风恼。

一叶扁舟信晚风，雨昏浑不辨西东。不因再到秋江上，争见芦花对蓼红。

白云绽处见明月，黄叶落时闻𢭏衣。劝君休去便休去，欲觅了时无了时。

独唱清新拍不同，寥寥千古意无穷。拟开眼向声前听，早被风吹别调中。

家人卦变作明夷，爻象分明不待推。无动无谋终吉庆，有求有用即迍危。

缩头只可藏山谷，出得山来却不堪。若谓利生开佛见，这般恶口不如缄。

终朝皮{彭/厂毛}街头走，有口何曾诵法华。末后脱空尤叵耐，逝多容你更交加。

远迓瞿昙至给孤，𥩟聆有法为开敷。早知是法应须舍，好请乘时出帝都。

中毒睦州，伸冤雪峤。拔本无门，剜空作窍。有折脚殃，乃破家兆。万福曾郎，容此不肖。

诸方无说汝无闻，闻说俱无莫倒跟。才起丝毫奇特想，依前似不出雷门。

狗子无佛性，泥捏活大圣。不是泗州人，说着也不信。

