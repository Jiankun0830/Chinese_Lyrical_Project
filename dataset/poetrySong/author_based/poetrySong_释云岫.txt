夜半金乌出，寥寥照寰宇。两眼对青山，通身泪如雨。

大觉世尊，腊月八夜，子正四刻，睹明星而悟道。引得后代儿孙，夜半染皂。智门昨夜伤风，打嚏凑得恰好。

久渴逢甘雨，他乡见故知。洞房花烛夜，金榜状元归。

昆仑之水易发，少林之春难芳。一臂忽断，九年顿忘。雷晕纹于象齿，花酿蜜于蜂房。派列枝分兮子孙繁碎，乌非马似兮言语文章。

半夜劈破太空，太阳正照白昼。掩却万象生铁一团，二俱列下别有商量。南海观音菩萨，端坐水月道场。

春山叠乱青，春水漾虚碧。寥寥天地间，独立望何极。

西风凋木叶，蟋蟀啼坏墙。明月照破屋，露冷黄金床。藏经一卷，儒书一章。读不成句，书不成行，天空地阔谁商量。

曙色才分鸡便唱，春风未动鸟先啼。一床胡蝶家家梦，祖意无人肯入思。

左顾右盻，皆我良辅。云生兮从龙，风生兮从虎。山僧坐绳床说禅，按拄杖作主。

蟋蟀啼坏墙，虾蟆叫春水。时节使之然，处处聒人耳。

一句子，玄中玄，妙中妙。寒暑不相干，阴阳不相到，必竟如何通耗。鹭鸶立雪非同色，明月芦花不似他。

千岩带雪，万水生冰。今夜寒极岁极，明朝日新月新。山僧禅床角头拂子，长时间挂不犯纤尘。信手拈来，春回大地。展慈容于释迦老子，收怒气于金刚眼睛。只者一著，最妙最灵。今正是时，如何委悉，浩浩尘中寻不见，见无见处却分明。

分岁家贫无可有，白牛牵出为人烹。堂中不问僧多少，一个还他一分羹。

荡尽是非窠窟，截断葛藤露布。今日放开布袋，不要东去西去。拗折拄杖，向者里住。碧眼胡僧坐九年，心胆浑如生铁铸。

如来藏中有一常圆之月，大如车轮，冷如冰雪，犀牛扇子何曾别。怒涛推出海，恰值中秋节。若也唤作白莲花，浮出龙王宫。我道玉川子，胡说乱说。

达磨眼睛，八斛四斗。断贯索子穿来，诸人面前抖擞，天上人间阿谁有。

意存言外，道在机前。求人思搭对，见面懒寒暄。古剑长埋匣，闲弓不上弦。

流而不返名曰情，湛而不摇名曰性。灵而不昏名曰神，光而不乱名曰明。迷此四者为之凡，悟此四者为之圣。

天地热如炉，万物同一煮。衲僧煮不杀，出来拍手舞。

海水缩，天风寒。一阳破坤，六阴生干。君子之道日长，小人之道日消。

发生爪长常如此，筋转脉摇休问他。动静不干消长事，从教门外雪寒多。

世尊双眼明，看天上星。智门双眼明，看天上星。智门双眼瞎，世尊双眼明。世尊双眼瞎，智门双眼明。互复二千年，彼此心不平。世尊世尊，今日谁底时节。

东邨王老夜烧钱，保当新年胜旧年。三珓俱通三扣齿，太平无事乐平平。

荷叶团团团似镜，菱角尖尖尖似锥。尀耐古人无意智，预先偷我一联诗。

孝满曹山脱布衣，风流输与大家儿。阿爹死了有钱使，醉酒狂歌日日嬉。

破灯盏里已无油，放去光明照九州。暴雨暴风吹灭了，光明不在旧床头。

有意三回遭点额，无心一跃过龙门。归来冷地思量著，痛处难忘不是恩。

百尺竿头亲进步，分明一哑更无增。是谁未到竿头者，也说鹏飞九万里。

打叠行装早出门，相逢旧友且论文。归家共饮三杯酒，不觉天边日又昏。

三月春风开牡丹，道人徒说看花还。世间不是赵昌手，纵有丹青画亦难。

良医捉手病才分，妙剂投之不易论。一服听他迷闷去，三朝五日自还魂。

真实问安真实答，曾无一句是虚言。可怜失却当时意，直至如今话未圆。

有道君王传号令，频催羯鼓要花开。眼头一曲风光好，日暖鶑声出谷来。

青旗斜出画桥西，杨柳飞花水满堤。一酌误人千日酒，醉埋荒冢不思归。

种竹栽花遶屋櫩，交僧也学着偏衫。时清曾见修文日，天子旁搜到傅岩。

一室寒灯坐夜长，八千里路到梅阳。西山固不如洋屿，也道薰风殿阁凉。

千年桂魄不肯死，夜夜在人头上飞。每爱中庭一方白，长天万里没云时。

字字不因容易得，灯花曾落五更钟。东湖浪阔瓶声远，流出一谿霜叶风。

修行众苦人难到，六指重来火后寻。遗恨百年消不得，一声杜宇一关心。

半坞夕阳红树叶，一邨鸡犬野人家。牧童歌笑牛羊下，太古淳风尽属他。

乾陀国里旧城河，遥忆河边枣树花。白象系来年代远，荣枯今日事如何。

半间石屋安禅地，盖代功高不易磨。白蟒化龙归海去，山中留得老头陀。

夹山当日见船子，法眼无瑕亦有瑕。一棹朱泾风浪急，和根移却杜鹃花。

重重法界华严境，烟柳满城春正深。弹指门开相见后，善财灰尽一生心。

好山行尽眼重开，菜叶流金逐水来。莫谓闲门容易掩，松边有路不生苔。

借得桑虫足子孙，声声类我祝朝昏。只因祝得浑相似，代代不能高户门。

生涯未足怕征科，一日园林几度过。股倦不嫌花粉重，年年只爱子孙多。

瀑雪一千余丈白，洞庭七十二峰寒。当年若也收归藏，此录谁知是别传。

庵居曾结三年好，一住霞城会未期。见说即除天竺寺，讣闻肠断白头师。

劫火洞然俱坏了，随他去又不随他。春风吹转烧痕绿，楼阁依然有许多。

三唤声中负不平，兴师百万欲干城。谁知菡萏峰前路，削木书名有伏兵。

六牛图出新丰曲，妙唱难齐和转讹。慧命一丝门户重，不教衰泪落庭莎。

上到上头天渐低，更抬一步共谁归。胸中决得平生事，松树枝间独鹤飞。

金针锋底鸳鸯走，玉线蹊中白鹭飞。远远洞庭三万顷，春波无限绿漪漪。

桥上功名五十年，贪程谁肯顾危颠。世间多说行仁义，少似先生行得全。

白发翁翁住那村，隔谿烟树竹篱门。今年八十浑无力，勉强牵牛替阿孙。

亡却花奴似子同，三年伴我寂寥中。有棺葬在青山脚，犹欠镌碑树汝功。

紫陌红尘城子里，清泉白石乱云中。一般门户无喧寂，花鸟不来心境空。

黄绢古碑千载事，汀花岸草旧江邨。波心夜夜见明月，疑是曹娥堕水魂。

江上停舟潮未回，汉安时事入重思。野桥认得前邨路，曾读曹娥庙里碑。

笔底锺王通草圣，胸中郊岛富唐吟。竺仙去后无文佛，今日喜逢僧翰林。

因君每忆云门寺，五六年来会两番。诗句老随秋鬓老，客身闲似白云闲。

握空拳建东皋寺，一饭饱多云水僧。身死百年曾未减，数珠牙齿放光明。

室里曾遭痛竹篦，等闲放过却成迷。思量一色明边事，好采无言答得师。

不是心兮非物佛，室中垂语最分明。三年果有留心事，塔下黄金骨尚灵。

梦得惊人句可疑，室中酬话恰相宜。南泉庄上油糍供，吃著依然疗肚饥。

拙口无言心自知，对人垂泪湿禅衣。如今欲说当时事，塔在乌山不见师。

长者车来草舍荣，黄童白叟悉皆惊。一香未得谢临屈，廿里松云入梦青。

遥忆凤皇山里人，梦时相见亦如真。老来未尽世间事，三十九年独有身。

高梧枝折凤皇飞，山色凝愁似死灰。惆怅暮春风雨暗，百禽多噪闹芳菲。

一湖春水永明寺，十万人家丰乐楼。拄杖暂游休拗折，旧书山舍在明州。

坐致太平元是我，埋兵挑战却输君。铁浮图下曾相见，灯盏花开五夜春。

家家户户擎拳拜，一邑三乡无枉情。百里襟怀秋水浄，风生波浪月生明。

南渡吴家三冢寺，老僧死尽树重栽。遶廊行问无相识，认得冥真是旧斋。

天台路上寻牛迹，瀑雪千寻带月飞。见说石桥行不得，年年春雨上苔衣。

日月东西行未尽，相逢不必问如何。山间松食人应少，世上黄金梦最多。

共住西山一片云，朝昏钟磬亦相闻。天台南岳当时事，彼彼情怀未得论。

三十余年无故人，只留云外伴闲身。夜来梦入宸奎阁，户牖重开见日轮。

陈年佛法无人问，黄叶堆金不转官。一卷山居诗更好，焚香只可作经看。

三千美女学宫妆，占断薰风水一方。试问画工何处在，移来五月鉴湖凉。

高擎万柄绿参差，匹练横铺锦一机。喜对薰风描写得，秋风夜雨不敢知。

夏夜追凉月满庭，谢家池上旧山青。自惭无物堪酬对，只把禅心伴月明。

王谢家门子弟多，风流人物晋山河。天荒地老到今日，真本兰亭记不磨。

山月初明草树凉，客情无奈宿岩房。春风不肯年年歇，杜宇亡家怨亦长。

万境无侵一念空，尽尘沙界不留踪。春风来摘杨花去，定起西山古寺钟。

官冷岂知僧又冷，殷勤话别上西台。金花便是红绡扇，取得功名动地来。

万籁无声月满山，看时容易入时难。昔年闽有洪唐寨，争似云中者一关。

兔角峥嵘出象头，六街齐打凤皇球。乌投黑沼云将合，鹭宿银河月正秋。

十分清白旧家风，明月堂前夜正中。四十一条桥暗事，眼头只作一桥通。

红叶如花晓日晞，隔林深处叫黄鹂。听来浑似春风语，啼向西风不是时。

木落山空秋最多，登楼无奈月明何。老僧得句诗偏好，夜雪涨谿荞麦花。

鹤态鲐形老此骸，思君每亦寘吾怀。青灯夜榻何时得，共话百年心事乖。

迢迢西望越山青，水宿山行是几程。为忆象耕遗迹事，劳心虽苦未劳形。

丹桂联芳贵一门，往来时得细论文。青黄又见三年别，望白岩山海气昏。

道个青山常举足，先师死后过长庚。善财不是门门现，只要南方佛法行。

话尽艰危到夜阑，灯花开落两三番。弟兄不必频相见，须发因愁易得斑。

四海六民皆走利，东禅讲主只谭禅。何年去住灵山寺，招我岩间看白{犭员}。

窗前凿破十尺土，海底潜通百斛泉。柳絮化萍飞不到，眼头赢得片青天。

松菊吹香满旧篱，借人屋住不如归。胸中岂是无韬略，袖手棋边看着棋。

道士家边夫子宅，灵龟山里锦云阿。烧丹果会成仙去，应笑儒冠误已多。

入门便有湘江意，数米幽香见屈原。萧艾若教同一色，清标不在座中看。

曾携铁网入沧海，裹得珊瑚树一株。鶑脰湖边轻借看，十分光彩照吾庐。

银钩铁画胸中有，得誉多因写外书。何似回心归内典，楞严经卷著工夫。

寄我新诗富且优，松涛二十里飕飕。老来自觉舌头短，每见长篇不敢酬。

何必由他不必传，只图无事过年年。谁知一枕难成梦，落日春山树树鹃。

瑞云山里善知识，道在东南海上行。擂鼓转航容易事，秋风八月大潮生。

长翁留得灵苗别，不似将禾唤作禾。腊雪喜呈三度白，丰年谶在象田多。

我栽苦瓠连根苦，君种甜瓜苦更多。自是海边风土别，不因种子得来讹。

千家山里阿爹坟，遥想年深草木昏。山外潮回南水上，遗言千古及儿孙。

父德称干岂易酬，半生飞梦落侯头。一身未遂归宁志，闻讣可禁双泪流。

君子居之何陋有，清虚冷澹最深幽。春风归在鞭头了，早晚龙孙又出头。

西野先生是旧知，六年相聚不相违。松根石上闲追忆，君子当今更有谁。

不乐不居居便乐，乐其乐也意如何。祖翁田地封疆阔，一目秋风占得多。

锦障桃花春色里，白衣雪屋月明中。此时此意无人会，海上仙山第一峰。

玲珑岩畔看云处，帢帻峰头步月时。一句庭前柏树子，何曾吟作五言诗。

老来长忆唐昌寺，剃发染衣情未磨。万叠山高双涧急，仲宣楼上月明多。

寻常多逐众禽飞，才得春风百样啼。毛羽不佳谗舌便，桃花枝上骂黄鹂。

一书不问不相违，指迹慕归谁救迟。鶑脰湖边官驿路，舟车十里到凫矶。

千载骚人沉骨冷，冰霜叶底见幽香。乾坤一种忠良气，弹压春风众草芳。

干戈倒用识安危，方便垂慈接个谁。每每见僧陪面笑，祖师门户放教低。

铁航未肯下沧海，消息无端忽寄来。六载雪山明底事，不知己眼为谁开。

病起棱层骨数茎，尽情提挈强为生。思量袯襫当年事，道在大雄山上行。

初心未歇忆钱塘，不为闲游再渡江。自恨一生多癖病，四明山好懒开窗。

赵州道个吃茶去，一滴何曾湿口唇。到此果能相见得，不妨全主更全宾。

胞衣瓶葬海南边，匝地鲸波到眼前。有例可攀心未稳，蒲鞋卖不直多钱。

天不高兮海不深，白云飞处定关心。蒲鞋难上时人眼，那更西风叶落金。

