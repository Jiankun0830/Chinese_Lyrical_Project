一叶落，天下秋，几人于此辨来由。衲僧冷地呵呵笑，南岳天台拄杖头。

两个屎橛，合作一团。熏天炙地谁能嗅，千古丛林作话端。

今朝十一月十五，光阴似箭岁将莫。参禅学道如何，切忌守株而待兔。若是金毛师子儿，翻身一掷无回互。无回互，惊杀南山白额虎。

今朝三月半，百花开烂熳。祖意甚分明，何妨着眼看。看看，忽然花谢树头空，又被风吹别调中。

者僧问处绝誵讹，就便拈来付与它。嫩绿枝头红一点，动人春色不消多。

九旬禁足今朝满，漆桶掀翻快活人。莫怪点胸夸独步，只缘过夏在清真。

说参禅，弥天过，缘是见成行货。可怜背觉合尘，饭箩边忍饥饿。

蹋断千差路，泼天门户开。抬头空荡荡，脚下起风雷。

八十老婆心已灰，强颜抹粉与涂蚽。自知潦倒无羞耻，遇兴何妨舞一回。

柳缘花红春鸟啼，明明祖意报君知。个中直下知端的，已落吾家第二机。

参学事，绝商量，急着眼，快承当，处处无非安乐乡。阿呵呵，好快活，万两黄金也消得。

狂风暴雨轰霹坜，满庭撼动花狼籍。红红白白已周遮，何劳饭袋重拈出。

金风起，树叶落，体露堂堂活鱍鱍。报君知，快领略。回头转脑拟思量，错认笊篱作木杓。

你有主丈与主丈，你无主丈夺主丈。拨乱乾坤几个知，鶑啼不在花枝上。

几年湖海不知羞，一见桃花自点头。堪笑傍观犹眼热，也来趁队逞风流。

饥时定闻饥，饱时定闻饱。婆子在台山，赵州勘破了。

一色通身白，天然绝点尘。咤沙当古路，不吼也惊人。

彻骨穷来不厌穷，横眠倒卧白云中。饥餐一钵和罗饭，此外无能振祖风。

无端拗曲作直，平白换人眼睛。而今双履归去，且喜天下太平。

打成一片凝如水，风吹不动寒光起。饭饱齁齁快活眠，不知身在秋波里。

大海波涛涌，道人愿力坚。当头一截断，万顷看平田。

光境俱亡了，寒潭彻底清。溯流翻巨浪，五十四州惊。

潦倒西山百不能，随身赖有一枝藤。东撑西拄消闲日，甘作荒山小院僧。

达道应须并六贼，六贼并了何所得。十方坐断眼头空，观音院里无弥勒。

碧云深处望湖山，时步松门独往还。眼底故人都不见，但闻幽鸟语关关。

三呼三应箭锋拄，不呼不应全体露。汝从雪窦到灵山，步步蹋著无差互。

光明寂照遍河沙，认著依前满眼花。丧尽诸缘回首看，寥寥四顾绝周遮。绝周遮处未为是，更须知有祖师关。透得关，生死佛魔甚屎屁。时来平地一声雷，四海五湖如鼎沸。

底事完全亘古今，何劳特地遍参寻。草鞋蹋破知端的，悔涉山川恨转深。

