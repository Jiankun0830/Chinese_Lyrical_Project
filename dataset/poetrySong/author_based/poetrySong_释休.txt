风动邪，幡动邪，风鸣邪，铃鸣邪。非风铃鸣，非风幡动。此土与西天，一队黑漆桶。诳惑世间人，请看灭胡种。山僧不奈何，趁后也打哄。瓠子曲弯弯，冬瓜直儱侗。

结夏时左眼半斤，解夏时右眼八两。谩云九十日安居，赢得一肚皮妄想。直饶七穴八穿，未免山僧拄杖。

恰如刽子气雄豪，便向咽喉下一刀。五脏肝心皆砉出，方知王法不相饶。

浄裸裸，赤洒洒。没可把喏，可知礼也。

放下屠刀处，棒打不回头。云自帝乡去，水归江汉流。

赵州门前，毒蛇当路。踏着𫜪你，退步退步。

