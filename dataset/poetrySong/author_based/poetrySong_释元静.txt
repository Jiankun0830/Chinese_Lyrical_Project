君王了了，将帅惺惺。一回得胜，六国平宁。

行年七十老𨀁踵，眼目精明耳不聋。忽地有人欺负我，一拳打倒过关东。

自己田园任运耕，祖宗基业力须争。悟须千圣头边坐，用向三涂底下行。

即心即佛，铁牛无骨。戏海狞龙，摩天俊鹘。西江吸尽未为奇，火里生莲香拂拂。

赵州狗子无佛性，七佛如来合掌听。须弥岋崿舞三台，海水腾波行正令。

长蛇偃月，铁旗铁鼓。坐断乾坤，辉腾今古。曾骑铁马入重城，手握金鞭贺太平。

怀藏日月，八面玲珑。袖里金锤，鲜血通红。香风拂拂，华雨蒙蒙。兵随印转处，万里长虹。将逐符行时，些子神通。

清浄本然云何，忽生山河大地。大小琅琊禅师，借人鼻孔出气。出得气，有巴鼻，昨夜那咤生八臂。

皎洁天心月，朦胧遍九垓。三秋黄叶落，二月牡丹开。每睹南来雁，常询北方五台。均提童子报，拾得在天台。

