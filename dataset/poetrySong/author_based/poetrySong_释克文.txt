云门抽顾，自有来由。一点不到，休休休休。

先师昔住金轮日，有偈君家结净缘。我住金轮还有偈，却应留与子孙传。

佛性天真事，谁云别有师。罔明弹指处，女子出禅时。不费纤毫力，何曾动所思。众生总平等，日用自多疑。

今年七十八，四大相离别。火风既分散，临行休更说。

诸佛出身处，东山水上行。目前一弹指，变现自分明。日面月面过，佛手馿脚呈。皆承此恩力，言外度迷情。

示灭师何速，空遗塔此中。僧闲四海锡，谁复九年风。鸟外千峰遶，人间一径通。寥寥朝与暮，唯有白云同。

旦过晚应宿，山堂任去留。孤云能自在，只鹤更优游。楖栗开青眼，袈裟伴白头。未明西祖意，萍迹谩悠悠。

