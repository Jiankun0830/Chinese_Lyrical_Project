本是潇湘一钓客，自东自西自南北。

章惇章惇，请我看坟。我却吃素，汝却吃荤。

章公好学仙，吕公好坐禅。徐六喻檐板，各自见一边。

村里师子村里弄，眉毛与眼一齐劲。开却口，肚里直笼统，不爱人取奉。直饶弄列帝王宫，也是一场干打哄。

天上无双月，人间只一僧。一堂风冷淡，千古意分明。

端师子，太慵懒，未死牙齿无坏烂。二时伴众赴堂，粥饭都赶不办。如今得死是便宜，长眠百事皆不管。第一不着看官，第二不着吃粥饭。

七处征心心不遂，懵懂阿难不瞥地。直饶征得见无心，也是泥中洗土块。

八还之教垂来久，自古宗师各分剖。直饶还得不还时，也是𫚥逃不出斗。

点铁成金易，忠孝两全难。子细思量著，不如个湖州长兴灵山孝感弹院老松树下无用野僧闲。

南无观世音，说出种种法。众生业海深，所以难救拔。往往沉没者，声声怨菩萨。

友人相访入柴关，云水宽闲溪涧寒。莫道山家无可待，老松修竹任君看。

闲来无事对山屏，古涧寒松畅野情。是处岩华高下色，几般幽鸟往来声。

老来林下养闲躯，茅屋清虚蚊蚋无。一径松虱何处起，入松穿竹两三株。

石枕藤床一榻低，觉来还自日沈西。白云堆里翻身转，一曲渔歌在碧溪。

潇洒岩居畔，结茅惟一庵。清风销暑气，寂寞少人贪。幽有鸟声碎，禅无衲子参。斋余林下去，华雨落毵毵。

吴山古寺近溪边，高阁虚堂景象全。林下寂寥炉火尽，未眠犹听夜行船。

吴山古寺寒松直，老鹤巢居最上头。惟爱月明中夜后，一声清唳满山愁。

老嫌俗客来相访，独泛孤舟溪上游。夜宿芦华赏明月，应无闲事挂心头。

老来无事掩柴扉，林下闲闲何所为。莫道茅庵无一物，窗前片片白云飞。

野老欣欣任自然，斋余无事玩林泉。门前竟日无人到，夜对乔松月在天。

年老醒醒神更清，夜深幽室诵莲经。儿孙睡觉应嫌我，石版时敲四五声。

老拙懒陪尘俗客，茅屋挣坐复安眠。林间莫道无看待，松竹溪山在目前。

岩前松竹两三株，日炙风吹渐已枯。叶落纵横人不扫，清声犹自响朝晡。

因观杨柳垂青眼，始觉人间春到来。遥望南山雪消尽，寒梅犹有一枝开。

千古慈云岭，诸方南北行。江波与湖水，极目两分明。

吴山长碧水长流，水转山湾路更幽。多谢庞公远相访，旋烧松火荐茶瓯。

渐觉清和四月天，一声清磬响山川。心澄气爽无拘束，留得高人伴夜禅。

清河居十别多年，一笑相逢信有缘。莫讶老僧无别话，平常心是祖师禅。

枕上浮生过半百，短发毵毵霜样白。西溪河上旧家山，岁岁故乡归似客。船头渐进古松门，云是吴筠读书宅。烟云半岭望层楼，鳌顶峥嵘蘂宫窄。有人挂衲归盘陀，棱棱瘦骨真维摩。几年面壁舌不动，忽然拍手赓渔歌。秋来满船载明月，俄惊雨笠仍烟蓑。黄梅渡口水流急，五湖深处任风波。

今日忽相见，俄然又相别。三衢山水清，好赏中秋月。

无用无知顽石头，天生奇巧世人求。算来世上无闲物，假使无情不自由。

渔家生计好，终日泛轻舟。剪竹为竿钓，裁荷作酒瓯。只知溪上乐，不识世间愁。昨夜岩隈下，蓑衣忘却收。

开窗满日见溪山，霅水东流下岭湾。夜月深明渔舫寂，白云无事到禅关。

晦迹归岩坞，僻居人到稀。披衣眠静榻，策杖遶荆扉。远谢名兼利，能忘是与非。松风祛暑薄，山月照萤微。烹茗满瓯雪，掬泉半湿衣。穷通云意密，终与世人违。

吉祥山水与云连，清韵来闻二十年。知道老僧无熟恼，金沙地内不流泉。

孤峰峻岭翠光寒，山势奔湖去又蟠。今夜虎头岩下宿，更无归梦出林峦。

与公昔作长城别，一去尘埃六七年。夜静书堂寻旧约，定将生计话林泉。

何故无心恋霅溪，鄣南风景白云齐。有人若问宗门事，水自东流日自西。

人事悠悠懒更攀，茅堂静坐白云闲。夜观明月为高烛，一道清光照万山。

水澄山色映青天，静坐茅堂未欲眠。好玩岩头松与月，更闻高柳一声蝉。

耳聋不听楼头鼓，眼暗难看夜半灯。一曲渔歌声尽后，归云天外自腾腾。

谁测先生意趣难，贫如原宪学宗颜。年年酒债将琴当，岁岁诗狂待月还。

