葛陂化杖谁为力，陶壁飞梭事有因。好是风云相际会，峥嵘头角自惊群。

百岁光阴弹指顷，万缘休处是良谋。文章盖世今何在，到了还归土一坵。

生而无生，一片浮云点太清。灭而无灭，万里寒空沈晓月。个些儿，佛不知，拟心栖处隔山迷。直饶不拟栖心处，犹落吾家第二机。

生是死之生，死是生之死。两路坦然平，无彼亦无此。

瞎馿灭却正法眼，临济宗风始大张。的的单传至今日，绳绳不断愈光扬。有价数，没商量。

去年今月正今日，北高峰前，冷泉亭畔。悬羊头，卖狗肉，秤头斤两惜如玉。几多高价来相酬，尽力相酬酬不足。今年今日正今时，竹山顶上，栖风亭边。饥即餐，困即眠，石头为枕草为毡。永日萧然无个事，白云深处不朝天。

十方同聚会，个个学无为。此是选佛场，心空及第归。

见见之时非是见，见犹离见若为论。钱塘江上中秋后，风急潮声万马奔。

德山棒下桶底脱，又被岩头轰一喝。悬崖万丈放全身，松山撑破秋空月。

大机贵直截，大用贵顿发。纵有啮镞机，一锤须打杀。

紫蕨伸拳笋破梢，杨花飞尽绿阴交。分明西祖单传句，黄栗留鸣燕语巢。

