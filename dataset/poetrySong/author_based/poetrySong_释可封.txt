扫地泼水相公来，最好三门八字开。祇恐玉堂便归去，未容莲社久追陪。

天左旋，地右转，过眼光阴人不荐。春已过，夏初临，尘劫来事在而今。今日事，来日事，历劫明明即这是。是则是，非又非，莫将鹤唳作鶑啼。

衲僧家，端的别，脊梁铸就浑刚铁。有饭逢饥即便餐，有话逢人即便说。阿呵呵，如何说，今朝又是新阳节。

阿魏无真，水银无假。老倒南泉，可知礼也。

拈得须弥第一槌，铜头铁额岂容伊。盐梅舟楫并霖雨，不是斯人更是谁。

三军不动旗闪烁，龙蛇阵上看谋略。令人长忆李将军，万里晴空飞一鹗。

