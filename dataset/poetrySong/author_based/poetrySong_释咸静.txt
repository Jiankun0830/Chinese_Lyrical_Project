气候欲流金，炎威将铄石。扇子摇明月，云片耸奇峰。蚕成茧而麦渐收，笋抽簪而梅已熟。薰风习习，逝水滔滔。鹊噪森松，鶑啼修竹。观音势至，文殊普贤。有愿必从，无刹不现。

匣中宝剑，袖里金锤。时节既彰，莫辞拈出。击开关锁，斩断葛藤。令他跳出生死门，惊过荆棘路。人人似生师子，个个如活大虫。休教著布过他州，直待还乡衣昼锦。

弄罢影戏，七十一载。更问如何，回来别赛。

婆子只知指路，鸡犬被人偷去。直待赵州勘了，这回紧闭门户。

赵州老老大大，不解山中打坐。自言去勘婆了，倒被婆子勘破。

扇上犀牛从古画，索来既破要元牛。纵教戴子重描出，不是当时那一头。

掐珠不念佛，开眼不见色。吃饭谁择日，任东西南北。

多见拟寒山，不然拟拾得。冲天各有志，拟彼复何益。居山山色翠，临水水声长。风华与雪月，时处自歌扬。

颇忆未参禅，教中听十年。昼夜数他宝，何曾得半钱。发志出行脚，遍求无病药。及至休歇时，依旧没鞋著。

行时唯信脚，到处便为家。午饭随麤细，三衣乱掩遮。空名耳里水，微利眼中砂。一觉黄昏睡，金鸟出{氵毒}涯。

目述自高吟，自高非倨傲。高怀肯随动，幽鸟徒轻噪。无水定无源，有烟必有灶。天堂并地狱，自作还自报。

近见一般人，堂堂似佛祖。入室求知识，为明生死事。问汝莫是贼，当时面如土。语言勿生嗔，只个是生死。

参禅脱生死，辄莫被魔使。八风一任吹，六尘终不污。非语乱如麻，截断众流句。仰面看青天，立地超佛祖。

五更一盂粥，辰时一顿饭。昼夜两觉眠，一日事俱辨。毁我还自毁，赞我还自赞。是非与荣辱，红炉赤金弹。

良田着力耕，自利复利故。莫栽荆棘树，子孙没出路。仁者爱安仁，狡佞生嫉妒。劝汝早回头，翻覆面前觑。

莫笑我自述，麤言无义理。岂为骋文辞，因笔写其志。百年呼吸间，何用苦较计。劝汝莫痴毒，无常忽忽至。

一曲乐升平，非关啰哩棱。山河俱属宋，云水且饶僧。时击松风磬，长然涧月灯。愿王似南岳，万世碧层层。

半夜子，心境俱忘正莽卤。撚转天关万象移，泥牛入海谁亲睹。

鸡鸣丑，一声相报无前后。惊觉腾腾梦里身，释迦老子交横走。

平旦寅，翠竹黄华拂眼明。灵禽异兽争嘲哄，总解回头转眼睛。

日出卯，紫雾红霞腾海岛。挤排无限利名人，出门忘却衣中宝。

食时辰，掌钵徒劳入市巡。若将心受檀那饭，也似无功食禄人。

禺中巳，选甚淫坊并酒肆。回头便是出尘人，翻笑曼殊携庆喜。

日南午，卓然独耀无今古。粪埽堆头玉马嘶，瑠璃殿上金刚舞。

日昳未，万树千峰影斜坠。兔角龟毛遶市寻，贵卖还思买时贵。

晡时申，一日三分过二分。直饶省得来时路，到家急急也黄昏。

日入酉，残霞返照门前柳。无声一曲牧童归，背跨牛儿师子吼。

黄昏戌，角韵锺声遐迩一。要会闻复翳根除，补陀岩上寻弥勒。

人定亥，念念无常刹那快。回光省取不迁心，坐照十虚谁对待。

谁人无一条拄杖，我家收底丑模样。彻头彻尾节目深，从生至老筋骸壮。不须修，何须漆，体段自然成个格。或行或坐尽随身，或倚或携还任力。抛一抛，卓一卓，三界魔王顿惊愕。雨云雷电匝长空，展尽神通难揣摸。有时收，有时用，纵夺临机恣拈弄。傥蒙上士入门来，一棒打教知痒痛。说道理，没人情，动着教伊祸患生。休夸昔日化龙势，谩说当年解虎声。挑日月，吞乾坤，划开一路涅槃门。大丈夫儿须执捉，一言不契命难存。

