清旦寻幽洞，攀跻有同游。雾雨藏诸峰，万窍响飕飕。树杪飞磴悬，岩外见客舟。藓藤垂翠琰，风叶随清流。百丈崖班驳，千尺木耸修。乌啼旸谷晓，云淡海城秋。莓苔蚀丹灶，山房花竹幽。疏烟生墟落，远水浮汀洲。朝斗空坛在，升仙往事悠。倚阑吟未就，归屐少迟留。

飞瀑挂高崖，幽禽响虚谷。怜此一片景，借得数椽屋。涧木卧槎牙，岩花散芳馥。策杖从所之，偶到南山麓。

疏林过微雨，西岭收残晖。草露湿我屦，松风吹我衣。坐久四山暝，吟余独鸟飞。归来不知晚，萝月盈窗扉。

雅怀无所拘，偶行度前岗。长松发佳色，澄潭閟幽光。而我亦何幸，于此得相羊。低头心语口，兹游那可忘。

暝色敛平川，云归日已夕。闲行信杖藜，倦坐憩苔石。花亦满意红，草自无心碧。吾亦乐吾年，人生不满百。

天风来海门，惊浪作飞雨。岸云过已尽，陇树青可数。挂帆鸥鸟外，清吟正凝伫。欲去犹未能，渔灯粲烟渚。

此地今重到，藤萝长碧阴。缅思仙去后，长有客来吟。出鸟江涛白，连云岭树深。杖藜宜少驻，灵迹尚堪寻。

小立当清晓，一筇吟影孤。兰香和雾湿，竹老带藤枯。野水流将合，春山淡欲无。雨晴犹未卜，劳尔鹁鸠呼。

桥巷低临水，数家深掩门。路穷生寂寞，人渡更黄昏。风色占帆席，潮痕认柳根。岸回林影暝，渔火满沙村。

古观门幽寂，来游亦夙缘。林堪巢老鹤，坛可礼真仙。秋晚寒生屋，雨深苔印砖。旧藏多御赐，应识尚留传。

泉与睢阳隔，事闻犹涕零。人虽死忠义，祠自活英灵。坏砌寒云聚，空庭古柏青。功名见信史，何必更碑铭。

因赴山中约，归途带暝痕。禽声沉众树，人影背孤村。雾起寒城里，江流古岸根。行吟多得句，知欲与谁论。

众山皆弭伏，独让此峰尊。绝顶时犹雨，中林昼亦昏。逆风松势偃，触石水声喧。定有幽栖者，何因得晤言。

一鹤候柴关，林空境自闲。竹房秋后冻，病叟夜深还。树密疑无路，月明犹在山。幽居便所适，已是十年闲。

路僻今芜翳，寒厨尚起烟。僧依三佛住，门与数峰连。雨润苔封塔，年深竹覆泉。创时灵异事，犹有断碑传。

扪葛敲幽户，空山得遍观。云离朝拜石，苔积上升坛。秋晚涧声涩，月明松影寒。真人不可遇，谁复此烧丹。

偶寻孤隠处，幽僻远腥荤。结屋聊依石，栽松却傍坟。山深长雾雨，海近渺风云。不必称昏聩，自然疏见闻。

山中虽隐迹，名被世人知。无策欲干主，有诗还立祠。水云通别渚，枳槲荫空墀。多少能吟者，焚香为拂碑。

昔只为吟隠，偶然依佛居。路逢阴壑尽，云抱晓岩虚。亭在因人重，山深与世疏。倘怀名利念，到此欲何如。

古寺多陈迹，幽花祇自开。净无秋后暑，远绝市中埃。苔色侵碑石，松阴蔽月台。山人迟未至，欲去重徘徊。

晓谒崇祠雾霭深，行藏因识二贤心。榻前自有孤忠疏，林下谁赓招隠吟。寂寂精庐苍藓入，堂堂遗像暗尘侵。客中莫致生刍奠，聊汲山泉荐菊斟。

寓此曾三夏，重来隔五年。溪山亦良是，怀想转凄然。

去腊应差暖，今春定有寒。涧梅花半树，侵晓又凋残。

不到岁时久，重来人事疏。扫云僧亦去，谁伴主翁居。

万籁夜俱寂，蒲团清可禅。林疏窗过月，岩远竹通泉。

城里秋犹热，山中寒已浓。紫檀时小炷，危坐听晨锺。

城寺思归兴忽生，又携筇杖出云扃。月明后夜空山里，绕屋泉声只自听。

暖袭游人陌上尘，不知花信几番新。莫教吹到荼{艹縻}处，吹到荼{艹縻}是晚春。

市桥劳送别，转影又经时。几度月圆夜，独行谁共时。菊寒开欲遍，书远到应迟。西瀑成庵未，幽楼莫负期。

独怜万木凋零后，屹立风霜惨淡中。

