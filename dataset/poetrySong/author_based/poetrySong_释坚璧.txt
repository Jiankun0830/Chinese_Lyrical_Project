日月如弹丸，顽心似坚石。坚石不可融，弹丸易跳掷。始见踏青行，相将年又极。谁将后夜霜，换我双鬓黑。有个不老方，诸人识不识。

晷运推移，日南长至。一夜东海乌龟，吞却南山鳖鼻。

大用全提作者知，烁迦眼活电光迟。大悲院里翻身处，临济甘为小厮儿。

今朝六月中，嘉田雨沾足。山房冷似冰，千山拥寒玉。祖意不西来，法身无展缩。水上挂灯球，镇州出萝卜。三盏不沾唇，百味皆具足。

寰中独照万机息，壸外分权六国清。四海晏然王化里，不须当道话升平。

释迦悭，迦叶富。欺负乎人，夸张莽卤。五天不纳到支那，塞壑填沟无避处。无避处，不遮护，汲兴相逢，如涂毒鼓。直须亲切一回来，莫似邯郸学唐步。

玉象吞狮子，泥牛上绣鞍。御楼观射猎，不是刈茆田。

仲冬严寒，一阳长至。佛祖有机关，俱落第二义。岂不见沩山寂子与香严，未免将泥土里洗。

园林宿雨不胜清，岩谷舂撞万杵鸣。个里豁开千圣眼，不闲弓矢贺升平。

皓月当空，寒江不动。万里清光，曾非别共。蚌孕珠而无从，兔怀胎而非种。万别千差，波腾海涌。卷舒只在一毫端，不用浑家生奉重。

十日梅天晓未晴，千岩俱作偃溪声。直饶透出威音外，犹较曹山半月程。

及时阳焰欲烧空，中有清凉一径通。众苦不来寒暑尽，铁昆仑卧水晶宫。

空手把锄头，步行骑水牛。凭兹陪睿算，垂拱亿千秋。

法法不隠藏，古今常独露。槐影转清阴，风催岩下雨。厨库对僧堂，灯笼挂露柱。只有一处最誵讹，半夜泥蛇吞石虎。

树凋叶落，体露金风。尧眉八字，舜目重瞳。机如掣电者，难寻踪迹。口似磉盘者，蓦地相逢。翻地揭天休作解，新罗元在海门东。

木人夜半穿靴，难寻踪迹。石女天明不露，谁辨亲疏。枯木上一点春回，古渡头千寻寒雪。同门出入不来还忆渠，同气相求回来劫无说。

金叶银茎报有秋，明珠万斛堂中收。自从一饱家田饭，不用埋头向外求。

沤澄巨浸无踪迹，月转层峦显大功。刹海毫芒无欠剩，空山和月撼松风。

阴极俄惊一线回，石人岭上笑咍咍。摧残枯木非枯木，今日花从冷处开。

相随步步见还难，墨刷骅骝锦绣鞍。一夜遍行南赡部，天明依旧立江干。

参禅须是铁汉，着手心头便判。直趣无上菩提，一切是非莫管。

无言可对辉天地，无理堪伸夺夜光。离相离名言语道，泼天高价不寻常。

尽力提来不等闲，要寻知己验来端。可怜临水探红尾，依旧茫茫失钓竿。

异国传来种性殊，圆陀陀似蚌中珠。不□□艳照明月，自有辛香压五湖。

千寻老干无寒暑，百炼精金有变迁。脱尽皮毛空索索，不妨重结弟兄缘。

埽尽法中病，生憎佛是尘。堂堂一坚密，春至百花新。

洛阳桥下千寻水，象骨峰前万叠山。一口为渠吞却了，更无踪迹在人间。

六窗不着闲光景，七处休寻古佛心。放下不行凡圣路，敢将黄叶当黄金。

拈却义，除却法，过现未来，不消一札。大海波腾河四流，激湍衮衮吞三峡。须弥山王拊掌笑，江神河神俱{孛}跳。留得珊瑚对月寒，九曲明珠无孔窍。

瓶盂古涧冷相依，云淡山寒月色微。眼底宾朋聊自足，屋头猿鸟恰忘机。山园茶笋疏疏有，世路人情渐渐稀。不记化权前后际，卷帘移榻看斜晖。

平生湖海竟何依，选得佳山赋式微。茗椀炉熏同宿学，蒲团禅板接初机。陂城水满芹尤滑，瓦钵肩挨粥未稀。睡起乌藤清兴在，不知老木挂残晖。

三回九度，见神见鬼。德山一棒，痛彻骨髓。敲老观门，泼瓦官水。而今冷坐眼麻眉，错认东瓜作碓觜。

风萧萧，天空四壁。雨疏疏，岩花狼藉。干剥剥，白浪滔天。寂寥寥，遍界荆棘。漾在栖云草莽中，堪嗟大地无人识。

三际断，一亘空。转不转，功不功。迢迢物外像，矫矫岩间松。密密处不堪亲近，荒林里得意相逢。

痴不自揆，老不知休。提真觉雀觜杖，用曹山死猫头。干剥剥，冷湫湫。炙地熏天无气息，抛沙撒土觅冤雠。

喻指喻马，何劳真假。说性说心，转见病深。灵山拈花，不曾动着。少林冷坐，徒自沈吟。良工欲写莫可写，汝曹敬之隔千林。山阴阴，水沈沈。苍苔雪径冷不彻，花鸟夕阳闲古今。真兮真兮，胡得而临。

