衲帔蒙头，下板头边，且打瞌睡。蒲团叠足，长连床上，随分挨肩。忽然露柱眼开，圣僧也须出院。切忌钉椿摇橹，更须看风使帆。各各总在其中，人人自宜照顾。且道照顾个什么，堂中宾主句，觌面没亲疏。

一山南北烟霞里，两寺东西林麓间。开眼如今浑是梦，莫言真个在庐山。

面前一道如弦直，当门不用栽荆棘。陕府铁牛，昨夜失却尾巴；嘉州大像，不是白拈贼。赵州南，石桥北。黄河九曲吞昆仑，大悲院里安弥勒。

东林百不会，瞎驴随大队。鞭打不进前，步步只倒退。一日复一日，灵台转昏昧。死去入地狱，永劫终不悔。开口见心肝，实语当忏悔。

错错，东林手把断贯索，诸方鼻孔都穿却。人问如何不自穿，自己鼻头难摸索。而今子细细思量，元来不是而今错。

金镞惯调经百战，钱鞭多力恨无雠。

一阳生，万物萌。天本清，地常宁。四时行，万汇成。如纬经，如权衡。天心平，人心诚。日月明，鬼神警。方知天地分浊清，古今无亏盈。圣泉拄杖犹通灵，敲骨出髓。方悟从上诸圣碗鸣声，犹较芭蕉半月程。

半夜穿针，尽十方皆成线路，你诸人为什么透不过。天明吃粥，无一丝毫不露真机，你诸人为什么拨不转。透不过处，路布分明。拨不转时，真机独露。半夜梦中惊骤雨，三更枕上听秋声。

烈火焰中，蟭螟虫如何栖泊。大炉𫖔里，金刚钻烧得通红。蓦然脑后一锥，铁佛也须汗出。佛祖重新煅炼，衲僧再上钳锤。直饶千手大悲，这里如何摸索。打破从教重锢鏴，休言钝铁费钳锤。

天晴开水路，无事设曹司。病多谙药性，小慈妨大慈。

尘融法界，念尽毗卢。千眼顿开，纤尘不立。游戏宝明空海，超越菩提觉场。善财入楼阁之门，重重无尽。居士供蒲塞之馔，种种庄严。以上妙饮食供养为法门，以广大愿心总持为佛事。一一摄入，一一交参。一一圆融，一一周遍。理事平等，真俗混融。凡圣同源，因果不二。直得文殊骑狮子，入普贤鼻孔里藏身。普贤骑象王，入文殊眼睛里瞌睡。释迦弥勒，掩耳偷铃。势至观音，抱赃叫屈。

老龙千丈湫，晴空散飞雪。尊者诺讵罗，坐视眼眨眨。老禅来住山，梵志翻著袜。乍可刺汝眼，且要话头活。

老禅不打鼓山鼓，送老来看雁范山。杰阁重楼都不见，溪边茅屋两三间。

释迦弥勒，犹是他奴。临济德山，是何草芥。向上一路，荆棘成林。更欲翻身，堕崖落堑。总不动着，当处活埋。生机临时，翻成乱统。穿耳胡僧葱岭去，夜行踏雪马蹄轻。

悬泉千尺泻龙湫，一叶萧萧万木秋。坐看孤云行看月，更无佛法挂心头。

晷运推移无不动，日南长至几曾迁。应时纳祜无他事，依旧三门开两边。三门开两边，一句具三玄。今古应无坠，分明在目前。

孔明庙前有古柏，枝如青铜根如石。苍皮溜雨四十围，黛色参天二千尺。但见年年是好年，岂知日日是好日。小树子，傍山栽，花从叶里开。枝高攀不得，罗袖拂将来。

尘融法界，念尽毗卢。咫尺跨于大千，刹那超于三世。过去诸如来秤锤落井，现在诸菩萨塞壑填沟。未来修学人，如麻似粟。回头拾得新罗箭，自是诸人不丈夫。

前三十一，中九下七。老人言尽处，龟歌眼睛赤。

不假文殊神通，休要罔明弹指。尔时灵山会中，女子从定而起。

世路风波不见君，一回见面一伤神。水流华落知何处，洞中桃源别是春。

劈面三拳，连腮七掌。尽大地人，不知痛痒。

夜半墨漆黑，捉得一个贼。点火照来看，元是王大伯。

近在口皮边，远过河沙国。世间多少人，不得油{次/食}吃。

船子下扬州，浮萍逐水流。一声河满子，千古动悲愁。

万年一念，一念万年。和衣泥里辊，洗脚上床眠。历劫来事，祇在如今。大海波涛涌，小人方寸深。

万机不到，眼见色，耳闻声。一句当堂，头戴天，脚踏地。你诸人祇如今日是五月初一，殊不知金乌半夜忙忙去，玉兔天明上海东。

一叶落，天下秋，欲穷千里目，更上一层楼。一尘起，大地收，嘉州打大像，陕府灌铁牛。久旱檐头句，桥流水不流。

见见之时，见非是见。见犹离见，见不能及。落华有意随流水，流水无情恋落华。诸可还者，自然非汝。不汝还者，非汝而谁。长恨春归无觅处，不知转入此中来。

马搭鞍，驴推磨。灵利衲僧，祇消一个。纵使东家明点灯，未必西家暗中坐。西来意旨问如何，多口阿师自招祸。

道人眈眈痴虎头，了然电转开双眸。枯木已死寒岩秋，定中霹雳摧四牛。起来下笔不能休，新诗字字蟠银钩。发其余者漫不收，散而纵横为九流。我观此画真其尤，病维摩诘小有瘳。文殊大士从之游，彼上人者难对酬。两公文章虎而彪，万古凡马空骅骝。向来曹韩与韦侯，笔端亦尝知此否。世间画本多山丘，阅人何翅如传邮。对此可以销百忧，先生胡为吟四愁。

道人色心浄，了见造物根。笔端开此花，胸中有丘园。清香凝暗夜，疏枝卧黄昏。撞钟西湖寺，见月罗浮村。老眼隔烟雾，一笑作篱藩。

老胡不免出胞胎，也解人前恁么来。指地指天称第一，众生四十九年灾。

是非海里横身人，豺虎群中自在行。莫把是非来辨我，平生穿凿不相干。

月里姮娥不画眉，只将云雾作罗衣。不知梦逐青鸾去，犹把花枝盖面归。

拄杖头边无孔窍，大千沙界犹嫌小。毗婆尸佛早留心，直至而今不得妙。

举手攀南斗，翻身倚北辰。出头天外看，谁是我般人。

种谷不生豆苗，蒸沙岂能成饭。大通智胜如来，一个担扳底汉。

入林不动草，入水不动波。镬汤无冷处，合眼跳黄河。

破缾岂复作缾事，焦种不因生糵牙。如彼灵空槃大子，毛轮垂法翳花开。

海水翻空衮底流，鱼龙虾蟹信沉浮。可怜金色头陀子，直至如今笑未休。

少室山前风过耳，九年人事随流水。若还是弄潮人，切须莫入洪波里。

二祖当年立少林，满庭积雪到腰深。叉手当胸无一事，不求不觅不安心。

胡乱三十年，不曾少盐酱。江西马大师，南岳让和尚。

庐陵米价少知音，佛法商量古到今。绣出鸳鸯任人看，无端却要觅金针。

江西一喝动乾坤，大用全机是灭门。三日耳聋风过树，累他黄蘖丧儿孙。

百丈野狐，塞雁衔芦。李广神箭，张颠草书。

剔起便行三万里，只今休去八千年。分明更为从头举，一任诸方取次传。

心不是佛，智不是道。青山白云，落花芳草。若是伶俐阿师，终不回头转脑。

一道如弦直，心亲手更亲。箭穿红日影，方是射雕人。

南泉不指净瓶，隐峰何曾潟水。从教打瓦钻龟，佛法不在这里。

大海波涛阔，小人方寸深。海枯终见底，人死不知心。

四海狼烟静，中原信息通。罢拈三尺剑，休弄一张弓。

大唐国里无禅师，礼拜归堂更不疑。堪笑河阳新妇子，不如临济小厮儿。

若知天地本同根，不应重来更问人。却得南泉亲指似，等闲花发梦中春。

狸奴白牯念摩诃，争似南泉打破锅。虽然佛法无多子，天下丛林不奈何。

若谓平常心是道，枝蔓向上更生枝。贴肉汗衫如脱了，唤来眼上与安眉。

眼中见惯是寻常，又不惊人又久长。留得寒窗夜来月，三更依旧照茅堂。

茱萸这里无一滴，赵州无言便走出。春去秋来三百年，拄杖至今犹倚壁。

镇州出大萝卜头，师资道合有来由。观音寺里有弥勒，东院西边有赵州。

金佛木佛泥佛，度炉度水度火。尽入赵州红炉，烈焰光中锻过。一声白雪阳春，万古无人能和。

大地是眼何处屙，天下不奈雪老何。赵州寄个锹子去，方得此语圆来龙去堶堶。

天子居闹市里，山僧在百草头。摆手御街来往，不怕巡火所由。

得入门，在门外。说向人，人不会。更高声，我耳背。

宣德门前过，回头便招祸。若要无事时，且归堂里坐。

老僧正在东司上，不将佛法为人说。一般屎臭旃檀香，父子之机俱漏泄。

百年三万六千日，一日朝昏十二时。使杀老僧浑不管，不知闹里有谁知。

殿上唤来先应诺，不知业识太茫茫。虽然功德已成就，争奈当初不放光。

洗脚处更不安排，侧聆时非是啖啄。赵州临济二老人，相见何劳下注脚。

娄罗须要逞聪明，金榜何曾得挂名。捋下幞头归去好，莫骑驴子傍人门。

面门出入见还难，无位真人咫尺间。去路一身轻似叶，高名千古重如山。

主宾都落第三机，阵阵开旗不展旗。石火光中分胜负，倒骑铁马上须弥。

大悲观音开正面，官不容针通一线。鼠拽葫芦有底忙，鬼争漆楣无人见。

到老不曾开语路，临行回首却叮咛。深深海底犹嫌浅，直向金刚水际行。

雷火光中休草草，剑轮锋上莫忉忉。等闲放却全身入，终不当头犯一毫。

睦州只爱锥头利，这僧不见凿头方。直饶转得百千藏，这般供养也寻常。

敢保老兄犹未彻，玄沙之言何太切。君看陌上桃花红，尽是离人眼中血。

棒下真𨱎不博金，德山彻底老婆心。后人只见波涛涌，不见龙王宫殿深。

钟未鸣，鼓未响，依前托钵归方丈。德山不会末后句，岩头密意谁相亮。只得三年也大奇，留与诸方作榜样。

寒时寒，热时热，无寒暑处天然别。绵州附子汉州姜，打刀须是邠州铁。洞山老子不瞒人，亲传当面藏身诀。

二十年前此地游，木兰花发院新修。如今再到经行地，树老无花僧白头。

年来万事总成魔，老去闲添白髪多。道泰不传天子令，时清休唱太平歌。

大死底人还却活，不许夜行投明到。陈州人出许州门，翁翁八十重年少。

干峰不用指陈，云门休打骨董。自然东海鲤鱼，筑著帝释鼻孔。

掌中擎日月，舌上覆金钱。壁立争千仞，毫光彻梵天。

棒头瞎却一城人，三圣撩他宝寿瞋。正令只堪提一半，一盲引得众盲行。

不踏门前路，春归又一年。落花红满地，芳草碧连天。

利刀自断命根，不要依草附木。若有一法与人，永入拔舌地狱。

万事由王老师，树子未属你在。广额屠儿成佛，二祖大师偿债。

南无观上音菩萨，补陀岩上红莲舌。不知成佛是何时，打刀须是并州铁。

不用唐言译，休将梵语传。摩酰首罗眼，对面隔西天。

七条披向钟声上，遍界难藏比丘相。若以色角音声求，迦叶师兄是虚妄。

二乘菩萨何言尽，诸佛凡夫早晚休。世事但将公道断，人心难似水长流。

快骑骏马上高楼，南北东西得自由。最好腰缠十万贯，更来乘鹤上扬州。

风头稍硬难安立，暖气才通瞌睡来。却笑明招闲费力，无端两处强差排。

燕尾大虫难傍近，近前便是伤人命。除非目解据虎头，自然头正尾亦正。

只要拔楔抽钉，为人解粘去缚。如何洞山老人，先自螣蛇绕脚。

网中跳出便飞腾，好个天然俊衲僧。何似当初未入网，悟来方始是知音。

阿家新妇两同条，咫尺家乡路不遥。可笑骑驴觅驴者，一生错认马鞍桥。

拈起竹篦子，□□便到家。秘魔若不会，随后却擎叉。

十年湖海觅冤雠，不得冤雠未肯休。芍药花开菩萨面，棕榈叶长夜叉头。

锯解秤锤浑似铁，大愚老子曾饶舌。水流涧下太忙生，云在岭头闲不彻。

官路无人独自行，自家公验甚分明。路傍偷贩私盐客，草里蹲身过一生。

猛虎当路坐，游鱼脚下过。不学子湖老，便打刘铁磨。

三脚驴儿忒杀好，长放后园教吃草。等闲牵去向人前，踼倒湖南瞎长老。

杨歧老人锁口诀，万里长城一条铁。斫牌禅客知到来，不动金锤脑门裂。

口是祸门，电掣雷奔。娑竭出海，震动乾坤。

从前五逆怕闻雷，不似大虫看水磨。孤峰顶上要同行，十字街头还共坐。

祇老是生涯。

坞深人不到。

谁令眼界幽。

