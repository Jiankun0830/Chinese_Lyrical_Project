截断程途蓦直来，乾坤洞彻此门开。左边拍兮右边吹，倒翻关捩起风雷。

开殿见佛，眼中毒刺。咄，拔却刺。礼拜烧香，颠倒钝置。

抉出达磨眼睛，作泥弹子打人。海枯彻过底，波浪拍天高。

笔头秃尽一毫通，至治寥寥静极中。点起风云传号令，雷霆泼墨振纲宗。

瞿昙顶骨，夫子眼睛。两彩一赛，玉振金声。

大地平沈，此座高广。千变万化，无功受赏。

露柱怀胎，忽然爆裂。突出无孔铁槌，历劫都卢败缺。

一举首登龙虎榜，太平亲到凤凰池。全生全杀超言象，更透机先向上机。

拔断毒蛇尾巴，穿住黑牛鼻孔。虚空背上牵来，大地六番震动。甚恶毒兮甚仇雠，屎尿腥臊汗血流。拟将眼觑无踪迹，个是清凉第一头。

过去然灯佛，相牵弄业识。现在漏灯盏，光影瞒人眼。未来干纸撚，贼赃无处典。咄，髑髅前点破，鼻孔里看见。衲僧门下黑漫漫，历劫不分通一线。

梅花清晓香，烂熳而借功。柳线早春浓，日暄而转位。非那边去，从者里来。哆哆和和兮主宾妙叶，跛跛挈挈兮偏正全该。

春风轻，春日晴。柳眼青，黄鶑鸣。郁郁葱葱生瑞气，世上老人天上星。释迦赞叹，弥勒证明，蟠桃仙果笑中呈。林下衲僧将何酬献，手中千古一枝藤。

三分光阴二早过，迟日江山丽。灵台一点不揩磨，春风花草香。贪生逐日区区去，泥融飞燕子。唤不回头争奈何，沙暖睡鸳鸯。

云开山岳露，雨过色新鲜。翟昙不出世，败阙未生前。天上天下，贼是小人。三拜起来浇恶水，谩将掩彩当殷勤。

一叶落，空索索。天下秋，干剥剥。霹雳一声，滂沱大霔，笑看乌藤倒上树。

六年落草野狐精，跳出浑身是葛藤。打失眼睛无觅处，诳人刚道悟明星。

今朝正月初一，一举上上大吉。吉无不利，春风和气。散入花梢百草头，尘尘刹刹转风流。

髑髅前，脑盖后，一点洞明光影里走。咄，然灯古佛转誵讹。

无面目汉，面目全该。日烘杨柳眼，烟抹杏花腮。黄鶑啼不尽，特地下枝来。

瞿昙夜半翻筋斗，万像平沈大地空。赢得波旬拍手笑，灯笼露柱暗捶胸。

龙生龙，凤生凤，指天指地独称尊，老鼠养儿巡屋栋。共将恶水蓦头浇，万两黄金也合消。

白圭无玷，顽石点头。转关一拶，佛祖仇雠。咦，咬猪狗汉转风流。

云散秋空，即心见月。家家门前照明月，处处行人共明月。骑鲸捉月，撑船载月。忽然月落夜沈沈，笑杀胡僧齿门缺。

当堂不露，主人翁元是旧时。借影全彰，第一座屈烦今日。雪夜金乌历堂，炎天玉兔转怀。妙叶儿孙，全该祖父。木人执板云中拍，石女含笙水底吸。

清凉大火聚，炎炎没回互。衲僧赤骨律，通身是剑树。在里许相挨厮拶，在里许放行把住。放行把住逞风流，总是冤家笑点头。

昨日一线短，今朝一线长。针眼里过，尺寸上量。短长蓦札断，巧绣出鸳鸯。

天地一指，万物一马。二由一有，一亦放下。然后向者里拈起，谓之衲僧火柴头。大海波心轻{扌聿}动，须弥顶上汗通流。今朝以此开炉，无宾主话勘破赵州。拟归暖处，箭过髑髅。

瞿昙打失眼睛时，雪里梅花只一枝。而今到处成荆棘，却笑春风缭乱吹。诸方说禅，清凉念诗。烧香点烛拜泥团，脑后辽天鹞子飞。

一滴不息，两滴三滴。滴滴沥沥，连朝至夕。变作滂沱勿奈何，山河大地衮风波。总不出衲僧喷嚏一激，直得云开日出。朗朗晴空吞八极，若还依旧水漉漉，浑家飘堕罗刹国。稽首释迦，南无弥勒。能救世间苦，观音妙智力。

大地平沈，侧布黄金。虚空透阔，高架栴檀。依稀马厩，仿佛牛栏。鹘眼鹰睛不许看。

活刬群牛脑后毛，风吹日炙转腥臊。不堪狼藉薰天地，罪恶重将业火烧。切忌死灰寻舍利，臭烟蓬{火孛}焰头高。

船无底，米无粒，积岳堆山，洪波直入。恁么归来得自由，清凉门下尽点头。

金刚宝剑入红炉，煅出杨岐三脚馿。到处沙场鏖死战，髑髅交衮血糢糊。

糁径杨花铺白毡，点池荷叶叠青钱。两彩一赛，其或未然。竹根稚子无人见，沙上凫雏傍母眠。

秋风凉，岩桂香。未归客，思故乡。吾无隠乎尔，捉贼须捉赃，舞蝶游蜂过短墙。

不曾动步上天台，金锁玄关尽豁开。坐断鞔峰第一句，万机俱透起风雷。

饥来吃饭，困来打眠。炉鞴亘天，倒退三千。

平沈大地，高出虚空。机先坐断，游戏神通。须弥灯王立下风。

打破黑漆桶，十方空豁豁。爆雷一喝变通，掣电千机顿发。便可以东行撑架门庭，西班怒骂佛祖。收放绝来由，纵横透今古。

韩信造浮桥，李广入布袋。一箭透双关，乾坤无罣碍。

晷运推移，日南长至。眼睛里放光，鼻孔里出气。饱饭快活屙一堆，超过瞿昙亲授记。

斩鲸龙头角，截虎豹爪牙。烂泥团受用不尽，踏着刺方见作家。谁在画楼沽酒处，相邀来吃赵州茶。

今朝九月初一，打板普请坐禅。第一切忌瞎睡，直下猛烈为先。忽然爆破漆桶，豁如云散秋天。劈脊棒，迸胸拳，昼夜方才不可眠。虚空消殒更消殒，透过威音未朕前。咦，栗棘金圈恣交衮，凯歌高贺彻风颠。

夜半乌鸡抱鹄卵，天明生出个老鹳。毛长觜短鹭鹚形，飞起一天星斗乱。一拳拳倒黄鹤楼，一踢踢翻鹦鹉洲。咄，篱边燕雀空啾啾。

元正启祚，万物咸新。伏惟大众，梅开早春。

半年吃饭坐鞔峰，锁断烟云千万重。忽地一声轰霹雳，帝乡春色杏花红。

净慈门下，牛栏马厩。一拶透关，豁开宇宙。咦，切忌追风捕影。

黄金殿上一转语，烜爀红轮照万方。草木丛林成正觉，砖头瓦砾放毫光。

截断千差，单提一著。那边放下龟毛，者里拈起兔角。咦，敲开欢喜妙楼阁，瑞霭祥云充碧落。转入梅花烂熳看，春风撼动玉栏干。人天普会，佛祖透关。发大机，显大用，铁锤混队骨毛寒。四海五湖皇化里，太平无象有来端。

一言相契，万古不移。柳眼发新条，梅花满旧枝。

今朝二月初一，拂子眼睛凸出。明似镜，黑如漆。蓦然{孛}跳，吞却乾坤一色。衲僧门下，犹是撞墙撞壁。

霖霪大雨，豁远大晴。虾蟆啼，蚯蚓鸣，古佛不曾过去，发挥金刚眼睛。咄，葛藤葛藤。

不曾生，不曾死，洞里桃花红照水。可怜开眼被渠瞒，人间天上风波起。

檐声不断前旬雨，电影还连后夜雷。麦怕水侵秧怕冷，蚕桑犹要暖来催。众生没在苦，苍天良可哀。咄，杲日当空慧眼开。

无忧树下浴婴孩，清晓蔷薇带露开。转过衲僧相见处，后槽馿马出胞胎。

结夏已过了，解夏犹未来。中间一句子，莲花照水开。因甚落草止啼，元只为婴孩。

四月十五日结夏，老鼠入饭瓮。七月十五日解夏，乌龟上竹竿。诸方恁么，净慈不然。翻身透出竿头路，开眼掀翻瓮里天。咄，两段不同休寐语，机先鹞子隔馿年。

云漫漫，雨漫漫。中秋当此夜，漫漫黑漫漫。个般真境界，赢得倚栏干。

风飒飒，雨霖霖。圣人不曾灭度，演出清净妙音。若将耳听终难会，一句机先透古今。

至人垂化无生死，示现阎浮有去来。刹刹尘尘成正觉，黄金宝殿玉楼台。

把钓归来得锦鳞，充天塞地笑忻忻。虽然也只寻常事，历尽风波验尽人。

清净法身卢舍那，衲僧队里乾罗卜。逐日呼来打一槌，万像森罗转辘辘。知恩以此报深恩，大家赢得噇斋粥。

寿皇顶{宁页}老冤魔，痛念先师旧草窠。聊借蒲团供打坐，大家拍手唱山歌。

独瞎顶门眼，大人具大见。掀翻瓮里天，大智具大机。以大入小，万化普施。鶑迁乔木调新舌，梅吐清香发旧枝。

涅槃堂里死功夫，风衮葫芦水上浮。恁么点开参学眼，释迦弥勒是他奴。

雨打虚空干剥剥，日明大地黑漫漫。个中开得金刚眼，生死何尝有异端。须弥山，大海水，衲僧顶上波涛起。

天得一以清，元正启祚。地得一以宁，万物咸新。且道衲僧得一合作么生，太平歌有道，和气笑迎春。

灯点点，月团团，游人歌鼓闹中看。咫尺凤楼开雉扇，玉皇仙仗紫云端。

天苍苍，地皇皇。锺馗元是鬼，赤口并消亡。衲僧八面无门户，今古寥寥白昼长。

解却禅和布袋头，虚空豁达逞风流。去亦得，住亦得，大用现前无轨则。

大海汪洋，须弥突兀。现在说法不思议，稽首光明最奇特。

十五日已前，湖光潋滟晴方好。十五日已后，山色空蒙雨益奇。正当十五日，若把西湖比西子，淡妆浓抹总相宜。中秋月似鸾台镜，赢得多才一首诗。

连雨初晴九月一，日头依旧东边出。照见五蕴皆空，衲僧参学事毕。一尺水，一丈波，谢郎船上唱山歌。

坐断老卢顶{宁页}，拈起无柄木杓。忽然舀出铜汁铁丸，忽然舀出醍醐酥酪。佛祖大机难测度，犹是家常茶饭。

杀人刀，活人剑，转磨转精，累试累验。乃上古之风规，亦今时之枢要。净慈门下实相当，倚天照雪寒光耀。

烟蒙蒙，雨蒙蒙，芍药花开湿嫩红。我今灌沐诸如来，人间天上起清风。

钟楼上念赞，床脚下种菜。不会不自在，会得是障碍。白狗吃生姜，胡人夜渡关。若不得流水，还应过别山。

人从平江来，却得福州信。寒食拜新年，虚空突出柄。咦，打破虚空笑不休，大家彻底验聱头。

掩室摩竭国，老胡豁开顶门。杜口毗耶城，净名败缺话柄。提上古两端公案，发今朝一段威光。

竿木随身，逢场作戏。释迦老子毒花开，达磨大师王小二。吹笛打鼓，搀行夺市，万像森罗笑点头。

元正启祚，鼻孔发露。万物咸新，笑面迎春。净慈门下转风流，饭满钵盂茶满瓯。

春雨洗春雪，雪消湖上山。雨晴相对看，突兀髑髅寒。

一番雨，一番风，风雨湖山图画中。风摇水色瑠璃滑，雨泼山光翡翠浓。咄，杜鹃啼血滴花红。

铁酸豏，金刚剑，吞了斩了，以活为验。作家恁么共提持，超过佛祖增光焰。

回避无门，此门大开。家私都脱尽，平白起风雷。

黄金妙相，着衣吃饭。因我礼你，早眠晏起。咦，谈玄说妙太无端，切忌拈花自热瞒。

舞衫歌扇，花鼓拍板。总是者个戏棚，卖弄许多伎俩。咦，任他千圣出头来，立在下风高着眼。建法幢，立宗旨，明明佛敕曹溪是。

西来祖意庭前柏，鼻孔寥寥对眼睛。落地枯枝才{孛}跳，松萝亮鬲笑掀腾。

深山岩崖问，石头大小答。崖崩石迸裂，虚空闹聒聒。

一言相契即住，笑面花开玉树。诸方恁么点头，瑞岩刬地恶辣。咦，拳头无私绝后看，瞿昙顶上活鱍鱍。

十二峰前上戏棚，那咤赤脱点天强。屈烦鼓笛低头舞，弄丑真堪笑一场。

秋风清，秋月明，大地山河露眼睛。瑞岩点瞎重相见，棒喝交驰验衲僧。

今朝日南长至，黑豆生芽。大众恭惟懽庆，铁树开花。如何结果，龙驰虎骤，撒土抛沙。

瑞岩一只破木靴，几个搀来尽要拕。唯有老僧能踢脱，出门赤脚笑呵呵。

净慈屋里门，净慈屋里开。昔日净慈曾此去，净慈从此又还来。咦，净慈关棙衮风雷。

大开此殿，亲面一见。眼里抽钉，脑后拔箭，本来无象通机变。

坐断维摩方丈，发露阎罗地狱。千古万古黑漫漫，剑树刀山转辘辘。

当天一句，万机显露。衲僧顶戴奉行，鼻孔机先证据。

净慈法座，木头一棚。横撑竖撑，黑漆光生。

漫天大水云翻墨，卷地狂风浪衮山。掣断丝纶归喝彩，鲸鳌只在此山间。操舟又入洪波里，愁杀渔翁两鬓斑。

打杀然灯佛，堕落黑暗狱。永劫无出期，衲僧歌一曲。满天星斗辉华屋。

杨柳妆腰带，梅花络臂韝。黄鶑偷眼觑，舞得最风流。净慈门下萝卜头。

者个是百尺竿头，进一步则有象，退一步则无踪。进退全机变，从衡振祖风。都在南山掌握中。

今朝五月正清和，榴花诗句入禅那。浓绿万枝红一点，动人春色不须多。

莫谤瞿昙今日生，插天山岳势峥嵘。一番雨洗添狼藉，万古风烟恨不平。

万派朝宗一派收，扬清激浊几经秋。忽然到底都干却，露柱灯笼笑不休。

古佛不曾过去，现在法如是。一声婆餠焦，啼在竹林里。

惆怅杜鹃鸟，哀哀昼夜啼。落花飞絮怨流水，芳草懊恨迷东西。呜呼，春光浩荡可吊而不可送，醉倒愁人烂似泥。若匪丹山凤，徒劳语楚鸡。

六月连三伏，人间似焰炉。依稀寒水玉，仿佛冷秋菰。修竹芭蕉入画图。

上大人，丘乙己，西湖南山图画里。孔门弟子无人识，空有三千七十士。忽然一阵秋风吹，吹作秋云送流水。

衲僧拄杖子，漫漫黑似烟。西湖九个月，可恶亦堪怜。忽然飞过鄞江去，搅动沧溟浪拍天。

天童大解脱门豁开。衲僧自已透，乾坤无表里。万古清风八面来，前楼后阁玲珑起。

黄金妙相，馿腮马觜。咦，贼是小人，智过君子。

横一丈，竖一丈。文殊维摩，隔壁抓痒。尽大地人，不钓自上。

炉炭为床，镬汤为座。口吐黑烟，弥天罪过。

有问有答，屎尿狼藉。无问无答，雷霆霹雳。

外不放入，内不放出。痛下一槌，万事了毕。太白峰前令斩新，内外纪纲俱委悉。

冤有头，债有主。一剑当锋，豁开门户。拽队成群恁么来，放火杀人相合聚。老胡顶{宁页}跨龙虎。

心念分飞，如何措手。赵州狗子佛性无，只个无字铁扫帚。扫处纷飞多，纷飞多处扫。转扫转多，扫不得处拚命扫。昼夜竖起脊梁，勇猛切莫放倒。忽然扫破太虚空，万别千差尽豁通。

只个柴头煨火种，诸方聿起竞开炉。天童直截超宗处，炉与柴头尽底无。恁么却有煖气，正好猛做工夫。蓦忽雷霆轰烈焰，从教深夜雪糢糊。

开无间地狱，现阎罗大王。聚夜叉一部，列牛头两行。与其进者剑树上猛火进用，与其退者刀山里寒冰退藏。尀耐饭饱弄箸，判断屎急尿床。花柳春风入戏场。

天童铁臭老拳头，打杀江湖水牯牛。夜深忽然生个卵，天明推出大日头。晒{日良}诸人烝湿处，免教行步滑如油。

灵云见处桃花开，天童见处桃花落。桃花开，春风催。桃花落，春风恶。春风恶，桃花跃浪生头角。

结却衲僧布袋头，天童拈来作气球。脚尖趯出佛无数，付与丛林作马牛。

铁酸豏，金刚圈。塞断咽喉，拽脱鼻孔。天童立地有分，衲僧乞命无门，堪与瞿昙作子孙。

推倒多年老鼠窠，扫空平地笑呵呵。从空架起生头角，盖覆馿牛不厌多。今朝成就大缘，千古发挥大事。斫额任他门外客，到家还我个中人。

窦八布衫穿，大家出只手。横须弥为槩，量大海为斗。生杀在前，收放在后，归功塞破虚空口。天童不敢相辜，甘作啼鸡吠狗。

金刚王宝剑在匣，有望风不犯之威。天童喝下飞出，变作无孔铁锤。辊入荒田乱草，任教日炙风吹。拈匙把箸知多少，不是知音不易知。

去那边去，来者里来，中间绝壑断崖。依稀金磴阔，仿佛彩虹弯，人从桥上过。松萝影里开天巧，汗黑光中入画看。

眼见黄叶落，耳闻孤雁鸣。咦，溪上秋光分外清。

八月十八钱塘潮，浙翁声价泼天高。尽教四海弄潮手，彻底穷渊辊一遭。重拣择，不辞劳，要透龙门继凤毛。忽然收卷还源去，万古曹溪风怒号。

天童仲冬第一句，槎槎牙牙老梅树。忽开花，一花两花三四五花无数花。清不可夸，香不可夸。散作春容吹草木，衲僧个个顶门秃。蓦札变怪，狂风暴雨交衮，大地雪漫漫。老梅树太无端，寒冻摩挲鼻孔酸。

古今大雪满长安，天童卖却这心肝。无神通菩萨猛劈一椎，千手眼大悲捏怪多端。狮子教儿迷子诀，老婆心切不相瞒。

霜风号肃杀，霜叶堕萧𩙫。唯有玲珑岩，崔嵬望转高。

瞿昙腊月八，夜半走出山。贼路羊肠曲，偷心虎背斑。钝置人天者一番。

进院得住便住，退院要行便行。个条乌拄杖，莫怪太生狞。

衲衣下事火烧山，腊月家贫彻骨寒。堪笑连延曾未息，眉毛焦赤面皮斑。

打破黑漆桶，十方空索索。不受灵山记，安居大圆觉。

十方聚会鱼游网，三月安居鸟入笼。生杀尽时蚕作茧，心空及第黑山中。

钻冰取火凭谁信，拚命工夫入死门。脱体一交翻得活，金刚正焰透乾坤。

五台山上云蒸饭，佛殿阶前狗尿天。刹竿头上煎{饣追}子，三个胡孙夜簸钱。

西湖湖里水，南山山上云。天台拄杖子，相见笑忻忻。

平地起骨堆，虚空剜窟笼。蓦透两重关，拈却黑漆桶。

妙音观世音，具足神通力。十方诸国土，无刹不现身。

跳出净慈牛栏，撞入太白马厩。一团罪业黑漫漫，风吹日炙薰天臭。

清贫三盏便轻酬，万里曹门出郑州。尽情斫却月中桂，恼乱春风卒未休。

唤一声兮应一声，两个分明好弟兄。倒却门前刹竿著，芳草漫天荆棘生。

钟声披起郁多罗，妙用灵通变化多。贼是家亲须扫迹，太平无象始安和。

万物朝元不较他，拈来直截辨誵讹。游春浪子风流甚，卖弄三文黑老婆。

肘后蓦生闲络索，风前忽布闹叉撑。那咤八臂空惆怅，夜半三更白昼行。

张来张打油，李来李打油。通身骨辘转，打得最风流。

一个乌梅似本形，蜘蛛结网打蜻蜓。蜻蜓落了两片翼，堪笑乌梅咬铁钉。

策起眉毛答问端，亲曾见佛不相瞒。至今应供四天下，春在梅梢带雪寒。

端坐圆通微妙相，众生眼里堆青嶂。晓来窗外听啼禽，春风不在花枝上。

头上宝冠牛戴角，脚下莲华马踏蹄。通身璎珞皮毛债，历劫风流辊水泥。

心尘脱落开岩洞，自性圆通俨绀容。天子敬，龙之恭，不以为喜安然中。咦，更荐海涛翻黑风。

冻不死，饿不死，深山走出这面觜。咦，人间天上风波起。

摩耶落赚屙出来，撞入草窠打一回。谁知有屈叫不得，殃害儿孙作罪魁。

大病现前，乾坤一默。老而不死，是谓之贼。贼贼，春风啼鸟花狼藉。

豁然无圣，自作自败。面壁钉桩，犹敢捏怪。尀耐神光屙一堆，引他臭秽遭他坏。咦，葛藤荒草遍乾坤，年年賸欠春风债。

金乌飞上玉阑干，黑漆昆仑背面看。毕竟者些传不得，落花流水太无端。

脚下茎芦，到岸也未。直指人心，馿屁狗屁。咦，千古丛林遭钝置。

松风鸣，侧耳听，扪腹而笑，贼精贼精。咦，千古万古得人憎。

靠个布袋瞌睡，平地突出毒刺。有人一踼踼翻，天下脚跟出气。

拾得寒山，老虎丰干。睡到馿年，也太无端。咦，蓦地起来开活眼，许多妖怪自相瞒。

一队猪狗汉，围绕业识幢。只管要说傍人罪过，不知败缺自己贼赃。咄，太平无象打一椎，惊破虚空闪电飞。

捏住乾坤粉一团，大人刚被小人瞒。机先若具机先眼，走杀从教起衅端。

者汉走从何处来，鼓合临济白拈贼。铎声摇撼动风雷，至今大地俱狼藉。

棒头挑起葫芦，手里伸出钵盂。噇酒噇肉破落户，天上人间大丈夫。

咄哉捏怪老狐狸，披起金毛狮子皮。弄尽任从天外去，尾巴败露已多时。

脚下长拖破木履，口内不知道甚底。恼乱风光没奈何，南北东西无定止。

优波离后身，韦将军捧足。布衣真童男，瓦钵天厨食。咦，历劫戒光秋月明，南山静照烟霜色。

捏个空拳，吓杀天下。这般祖师，畜生馿马。

天台山里五百牛，跳出颠狂者一头。赛尽烟花瞒尽眼，尾巴狼藉转风流。

打杀宣州花木瓜，爆出越州翁木大。血滴滴风衮剑轮，黑漫漫弥天罪过。咦，描邈者个贼头，三千里外谁耐面热而汗迸流。

乌龟壳空索索，打一钻响剥剥。也是张拳吓野狐，描邈出来增丑恶。虽然三十年后，只管有人卜度。

突出娑婆世界，一枚真个村头。行脚都无用处，推倒只好做牛。钉双角，插条尾，绿杨芳草春风里。可杀有力会耕田，卖与阎王还饭钱。不然掣电几先吃，痛拳无明业识幢。竖起漫天黑，一句不相当。拳头飞霹雳，咦，老婆心切血滴滴。

个是净慈毛和尚，口言祸福有定当。逐日随缘去赴斋，是谓两脚功德藏。雕装千佛，布砌两廊。判断一切魍魉鬼，主管五百罗汉堂。至于修桥造路，与夫浴主街坊。闻一切善事如蝇见血，闻一切恶事似蟹落汤。有时随搂搜，若万回老子懽喜。有时放歇蹶，若布袋和尚颠狂。得一文钱不曾落地，合十爪掌常乃谢天。只一味朴直，无些子壒尘。所以打动好事檀那，画出这般面觜。且道如何比拟，八月十五中夜凉，一轮月照西湖水。

瞿昙老贼口亲屙，馿屎相兼马屎多。打作一团都拨转，泼天臭恶恼娑婆。

一刀两段没商量，透出无明大火坑。再入死灰烹得活，岁寒声价转峥嵘。

方方一丈牯牛栏，佛祖驱来要透关。聊借眉毛相架构，遮天盖地黑漫漫。

自家鼻孔自家穿，自家绳索自家牵。自家忽地都忘却，一笛清风送楚天。

老胡教网漫天阔，当甚多年椀脱丘。勘破转关千圣外，别行条贯结冤雠。

通身是口挂虚空，不管东西南北风。一等与渠谈般若，滴丁东了滴丁东。

七尺乌藤挂东壁，春风忽来生两翼。鞭起飞龙趁不得，洞庭搅碎琉璃碧。去兮去兮明历历，梅花影里休相觅。为雨为云自古今，古今寥寥有何极。

揭翻古剡岸云开，峻发清机劈箭来。裂转面皮干剥剥，万山奔浪笑咍咍。

咬狗猪汉烂泥团，撮著参天剑刃寒。转入春风开笑眼，桃花红照碧琅玕。

机丝抽尽万缘平，休倚寒岩转路程。千圣不携无影像，那边借伴月华明。

生逼猢狲坐铁砧，一槌天地尽崩沈。横来竖去呵呵笑，吃饭噇眠迈古今。

觉尽还源见本心，洞庭无盖碧沈沈。衲僧不作这伎俩，浪急风高意转深。

平生道德迈前贤，著汉衣冠拜汉天。自是名高闲不得，阿难依旧世尊前。

居士眼睛吞佛祖，衲僧鼻孔透乾坤。眼睛鼻孔初无间，万古宗门结痛冤。

月落沧溟夜渺漫，衲僧面目太寒酸。拟将祸福轻偷眼，恶浪狂风衮乱山。

柳堤烟敛春风静，鼻孔辽天一牯牛。拽转通身依旧黑，野花芳草转风流。

喝声霹雳震晴空，白棒飞星化活龙。不入这般儿女队，乱花翻袖舞春风。

札断潮头大海枯，十方公界佃官租。寥寥万古平如掌，不许傍人扬契书。

雁落秋空剥万金，寥寥一片老婆心。先天后地难回互，风急恩深冤亦深。

饭箩无底乾坤窄，舀出炎炎热铁丸。烂断饥肠重瞥地，佛魔无处辨来端。

歇尽真空透活机，儿孙相接命如丝。今无倒指空肠断，杜宇血啼花上枝。

六十六年，罪犯弥天。打球{孛}跳，活陷黄泉。咦，从来生死不相干。

灵灵而时时昧，不得月随流水。历历而处处混，不得雨逐行云。

山披锦云而烂成春意，水含碧月而淡存秋容。恁么也恁么，说似曾不中。黄头并碧眼，消息子难通。

是不是是江光铺练，非不是非花岳叠锦。举竟合成什么边事，三界无法何处求心。

金牛弄得烂银蹄，耕破劫空田地开。不带泥痕今古路，牧童疏笛入云来。

善行者不移双足，善入者不动双扉。清秋夜冷波心月，谁问安禅友亦稀。

不劳澄九鼎，流动百花新。木鸡前树报，月磨萝镜轮。

一花开五家宗要，一叶缀九室诀机。朝朝暮暮只斯是，何用琼林觅玉枝。

一机织作锦衣裳，是可太平君子床。只许宝山堆这里，细把玉针贞上方。

时节因缘佛性义，共移灵棹渡头舟。玉麟带月离云汉，金凤衔花下彩楼。

无明暗室勿入近，暮日江山相映红。处处烟尘收不得，早来晚去失真风。

云形水意拥通身，德用不孤道正亲。年少风流犹一段，花棚铺锦蝶飞频。

心田法地有灵苗，不动金锄耕步休。何事长松修竹下，风师雨客逐春秋。

净妙妙时解活计，露堂堂处有家风。须知脱体卓然道，廓落圆通是个宗。

如何是四棱蹈地，入三摩存分别智。若是有事而不通，知未知伊彼元气。

到纯无学处，语路若何生。意气天然别，神笔画不成。

一粒曾生无相田，异苗繁茂试机先。庄严劫佛借他力，双树荫凉本自然。

无忧树下浴婴孩，清晓蔷薇带露开。转过衲僧相见处，后槽馿马出胞胎。

六年落草野狐精，跳出浑身是葛藤。打失眼睛无处觅，诳人刚道悟明星。

金乌飞上玉阑干，黑漆昆仑对面看。毕竟这些传不得，落花流水太无端。

一桡劈口虚空破，三点馿头覆却船。父子至今俱不了，江湖波浪错流传。

衲衣下事火烧山，腊月家贫彻骨寒。堪笑连延曾未息，眉毛焦赤面皮干。

