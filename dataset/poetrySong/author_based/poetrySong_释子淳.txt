今日重来坐暖霞，故人笑谓老年华。劫空别有壶春在，云对青山兴莫涯。

休将水乳试鹅王，妙识醇醨别有方。本地不消春气力，灵枝劫外有余芳。

师旷离娄不我徒，昭然罔象得玄珠。心萌口拟成途辙，底事圆明异有无。

妙句灵然溢目寒，幽微旨趣曾还难。相逢更问无弦曲，风入松梢不在弹。

乾坤之内，宇宙之间。要有一宝，秘在形山。

我宗有语句，金刀剪不开。深深玄妙旨，玉女夜怀胎。

亭亭日午犹亏半，寂寂三更尚未圆。六户不曾知暖意，往来常在三更前。

宝月流辉，澄潭布影。水无蘸月之意，月无分照之心。水月两忘，方可称断。

日照孤峰翠，月临溪水寒。祖师玄妙诀，莫向寸心安。

妙相圆明不可亲，奴儿婢子自殷勤。指天指地称尊大，也是传言送语人。

相好巍巍大丈夫，一生无智恰如愚。从来佛祖犹难望，地狱天堂岂可拘。

卓尔难将正眼窥，回超今古类难齐。苔封古殿无人侍，月锁苍梧凤不栖。

木人来问青霄路，石女年尊似不闻。携手相将归故国，暮山岌岌锁重云。

玄微及尽本翛然，若谓渠闲万八千。月印澄江鱼不见，钓人何必更抛筌。

垂手还他作者机，寻常语里布枪旗。重询拟进归方丈，一句分明更不疑。

白云深处路难通，拟问踪由已涉功。挂角羚羊无影迹，从容还落正偏中。

饥冷嫩草遥山去，渴饮寒泉曲涧回。放荡不耕空劫地，暮天何用牧歌催。

王鞭高举击金门，引出珊瑚价莫论。回古轮王全意气，不彰宝印自然尊。

偶尔垂言借问伊，知音争使落今时。胡笳不犯宫商曲，玉笛横时劫外吹。

烧香人静杳无声，苔满丹墀皓月明。入户当堂慵正坐，出门尤懒下阶行。

白云槛外思悠哉，密密金刀剪不开。幽洞不拘金锁意，纵横无系去还来。

家山归到莫因循，竭力寅昏奉二亲。机尽功忘恩义断，便成不孝阐提人。

从来父子不相离，石女何劳更问伊。昨夜寒岩无影木，白云深处露横枝。

古路翛然倚太虚，行玄犹是涉崎岖。不登鸟道虽为妙，点捡将来已触途。

镬汤炉炭几何般，地狱三途未苦酸。须信新丰亲切语，袈裟之下莫颟顸。

平地无端凿陷坑，木桥拈起使人行。沉沉寒水如何渡，月夜金鸡报五更。

本地灵明无一物，几人认得黄金骨。扶锹肩上便行时，大辩从来还若讷。

当机一句玉珊珊，内外玲珑溢目寒。无漏国中曾不住，月华影里见应难。

蚌含明月珠生腹，龙拥深云雨洒空。莫向平田翻巨浪，直须点点尽朝东。

威音那畔不能行，撒手还家懒问程。寝殿无人空寂寂，满窗唯有月虚明。

归家岂坐碧云床，出户不行青草地。南北东西本自由，渠无向背那回避。

淘金岂假披沙得，不触波澜犹费力。露柱三更忽放光，此时未审何人识。

群花未发梅先拆，万木凋零柏转奇。云淡不彰节月影，烟轻那露引风枝。

岩脱虽有云千顷，户内殊无半夜灯。极目危峦今古秀，暮天斜照碧层层。

这般消息不寻常，蟾桂枝枝布远香。昨夜姮娥呈巧妙，眼睛直上绣鸳鸯。

拾得疏慵非觉晓，寒山懒惰不知归。声前一句圆音美，物外三山片月辉。

海底龙吟云雨润，林中虎啸谷风清。莫言满路生荆棘，况是家贫少送迎。

太平乡国路空赊，归兴悠悠思莫涯。撒手到家何所有，琉璃宝殿锁蟾华。

月筛松影高低树，日照池心上下天。赫赫炎空非卓午，团团秋夜不知圆。

妙峰孤顶偏肥腻，天产灵苗不触地。翠叶无风常自摇，清香那逐春光媚。

叉手须知已隔津，更重进步转漂沦。顽铜若作黄金货，祇可瞒他无眼人。

父子相逢眼倍明，灵苗丛里坦然行。个中若为金毛子，已是盐梅触大羹。

一片灵明本妙圆，个中非正亦非偏。宝峰瑞草无根蒂，不待春功色自鲜。

曹溪源派古之今，意识徒将渡浅深。好是昔人游戏处，虽然入井不曾沉。

前后三三不失宗，迥迢千圣数难穷。金刚脑后全轩露，叠叠青山锁翠空。

少林续焰事堪可，腊夜梅开雪后枝。黄蘗昔年曾有语，大唐国里没禅师。

带角披毛异类身，寒灰枯木眼中尘。虽然未曾先师意，争奈临行一著亲。

多是从人学得来，一生空把口胡开。欲穷此片虚明地，七佛前前总不该。

虽然答尽深深意，争奈投机句未亲。欲曾本来无垢的，更须入水见长人。

寂光影里现全身，贵异天然迥出伦。家富儿奴偏得力，夜分灯火照西邻。

海底泥牛耕白月，云中木马骤清风。胡僧懒捧西干钵，半夜乘舟过海东。

芳草漫漫岂变秋，牧童白牯恣优游。异中有路人难见，却谓骑牛不识牛。

月沉碧海龙非隐，雾锁苍梧凤不知。劫外森森无影木，垂阴自有未萌枝。

依依半月沉寒水，耿耿三星落碧巑。昔日云岩曾漏泄，金轮王子宝花冠。

身光炽盛相巍巍，妙手如何彩绘伊。休问僧繇吴道士，志公佗日不能知。

腥臊红烂不堪亲，触动轻轻血污身。何事杳无人著价，为伊非是世间珍。

家家门掩蟾蜍月，处处莺啼杨柳风。若谓纵横无变异，犹如掷剑拟虚空。

月中玉兔夜怀胎，日里金乌朝抱卵。黑漆昆仑踏雪行，转身打破琉璃椀。

寒月依依上远峰，平湖万顷练光封。渔歌惊起沙洲鹭，飞入芦花不见踪。

清风吹动钓鱼船，鼓起澄波浪拍天。堪笑锦鳞争戏水，到头俱被钓丝牵。

京师出大黄，熟处最难忘。道吾常作舞，元是谢三郎。

沧海无风波浪平，烟收水色虚含月。寒光一带望何穷，谁辨个中龙退骨。

门头户尾事千差，了尽犹来未到家。明月堂前无影木，严凝雪夜正开花。

长江澄澈即蟾华，满目清光未是家。借问渔舟何处去，夜深依旧宿芦花。

声前一句口如眉，佛祖从来总不知。昨夜昆仑闲说梦，白头生得黑头儿。

色自色兮声自声，新莺啼处柳烟轻。门门有路通京国，三岛斜横海月明。

九重深密视听难，玉殿琼楼宿雾攒。燮理尽归臣相事，轮王不戴宝花冠。

盲聋喑痖迥天真，眼似眉毛道始邻。昨夜东君潜布令，黄莺啼处绿杨春。

三番白纸问寒暄，千里同风月满船。夺得高标全用处，盘蛇口内打秋千。

宝杖亲携挂翠缨，徘徊常遶玉阶行。转身就父无标的，拈却花冠不得名。

昆冈片玉火中润，碧落孤蟾水底圆。一念翛然无异色，任从沧海变桑田。

金乌玉兔两交驰，照破威音未兆时。若谓青霄别在路，木人依旧皴双眉。

瑞霭祥烟锁玉楼，妙年王子恣优游。琉璃殿上骑金马，明月堂前辊绣球。

白头童子智尤长，半夜三更渡渺茫。任运往来无间断，不消船艇与浮囊。

秘殿重围晓尚寒，丹墀苔润未排班。宝香凤烛烟云合，寂寂帘垂不露颜。

故国清平久有年，白头犹自恋生缘。牧童却解忘功业，懒放牛儿不把鞭。

曹溪古路绿苔生，车马登临已涉程。野老痿羸兼跛挈，手携玉杖夜深行。

四十九年成露布，五千余轴尽言诠。妙明一句威音外，折角泥牛雪里眠。

乾坤尽是黄金国，万有全彰净妙身。玉女背风无巧拙，灵苗花秀不知春。

一念萧萧不记年，皮肤脱落自完全。长天夜夜清如镜，万里无云孤月圆。

日午烟凝山突兀，夜央天淡月婵娟。混然寂照寒宵永，明暗圆融未兆前。

法尔非修本十成，平常酬答最分明。端然指出长安道，无奈游人不肯行。

无相光中未兆身，清虚渺邈岂为邻。一轮明月当轩照，玉殿萧萧不见人。

虚堂寂寂夜深寒，携得瑶琴月下弹。不是知音徒侧耳，悲风流水岂相干。

祖代家风没一文，清贫中更是清贫。着衣吃饭随丰俭，物物头角用最亲。

三脚灵龟荒径走，一枝瑞草乱峰垂。昆冈含玉山先润，凉兔怀胎月未知。

出门遍界无知己，入户盈眸不见亲。虚室夜寒何所有，碧天明月颇为邻。

一点灵明六不收，照然何用更凝眸。个中消息人难委，独有虚空暗点头。

体妙探玄尽涉程，争如野老异中行。功忘日月平怀稳，免事君王宠辱惊。

夜明帘外月朦胧，骑象翻身击宝钟。洪韵上腾三界外，聋夫何事睡犹浓。

白藕未萌非隐的，红花出水不当阳。游人莫用传消息，自有清风透远香。

这边那畔总难逢，一句无私不处中。红日暮沉西嶂外，空留孤影照溪东。

妙湛圆明第一机，降生成道涅槃时。迦维摩竭双林树，认著元来不是伊。

妙体堂堂相好全，青霄独步蹑金莲。千华台上犹慵坐，弊垢襕衫岂肯穿。

瑞艸丛中懒欲眠，徐行处处迥翛然。披毛戴角人难识，为报芒童不用鞭。

一句相酬难取则，轮王不化阎浮国。无边刹海浪痕平，独驾泥牛耕月色。

妙圆无相劫前人，随类权分百亿身。月夜御楼才报晓，平明六国尽逢春。

虚空为鼓须弥槌，击者虽多听者稀。半夜髑髅惊破梦，港头明月不思归。

灵山会上言虽普，少室峰前句未形。瑞草蒙茸含月秀，寒松蓊郁出云青。

劫火洞然无相宅，金门不睹玉楼家。宝天云淡银河冷，浩浩波澜岂动沙。

不挂唇皮一句奇，少林冷坐最慈悲。须知此道非传授，立雪神光已强为。

荆山美玉何须辨，赤水玄珠不用拈。罔象无心黄帝重，卞和有智楚王嫌。

珊瑚枝上玉花开，风递清香遍九垓。勿谓乾坤成委曲，韶阳亲见睦州来。

水澄月满道人愁，妙尽无依类莫收。劫外正偏兼带路，不萌枝上辨春秋。

六国清平贺圣年，珠帘高卷月明前。金轮那肯当堂坐，不用丹墀击静鞭。

等闲应问岂安排，一句全提隐显该。薄雾依依笼古径，孤峰终不露崔嵬。

星流水国夜然灯，月印江天明似镜。隐显无私位不该，依稀拟动成偏正。

道合平常绝异端，行人何必历艰难。从今莫信孙膑卜，龟壳无灵不用钻。

此树不从天地生，登山涉水承渠力。如今掷向乱峰前，免致丛林为轨则。

灵然不涉古来今，三界都卢一点心。槛外桃花春蝶舞，门前杨柳晓莺吟。

骊珠未剖价难酬，灼烁寒光映碧流。罔象未能知去处，更凭子细说端由。

萧索茅庵草乱埋，柴扉日午尚慵开。冥然独坐枯眼上，孰谓殊恩云外来。

危峦萧洒古禅宫，信步重归趣无穷。风卷白云天界净，一轮红日正当空。

晓风吹散碧天云，日上长空景象分。寂照含虚无内外，当明一句若为论。

山上今冬少阴雪，晴和天气如春月。斯辰又喜一阳生，梅根占得先开发。

屈指忻逢腊月八，释迦成道是斯辰。二千我后追先事，重把香汤浴净身。

三德齐敷结净缘，十方僧宝世良田。愿将此日无为福，上祝皇图亿万年。

佛祖从来不奈伊，满头明月去还归。虽然六户无亲识，今古何曾更间违。

静极光通本妙圆，嘶风玉马过重关。回途不落威音世，妙用全彰化外看。

大洪有个无影杖，虎踞龙蟠孰敢向。有时横按坐虚堂，临济德山还胆丧。

三月安居已半过，虚明心地又如何。有求宛然成机巧，无作方能不较多。炉里寒灰香旖旎，岩前枯木叶婆娑。白头人在千峰上，妙唱新丰一曲歌。

大洪拂子，非有名，非无名，七费前前本混成。非有相，非无相，渊而无下高无上。若论阴阳未兆时，卷舒俱在光明藏。

碧玉界中无变异，虚明地上有虽微。妙圆一句如何说，隐显含融岂间违。

少林九年垂一语，流布诸方多赚举。大洪今日老婆心，未免分明细说与。

金佛不度炉，妙相圆明会也无。泥佛不度水，落落圆音美复美。木佛不度火，萧萧古殿无关锁。是须撒手直归家，莫向半途空懡{忄罗}。

七佛前前旷路赊，碧琉璃界锁蟾华。披衣出户更犹永，撒手还家日未斜。

杓柄笊篱权在手，放行把住非窼臼。二时斋粥在精专，自利重他功不朽。

湛然无变异，虚彻有灵通。妙尽功忘处，咸归寂照中。

残冬凛冽寒，滴水便成团。翻忆少林祖，齐腰立雪难。或谓将心与汝安，觅心不见一毫端。廓然记得来时路，顿觉壶中景象宽。琉璃光里一般般，午夜依依月正圆。最先三子得皮肉，末后一人得髓还。

远观同半月，近看却如钩。若是知音者，思惟暗点头。

大地雪漫漫，临行一句难。泥牛沉巨浸，玉马火中寒。

出家儿，无休暇，终日忙忙空构架。临行一著太区区，眼见耳闻争不怕。百骸狼藉撒奚了，普请般柴用烧化。

丹山月冷，祖室穴清。瞻之仰之，千载扬名。古佛不存檀佛像，寒岩曾许铁牛耕。

皎月流辉，景澄寒水。万有齐彰，太虚廓尔。禅版曾酬上上机，当锋未荐西来旨。

龙准高不高，虎颐短不短。半夜昆仑儿，两手扶银椀。

寒风凛凛，古貌堂堂。俱卢日午，瞻部夜央。声前一句兮从尔商量。

即真非真，是假非假。语路未陈，言满天下。骊龙海卧彩云深，黑漆昆仑骑玉马。

昔年颜似玉，今日鬓如霜。不挂金襕服，还衣白{叠毛}裳。彩凤夜栖无影树，晓天云绽露斜阳。

咄这枯槁形容，平生太煞揭斗。电光石火之机，两舌一还无口。真截根源不肯谈，爱引禅徒荒艸走。

真非真，伪非伪，圆眼横眉，丑唇平鼻，图画自难。同思量，何处是月笼松顶兮鹤梦初醒，雪覆芦花兮鹭寒不睡。

写出寄形，眉目分明。直饶全似，祇得八成。闻名兮不如见面，见面兮不如闻名。霜天月满兮难寻老兔，海门潮落兮不觅长鲸。

正中偏，宝殿烟笼月色前。井底燃灯天未晓，暗中谁辨往来源。

偏中正，嫫母临妆羞照镜。三更玉户不挑灯，混融非露当年影。

正中来，运步红炉遍九垓。宝月夜光随处静，披云终不露纤埃。

偏中至，大用无私何拟议。当锋那肯落今时，他来自有超伦志。

兼中到，及尽有无真个妙。披毛戴角火中行，纵横不落今时道。

正中偏，宝月光凝海底天。何事渔舟难满载，流辉争肯透波澜。

偏中正，水云深锁渔家境。一派长法极目清，日照筠竿那露影。

正中来，一叶轻舟泛远滩。锦鳞不触香钩饵，何得丝纶更犯膻。

偏中至，收丝却返芦花里。高欹龟枕恣情眠，长江信任波涛起。

兼中到，更阑六宅无音耗。纵横泽国路优游，樵人举步应难造。

回途玉马休相伴，背角泥牛莫下鞭。多谢乾坤垂覆载，闲云芳艸姿情眠。

空劫自己无依守，佛祖从来难启口。九年面壁太多端，那堪更强分妍丑。

海际烟收欲暮天，扁舟轻泛出芦湾。丝纶夜掷清波里，晓得金鳞不犯竿。

飞花暖日轻相送，烈焰须凭作者通。觌面不劳伸语路，丹山千里事同风。

落叶纷纷万卉凋，云衣轻卷下岧峣。他年花萼{辶重}日，灵树无根暗长苗。

本自圆成不在言，泥牛耕破劫初田。夜来风月霜威重，天晓昆仑戴雪还。

言前无句拟何伸，妙语玄谈眼里尘。一邑毗耶金粟众，想应翻笑住山人。

月皎渔舟瑞气旋，芦花深处夜涛寒。可怜无限垂丝者，随例忙忙失钓竿。

木人岭上歌，石女溪边舞。明月共同途，无私照今古。

四海无家何拘碍，垂丝坐对烟云霭。水急风和舟行快，严霜届莲裳，箨笠和烟戴。

洪鳞每自藏深派，今朝钓得真奇怪。鼓棹惊波桑田改，三灾坏，恁时方称生涯在。

潦倒渔翁一无解，苍苍雪鬓知何载。短棹轻舟泛沧海，抛钩在，碧波深处全无阂。

锦鳞吞饵浮丝摆，樵父两岸皆怜爱。直透龙门头角改，谁能怪，为霖方显灵通大。

皎月流辉千嶂冷，泥牛徐步出云烟。玄徒若问西来意，直指胞胎未具前。

携笻挥汗别文星，匝地清风耸百城。佛祖位中留不住，琉璃殿上绿苔生。

刹刹西来意，尘尘古佛心。眉毛为道侣，鼻孔作知音。借问牛头何处去，衔花幽鸟杳难寻。

未到毗耶城，不识维摩病。有客兮良医，妙术通神圣。金针针起髑髅吟，龇曲千年谁与并。

生涯得力句，尽被维摩说。空劫一壶天，泥牛耕破月。

应现宰官人不识，栖心祖域道情腴。不怜金印大如斗，自贵衣中无价珠。

昔年百丈曾轻卷，今日重归故国求。顿使云堂三伏里，哭天忽尔变清秋。

勿谓无言为妙，面壁何尝不道。翻思金色头陀，却把刹竿推倒。

凛凛严风彻骨寒，扁舟轻泛碧波澜。金线直，玉钩端，锦鳞无限，踊跃上琅玕。

渔父从来性本宽，满船钓得未为欢。收丝了，望层峦，举头方觉天际晓星残。

虚室更深冷不眠，翛翛孤坐几经年。昨宵又觉还耽睡，元是新铺白玉毡。

落叶积莓苔，柴扉半不开。幽林云密覆，花鸟恨空来。

平生活计都消尽，锥地殊无付子孙。撒手便辞青嶂去，翛然却返白云村。

春云不世情，滋泽兴还普。从龙向海飞，散作人间雨。幽洞无门任卷舒，悠悠莫忘青山父。

鹤髪渔翁岁莫论，桑田几变尔常存。红蓼岸，荻花村，水月虚明两不痕。

举目谁亲无可攀，翛然独对水云闲。山色里，浪花间，妙体堂堂不露颜。

青虚为钓复为钩，断索篮儿没底舟。随放荡，任横流，玉浪堆中得自由。

轻泛兰舟入海涯，抛钩掷线莫迟疑。骊龙子，巨鳌儿，不犯清波钓得伊。

钓尽江湖晓色分，数声羌笛韵凌云。波浩渺，雾氛氲，鼓棹回舟望海垠。

头角峥嵘未兆前，乱云深处任安眠。不随芳艸遥山去，何用芒童更着鞭。

水阔云深古路赊，五湖禅侣共同家。夜来喜得真消息，无影林中杇木花。

寂照含虚未兆身，翛然那与物为邻。任经风月霜威重，枯木花芳不犯春。

昔年摩竭令，今日孰知恩。句外潜心体，言前密意论。松风清宇宙，桂月曜乾坤。出户虽无往，争如静掩门。

火风地水合为身，犹若晴空一点尘。借问病从可处起，祇应谁是病中人。

十年同此振网维，万种誵讹悉共知。今日脱然无一事，坐观明月照琉璃。

水最为清月最圆，月光含水水涵天。混融不落威音世，到此如何语正偏。

清风明月秋光半，环禅别我云南归。当堂子母相逢日，妙圆孰敢分离微。咦，拨转吾家向上机，回头触处生光辉。

异类潜行未兆前，昂藏头角耸摩天。回途莫守寒岸草，耕破威音那畔田。

柴扉常对白云开，玉凤衔花去又回。不学东林远沽酒，渊明多谢入山来。

山路春风桃李香，延陵长者贲岸房。行行廓尔忘途辙，步步翛然合道场。妙净宗乘松宿鹤，虚明田地月含霜。相逢相见有何事，共语毗卢顶后光。

常思止禅者，返本如婴儿。一念万年去，春秋都不知。斫倒寒岩无影树，回头焰里再抽枝。春老别吾入郦去，缘生会有归山咦。净榻相看坐，清风起四维。

适轩新开非华饰，为爱清凉消暑湿。景象千般何处来，尘埃一点应难入。蒲团禅版静沉沉，松韵竹风常龚龚。香断炉寒坐夜深，苔墀月满无人立。

客到蒙城有信归，殷勤惠米助晨炊。老僧钵满慵相唤，长者恩深祇自知。粒粒圆成难著会，明明嚼碎更何疑。赵州遗语诚非谬，一饱元来忘百饥。

差别道难通，应须识自宗。无根枯树子，月夜影重重。

暖堂新构侵云表，桂月松风常满抱。玉烛光中静应时，言前妙唱般阳道。

林麓结茅庐，翛然称所居。松风惊破梦，涧冰静涵虚。春老花犹媚，秋残叶未疏。良宵无限意，东岭月生初。

祇这一闲田，古今无变迁。泥牛耕不尽，宝月镇长圆。岩桂和烟翠，溪花含露鲜。甘藏青嶂里，懒更谒时贤。

家近乱山根，日高懒启门。樵歌云外唱，胡曲句前论。路僻无人到，庭荒有藓痕。萧萧岩石畔，祇么老烟村。

兀坐镇长行，孰人知此情。竹风轻有韵，岩溜细无声。岌岌三山秀，依依片月明。门前枯树子，孤鹤梦难成。

不恋白云关，家山撒手还。玉炉香旖旎，石磵水潺湲。庭树烟笼合，窗轩雨洒斑。经行及坐卧，常在寂寥间。

岁寒木欲老林坰，兹沐恩光入翠层。再整丝纶垂钓手，随缘涢水且腾腾。

道同曾未隔毫端，相别相逢会者难。偶此又蒙清照及，松风桂月袭人寒。

无弦琴上有希声，此遇知音作证明。不犯指端弹一曲，碧琉璃界月三更。

天气暄妍三月春，青山垂访白头人。威仪雍肃披儒雅，语论清泠洗渴尘。道合圆常无异路，心空及第自通津。相逢相别休怀念，千里同风德及邻。

一九逢春信，梅花破雪开。个中如会得，千里不空来。

默讷虚明履趣深，蟾蜍推月照天心。松风未作寒林静，一弄无弦琴上音。

