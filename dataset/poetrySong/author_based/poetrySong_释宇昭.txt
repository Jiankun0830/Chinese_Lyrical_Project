向夕江天迥，微微接水平。带帆归极浦，随客上荒城。云外僧看落，山西鸟过明。何人对幽景，苒苒败沙并。

嫖姚立大勋，万里绝妖氛。马放降来地，雕闲战后云。月侵孤垒没，烧彻远芜分。不惯为边客，宵笳懒欲闻。

幽期不可见，牢落望君情。坐久诗源寂，谈余井浪平。月依寒木尽，蛩背冷灯鸣。空听沟西寺，宵钟出禁清。

古院无僧住，荒凉树石闲。停污寒甃缺，废汲远泉悭。雨涨蛙疑聚，宵晴月自还。因寻成独感，吟绕见衰颜。

病起春城暮，行心暗结愁。全吴无旧业，半世祇羁游。岛雾沈晴树，汀烟入夜舟。故人应老大，佐幕久淹流。

吟会失秋期，荒山寄病时。客髭生白早，丛木落青迟。渴狖窥没莎井，阴虫占菊篱。归心何以见，霜月下天涯。

解职因求养，清名冠集贤。优游书府里，谈笑板舆前。鹤氅朝时脱，山图卧处悬。江僧闲独访，时得话林泉。

孤锡依京侍，诗愁上鬓新。迹离三辅晚，梦落九江频。草入松根井，磬通花外邻。重来知未倦，闲趣自相亲。

涧底分贞干，宁将麈尾同。坐闲长滴翠，话次忽生风。影落孤灯外，声寒静室中。有谁知外意，林下石丛丛。

扫苔人迹外，渐老喜深藏。路僻闲行远，春晴昼睡长。余花留暮蝶，幽草恋残阳。尽日空林下，孤禅念石霜。

病起辞吟社，出京无旧房。关中行半月，诗外祇空囊。白道沿嵩直，青芜夹渭长。胜游多杜曲，风景似吾乡。

别业唯栽竹，多闲亦好奇。试泉寻寺远，买鹤到家迟。药就全离母，诗高祇教儿。未能终住此，共有海山期。

诗题：晓发山居首句：蓐食少人家。

