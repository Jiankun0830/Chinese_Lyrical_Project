周行七步便称尊，家丑那堪放出门。祇向母胎度人毕，也须一棒一条痕。

外道麤心惯崄夷，老胡鞭影露针锥。行人拾得东门兔，谁管韩獹精力疲。

洞门常启客来稀，碧草丛边野蕨肥。可笑流年空老大，惭无一德报恩知。

仙重三千不可图，从教千古强名模。长因塞北烟尘息，记得江南啼鹧鸪。

问佛如何答慧超，秤锤虽定价相饶。云中不睹双雕落，箭过新罗十万遥。

虚空产生铁牛儿，头角分明也太奇。踏破澄潭深处月，夜阑牵向雪中归。

唤处分明应处亲，不知谁是负恩人。东家漏泄西家事，却使傍观笑转新。

凛凛清风八面吹，雄雄独跨铁牛儿。为公剔起金刚眼，拶破髑髅应自知。

梦游华顶过丹丘，蹑尽寒云倚石楼。贪看瀑泉泻崖壁，岂知身在碧江头。

九转灵丹难却易，一锤便当易还难。相逢话尽壶中事，重把仙书子细看。

镢子头边得意时，开花著子不愁伊。几多不善根株者，祇见枝头又长枝。

勘破谁知老赵州，玉鞭鞭起卧金牛。台山今古行人口，笑饮清风味转幽。

莲花荷叶的须分，无限清香付与君。弹指若知霄汉路，便能平地起烟云。

偏中有正正中偏，流落人间百万年。几度欲归归不得，门前依旧草芊芊。

木人把板云中唱，石女穿靴水上行。生死死生休更问，从来日午打三更。

爱向江边弄钓丝，碧潭深处有嘉鱼。钩头不是无香饵，个底如何钓得渠。

虾蟆头上戴青苔，绣出鸳鸯孰辨猜。几许离人消息断，一声鸿雁送愁来。

探花蝴蝶舞三台，啄木掉头鸣讶鼓。处处相逢岑大虫，元来便是玄沙虎。

一回吃水一回噎，百炼精金要人别。门前谁解倒刹竿，瓮里何曾失却鳖。

针头扎去几人知，妇儿女子莫猜疑。圣凡命脉果何在，向此须明上上机。

世尊拈花，迦叶微笑。不落宫商，是何曲调。古洞风清，寒潭月皎。报公知，须晓了，融峰最好音声鸟。

日面佛，月面佛，大海波翻，须弥突兀。磕破脑门，额头汗出。明眼衲僧未辨明，抬头好看冲天鹘。

德山棒，临济喝。铜金刚，铁菩萨。轰雷发处，有耳皆聋。撒星来时，无眼不瞎，瞎与公重指曹溪月。

呼为云，吸为雨，袭袭清风动寰宇。笑哭不是等闲声，路见不平应有主。要斩不平人，不与平人语。而今何处见踪由，剔起眉毛看鹞子。

辨金要识𨱎，觅髓须打骨。平地激风波，禅河没窠窟。党理亦党亲，成家又成国。拗拗墝墝，突突兀兀。无限傍人，眼睛凸出。

脑后与一锥，头头堕坑坎。直饶唤不回，也是虚担板。休担板，透过睦州关，乾坤一只眼。

俱，俱，本祖丕图。淳风一振，处处欢呼。百草头上，荐献还殊。七佛之师亲识面，元来祇是古文殊。

日照寒潭明更明，寥寥虎啸清风生。寰中阃外应须辨，白玉盘盛铁眼睛。曹山老，曹山老，正去偏来没处讨。

三界唯心，海岳销沈。万法唯识，青黄曲直。天上人间，迺规迺则。眼耳即真，见闻俱惑。孰为言宣，讵假玄默。混尔圆常，分尔百亿。迷悟不来，尘毛匪忒。

左眼半斤，右眼八两。不问亲疏，有功者赏。

须弥头倒卓，碧海起清风。东弗已摇落，西瞿花正红。

风劲叶频落，山高日易沈。坐中人不见，窗外白云深。

夺人不夺境，山河光炯炯。若谓露全身，重添眼中眚。

夺境不夺人，虚空问四邻。从来无眹兆，何事起埃尘。

人境两俱夺，倒转舌头说。四句若为分，昙花生枯枿。

人境俱不夺，东西任该抹。七九六十三，相逢阿喇喇。

人境夺不夺，千手未拈掇。捧出黄金盘，赠君贮明月。

有宾有主，父子规程。子无线索，妙辨纵横。

一棒一条痕，蒺蔾好自吞。仙陀还蹉过，赢得瞎馿存。

东山水上行，枯骨壮韩情。藤林荒已久，三句若为明。

乌鸡头带雪，偏正没安排。明月堂前意，悠悠莫乱猜。

问取修山主，浅浅实甚深。若谓唯心现，玄艘已陆沉。

宗门一句，明明独露。孰辨端倪，胡为指注。指注不真，镜像空尘。空尘何立，镜像谁入。当机则应，头头非剩。触处俱宣，句句通玄。门门宾主，互正互偏。含容透脱，千江一月。无在不在，谁憎谁爱。焕尔既明，森然不碍。不碍既明，金刚眼睛。穷幽测显，神妙体灵。妙灵不住，无生不生。是宜超越，所以纵横。

恰恰今人用，明明古佛心。寒云归碧嶂，幽鸟下青林。

云生不翳空，日上难逃影。相逢一笑中，何须重反省。

从来住处无人识，今日劳公扣指南。是眼不应还见眼，从教佛祖竞来参。

一酬一问分宾主，端的如何辨正邪。卓尔未能超本际，茫茫难透眼前花。

君子南北我东西，瞥尔惺惺忽尔迷。一笑一狂谁会得，白云深处有猿啼。

岩松森翠皆穿眼，涧水清泠亦到心。自笑不能修白业，祇凭流水念观音。

云拥莲峰插太虚，清香不付岭南卢。而今五叶分明在，触处离披见得无。

古鉴光分前后身，拟于何处拂埃尘。易观刹海毛端现，难把师心说向人。

千闻巧演眉犹蹙，一见轻拈笑不休。笑里藏锋谁辨的，刹竿倒却有来由。

神光的的见聱讹，面壁喃喃语更多。不是梁王先勘破，脱身归去奈渠何。

断臂求师，平田失脚。三拜依位，诚人得谑。稽首高深，少峰伊洛。

白衣受道，瘥病非药。无欠无余，有锤有凿。觅解脱门，汝为谁缚。

法法明心，尘尘垂手。正出黄梅，傍生牛首。巍巍双峰，天长地久。

浊港转身，破头印法。五叶芬芳，千徒杂踏。于秀于能，谁离谁合。

驾白牛车，受黄梅印。没体归神，当机发迅。真轨无差，坤维大顺。衣止不传，法唯自信。曹源一滴起滔天，千古南宗谁独振。

拳下翻身，竿头进步。万派同归，灵源独露。瓦砾光辉，风云流布。千眼那知，群心自度。

灵灵在源，昭昭而默。不汝不谁，奔南走北。同佛同魔，佛魔自或。衲子之祸，偏见之贼。跛跛挈挈兮我师无师，浑浑仑仑兮人识不识。前三十年，拶破一拳。直至如今，虚空偪塞。

铁石咽喉，吞栗棘蓬于白云山下。风霜号令，示金刚圈于皖伯台前。十年据坐道场，四海喧腾声价。无佛法可说，有公桉须行。望风何多，一进一退。稽首赞扬，得罪得罪。

锥扎不入，顽皮太煞。自无一文，随方买卖。淮田神州，酬还宿债。

溃散百骸从龌龊，一长灵物熟知音。银蟾不落清江里，坐对黄花秋已深。

镜中电影急观瞻，水底灯球休把捉。忘言要辨此时机，万里清秋看一鹗。

南海之滨，兔生两角。幕阜之顶，硗硗确确。从十年游，脚跟皴剥。讨甚机锋，七错八错。

铁牛奔入玉麟队，自古无双今一对。脱体堂堂呈似伊，有眼无口如何会。

曾戴花冠入东鲁，又携角杖到西干。恶嫌黄檗无多子，笑许韶阳烂漫禅。

日用须牧牛，鼻索莫离手。露地非自然，驯良在日久。鞭绳既无用，人牛复何有。此时唯己知，始觉从前咎。

谁谓拈花后，联芳直至今。到头珠有水，未免线因针。蝶在花犹在，春深草亦深。轩窗倚疏豁，闲听洞龙吟。

即此用，离此用，箭未离弦的先中。万仞崖前撒手归，一句机玄无用用。此时针芥审无差，戴恩奚翅丘山重。誓捐躯命壮县丝，随波聊与人天共。

全指即亡指，应机何有机。此庵容法界，当处洞真归。寂是用还是，生非佛亦非。南方休更问，一笑豁离微。

法法彰全妙，心心祇自通。迥然分木迹，廓尔绝边中。谛了名斯立，安行实所从。大哉无事事，裴运有孤风。

迥脱根尘始识尘，了无所得才真得。堂堂独露本来光，越自南兮胡自北。

打破乾坤渠即我，包衾覆载我非渠。渠渠我我教谁识，当体玄玄祇自如。

旷大劫来没作做，今日非新昨非故。回光暂借瞥时间，豁见长灵名得度。

扣己的明无妙妙，参渠始见不灵灵。妙灵灵处谁参扣，瞥转机轮悟独醒。

灵然家秘曲木床，愿供长灵坐八荒。衲子惺惺为掀倒，翻然独露本然光。本然光透呵呵笑，无限虚空呈一窍。南海波斯弄琵琶，声声解作单于调。

心然法法然，法异心心异。透过然异来，许你个巴鼻。

个中好巴鼻，言下须瞥地。寂寂要惺惺，当机善游戏。

心然法法死，大用始全举。的的彻生生，互非互相许。

非许复何如，法界一蘧庐。于中全谛实，此外尽撩虚。

要明得丧非干我，须到身心洞彻时。彻处忘缘缘即彻，从兹出处但随宜。

迹在世途心了了，两全方显丈夫儿。八风尽入遮那境，秘诀何劳问祖师。

我省老师未尝病，汝行亲省病老师。汝我同门无异路，彼彼步步不相随。肯谓长行无伴侣，正宜念念念在兹。我惭塞责成拘局，心虽默堂身远离。尔能急义重去就，身心俱往更由谁。千里龙山不日到，归心犹恐锡飞迟。无病病师力奉侍，不亲亲者真其资。双溪幕阜不相远，一往一来皆妙期。

万变相应一句通，十二年来已无口。别余遥指海山归，雁荡峰作师子吼。此旨明明不覆藏，冥怀自乐有余光。曹源一滴流千古，宿觉徽猷振大唐。觌面家风人若问，钓鱼须是谢三郎。

生缘断处参吾道，孝义敦时念倚门。要得一槌收两当，别余归去省寒温。

在在常参一宿觉，的的生缘非永嘉。还我今朝却归去，大千俱属眼中花。

有物是何物，周流泄妙机。春晴山鸟语，日暮洞云归。指是马还是，心非佛亦非。谁能同彼此，携手入玄微。

一念通真际，尘尘秘藏开。当头谁是主，撒手自为媒。大海收毛孔，神珠隠蚌胎。此时知佛祖，犹向外边来。

问讯西来祖，人心为有无。如何垂直指，早晚转凡夫。洛水澄如练，嵩山秀若图。不知端的者，刚道有差殊。

见道即修道，无心谁悟心。是非凡与圣，成坏古无今。碧涧流残叶，微风入静林。谁来石岩下，教汝夜穿针。

僧家毕竟居山好，石室茆茨养病身。开眼不知明属日，回头只见影随人。密通蛇虎为真友，笑与禽鱼会本因。客间住山今几久，一番芳草一番春。

孤猿瘦鹤冷相看，百衲三衣任岁寒。未拟将心求别佛，曾因拨草见幽兰。谁为虚谷呼能应，自许无弦密可弹。若谓本来无一物，知公亲被祖师谩。

当轩唯有好溪山，卒岁无人共往还。闲看白云生翠碧，静闻清磬落潺湲。声将声入分犹易，空以空藏见即难。此个不能收拾得，任随流水落人间。

白发慵梳百不忧，与他鸥鸟日悠悠。清朝荣辱几番事，满眼烟波一叶舟。雨过洞庭歌棹月，霜飞云梦醉眼秋。蓑纶晚{日杀}芦花岸，闲扣金针作钓钩。

相呼相唤又村讴，放却牛来古渡头。有客问津浑不顾，笑将轻苇泛孤舟。

万化曾无间，真机宛自灵。白云盘作盖，青嶂列为屏。

猛虎啸寒谷，乌鸦噪晚晖。圆通门大启，何事不同归。

坐石吊孤影，看云笑此身。蒲团无限意，分付与何人。

渐老便幽僻，西来意亦迷。不知师子吼，何似野猿啼。

爽快怜清景，迟回出草庵。寒山一倾盖，明月印寒潭。

岩畔春将老，香风匝地生。囊藏无底钵，高卧笑毗城。

岩畔春将老，残花自点苔。牛头峰下客，曾见祖师来。

岩畔春将老，阶前碧草深。浏阳好风骨，一句有知音。

岩畔春将老，憨痴兴转多。时时逢野老，共唱哩棱啰。

密携光景共因循，谁为俱忘是要津。毫发不移人自老，看看啼鸟报芳春。

天上火星地下走，泥牛踏着烧却口。馿儿害痛马人瞋，打落杨梅三五斗。

竞传垂手设三关，又说常锋示一拳。谁信云根涌双塔，松风历历更幽玄。

四山相逼势如奔，三鼠侵藤那久存。莫倚少年轻白日，急须回首入空门。

衲僧无作为，亦不坐无作。红尘本自寂，谁解释尘纷。一机虽妙常，要如千钧弩。弩满发机全，破的惟等闲。持此入红尘，是谓尘中眼。应变犹如如，善导无所事。贫富自谁何，知音即所遇。得意早归来，资吾无尽藏。

谁管川途冻未开，笑持铁钵出山来。心花不落东君手，待把灵根火里栽。

火里生莲世岂知，入廛须是丈夫儿。毗耶老汉如相扣，报道年来眼搭眵。

甘露无底钵，禅人要拈拨。浩浩尘土中，一佛二菩萨。撞著老维摩，轻轻共伊说。施者非福田，是谁纳败阙。咦。

本觉本来明，乘缘须体妙。壁立何匹俦，沤和生谈笑。万化了全机，千机全一照。波昏月岂亡，水清光自曜。

林下既了空，尘中须达事。随事了真空，自空展化事。事空空事中，淘镕成宝器。宝器盛醍醐，是曰甘露味。

食施何如法施均，绿杨青草几番春。擎盂好好廛中去，莫惜眉毛指向人。

觉变则迷，识澄则悟。作止因依，生死交互。妙矣灵通，混然本素。用与性齐，语与默寓。三世现前，十方顿赴。非知而知，不住而住。永言大观，唯心是务。

旨哉斯堂，全观全止。是止亦止，应现何已。法尔而然，不默则病。必尔之归，渊默生定。妙定圆极，心精发光。不出户牖，灵鉴十方。既超动静，无住者存。居之而安，左右逢原。

年来乍住甘露，痴钝无可作做。刚被王官差排，业缘无能回互。祇得逐浪随波，从教诸方流布。门前旋买新盐，瓮里有些陈醋。来者觅茶与茶，大似虽贫而富。更问祖师西来，老也得住且住。

四维风景寥寥，极目晴空廓落。孰为好丑是非，何用识情卜度。石火迸光，清秋一鹗。言前得旨已周遮，句后无踪徒摸索。札著不行，秦时{车度}轹。

久雨不晴今日晴，和泥合水要分明。虚空湿了何妨事，依旧太阳东畔生。

日出卯，闹炒炒。于其中，须善巧。打面还他州土麦，唱歌须是帝乡人。

的的无来去，明明有旧新。去年今日事，今日去年人。脱体全收放，随流混主宾。春光重漏泄，有口不须陈。

步步登高，从空放下。南北东西，曾无缝罅。教外别传，一切话霸。

风非别凉，火是本热。冷坐九年，元来未瞥。

飞金乌，走玉兔，刹那之间成新故。一阳复处透全身，露柱开花还峭措。炒茅栗，煮山芋，衲僧活计随时做。胡家曲拍自分明，晷运推移何处去。堪嗟茫茫尘世人，几个暂行休歇路。今年不见去年人，多少今人成古墓。张三李四醉昏昏，笑杀甘露拄杖子。

劝公一，识取心王万事毕。六尘堆里拾得来，历劫元来未曾失。

释迦掩室，过犯弥天。维摩杜词，自救不了。如何如何，口门太小。

付法传心，将错就错。立雪断臂，随邪逐恶。本色衲僧，如何评溥。达磨大师，露出一膊。

一雨一晴，岩桂加青。释迦骨髓，弥勒眼睛。途中无限拕泥者，问渠何日是归程。

黄河水，出昆仑，要得分明转见昏。若欲迥超无间业，灭却如来正法轮。

空中呈鸟迹，水上露灯球。要辨渠端的，玉人骑铁牛。

因行不妨掉臂，求他不妨求己。面前山子若存，处处无风浪起。一声鸿雁忽闻时，尽在愁人窠窟里。

孤村黄叶落，深院桂花香。志士惜日短，愁人知夜长。

风从何来，雨从何至。皮下有血，面上有鼻。脱体相呈，全无忌讳。明眼衲僧，更须瞥地。瞥地如何，且莫瞌睡。

落花随流水，啼鸟在深云。莫怪多违背，年高耳目昏。岂不见七百甲子老禅翁，对人祇道东门西门南门北门。

昨朝炒炒闹，今朝闹炒炒。波斯失白{叠毛}，拾得铁钱钞。

心心心，佛佛佛。心佛佛心，心心佛佛。心佛无二，更须知有向上一窍。如何是向上一窍，南瞻部州，北郁单越。

见见须教透顶门，顶门开处宝光分。照彻古今无比况，犹来佛祖是儿孙。到头珠有水，未免线因针。

真不掩伪，开眼瞌睡。曲不藏直，犹较些子。鱼目明珠，都卢在汝。更拟如何，未敢相许。

人无心合道，困来不觉和衣倒。一老一不老，法身真个入荒草。了无来，随分讨，粪扫堆头拾得宝。木人石女共欢呼，信手拈来用恰好。青山无尽意无穷，何须更觅来时道。

二月桃花红，三月李花白。要调满庭芳，须会十八拍。

开眼即迷，闭眼即错。古佛巴鼻，何处摸索。

会与不会，拈却一对。直截如何，风不鸣条，雨不破块。

欲明生死须穷道，一叶落时天下秋。不涉去来常变化，归根得旨但随流。

晴来又雨，雨了又晴。辉天电闪，震地雷鸣。争奈室中人不闻何。

古佛真宗，弥满成现。明眼衲僧，作么生辨。切忌撞头磕脑。

粪扫堆头丈六身，入泥入水出家人。丈夫自有通方眼，认著珍时不是珍。

岁时驹过隙，倏忽十月初。今年寒较早，前日已开炉。炉边向去者，各各护眉须。分明一路无寒暑，不知何日是归欤。

日出心光耀，堂堂更孤峭。天阴性地昏，风寒早闭门。不知天地者，刚道有乾坤。欲明还得暗，打破却浑仑。争如回首家乡路，寒食依前是暮春。

心同虚空界，个中有买卖。示等虚空法，处处皆周匝。证得虚空时，全收复是谁。无是无非法，一离还一合。不因霜雪苦，那辨岁寒心。

云从龙，风从虎，大地谁言无寸土。三阳肇处布新春，明明独露乾坤祖。谁知毗耶老病翁，默尔忘言善谈吐。不落四句彻三玄，还他一二三四五。报尔栴檀林下人，应时纳祐还知否。收来横骨暗中抽，放去随群作水牯。

诸佛不出世，四十九年说。千江有水千江月，万里无云万里天。祖师不西来，少林有妙诀。西天此土俱拈却，一种平怀当处亲。若人识祖佛，当处便超越。大尽三十日，小尽二十九。

生死即涅槃，涅槃即生死。全迷即全悟，全死即全生。魔佛齐平，孰为非道。又须知生死非涅槃，涅槃非生死。无生死而不显涅槃，无涅槃而不度生死。法法显然，尘尘自离。到者里，更须有转身一路。若也转得，枯木枝头，别迎春色。踢倒铁围山，踏翻生死海。从教月色和云白，管取春来草又青。

一月普现一切水，一灯能传百千灯。此时不彻全身句，眨起眉毛已葛藤。

大圆鉴中同结社，一微尘里共安居。释迦弥勒无门入，不到到者真丈夫。大丈夫汉，撩着便知来由，不为分外。若更拟议踌躇，何啻云泥万里。所以道十五日已前点即不到，十五日已后到即不点。且道点即是，不点即是。长因虎啸风生处，记得龙吟雾起时。

五五二十五，人人超佛祖。撩著未知机，黄金成粪土。诸禅德，莫莽卤，夷门山朝朝走入。新罗占波国里，卖吉州针。相逢醉老婆，寻牛撞著虎。

逢庚则伏，狸奴昨外暍死。遇明则苏，白牯今朝律活。全活全死，全死全活。死活两忘，是个什么。到这里，也须是个汉始得。

长期告毕，法岁云周。木人施草，石女行筹。衲僧了无交涉，那更头上安头。横担楖栗，笑傲清秋。要去即去，得留且留。逢人若问长灵老，向道浩浩尘中鬭铁牛。

过现无三世，星霜有四明。秋残心似口，冬至眼如眉。了了何依住，新新孰变移。岁寒同饮啄，冷暖自家知。

心心心，莫谩寻。道道道，已蹉过。不蹉过，是什么。一机全，步步到。木马已追风，瞎馿倒推磨。

衲僧要唱云门曲，六六从来三十六。曹源有个痴禅人，解道一生数不足。数不足，不属金石与丝竹。等闲一拍五音全，直道如弦已曲录。从教岁去年来，依旧山青水绿。

