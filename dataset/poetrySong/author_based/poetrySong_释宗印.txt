七十劳生西复东，乡关在望念飘蓬。大辽半岁九分尽，全晋一年千里空。周召已亡无善政，蔡童虽死有余风。华阴乞食商山去，岩谷幽寻四老翁。

二由一有，一亦莫守，平地上死人无数。一心不生，万法无咎，屎窖里头出头没。孤迥迥，峭巍巍。花须连夜发，莫待晓风吹。

春山青，春水绿，春风包裹无纤粟。目前事，量外机，东村王老暗攒眉。暗攒眉，独脚山魈舞柘枝。

不用不用，千圣不共。如是如是，蝮蝎蛇虺。不是不是，彻骨彻髓。进前退后遶禅床，掣电之机落二三。

铁昆仑儿吃一攧，南海波斯舞不彻。夜半失却拦腰帛，笑倒东村王大伯。

通身画锦赤骨力，卖扇老婆手遮日。无手人，一拳是一拳。无足汉，一踢是一踢。阿呵呵，九九元来八十一。

平如镜，崄如崖。拟即失，动即乖。不拟不动自缠缚，别有生机掘地埋。云门亲见陈蒲鞋。

多子塔前，风行草偃。育王门下，正令重行。掀翻旧日规模，从教佛祖乞命。不是第一句，亦非格外机。寸钉才入木，遍界火星飞。

路见不平，拔剑相助。伤鳖如龟，必应有主。

死人眼，死人手。金乌飞，玉兔走。直截根源，取之左右。张翁醉倒官街，元是李翁吃私酒。

一亩之地，三蛇九鼠。物是定价，钱是足数。

不如随分纳些些，唤作平常事已差。绿草溪边头角露，一蓑烟雨属谁家。

四十九年，一场热哄。八十七春，老汉独弄。谁少谁多，一般作梦。归去来兮，梅梢雪重。

七十劳生西复东，乡关在念感飘蓬。大辽半岁九分尽，全晋一年千里空。周召已亡无善政，蔡童虽死有余风。华阴乞食商山去，岩谷幽寻四老翁。

