诸公皆青云，一士独苦心。怀哉英雄泪，亦复长满襟。乡来梁楚声，不贵双南金。九仞横界墙，余子不敢侵。两鬓吹黄尘，倦翮投晚林。渺观酒勍敌，袖手妒病喑。元龙异姓兄，老凤仪韶音。秋窗坐欲曙，晓灯挑不禁。鸰原思寥寥，雁影云沉沉。东观可纵观，北斗当满斟。虽无广文毡，亦有丞相衾。好邻买道南，逸兴追山阴。唤起方岩翁，共作商岩霖。

天云卷𪿫车，横波起涛头。拔木如剪叶，况复一叶舟。乡来不鸣条，酝藉仍风流。今也贾余勇，浩荡隳前修。

万籁忽自作，萧萧夜何其。悠然一寸阑，雪衮涛山飞。飞廉尔何事，狡狯取巧施。古井湛弗摇，鼓荡终奚为。

云绕檐楹扫不开，阑干直下是飞来。笑看白玉芬陁利，领略风烟又一回。

分携二十年，解后复翩然。易办长亭别，难忘短李贤。春非无胜日，雨是未晴天。最是关心处，帆开顺水船。

飞鞚入山深，幽从野逸寻。闸开观喷激，云敛闯{山/欹}嵚。茵锦苍苔绿，油幢碧树阴。客儿亭最古，访古盍重临。

吴越清明四十年，可曾归梦搅清眠。楼头欲与仲宣语，蓦地一声啼杜鹃。

坡陁巨璞韬玄质，壤断虏尘天半壁。乡来谁试小龙文，切得一峰归笠泽。太湖绕山三万顷，奇产虽多不足惜。云边七十二峰青，强颜亦复无颜色。滑肤弗受莓苔裹，素蕴岂容尘土蚀。云升霞举幻瑰奇，玉响金浑随拊击。一从越相去悠悠，几见吴宫春寂寂。方岩委羽在何许，帖天弱水蓬莱隔。泠然一瞬三万里，风烟浩荡寻无迹。既伴壶中清昼长，想见袖中东海窄。那知篆鼎铭彜外，尚余三丈浯溪石。擘窠不到小玲珑，却须细细蝇头刻。

青青岁寒之淡交，柏也揖逊苍髯梢。凛姿古调瘠而实，昔未成才先莫逆。执此能事柄者谁，弹压玉霄王紫微。千古万古不可追，落子亦复四十围。公乎多才亦多艺，小试縯纶光帝制。复将余墨散余春，烟云树石皆精神。擎重雪枝寒不倚，霜干相周不相比。山林豪逸并孤标，冠剑大臣横劲气。想当欲画未画时，积思凝虑全天倪。忽然直上盘云霓，不见笔墨之畛畦。因依方寸亦磅礴，岂止一丘仍一壑。良木非摧石不崩，於戏九原不可作。

轻轻漠漠又斜斜，去作青萍漾水涯。院落晚春闲意绪，合分一半与梨花。

勇作轻狂又懒飞，又如欲去却沉思。霅云不度清苕曲，独受融风款曲吹。

孺子老蹁跹，尊前小谪仙。水程春泛鹢，山驿夜啼鹃。屏小梅垂实，楼高柳度绵。楚天回雁字，几日到吴天。

榻为何人下，书令稚子温。定驰天际梦，来访水边村。秦地千年旧，桃花几树存。为宣邦伯惠，诗礼教儿孙。

土入花甆浅，林疏雪操鲜。后凋非地力，独秀是天年。老我不谐俗，惜才如养贤。明明千古意，渠自指庭前。

胸中千亩不愿余，颖也戏剧资轩渠。湖州九原不可作，百年合浦今还珠。玄卿浓淡知权变，淋浪迅疾如驰电。为君击节赏此音，孝娥庙刻题黄绢。君胡不歌石鼎联，两手笑拍弥明肩。又不钓垂五十犗，六鳌一掣空重渊。幻成群玉参差立，露梢点滴鲛人泣。鹘落还从兔起时，一机才失嗟无及。我住双岩峰下寺，梦断池塘无一语。家山新绿报平安，万金堕眼宽西顾。葛陂头角犹完全，镜中观影俱茫然。坐令野人破屋壁，万里风烟生咫尺。

宋司马后鲁臧仓，贤圣虽穷道不伤。老子看棋高一著，噬脐空自忆刘郎。

面冷如水瘦，心刚笑竹虚。痕云衣不浣，晕藓髻难梳。七凿混沌死，十成山泽癯。谷城山下路，谁复理残书。

尘蜕冰肤玉透肌，皱𫄨洴墨剪裳衣。芳鲜甘与缁云老，不与轻红转眼稀。

小似钗头缕粟金，不将红浅笑红深。虚名冗到闲花草，寂寞朝阳采羽喑。

弄玉何年堕翠钿，托根便作九包妍。飞花只合秦楼去，莫与金钗压鬓蝉。

昨寻密斋觅茶吃，倒屣踉跄笑相逆。一杯青白胜黄白，好风两袖来无迹。晴窗午景浣风味，露饱秋蝉谩尘蜕。周诗虽记苦如荼，浮俗但知浓若醴。归来急足敲晨扉，香郁密云光陆离。圭零璧碎不复惜，自候泣蚓声悲嘶。不妨为佛先拈出，油然雪乳翻秋色。更需佳士细商评，我恐眼中无此生。

曾评五字玉堂诗，豪压城南示阿宜。池上凤毛今几个，阿宜何似阿戎奇。

帆挂之清远，潮来驾浊流。火云方振虐，仙舄自生秋。拔宅虽浮泛，逢山得款留。一夔携骥子，几度访羊裘。景尽孤台胜，题分庾岭幽。风餐愁款乃，水宿贯钩辀。文采休藏豹，诗盟莫冷鸥。神明毋自鄙，蛮瘴不胜瘳。单父鸣弦外，巴东野水头。鼎锺余事业，一德配灵修。

千虑难穷智士心，周防密计保千金。宁能有备为无用，一寸渊渊几许深。

唤得航船傍采菱，柳桥竹榭曙烟深。船头惊起蜻蜓睡，欲立还飞到涌金。

令威不在鹤轩先，华表归来是几年。试向青田问休咎，不知何日去乘轩。

岩高风压树头低，三子相逢把手归。掩室在陈无足笑，笑它同传有韩非。

荼蘼殿春春云徂，芳庭过雨红欲无。一晴不雨苦阳久，四五十日瞻天衢。黄尘陆涨草树暗，积水戽干河港枯。秧犹未插莠如棘，田已不胜龟拆涂。沈牛投虎竟茫昧，死鹬脯蚌才斯须。蜿蜒展转不肯寤，山川尸素方宁居。困鱼止陆相喣濡，斗升未必副所需。元首股肱本同德，熙怡和乐绵九区。万几总览天所见，十目所视吾谁谀。商羊弗见来庭除，旱魃妄冀逃天诛。曩闻尺棰笞单于，岂不足将雷电驱。不须决海戒覆车，不须挽河洗潢洿。只愿闭门十日雨，四海凉生毙九乌。

自是秋怀易寂寥，强将离绪怨芭蕉。教它不报{雨/汸}{雨/沱}信，只么萧萧过夜遥。

厥月维良庆佛生，诞弥随佛际昌明。循良既负剑南最，枉直暂丞天下平。池草自随新句好，砌兰长傍故家荣。当年骈俪归弹压，今日丝纶要老成。

飞光飞上碧澜底，碧跨三州连底明。多少潜珍畏人见，只知犀炬太无情。

檐外飞花不翳天，阶前浅水恰通船。借床睡起自作供，餐尽楚英霜后妍。

眚目醌衔冰，逃空喜弗胜。别怀虽易久，雅况独难承。官业清于水，家生少似僧。不知厅壁记，几个似君能。

种桃种得春一原，逃死逃得秦外天。杀鸡为黍替草具，不识晋语犹秦言。昨日相逢今日别，流水落花行路绝。鸡黍更从仙隠设，疑是齐东野人说。典午乱多仍治少，此事明明不分晓。一秦才灭一秦生，避世避人还避秦。忆昔怒驱丞相去，犹思上蔡东门兔。纵有封君禄万锺，争如食邑桃千树。空山惜日见日长，秦民怨日偕日亡。恨身不为治时草，不恨祖龙长不老。

平生自爱黄金膝，肯屈榛芜草棘深。弗似灌溪闲上座，尼坛再展不同心。

燕雀生成日几何，技惭断断更无它。近来同岁人尤少，老去思亲泪更多。无事关身惭素食，有心作佛笑凡科。思量大欠工夫在，更把余生细濯磨。

半山蛇腹弯城颊，层云鸱尾翔山胁。紫萸独自对黄花，采笔不须题落叶。山容入秋太瘦生，倚筇欲赋登山行。诸公谭玄若破敌，万籁为我俱销声。俯瞰市人酣战蚁，喧寂两忘同一视。悠然五字隠长城，万马循墙看披靡。数峰薄暮方展眉，笑人买山后小支。谁能料理身后计，更复愿为天下奇。沧江潮晚鲸吞吐，白鸥群分复群聚。出门一笑问浮图，风动琅珰半天语。

坤壤大如许，或谓藏于斯。此理颇未安，如之何勿思。乡来云梦吞八九，眇而视之竟何有。是中余地渺无边，尽吸西江斟北斗。区区载笑触与蛮，流血如海骸如山。蟭螟之国蚊睫间，开边拓土久不还。隠沦萧洒尘嚣外，六合尘嚣在其内。俗子先标出大门，我欲乘风跨鹏背。

未必腰缠把鹤骑，可堪青女奋全威。推蓬教密寒尤重，挟纩虽重煖尚微。沓足敢忘偎叶记，屈身不与曲肱违。船头亦有茏葱日，水激风回作雪飞。

乐岁持盂尚许艰，有求那解破人悭。立残穰草堆头日，撑尽苹芜断处湾。锺鼓敢嫌贫指众，斗筲庸恤老腰顽。归舟只载华亭月，不作华亭误夹山。

颠风挟玄霜，跋扈清溪阴。长年把船尾，铁面抵弗禁。面皴不暇问，腕裂龟文深。手中老篙竹，出水冰淋淋。一步一千里，进寸或退寻。抵死为食谋，俛首潜呻吟。劳人冻入骨，寸心攒万针。乐哉田舍郎，坐拥廪若林。强使损绪余，瞪目如病喑。所得不盈把，粒米敌数金。沈思耕者志，岂异舟子心。其谁受此施，观此受施箴。

尚有诚斋老宁馨，来寻方外阿师兄。滔滔入海如泾浊，冏冏于公独阮青。旧忆薰莸分草木，新来一再扣柴荆。不龟手是家传药，莫遣人言药不灵。

老颜莹玉卢堂前，明年一百欠一年。岁时罗拜各有序，四三千指诜诜然。发白衣斑传冢嗣，子生孙了孙生子。寸田种德日蕃滋，一气所钟至于此。寿骨棱棱岁寒后，深拜伽梨问耆寿。尽将回向南极星，化凶短折为修龄。

田欲龟文晓尚龟，高高如燎恐云焦。未应天上无炎热，可是山中欠燮调。草偃风颠凉自至，雨随车后暑应消。冷菰寒玉关心外，却立虚庭望泬寥。

东篱贬剥勿丝毫，著得先生一字褒。賸馥缅怀彭泽县，落英掩恨楚江涛。缀团晓露心尤苦，揖逊春风节更高。不把幽妍酬愤悱，鸾胶弗解续离骚。

一臂才交小朵阴，傍池分石坐云深。先生自袖春风手，乔木吾非故国心。操与苍官同瘦立，思兼梁甫独长吟。锦囊羞涩惭多助，卷尽牛腰尚忍寻。

书恨来迟讣亦来，寸刚不觉为君摧。双眸忍俗终难瞑，流水无情去不回。定作雷霆输宿愤，枉教风鉴在棼埃。断魂巫峡归丹旐，深注山茶酹一杯。

鳞差云母著书窗，软火深炉晓自妆。篆恰才消余桂馥，手终不暖为枨香。小中天地何妨大，闲里工夫不欠忙。莫向市朝寻大隠，二松环水自汤汤。

手栽碧玉间黄金，炎赫流金弗敢侵。莫作两般分实相，定知一等是虚心。根分丽水难沉色，节老蓝田待赏音。终有九包来止息，万竿何患不成林。

诗人巢雪如住山，巢中所得强得官。官微不足了𫗴粥，尽日幽寻遣儿读。舂容大篇辄千字，炼字贵活不贵死。乡来杜陵有布衣，晚到夔州也如此。乃今遗藁安在哉，古花囊锦宗文开。开缄宛见谏议面，只字重哦复三咽。三咽然后耳有闻目有见，见人捧心颦两眉。不学施家女，只学唐人诗。为言诸子将安之，巢空雪明康鼎来。

雪未消时入旦评，才黄又属傅岩人。暂分叶底藏身地，部领鶑花过半春。

矫矫苍髯傍把茆，疏疏碧玉倚琼梢。饱经霜后转无恙，未及岁寒先定交。影瘦自随窗月上，阴浓时有岭云巢。此君不独论三益，高节还应待九包。

蜿蜒粉雉枕寒汀，阔著清苕碧界尘。帆落水晶宫未晓，素花开尽一溪蘋。

推恩保四海，寡恩徒自戕。父兮不念子，悠悠我心伤。父子至情天性也，戾岂自经沟渎者。回天无药愈狂酲，朽索胡为羁六马。邪心不作天不疑，皇恤江充刘屈牦。灵修一悟倘可冀，抑免杀身伤父慈。千秋一言机发弩，堕甑已非何所补。归来望思兮胡不归，千古万古一抔土。

昭台一鏁无开扉，君恩易随朝露晞。桃笙葵扇果何物，不长相保终奚为。人言昭台失其所，殆不知其得其死。当时嫁作将相妻，赤族之顷宁独遗。父兮久持震主威，兄也景升豚犬儿。负芒之背潜生疑，祸萌骖乘渠莫知。君王持心亦太薄，滋蔓不图惟稔恶。立无嗣续劝功臣，只书官氏标麟阁。将军惜子如惜金，不为长计诚何心。丈夫事业当惊世，区区乌足私家计。

将军发机阴中的，功如熟稼生螟𫋌。母仪天下极尊荣，非道得之非所得。一朝乐去悲相随，霜露既降风凄其。惸惸吊景将安之，不自为计终奚为。关中旧约三章法，法当夷宗雠逆节。况复曾孙诛大臣，项背相望眉不颦。昭台不隔昭阳路，花落鸟啼春几度。麟角凤觜皆可煎，惆怅君恩非断弦。

井龙孤躅转空蒙，万斛泉源忆长公。流水高山仍古意，落花啼鸟自春风。石题岘首千年后，人在苏堤万柳中。惆怅半生行乐地，阑干曲曲夕阳红。

寂寞经春苦未荣，蓦舒新绿上疏楹。不追松柏凌霜操，漫学梧桐送雨声。抽半卷心忺趁晓，剪全开叶恨遮明。炎炎三伏流金石，来相茶瓜枕簟清。

摇青已见及时荣，猎猎翩翩衬短楹。似我不才非世用，对伊侧枕听秋声。影铺缺甃侵苔绿，丛倚疏棂蔽月明。脆弱不胜连夜雨，亟凭幽讨饯余清。

青鸾翠尾曳前荣，仄雨番风绿闯楹。的自梦中包死鹿，悮从雪里著嘉声。烟寒曲砌秋容澹，句满旁行墨色明。尽是吹来最奇警，与君分此一襟清。

一合溪藤展样裁，蒙头叠足傍寒隈。玉楼冻合春初透，只有青灯伴定回。

恨无玉楮三千幅，尽使春风归约束。乐饥功谢明月珰，休景息惭芰荷屋。朋来皎皎歌白驹，不歌长铗弹无鱼。批风切月瘦弗腴，枕头一束知何书。欲把列城凭轼下，余子纷纷谩凌跨。归来袖手如病喑，舌在何曾问人借。占灯夜喜傍短檠，剧谭不知山月倾。元戎后乘沸笳鼓，之子但默黄锺声。平地邛郲九折坂，十年已恨相逢晚。四座悲歌漏正迟，一龛风雨花频剪。镜里功名一横槊，百鸷啾啾空一鹗。双玉未倾罍未耻，自倒玉山还自起。

槎牙绝后复重苏，绰约冲寒瘦有余。自是灵根锺间气，不从春力借吹嘘。

未利山矾亦可人，圣之和与圣之清。由来风物须弹压，故遣孤芳集大成。

暗香浮动月黄昏，直与离骚力抗衡。今日孤山山下路，对花如对老先生。

一枝分遣到朱门，未插铜壶已断魂。龙液麝脐匀百和，清流难洗浊江浑。

鹎鴂初声戒趣装，强携瘦影度重冈。畏途政尔吴牛喘，误把残蟾作夕阳。

三级桃花把要津，懿文储德在权衡。鸾雏将授三传托，虎榜先同一瓣盟。荣以依光如昼锦，乐于兼善胜专城。履声早晚星辰上，弗与群仙地上行。

玉楮亭亭称冷官，晴云垂地著蒲团。梦回不复疑胡蝶，犹记蟾枝宿广寒。

卜筑深云榜柏香，小楼缥渺远吞江。路随山转巧当户，潮与月来高挂窗。得饱但惭秋稼足，爱眠嫌听晓钟撞。明明鬭劣无求胜，一任诸方建胜幢。

冰鉴呵云薄，金莲照夜遥。灰飞催腊尽，雪拥待春消。檐已冰垂柱，山犹玉坠腰。不知初度酒，几度酌元宵。

悠哉招隠琅琅然，画然勇变易水寒。槁梧语急声欲干，哀丝欲绝回风酸。激昂余地涵清圜，弗落断崖清夜湍。想当悲歌蓄真怒，发立如棘冲其冠。慨慷一死不复惜，从容按辔无求还。投机之间不容发，一失万古成永叹。尘侵匕首壮士死，谁冩遗恨归清弹。谓言此曲无再弹，浑刚不敌智士肝。脑脂盖眼日高卧，幽愤欲平良独难。油然易感不易触，徒使壮泪双汍澜。琴工推琴向我言，我指何自生忧端。物能移人不移物，安得心广仍体胖。欲令心广仍体胖，不妨试作如此观。

我曲非俗音，亦非正始音。閴然洞遗响，万籁俱为喑。有弦不足弹，无弦不足寻。与之俱浮沈，适以冩我心。谢郎介洁弥明操，结喉深目苍髯槁。刘生侯喜不相逢，弗联石鼎歌南风。援琴速我城南道，为我从头冩怀抱。不是山林同苦心，更有阿谁弹得到。曲终月堕仍反闻，欲弹不弹心自论。小俟茶甘回齿颊，唤起胎仙舞三叠。

峩峩复汤汤，夭阏不可寻。哀丝一弹绝，不救焦尾喑。遂使筝笛耳，喜厥郑卫淫。划然勇为赏音废，此道未必皆平沈。盍观薰弦育万汇，不育傲很顽嚚心。廪完未既使浚井，仅脱死地仍床琴。拳拳终慕不知老，放勋赏此不赏其声音。圣贤不与我殊类，出乎其类吾所钦。弹兮须弹古人意，学平当学有虞氏。赠颖师者韩退之，悟师鉴赏今其谁。

莸劣薰优只自强，寄林亦足称孤芳。故应纫佩成春服，不为无人閟国香。移傍瘦筠同雨露，怕随行苇践牛羊。客非九畹同心事，莫反离骚吊碧湘。

老矣无钱买沃洲，欲从苕霅问菟裘。却烦二子先归去，好处林塘为相攸。

欲快青眸忍白开，故将渊默自藏雷。苕溪今日宁无昼，不见蘋吹好句来。

药性从前已惯谙，折铛仿佛旧同参。无禅无道了生死，问疾问安徒再三。人瘦可肥姑小待，宪贫非病固多惭。起来细数檐前竹，新绿猗猗箨半含。

初日驱阴积翳销，鹳鹅嘈杂橹初摇。白鸥踏浪平如地，不似吴儿学弄潮。

厥初至文无一字，谁将鸟迹分形似。天淳屡警不知防，七凿才终混沌死。遂令天下后世空纷纶，虫鱼锺鼎骈相新。茫然不理字外意，但见九州四海同轨仍同文。王郎羽化不可馽，小篆千人万人习。祖龙无恙事如麻，稍缓簿书期会急。西京杜门草太玄，诸儒载酒尊所闻。莫言字是纸上语，寻古康逵须得门。朅来小楷无余韵，更复颠狂窥草圣。不见当时石鼓歌，哂乃数纸博白鹅。悠悠古恨凭谁雪，想见月楼时对月。质衣访古锦作囊，李侯屈铁千琳琅。百金购工镵翠琰，数间僦舍生寒光。欲寿此书休待贾，待向君家提此话。不图复见古人心，要与月楼同博雅。

得月山房夜夜秋，仲秋既望岂常俦。狡移三穴虽明见，圆印千江恐暗投。于我覆盆虚镜面，为谁飞辙碾云头。吴儿不管团如璧，只唱弯弯照几州。

练挂河源夜欲流，略无云物碍双眸。有时长恨菱花破，今夕何须玉斧修。五载重逢余闰岁，百年几见两中秋。更舒望海亭东啸，细把穷乡令节酬。

曹娥泪血点江潮，百里都无绿半篙。剡水迎潮须款曲，小分清莹洗浑涛。

春涨新痕绿渐开，只知东去不西回。濯缨莫负沧浪咏，曾送扁舟泛雪来。

各开户牖复尊王，酿熟芳鲜又绝粮。课有常程分殿最，日无余暇息奔忙。酷嫌虿尾长摇毒，终使花头不损香。细细中边分正味，莫教勤苦度韶光。

雾拥云屯畏失王，相攸来此各赍粮。絮轻漠漠移家晚，花冷冥冥领众忙。卒岁缓营新旨蓄，掠丛怕有欲残香。凛然暗室明如昼，不待通天一点光。

神武门头稳挂冠，至今犹颂二疏贤。试将史传从头读，不说西京有杜鹃。

一亩荒园石衬沙，若为图蔓不伤瓜。丁宁落蒂方拈出，辄莫搀先摘褪花。

七轴澜翻卷怒潮，九天恩重记前朝。力鞭觳觫防侵稼，活冩厓{犭柴}恶吠尧。秋幌囊萤心未老，春风吹雪鬓先雕。青雷玉立青如削，千载高风不寂寥。

澹金生色染宫黄，只作坡羹亦擅场。稚子不能供小摘，相呼扑蝶趁斜阳。

谢遣毡根煮菜根，雨畦晴圃驻春痕。听它岁岁蕃孙息，百亿须弥不足吞。

笭箵埏埴自陶渔，上大人题小教书。不过乱山深处路，人间无处问唐虞。

积雨低田欲再车，经旬湿稼糵寒沙。绝怜百念如焦谷，大浸稽天不复芽。

水云不羁随所寓，破包不挂无竹处。眼前一日无此君，朽索徒将六骏御。岂无花木事幽讨，自然南北如歧路。苕溪阿珂秀而古，虚心冏冏云同趣。数椽老屋傍深云，一亩清阴著环堵。岁寒门户不胜冷，春梦池塘时得助。坚刚老节贯凌霜，冷澹生涯不受暑。客来烧笋然竹枝，客去呼儿纫竹布。更制芰荷供岁晚，旋采蕨薇歌日暮。便从此地赋真游，更把故山为别墅。不妨月夜据胡床，细扫苔痕印芒屦。

猎猎翩翩赤羽旗，霜裁风剪乱零吹。打窗便是敲篷响，梦断吴江欲冷时。

要与松筠共岁寒，听它青女苦雕残。不于叶上添生色，谁辨刚中一寸丹。

郑老毫端醉墨浓，朝朝伛偻拾西风。那知猩血燕脂外，尽在银钩铁画中。

句满山林冩不成，怕缘流水误虚名。夕阳满树牛羊下，只看玲珑血色明。

趁得晴秋作许妍，动人春色政秋寒。林塘水冷溪痕瘦，镜里何曾欠渥丹。

树下收帆系断航，树头新染夜来霜。小春未凛犹相贷，款曲辞柯不要忙。

客已梅山访把茆，城隅闲鏁一枝巢。金园俗下谬公举，玉帐眼明寻淡交。不但据鞍尤矍铄，尚堪策蹇作推敲。采毫不借江山助，谁为高人赋解嘲。

小桥南北尽僧居，仿佛天花傍镜湖。支遁厩中多养骏，丈人屋上试占乌。轩窗面面云痕湿，楼观层层水影孤。惆怅门前一抔土，倩谁封殖戒樵苏。

吾闻先进之野人，耕养之外三年通一经。区区三六一十有八载，六经未必皆知津。猎猎牙签三万轴，当时想见从头读。若将有限趁无穷，偃鼠饮河徒满腹。何如一笑俱忘言，文字洗空如露蝉。等闲一嗅尽其要，萧郎余习三生前。万卷堂中浩如海，一点胸中无芥蒂。茏葱初日上阑干，坦腹便便日中晒。

德人天游乐者全，亦以此乐均鱼鸢。陶然亦复忘所乐，西湖澄澈如心渊。管领西湖人不少，前后无如赵京兆。至今画手画西湖，不着绿蓑人独钓。胡为今夜月满湖，大船小船皆得鱼。鱼登罔罟叫不得，那知老子今归欤。滔滔京兆万人海，平地翻涛渺无盖。活鱼之外尤活人，人在甘棠颂遗爱。

描邈檀栾黪素元，万红千紫失根源。大玄自古人嫌白，白尽何妨反太玄。

楚楚仙裳澹染缁，耐寒宜瘦不宜肥。莫言无子调商鼎，卿相当年有黑衣。

省力寻春愈出奇，窥篷图上看新诗。杀风景问春知否，两手风霜一样龟。

莫恨丹青废画工，不须求异只须同。玉容弗及寒鸦色，故托缁尘异汉宫。

搜搅微茫到物初，解衣盘礴便扶疏。岁寒节节曾参透，不负刚明一寸虚。

词学清流属上游，可曾轻外叹迟留。半生萧洒居仁宅，千骑精明赴道州。曾拟朝阳鸣老凤，暂从楚水问盟鸥。不妨高索山人贾，款曲归来尽黑头。

茗椀篝灯自校雠，长歌伐木歗吟俦。九回断续珠难度，八月凄凉燕不留。夜雨忆同湖上榻，旧题曾拂磵西楼。破囊犹有新篇在，辄莫逢人说暗投。

白云裹山裹不尽，高处露头低露胫。一条悬水透云飞，雪色蜿蜒伸脊领。画然怒卷风霆震，银𫚭玉鳞俱奋迅。滂然才歇四山明，湿尽悠悠云万顷。是时豁达纵双明，岩𪩘更无毫发隠。太华岿然不较多，直上削成五千仞。想应有路近丹梯，未必无花开玉井。便欲搴花供岁晚，更擥藕根刳短艇。径上明河欲尽头，块藐九州聊一瞬。

飞湍衮衮飞当户，平地隆隆万鼍鼓。澎轰乱石震风霆，崩奔千仞无朝莫。涛神何许驾潮来，余愤未平方震怒。又若飞廉声万窍，余勇尚多无处贾。年时旱涸尚如此，况当八月九月雨。渊潜虽伏不能安，林栖欲寐还惊顾。山翁惯听如不闻，只应自乐山中趣。对床展转悲游子，咫尺华胥迷去路。欲随胡蝶翩翩举，空过夜遥忘栩栩。起来晨炊恶草具，误作迅雷仍失箸。呼童秣马不少驻，不待黎明出山去。出山定入红尘去，欲去谓言姑小住。此声不似郑声淫，聒耳虽喧君勿恶。

湍雪投江只得浑，观澜未了复消魂。不知从此随流去，清白何时得反元。

东输三十六谿湍，海若谽谺不足吞。我有黄云连断岸，夜深随月看潮痕。

大厦难将一木支，驾言孺子托心期。绝怜十八滩头树，不管安危管别离。

左蠡扬澜草葑湖，轴轳衔尾碍前驱。苇航折叠多余地，潜伏骞腾在卷舒。

白云起处感亲深，故倚西风动越吟。送老有田非住计，欲飞无翼是归心。强随邻里虽胡语，自教琵琶只汉音。玉瘗遐荒元不死，夜干牛斗尚千寻。

绿趁桄榔剪，黄如柘茧抽。海绡云湛染，鲁缟玉温柔。待月投清夜，炊菰梦冷秋。直然无可报，杂佩不中酬。

官船只合办清游，却载蛩声雨夜愁。明日蓼花蘋叶上，不知辏得几分秋。

都将坠粉扫残枝，聊伴伊蒲簪蕨薇。合赋老饕矜厚享，秋池更有芰荷衣。

属闻旌节西南归，跨剑越栈窥峩眉。便将峩眉软庐阜，孔明十倍于曹丕。怀哉西南一万里，日者庸人扰之耳。豁然天地复清明，断自葛韦遗俗起。我寻竹岩踏雪来，好怀尽为江山开。人物于人尤不恶，更于众角寻麟角。

绕檐恶木方童童，苍官著脚将焉从。海涛熨帖清涵空，不见蘋末来蓬蓬。是时散衣阑独倚，不晓此中题榜意。但见茫茫涨软红，扑满市人乌帽底。蜀仙茶鼎扛无人，寥寥不复闻此声。玉川凉夜更渺邈，飕飕只今无地生。尚怜芳草春池句，梦破客儿烦举似。夺胎换骨蜕氛埃，丛霄九万泠然去。

露凝丹脸粲芳肌，不御铅华亦自奇。强学海棠春睡足，如何学得未醒时。

十里西江日日佳，回汀曲渚艳春华。秋来等得明如练，未必蒲花似柳花。

护惜神锋逮缺残，回观败冢只潸然。只今汗血无人问，朽骨成山直几钱。

吁嗟草木之擅场，政和御焙登俊良。双龙小凤取巧制，断璧零圭夸袭藏。晴窗团玉手自碾，旋熁铁坏玄兔盏。瓦瓶只候蚯蚓泣，不复浪惊浮俗眼。卯金之子我所识，户外青藜扶太一。十袭携来访赏音，清白犹能胜黄白。君家阿伶两眼花，以德颂酒不颂茶。遂令手阅三百片，风味尽在山人家。潮从委羽山前涨，少得清涟入瓶盎。瓢瀹天浆睡足时，香縯丝纶九天上。

尊周微意托炎刘，秽史端令后世羞。不把遗经究终始，安知吾志在春秋。虹霓未吐身先老，龟手空传自不侯。奏赋长杨上天去，断编残简乱山丘。

送客稽山欲尽头，丁宁一语驻骅骝。荔枝莫惜轻红擘，醽醁何妨大白浮。语必惊人休散失，才多在野细寻搜。此怀只合从公赋，说与它人定暗投。

薰有腾芳蕙，莸无砌埒金。绿窗涵一镜，朱户掩双岑。度土观肥瘠，移根较浅深。不愁新绿暗，长恐软红侵。剪翠滋繁露，留芬引碧浔。芝兰元并德，姚魏不同心。暑战知勍敌，霜零抚壮襟。晓梳风猎猎，晚沐雨森森。草色分春思，苔痕借夕阴。缀藂流夜照，拥砌递秋吟。佳树青油幕，幽泉绿绮琴。帐空从鹤怨，盟在听鸥寻。触胜齐蛮负，骚亡甚雅沉。吮香须细写，搔短惬芳簪。野逸勤招隠，清狂苦不禁。悠然饱风味，送目挂岑崟。

群峰雪后尚崔嵬，行尽黄昏不见梅。独有故庐山数曲，殷勤推月过溪来。

略彴横溪度笋舆，穉松孙竹半蓁芜。呼童相伴鉏明月，缺处重添一两株。

白发生初庆此朝，手移松桂上岧嶤。要知雪操寒尤劲，长伴庭萱老不雕。牲养独惭亏夙志，彩衣犹记舞元宵。旋添万本青青色，小作寒江涨怒潮。

未将心事付题红，已有灵犀一点通。采笔春归横槊后，高情都属小元龙。

晚凉初试出严城，云表浮图恰上灯。归櫂只知将月去，不知摇碎玉棱棱。

谢家风流绝代无，底事要作耕田夫。一犂春雨开新图，此图之作胡为乎。莫是天民先觉者，小试经纶起莘野。复将斯道觉斯民，千载精神入模冩。不然渊明赋归后，荷鉏去种南山豆。晚风新霁擢良苗，一段风光相授受。扣之辄笑横点头，老农老圃吾何求。六经芜翳力穮蔉，百王理乱深鉏耰。剪剪茆茨出林罅，菽水清欢在其下。圣贤所乐属吾庐，当观吾庐莫观图。

见与闻同骇且猜，多应自断不佗裁。聪明断种岂僧事，矍铄据鞍须将才。好在夕阳愁夜近，怀哉鲵齿尚心孩。自非独善林泉懒，应是林泉少祸媒。

天藏今偶得，人杰古犹存。莫遣苔封径，宁教竹碍门。市喧酣蚁战，潮晚看鲸吞。金粟元非病，何妨一驾言。

帆挂中津趁落潮，且停双桨不须摇。却将中散凭阑意，直送孤鸿到玉霄。

蔓滋螟螣燕孙谋，争得嫠砧不怨秋。筑圃莫嫌登稼少，尚余荞麦趁霜收。

蓬松袒跣倒骑牛，折得山花便满头。强使倡歌浑不听，听它天籁自鸣休。

葵藿不甘羊酪膻，笋蕨隽永非薨鱻。树鸡风度扫藜苋，盖其氏者尤称贤。敷腴孕秀茁枯朽，软湿不齐相后先。春风熏陶紫芝秀，陆地挺特荷钱圆。虽非灵椿八千岁，要与风月三千篇。古源阿棠文人行，荐新已办罗百笾。开端慷慨约同饷，一语不移金石坚。过门走致縯纶手，不记旧约篝灯前。小空在左辄反睨，解衣作质呼芳鲜。晓罂嫩汲井花水，地炉瓦鼎相周旋。蒲萄余沥正其味，盐酰不御全乎天。缀盂独当第一义，曾水洗空十万钱。不须沆瀣更疏瀹，欲跨明月凌风烟。

谷口云横草不生，弗容斤斧弗容耕。呼童尽拾风前叶，自去提撕折脚铛。

千载霜苓孕屈盘，虐风饕雪不知难。客来莫话西来意，添个蒲团话岁寒。

茅茨傍水似浮家，自把蘋洲缺处畬。鱼菜常多蔬菜少，荠根挑尽到芦芽。

新有吴霜著鬓颠，却无俗驾到门前。试寻池草生春思，不为楼钟废晓眠。葵苦易荒鉏短日，豆甘多种廪残年。家生冷淡尤堪笑，却怕炎炎又可怜。

凿山樊圃幻屏帷，自出胸中一段奇。拓寿域归常住地，注恩波入放生池。剪蒿忍放蛙分部，空穴宁教兔不疑。坐看春风归约勒，先开墙角向南枝。

瓦盂脱粟自成歌，直与箪瓢不较多。弗恨道人贫似我，却嫌所乐弗如它。

孤芳如阿平，晚乃出六奇。傍睨肃听莹，请试从元推。韵如圣之清，避世观商衰。翠幄方童童，露叶流蟾辉。降真换骨法，谱牒当寻披。悠悠千斛香，鲜风如驲驰。霪秋百草死，不复干等威。江蓠交晚生，楚英托深知。罗柳追逸驾，峻坂方驱羸。尤物能移人，心正物自移。年年月中仙，一人簪一枝。后先不须问，亦各安其时。

我有一斗粟，不暇春作糜。宁受藜苋诳，不忍刚肠嘶。要果天下腹，吾饥吾敢辞。长愿饱者饱，毋使饥人饥。

古之圣之清，吾独称夷齐。采薇替周粟，所乐甘如饴。山亦不义山，薇亦不义薇。惟其不素食，食粟令人思。

稍殿金丝与紫茎，骎骎躐等败清盟。白鸥认得横斜影，应对清流诉不平。

长是年年趁雪妍，一鞭迟著笑今年。姓名虽在百花上，终不敢为天下先。

踏雪寻春计亦优，不如去款魏君侯。雪裘风帽台州去，岂是无才入蔡州。

大雅离骚不入时，反骚变雅又奚为。天台好处休提掇，只咏寒山拾得诗。

集霰缤缤趁雨飘，回风籍籍委江郊。重阴冻锁天无畛，一眼平铺池不坳。直恐径迷随意扫，又疑竹裂带寒敲。倚阑欲看连云色，更待黄昏桂影交。

晃眼鲜明未寂寥，江村犹自碍渔樵。积阴虽重消平地，背日犹多压小桥。抢地竹头扶眩起，种畬山脚望晴烧。天诛螟螣躬行罚，杀气回春款款消。

神游八极乘风车，小复按辔凌谽谺。龙湫下瞰不咫尺，下有深窦无底无津涯。应真长年一扪膝，俯观尘滓井底蛙。朝来岩室忽閴寂，水流山空鹊槎槎。浮云出岫杳杳不可馽，锡声小振巅云丫。问之何以出山去，一笑不知山日斜。共看八纮浄如洗，五云明洁从东嘉。山川所钟一人耳，半千千载何其遐。经纶才大辅以德，八斗一石初何加。天公不忍世寂寞，慭遗一老为国华。一经指授豹则虎，未获印可龙仍蛇。去寻宿觉言外意，助发康乐毫端花。粲然颖脱世间语，简古佶屈仍聱牙。称扬此老长不老，岂惮弱水蓬莱赊。纶巾羽扇凛如画，恍然来泛丛霄楂。群仙奔走敬且肃，百神呵护严不哗。知公醉经不以酒，玉碗自浇新露芽。谓言正传仅如缕，邪说诐行纷于麻。正音一震击聋瞽，洗空乱耳秋池蛙。廉隅道丧日滋甚，习俗侈靡相矜夸。清风俭德起颓俗，革去极侈仍穷奢。黄金羁勒驾款段，青丝络头闲渥洼。小施尺棰试鞭策，驽骥庶毋遗等差。振衣小作一年别，伛指盈阙之虾蟆。

一楮三年工，欲赋无三都。剪作千叶芳，出水渊不枯。照影秋湛染，摇柄春敷腴。夜老勺华月，侧此华玉壶。

草木犹知旧姓名，妖狐折胆在先声。乡来笔下三千字，今日胸中十万兵。直把文章为小技，横遮江汉隠长城。油幢坐啸祛锋镝，六合清风白羽生。

漠漠江城度柳花，江南春事又天涯。绿抽秧颖秋占稼，碧凝檀云晚未衙。风动十连咸自化，夜严千灶静无哗。书生只事毛锥子，试把轻裘缓带夸。

万乘何曾换一瓢，羽成玉骨蜕尘嚣。是非到耳虽无迹，颍水何曾洗得消。

曝背初从晓日开，当时曾说献君来。船头亦有茆檐暖，准拟排云又一回。

漾漾璇题湛镜光，团团素璧剪方方。一抔曾勺蟾蜍玉，犹带仇池翰墨香。

老子随行苜蓿盘，不曾无客自开单。更将余粒投清浅，聊为游鱼小倚阑。

伟观如伟人，特立万夫上。胸中九云梦，浩然老益壮。挂窗著孤山，排闼数秦望。平湖宜阴晴，西子亦澜浪。江潮齐晦朔，海若见情状。由来非地献，亦复岂天相。谁将万象影，幻此千幅怅。悠然会真意，何以堪俗况。曲阑供小立，双眸纵遐放。空蒙辨畛畦，平漫分趣尚。外则尽诸物，内则了诸妄。何妨水涵空，勿使云塞向。不须陋狭隘，更复事宽旷。湛此一寸虚，秘发千古藏。

沙砾不自汰，清明日遄逝。充此一寸虚，八纮静无翳。天风卷沧溟，涛山郁岧嶤。悠然一沤灭，中有湛不摇。方其澄湛时，十日洞无际。用晦乃全功，何妨九乌毙。

住山做得淡生涯，泉有金沙与白沙。自课小童城市去，归来煮饭又煎茶。

野芳佳木自衡斜，约勒春风占物华。聊复避喧非避世，种桃不似种梅花。

华风先试老茶牙，煖破苍苔著一花。浅浅石泉都冻了，不容疏影浸横斜。

冰锁寒泓湛不摇，瘦枝无力闯春饶。风中鲜馥来无迹，一点干酥冻不消。

不才脆弱自天全，亦既它怜复自怜。根托器盛宜瘦小，叶从心展看芳鲜。近听似有秋声远，侧卷都无露点圆。时把短屏遮凤尾，不教细字上蛮笺。

尺水涵空镜不尘，晚秧疏密政亭匀。叶膏微雨潜分润，手栉鲜风不厌频。万斛堂堂嗟既没，数茎矗矗喜怀新。钵盂只靠家田饭，薄享无功弗愧人。

岭上人归欲寄梅，岭根流水隔尘埃。水中忽见胡麻饭，不入桃源便出来。

廷尉天下平，轩轾论锱铢。时称无冤民，传载西京于。旧史读至此，遗恨辄有余。元康神爵间，赵盖靡其躯。陵迟至五凤，继以韩杨诛。孝宣不足道，定国其争乎。不得言则去，何苦但嗫嚅。大哉平恕心，至是果有诸。公乎开禧末，定见了万殊。大本固易拔，滋蔓非难图。在辟疑惟轻，寸田斋以虚。触藩岂无羝，漏网固有鱼。执中事宽大，吹春苏槁枯。近者获自新，远者免自洿。至仁不胜用，盛德多阴储。一节雄东藩，六月驰轺车。歌谣沸先声，弩矢观前驱。清风方泠然，列城斯凛如。民物破郁陶，云翳亦展舒。敛此一道惠，归为商鼎需。

唤得蜿蜒觉黑甜，油然云气起沉潜。一声霹雳飞寥泬，三日霶{雨/沱}洗赫炎。水足旧畦仍浸闸，夜凉新月又窥檐。令君后乐先黎庶，大有今年不再占。

犹自单衣怯夜阑，不风亭户子声干。平生知己莲峰月，不为衣单不倚栏。

闸住亭前绿半篙，泉中白兔眇秋毫。庾楼自是当年好，番袜工夫合反骚。

眩转金波凝不阑，特寻佳处阁团团。南飞乌鹊噇眠去，独与飞来小朵看。

丁未龙飞动四溟，惊涛曾岂碍扬舲。抃鳌不露黄金背，跨岸谁开白玉京。环扈翠华驱海若，勒回钓艇问山灵。暮锺万岁千秋颂，澄彻尧聪得细聆。

贯见冰盘出海山，可曾海上看团团。全潮退舍开平地，万里无云展素纨。冷怯单衣沾沆瀣，皎如白昼数峰峦。败荷深荡僧归去，髣髴西湖画里看。

部领群峰压小巫，阳台犹自雪糢糊。若教指点猿啼处，判得刚肠百断无。

坎井只丈寻，得名由参寥。丈人玄豹姿，养德富不骄。想当发泉蒙，如此湛弗摇。珠明水增媚，镜浄尘当消。陶泓勺余沥，采笔生春潮。止则云沉沉，涨则桃夭夭。淘趁槐火新，战与坡仙挑。坛拜十四字，高山郁岧嶤。灯灺谩图续，些苦何能招。须公起九原，为我饮一瓢。於戏不可作，仰止苍崖腰。

吾门开康庄，吾心洞秋旻。泓澄湛无底，方寸无涯津。美人隔秋水，数月一合并。昨宵七月七，游子脚不停。仰看乌鹊桥，遥盼牛女星。吁天致私祷，席地罗广庭。乞巧问天孙，逐物昧己灵。齐东田野间，语言殊不经。夫何古犹今，竞作奔奔鹑。玉霄眇空阔，银汉横青冥。不须赋解嘲，且复歌闲情。

春傍垂杨困得醒，池塘部曲顿精明。褪寒欲试鹅儿浅，商略工夫苦未成。

艾拥萧陵雪未消，蒂连芳萼闯春饶。国香不似倾城色，寂寞空山大小乔。

一点消磨几许春，苔生新绿衬残馨。忍看卷地随风去，不忍儿童扫乱零。

堂堂伟冠衣，琅琅歌紫芝。洗空绮纨习，政恐富贵逼。富贵安在哉，一笑付倘来。不来亦不觅，不直水一杯。小圃时时开，不待春登台。俗驾驱尘埃，合为山灵回。隠非盛世事，说与隠君子。未尽碧山鱼，此隠诚何如。

岸巾斜日倚庭柯，调度疏明似小坡。长铗不弹秋寂寞，短檠更问夜如何。青云旧约联镳上，白苎新闻对酒歌。秉钺登坛谁独步，今淮阴更办多多。

千载万年门外树，铜柯铁干古髯须。鹤归空误单华表，鹿走徒羞五大夫。自厚本根虽磊砢，不烦枝叶衒敷腴。栋梁大厦知多少，落落群空只一株。

一亩蔽苍苔，昙猷手自栽。滴高零露馥，蟠厚烈风哀。黛色垂云黑，丹心阅世灰。儿孙几度老，独立暝云隈。

乡来王谢不传衣，只有乌衣乌鹊知。无限去思无处系，断魂长是燕归时。

萍粘老瓦水涵天，数叶田田小帖钱。才大古来无处用，不须十丈藕如船。

冰澌漱齿夜生寒，白苎生裁踏月残。水面有风人不见，只教荷气上阑干。

商飚流西金，万卉寒如灰。广寒烂银阙，初放蟾枝开。一花堕九地，四海无纤埃。锺作河岳灵，挺此梁栋才。倘可济巨川，不然为盐梅。我欲问此翁，山林起摧颓。勺以长安酤，大白非鲸杯。擘麟配万钱，鸟爪去不回。抑以颂与箴，耸德如徂徕。赋岂料敌手，吟非横槊才。不如姑置之，高卧深云隈。长啸揖箕翼，更把灵椿栽。明年紫荷橐，此约当重来。

万水遶千山，翩然去不难。双明元自碧，方寸为谁丹。鹤化曾留句，凫轻欲振翰。不知藏世界，一粟几何宽。

旧赋梅花欲反骚，效颦徒自不偿劳。未寻处士孤山梦，误得先生一字褒。剪剪衰兰甘草莽，朣朣华月在林皋。从来平地神仙脚，咫尺钧衡步武高。

乡来文字汹涛澜，淼淼回渊搅不浑。鼎鼐饱参梅子熟，雪霜不见竹枝蕃。愧无攻处心尤小，力丐归时德更尊。云静八纮天在水，华风煖处见春痕。

一春寂寞无人问，不为无人不谨初。犹有两花藏叶底，隙檐三见月如梳。

十年秋傍故山零，一坞残云夜不扃。土偶向人犹作祟，相传不似旧时灵。

长须瘦蹇策深云，来就蒲团到夕曛。畴曩山中无此画，至今猿鹤怨移文。

怪雨盲风塞冷湾，破头艇子出湖滩。平生无地酬忠信，独向风波险处看。

不为鲈鱼不为莼，只思天际九华青。心关幽事惟招隠，脚到荣途亟引龄。营掾廨成才燕贺，笑虞罗巧叹鸿冥。乐闲趁得身强健，振厉仙源擅德馨。

虚舟所至信浮沉，揭厉何曾较浅深。坚不可磨惟定见，去终难挽是归心。书生岂但青衫债，俗子安知绿绮音。神武门头旧时月，照人如镜古犹今。

花开更好亭前枝，亭曰更好花更奇。我犹未到春已到，春不到此将焉归。千山万山俨环抱，一树两树藏嵚{山/欹}。晓妆弗受朱粉污，老去自著莓苔衣。澹交霜髯与苍玉，雅宜茅舍横疏篱。云英风味有余裕，石鲸鳞甲饶华滋。恍然罗浮月中见，髿髿绀发森冰肌。又如大窖冻不死，凛凛素节无瑕疵。纷纷红紫不解事，与春角逐何迟迟。待文作兴不足道，凡民碌碌终奚为。孤芳拔俗千万丈，未暇相与论襟期。贞姿皓态美无度，幽意独许鲜风知。悠然凭高一披拂，僧窗处处开晴霏。窗间跏趺拥风叶，照几碧眸岩电驰。渊渊方寸湛古井，一沤不动清涟漪。天香閟此无尽藏，潜于鼻观通几微。水流山空但自笑，理与神遇端如斯。乡来孤山水清浅，龟肤鹤膝相参差。青铜盘屈破香雪，紫铁矫揉骈明玑。膏肓泉石政为此，冠冕草木今其谁。天公亦复加靳惜，阔著湖水无边涯。八篇只遣处士赋，一点不放红尘飞。是中泉石固深秀，惜欠晴湖山四围。客如我辈亦不恶，拟赓疏影横斜诗。后车合改效颦辙，亦若佩弦仍佩韦。

粉红蓓蕾弗禁吹，尽拾鲜英缀旧枝。欲赋惜春麾巽二，形容不到未开时。

恰则夭夭看小桃，靓妆撚指九分消。丁宁更耐明朝雨，款曲随风送落潮。

练帨新裁衬缟衣，暝云垂地拥瑶姬。自知素洁难谐俗，只赴梨花淡月期。

白白红红短短篱，自鉏芳迳简繁枝。羲皇向上渊明老，此段家风说与谁。

藂拍苍柄顶春寒，诗史题名胜得仙。剪出鳞皴仍节节，何曾拥肿到便便。更无曲处连黄壤，只欠横枝架老禅。来岁子鱼分树艺，檐前清影赋联绵。

欲过东家怕渡桥，欲题黄叶怕随潮。经旬不踏门前路，陡顿苍苔绿色饶。

挂堂钱了不求余，熟处工夫放得疏。逐客未行丞相令，绝交先作孔方书。富非贫乐人皆笑，去似留轻絮不如。采采蕨薇歌日暮，也胜弹铗叹无鱼。

舍选诸生出，侯藩博士归。一官甘独冷，千仞看群飞。苦学丹心古，春风泮水肥。传衣观岁晚，先使识抠衣。

霜趁残秋肃，寒侵薄暮生。帆开吴浪急，鸿挟楚云横。客里常加饭，人归得寄声。为询刘与薛，江汉几长城。

谿阴留云云不留，楼在五云之上游。青天一握浄如洗，好山四面清涵秋。主人亦有大白浮，揖逊群峰相献酬。岩中野逸皆名流，农隙颇复登临不。何当天风吹袖寒飕飗，披衡跨霍迤逦昆仑丘。悠悠按辔双龙湫，泠然为君上上头。楼头风物须盟主，风骚之外吾无取。猛拍阑干抚寥泬，不问青天问华月。

灭影双溪死便烧，年年枫落见清潮。浙江亭下晴翻雪，卷作浑涛怒不消。

霜晴如此月明何，独恨空庭著不多。窗外楼头都有了，其余四散尽从它。

一抹新霜雁背寒，满庭疏雨客衣单。苦心莫负韦编绝，岁晚归来语夜阑。

俗习翻新样，民生先故吾。缁云忘揖逊，何处有廉隅。戛戛难穷鼠，纷纷莫辨乌。多应风化首，坐啸答歌襦。

听鼓噇箪食，逢山办把茅。雾窗闲自挂，月槛许谁敲。战蚁翻侯国，驱鸠入鹊巢。先生河汉辩，何以解人嘲。

冠染丹砂雪剪翎，不因风雨废常鸣。有时失度无人醒，只有刘琨与祖生。

萧曹笔削宏楷橅，良平智略吞万夫。巍坛既登跨下士，贡帐谩悦骊山徒。龙争虎鬭爪牙备，刘怯项勇天渊殊。鹿虽未果死谁手，鼎已潜知开汉图。将军最先得所托，亭长之外无贞符。逸群拔萃一人耳，屠城斩将群雄俱。鸿门直入缓危急，虎口仅免才斯须。宴安鸩毒寤主意，排闼紫禁当前驱。奋身不顾但爱死，婴鳞未了仍编须。帝虽寡恩少善后，吾宁守义如厥初。匈奴无故遗嫚书，在廷如堵方嗫嚅。将军裂眦不愿余，请十万众行匈奴。不知十万行匈奴，果与卫霍功何如。

横玉临江展碧纨，冯夷庭院水晶寒。天教两赋酬风雅，不谓人闲作画看。

欲从山北驻晴霏，先与山南淡扫眉。见说商周遗俗在，试寻康俗未来时。

雨歇江空锦瑟鸣，亟图清绝些湘灵。斯须云敛便有月，更着数峰江上青。

噎噎梅花煖响初，晓来痕绿到蘼芜。鹗沈鹦鹉千年恨，指旧江山忍按图。

浩然直养老益壮，吐作跨水晴虹飞。三万顷秋天贴水，不禁依约冩烟霏。

素车白马作前驱，垒雪屯云拟不如。尺纸忽翻千尺练，断魂强弩控弦初。

雨后双螺对绾青，采毫曾此蘸中泠。冩成九派分流势，不冩当年瘗鹤铭。

羡他蓑笠度年华，尽把风烟付贺家。盘礴细搜吟意绪，明波一曲小菱花。

用恕存存坐照奸，奸如挟纩弗知寒。天虽有二无偏覆，网既开三亦甚宽。疑欲惟轻刑自省，死终弗怨枕方安。雪中小试阳和力，天地生成却不难。

到岸不多遥，晴初雪未消。茆檐虽傍水，人影不随潮。鹊占寒枝喜，鱼从落日跳。丹枫莫吹尽，我欲系兰桡。

前度刘郎去不来，炫晴灼灼又花开。蟠桃著子三千岁，一岁从他熟一回。

接枝换骨胜刀圭，脸晕娇风满旧蹊。有问春工在谁手，避秦人在武陵溪。

村村花柳春菲菲，乌{木盐}声动清昼迟。梅花噎噎不成弄，黄锺大吕相因依。川平野阔牛背稳，水坳山曲人烟稀。一声一声断复续，十十五五喧牧儿。四郊唤得堕农起，不作阳关肠断声。凄其道傍驻马远，游子往往不减阳关悲。此声岂解令人悲，朝燕暮越远别离。亦复岂能使人喜，蒉桴土鼓相酣嘻。於戏此乐吾独知，尚记天台委羽破雨开林扉。自鞭觳觫耦沮溺，白水没膝同扶犁。是非利害不到耳，终日听此呜呜吹。风淳调古相浃洽，不与市道趋浇漓。朅来脚踏软红陌，不闻此曲闻此诗。借翁语险久不和，迩来作者如埙箎。埙箎虽美与时背，岂若乌{木盐}方适时。

港阔风初霁，潮平夜欲分。半江都是月，一点不留云。东去舟无数，南飞鹊恋群。疏锺何处寺，隔浦最先闻。

面面苍崖似削瓜，涛翻鼍鼓半天挝。依稀刘阮曾行处，无数水边桃未花。

访竹凌霜后，寻梅趁腊前。春风方委曲，别乘忽腾骞。处士不入府，客星仍受廛。密斋容膝外，何处著壶天。

叶底秋声急雨催，人言满树是愁媒。九回百断渠何与，自是愁人做得来。

澹扫蛾眉雨后天，天容澄洁称婵娟。弦虽未上终持满，璧反胡为尚不全。只乡生时看最好，莫于缺处斲成圆。人间梦事纷如蚁，着眼何曾到汝边。

谁平读书琅琅然，四山响答皆清圆。山空无人渡双涧，更与流水相潺湲。冻云压山吹不皱，云际棱棱展瑶甃。广庭万舞乱零飞，老枝檠重如僧瘦。吞蟾缟夜洞八窗，弗烦冻手挑残釭。蝇头万字不足数，冏冏寒入青眸双。辨才昔与参寥子，秣马问途端自此。要汝勇追龙象躅，为我辛勤十年读。

胡笳未奏边云悄，长啸一声山月小。狂虏归思悲夜老，身未到家心已到。山云不似塞云腥，云中倚阑时一声。悠然清闻四十里，何独重围空万骑。

翳尽珠明万象空，壶中只著小玲珑。乡来冀北藐群马，此去斗南能几翁。渊默但知藏霹雳，清宁何必友崆峒。方城屹立青如削，万壑千岩在下风。

用亦无心舍亦轻，岁寒只有竹忘形。水村容与吹黄叶，溪圃耘耔课白丁。细草远连三径绿，好山长借两眸青。浚池小贮连天碧，待与人间洗浊泾。

叶响初疑夜霰微，晓看连玉幻屏帷。令人忆煞天台遇，白尽蓑衣唤不归。

井龙欲振兹山灵，忍使夜旦钟不声。西京旧赐禁犹在，即山铸得蒲牢鸣。虚文破壁俨如故，县官正令今重新。身归柱后惠文手，加以束缚投诸囹。夜囹熖发照城阙，燎原不足方其明。民皆呼吏救回禄，骏奔稽颡祈玄冥。及乎乡迩寂无睹，更欲炙手嗟无因。朝闻夕报事从贷，雨濡露濯恩如春。乡来光亦上牛斗，九畴分野当丰城。干将独往莫耶在，延平涛浪今犹腥。何如坎井蛰不死，雨晹答响如谷神。百年逸事付僧史，不然簨簴重刊铭。

夜夜灯花巧胜裁，家书准拟傍秋开。雁来红叶都红了，目断西风雁不来。

刺水绿针抽，田低水退流。未饥先作午，图饱预占秋。井远缾罂重，陂荒茧栗浮。静思田舍乐，却为素餐羞。

断垅收残麦，晴风卷宿云。荡泥谙马力，煮茧策蚕勋。野色如秋霁，山讴送夕曛。悠然观岁事，不负一春勤。

拜月归来剪绛灯，误占灯喜望承恩。断魂薄命如初月，缺尽团团只一痕。

菊到秋时独擅奇，怕秋嫌唱菊花词。花头又似金钱小，不把金钱鬭叶儿。

拍拍官沟碧卷罗，影窥明玉敛青娥。回头趁扑双双蝶，恨杀春风独管它。

梦到昭阳与梦回，楚天云雨隔阳台。壁粘鹾卤花如雪，赚杀羊车不入来。

麻姑米白玉床丹，老去慵将狡狯看。却爱一川风絮好，就船做得雪团干。

恶月悬弧岂好儿，衣冠聊复换伽黎。听言易感人人信，不信田文善相齐。

小楼却立青林端，有水有竹仍有山。微风徐来皱池面，浓翠澹扫开烟鬟。九冈献状飞蜿蜒，悠然赴壑挽不还。玄珠湛影不走盘，岚浮雾煖相萦环。曲阑巧当环抱间，爱山聊复倚曲阑。亦有零瀣供朝餐，崇朝挂眼双孱颜。

老诜爱山不知了，何事冲寒下巍峭。归装只有一囊诗，冏冏陆离还自照。自言峰顶摩九霄，五月六月雪不消。松风萧萧吹泬寥，千岩万壑酣笙箫。前山后山畬可烧，黄精杂错黄独苗。饭家田米可卒岁，亦有旨蓄延渔樵。人间自有杨州鹤，诜也云胡甘寂寞。笑云乐去悲相随，吾非恶此而逃之。

千忆子孙昌，衣传衮绣光。厦成观贺燕，笔喜误书麞。桂熟霜前子，梅腾雪后芳。不须瞻岐嶷，定肖白眉良。

梅霖才自歇{雨/汸}{雨/沱}，又复油然注上河。水绕百畦虽喜足，雨当六月不嫌多。甑虽未及炊先种，头已先低粒晚禾。岁事莫于田祖卜，只于堂下听弦歌。

南北分疆后，关河气不清。有才皆琐屑，临事少峥嵘。嵩华俱崷崒，岷峨独抗衡。卯金重耀德，藜杖复寻盟。火老随秋灺，凉深伴月生。虚凝仙掌泫，缥缈庆云明。肯室高名节，宽西旧老成。空群嘉骏产，跨灶大家声。问望公舆论，芬香蔼旦评。尺书贤十部，全璧藐连城。一岁寻佳处，重阳欠好晴。风轻茱未紫，露重菊初荣。春玉新尝稻，挼香试剪橙。满城风雨句，不足配餐英。

北磵寻新筑，东篱管旧香。雨交前九月，晴到后重阳。蚁慕无羊肉，鸿谋缺稻粮。餐英聊自笑，辟谷竟何伤。心远喧常寂，山深拙可藏。息阴惭恶木，同调友孤芳。藂𦰏缘苔砌，闲花蔓藓墙。寒枝繁鸟雀，落照下牛羊。绿欠荷檠雨，青知橘未霜。岁华惊过鸟，秋思老吟螀。老子便幽事，深云僦睡乡。指呼闲部曲，啸咏懒封疆。率尔鸣天籁，泠然似野航。汲溪酬款乃，濯足咏沧浪。蚁为谁开国，蜂如我敬王。俗休嘲赋杼，骚谩吊沉湘。兰茝新纫佩，芙蓉嫩制裳。不知元亮醉，何似接舆狂。更复求三益，何须馈五浆。龙山在何许，云水渺相望。

岁闰黄杨厄，年丰白昼长。独居无一事，两度见重阳。野馈同谁饷，闲花各自芳。贳将今夜月，借手送秋光。

行云流水去仍还，多费清游少费闲。缺处欲修前夜月，烧痕旋补去年山。榻仍拂拭悬空壁，猿自归来守半闲。寂寞东家老茅屋，平安几日到松关。

爱此凭阑夜不眠，欲将风驭作泠然。呼蟾驾起三更月，展镜摊开万顷天。亦有山灵回俗驾，可无蕙帐著胎仙。试看拍岸涛翻雪，几许骊珠碎又圆。

花芥开常晚，今年九月开。直搀寒露过，弗待小春回。后乘犹追菊，前驱不逊梅。休夸太早计，老圃解栽培。

山行两袖皆华风，游人未多花未红。堂堂春去已无几，晴趁一日来山中。山人寸金酬天地，都种芳菲留客醉。粉桃商略待绯桃，坐令羯鼓催无计。匆匆归兴如酒浓，零落断云流水踪。明朝乘兴尚可再，应笑武陵蓑笠翁。判花大手今燕许，收拾是中春一坞。小待巴东制锦归，尽吹红雨为霖雨。

我欲渊明伯仲间，为谁干没静中闲。直将目送孤鸿度，横截湖飞短艇还。稍闲便同搜万象，更忙亦可看孤山。是闲真隠多余地，玄豹何尝肯露斑。

花翻云叶舞风回，新好缤缤带雨开。团破小龙寒未瀹，客如两鹤瘦飞来。白灰宿火虽同拥，黄独无苗各自煨。苕霅扁舟明日去，小须门外玉山颓。

前水花新霁，暾云日未升。檐声都是雨，笕溜半成冰。幌冷疑眠月，窗虚罢续灯。独余林杪塔，犹自隠觚棱。

大溪小溪沙水明，浊可濯足清濯缨。渊渊寸田湛古井，澄浊与之俱忘形。绿野菜花三四亩，不图娱客犹供口。旧种庭前三树槐，更有门前五株柳。时拊碧云歌碧云，婆娑鹄羽青纶巾。不妨别调吟梁甫，收拾乾坤浩荡春。

大篇如建瓴，小篇如捍城。执此能事柄，凌夺造物真。雪湖坐此彻骨贫，致贫之具犹示人。铿锵应是我辈语，饥鸢悲苦哦清新。高沙旧日春风手，也是乘槎丈人后。红莲开幕著诗人，此段风流少人有。飞声郎署知闻旧，扫门谩惜千金帚。不图愿与丈人厚，要看云锦三千首。

趁得身轻便挂冠，翩翩出岫白云闲。村疏一日是两日，心广半间如万间。聊把大门标俗子，别开荒径友佳山。羲皇向上多余地，时对清风一破颜。

特操刚明与俗乖，谿山亦复外形骸。子狂正作岂矫世，我醉欲眠聊纵怀。勇赋一归尤果决，光寒千文不沉埋。从来林下何曾见，仅有先生闼可排。

无日游天竺，新除问补陁。两回抽竹策，一语定弦歌。悬应如虚谷，灵通岂祝鮀。只依彭泽样，条具不须多。

渊默战纷华，清吟日又斜。尊中常有酒，堂下可施罝。琴响家家月，春酣处处花。平章风物手，小屈课桑麻。

静对深炉养白砂，又从活火剪黄芽。蜕尘与世羽凡骨，看镜为谁开晓霞。万里脚头元自稳，一毫心事不曾差。何时采药天台去，烂醉桃源几树花。

伊洛正音闻者寡，邪说异端难并驾。春风不到六经堂，和煦无由蔼天下。卓然人物既兴起，浩然一气均陶冶。横秋霁月耿东南，劲草疾风知用舍。堤障狂澜如砥柱，渊源理学扶宗社。伊周文宪复精明，汉唐述作俱陵跨。论道经邦坐策勋，弹冠束带无遗野。遂令四海九州内，三尺儿童耻言伯。太山盘石固无疆，乱臣贼子胡为者。今日枢庭拜宇文，还似前朝相司马。

采采芳根绿缀苔，一茎只放一花开。畹中好恶非同调，林下薰莸各有才。惜此国香无地种，知它楚些为谁哀。小留鹤帐梅梢月，倘伴高情入梦来。

一曲占晴湖，楼居岂俗居。人虽增境胜，鹭不与鸥疏。古锦投明月，春风入绛幮。好诗频遣寄，莫遣不情书。

贵作横金客，才如切玉刀。长城坚未下，大敌勇难鏖。老兔明千里，垂虹绿半篙。何时醉醽醁，伴我读离骚。

千骑前驱拥旆旌，鸟啼花发近清明。斯文自是域中大，廷尉旧持天下平。春到十连皆化日，风清万窍只秋声。庐山面目无人识，应喜重来为主盟。

见说开元天宝间，登床百骏俱回旋。一曲倾杯万人看，一顾群空四十万。梨园部曲能穷奇，踣铁矫揉杨柳枝。不直玉环一解颐，更走泸戎生荔枝。天上人间反复手，故态忽生乱离后。将军入眼可曾有，误骏为妖不足咎。於戏唐虞全盛时，百兽率舞凤鸟仪。雍熙之和乃其效，何用区区教坊教。

洛下僧归未寂寥，余光还向此中韬。入千峰杪从它笑，放一头低尽自高。客至坐凉分树影，云开冩望到江涛。夜遥月冷风初霁，万籁无声亦怒号。

易入亚夫营，难收四海名。两全无可愧，独以退为荣。萧洒霜髯古，敷腴玉色明。神仙在平地，跬步到钧衡。

日课芳菲谱，归来手自栽。有诗随意好，无日不花开。鸥鹭论心事，云山入酒杯。绮罗帘幕静，处处小蓬莱。

几望沧浪月，裴回独自看。小亏修未了，忒满怕持难。篆冷檀烟湿，衣单桂露干。丁宁桥下水，明夜印团团。

曾泛东湖载月船，不将人物等闲看。二灵千古独钟秀，五岳三光空自寒。跨灶极知从古少，为兄端恐自君难。故家别有单于调，付与鸰原次第弹。

荷橐风高北固秋，黄童白叟拥行舟。旧盟不冷在群鹭，归兴绝攀回万牛。传自教明南国后，可容寇借一年不。旌麾小试经纶手，此惠何烦敛壹州。

楚山有美倾人国，家傍江城逐臣宅。逐臣赋并日月明，琵琶遣入穹庐鸣。哀弹不作胡儿语，冩汉遗音吊亡楚。泪如铅水湿春风，苦心只与春风诉。曲中愁绪乱风丝，因风寄雁云南飞。汉家弹作昭君怨，试问昭君别怨谁。天生尤物天还如，仰天自笑蛾眉误。不如强醉枕琵琶，暂时栩栩梦还家。昭阳未有承恩地，阏氏孰与宁胡贵。不须频下思家泪，汉女雄猜如阿雉。

素羽剪零云，冠裁辰锦新。德如潮有信，雄压牝无晨。物化寤非蝶，蚁酣惊代邻。莫教风雨暝，缄口却羞人。

朱实炖空密幄成，曾阴无地暍行人。风枝雨干雕零后，玉板云英制作新。传得文章贻后晋，忍随竹帛祸先秦。西凉叶叶秋声树，学到先生是效颦。

一从神武挂衣冠，千载华风去不还。闲惬清宁羞宦巧，静窥奔竞识天悭。高于少室从它售，捷似终南各自扳。我欲西风问无恙，不知著得几鸥闲。

亭亭领袖晚风光，吹尽西凉不尽香。勒麝兰薰回俗驾，动龙蛇影转回廊。老持素节芳仍洁，碎点苍苔绿衬黄。自把胡床低处著，高舂盘礴到斜阳。

蜕俗风标与月分，竞攀争撷到仍云。弗知芗国有乔木，大似幽居无此君。叶密听他嫌不韵，根盘如许合空群。四朝雨露金刀寺，两树前年夭斧斤。

苕溪初度思亲泪，滴尽依前不及泉。借使无言还自寿，便教有法与谁传。五穷各自争为祟，百巧还他弗解禅。为问季秋几望月，几回照我未生前。

碧苕秋晶晶，君子尚此洁。渊渊方寸地，上善固一辙。白蘋对红蓼，亦各振清冽。况复芬陁利，穆若谢炎热。譬彼寒水玉，温其出冰雪。其中富涵蓄，其响亦疏越。有德必有用，无瑕更无缺。允属清庙器，合在东序设。君家圣贤学，拟续邹鲁绝。正音久不作，倩君木为舌。风月小鸿沟，矧乃龙首杰。伟兹真富贵，弗与颜原别。辉辉近芳日，朣朣袖华月。余光散遐隠，四海俟昭晰。遗直在山林，放言敢辞拙。

山低秋欲雨，树老晚藏烟。剑试道边石，花飞台外天。暝云埋古甃，嵌窦涨新泉。欲借松风鼎，煎茶些玉川。

岁晚登临似仲宣，可胜来此拍阑干。水围绿野日将夕，露浥紫萸秋未寒。欲雨天痕云气湿，不风庭树子声干。悠然吊古无穷恨，付与西风一永叹。

庆兆三回白，祥开嗣岁春。精求方恳恳，悬应忽逡逡。化母非无待，玄冥却有神。夜窗疑是月，晓砌不生尘。麰麦占年熟，郊原见日新。柳塘吹漠漠，银浦剪缤缤。鹤干胜寒重，猿枝撼落频。折腰嗟劲节，低首吊苍鳞。池草生吟思，溪梅寄远人。不知吟啸地，何似灞桥亲。

何必过流沙，浔溪种道芽。雄开献王地，胜傍觉皇家。云侣呼朝斗，星坛数扣牙。胎仙翔集后，底处蛰灵蛇。

数点雨中飘，萧骚响近郊。霰微疑旋集，篷破省初敲。干没高连下，平铺凸到凹。悬知天地力，瑕秽赖并包。

急舞随风乱，缤飞度竹迟。松埋巢鹤顶，藤重挂猿枝。螟{虫忒}频年死，乌鸢尽日饥。娄丰书野史，双展使君眉。

桃花武陵原，千骑访旧游。旧题鬼神护，苔藓封蛟虬。是时原中花，炫昼烂不收。稚耄相懽呼，再拜罗道周。一闻謦咳声，曰似吾故侯。侯今飞上天，盟在沧江鸥。公来席未温，玉帐凉生秋。粘天洞庭北，襄楚当襟喉。小屈经纶手，平分宵旰忧。风清鹦鹉洲，月满黄鹤楼。黄鹤去不返，万灶栖貔貅。白羽青纶巾，坐寝淮南谋。文武固一道，貂蝉出兜鍪。致身须黄阁，看镜方黑头。故家迈种德，台辅不足酬。颓支邹鲁澜，末障洙泗流。载观统有宗，抑使俗不浮。古道复大明，殊俗皆蒙休。况夫蜀文章，眉独称雄酋。多应峩眉月，只照东家丘。

衣冠忽蜕尘，桃下是仙津。身与吴天远，恩沾楚泽新。授官宁后子，退己不先人。尽是无私处，何惭第五伦。

祸淫福善信前闻，话到斯人只断魂。心岂眢丹遗冏冏，电虽藏碧鉴昏昏。欲将书卷酬青紫，不啻籝金富子孙。后夜黄龙洞前月，小留残照侧金盆。

玄窞蜿蜒宅，苔痕到底青。凿深连地轴，设险讶山灵。路斗风烟湿，风酸草木腥。丁宁休勒驾，更欲上新亭。

雪重官塘滑，堆篷扫不消。闻钟寻近寺，转港识飞桥。肤粟寒初起，衣棱煖不朝。主人无木佛，泥佛不中烧。

故家骚雅传，翼翼见芳继。况如孙仲谋，不败乃翁事。圭残入裒拾，璧断归次第。自成一家学，忍使只字弃。若翁喻蜀时，名胜各超诣。初从汉西京，绵绵振末裔。相如子云后，经术奋多士。岿然今陇蜀，渊乎古洙泗。冯刘振风霆，刘李渺涯涘。况复有小李，隽永出大胾。翁来试掉鞅，平地快奔驷。逸驾相后先，六月乃一税。渭南问风俗，剑南看形势。岷峩连蓬婆，风赋达骈俪。雕镌到微茫，抉剔逮菑翳。连络数十城，八万四千偈。彬彬奂文采，烂烂存表制。分甘成暗投，效颦更拙计。琼琚报木李，美齐诏当世。乃今得琼琚，何以答佳惠。

饮羽窥天巧，御枚戒夜严。采荼宁自苦，课蜜为谁甜。阁令看山槛，亭空并水檐。怀哉双宿鹭，日日望钩帘。

静胜知天定，虚明悟物齐。略伸嗟屈蠖，欲吐丧晴霓。夜雨灯侵幌，春风柳并堤。漫天吹絮尽，一点不沾泥。

树下无三宿，人间僦一单。房新蜂最乐，巢旧燕知难。云幌涵秋冷，蟾枝踏月残。朱门空锁宅，多是别人看。

遥夜迟眠替夙兴，细听墙角打风棱。白灰未冷已无火，红烬欲残犹有灯。天做雪时先自雨，水通潮处可曾冰。有诗只些孤山月，不恨梅花唤不譍。

办得分年供，清哉亦称怀。野槃均柿串，草具爨松钗。指冷柑初破，灰红芋旋埋。火边相枕藉，火尽又添柴。

百钧不挽射羿弓，朔望酹酒马鬣封。从来知子莫若父，许以徇国输精忠。相州去谒大元帅，是时元帅方潜龙。华风忽与庆云遇，千载一德明良同。南薰门外众制寡，铁路步上雌决雄。浮屠连墙望尘靡，拐子如山随手空。伪齐可绐不可杀，兀术可间毋庸攻。寇连诸道解如瓦，气吐千丈长于虹。声先到处皆春风，桀骜怙很摧枯蓬。中原跂踵戴旧德，萧墙稔祸基元凶。当时剑握不倒置，直北马首无由东。全尺寸地有余刃，半九十里隳奇功。老罴既陷百尺阱，长城遂摧千丈墉。群奸尾摇蜂虿毒，一蟆吻纳蟾蜍宫。强胡妄冀脱虎口，残喘忽重苏犬戎。难平者事有成算，可投之机无再逢。乡来望诸报燕惠，无怨无怒方雍容。其谁掩卷辄恸哭，主父偃与齐蒯通。黄金台圮置勿论，问之胡不达四聪。昔人已矣不可作，后来更复将焉从。审如机括发必中，诚与日月昭而融。将军碧电摇百步，跨灶英勇尤折冲。乾坤不朽忠义骨，光腾抔土方朣朣。春秋不书六月雪，是日集霰回泠风。杞传百世子配食，天定胜人还至公。乱臣贼子生看好，遗臭不老均翾虫。坐令三光五岳气，百岁左衽昏蒙蒙。周南滞留奋椽笔，折奸全直传无穷。浯溪大字倘可法，燕然苍藓知谁砻。开禧之事如昨日，清淮洒血连天红。动逾二纪不解甲，残虏尚锐蕲黄锋。噬脐太息复太息，遗恨黯黯齐崆峒。至今奸血泽遗类，忠愤郁郁填人胸。向使二子及见此，恸哭岂止喧旻穹。古愁连环不可解，除是帝舜开重瞳。

黄金扶膝起沉潜，一屈何须为老严。扫迳雪苔封古甃，举头花雨落疏檐。楂酸如橘尤多涩，语苦如荼久自甜。新霁林光浄如洗，僧窗处处有孤蟾。

莫将平淡觅陶潜，纪律严于玉帐严。要得澜翻联石鼎，也须雪立到茅檐。太虚自笑花无蒂，佳境谁云蔗不甜。如此工夫随分到，灵犀无夜不吞蟾。

屋角飘香树，何曾解倩兮。倚春和露瘦，闯晓待蟾低。背俗高标致，从他浪品题。若非林处士，冷面觑清溪。

雨止云犹黑，春寒草未青。打门无俗客，勒驾有山灵。仿佛斜川路，裴回曲水亭。落梅都著子，点点六花零。

九皋清响漏残时，想见松间露湿衣。弱水弗关云外路，乘轩终不似横飞。

藕生玉井何曾见，梨属张公不见分。安得脆琼莱菔子，蘋洲南畔种残云。

霁月横陈几许秋，拍肩小谢老风流。开尊孰愈暂挂榻，视草曷如高卧楼。旧有凤衔新紫诏，今无鹤似古杨州。颍川只说黄丞相，更为行春得小留。

夷惠清和不尚同，直将两手袖春风。娄丰从劝三农始，初度重书二月中。欲与大年分殿最，试于小知击倥侗。虽云弱水归溟渤，自向西流不自东。

楚云血指书法华，藏诸衡山竺仙家。自言剖匣待慈氏，凡指试触轰雷车。思谿不落衡山后，行缀蝇头三十九。停匀瘦劲妙锺王，初终一字亡差谬。阿元曾透龙门去，失却登门最初步。笔端佛语血滴滴，直下发明根本部。一尘具有一卷经，破尘出经不动尘。尘尘刹刹尽三昧，一字一行皆正因。静想生初常反照，雱然母血知多少。一支余沥何足云，贝叶悉书酬不了。莲花七卷六万言，浄明海眼伯仲间。诸经一写复屡写，大经血脉俱相关。六丁畴曩曾搜索，青毡解后铜驼陌。千金购得喜欲颠，十袭载归花石船。恍如光焰腾双剑，夜夺龙光寒不焰。遂令合浦有还珠，毋令沧海有遗珠。

大信难于浅俗谋，楚人然诺久无酬。尽摅素蕴知难售，空抱遗经自反求。数曲短屏林屋晓，半规残壁洞庭秋。焚舟自是诸郎事，接武东厢两胜流。

草欲忘忧蔓更滋，望云长在蜀天西。萧萧风木添新恨，誊录精神答噬脐。

绿玉纤扶水玉腴，华风披拂度华裾。却从坏色衣中赋，不把高情托子虚。

垂垂胡运风灯掣，不悟鼎中犹鱍剌。后庭玉树不摇春，只看婆娑双勃脱。提刀策马兆自南，梦中宿愤方深衔。子生母死托诸母，祸既滋蔓难夷芟。骨肉相残甚于寇，倒把太阿归女手。宁能同死不同生，掎角亟图邻壤救。奋戈秃体空无前，倾巢倒穴成播迁。飘零左衽余南冠，孙又生子罹腥膻。回头九十年中事，水浅蓬莱人换世。顺昌之捷金刀回，商虢破竹丘山颓。韩刘亦复不世出，英勇弃捐如掷砾。短檠伴语南迁话，泪眼不晴彻遥夜。应是天归古汴都，却教胡羯先驱除。

蕲当淮楚冲，虏骑如云隤。书生胆如斗，激烈生风雷。备御尽吾力，力殚心不灰。誓与城存亡，不遣疋马回。忍死不忍屈，视死犹去来。一州同一心，忠愤铁石开。舍生贵取义，肯顾儿女哀。话头素讲明，余刃方恢恢。视古不愧今，落落俱雄才。援师窘于兔，趑趄山泽隈。遂使破贼手，不复歼渠魁。仪刑古睢阳，观阙双崔嵬。传后韩愈书，芒寒炖九垓。不知蕲州传，大手今谁哉。

尘涨软红深，髯高独访寻。贫交难偶俗，生事不关心。米贵甘餐玉，楼宽苦僦金。霞标连雁荡，款款度岑崟。

壶公云雨上，秀整压全吴。白眼嫌人俗，玄裳笑鹤癯。对吟酬蟋蟀，独酌泛茱萸。待赋归来后，商量觅镜湖。

器小易彭亨，声连踸踔群。三更万籁息，两部一池分。语海嗟难合，窥天亦浪云。寻无杜鹃处，得此不堪闻。

巾山高出慈恩寺，蜀叟贫于郑广文。卷尽长廊无一叶，尚余泼笔振孤军。苍筠嫩杀空怀古，明玉方裁欠策勋。惆怅洛阳收贾后，欲书重吊楮生文。

阴阴浓绿成新幄，荼蘼试妆催芍药。缓鞚青丝果下骝，时与华风相领略。风乎不违主人意，吹开宿酲换新醉。玉山自起不须扶，隠若长城一万里。和州归来贾如玉，高着十连酬不足。倚阑目送断鸿飞，闲按新声翻旧曲。畴曩方岩丈人厚，话到君侯布衣旧。不知灞上故将军，何如细柳真将军。

拙速诙谐与巧迟，约三章法赴吟期。一从鸥鹭忘情后，都是池塘入梦时。星履盍酬高步武，竹符聊试小施为。凛然心事明如日，况是从来畏四知。

白日静中消，忘言赋解嘲。叶疏犹可幄，云浅亦堪巢。清拟圣人酒，澹于君子交。悠然无藉在，檐铎听风敲。

水际楼居入眼新，傍窗横榻款诗人。早雕杜老双蓬鬓，晚赏徐卿两石麟。浓绿已摇三丈线，残红恰有一厘春。闲情直与眉霄壤，也为春归作小颦。

听紫芝歌问绮园，橘中果有几何天。试原雪夜玉堂梦，更了江春符竹缘。新涨溢池荷叶小，煖风掠面柳花鲜。大邦屏翰风骚地，应有诗人受一廛。

溪头烟煖蘋花春，岂独满渚亦满汀。春城绮绣艳溪曲，柔玉掺掺歌采蘋。采采芳鲜日将暮，玉碗琼盂旋分贮。水晶阙冷禁城宽，兰櫂夷犹缓归去。乡来小亭横水浒，雨震风凌日榛莽。山鬼啸梁猿啸渚，寂寞风烟向谁诉。仙槎忽从银浦来，吟疆开拓搜吟才。眼前有句未暇著，只著画楼临水开。一双浮图笔插架，层级高低与楼亚。从来天巧不曾藏，纷纷俗眼空茫羊。赋此须还造楼手，大苏小杜相先后。柳恽才华更有余，那堪一等爱楼居。

除却倚门憔悴兄，关心国子老先生。近看西蜀群仙籍，远赴南丰一瓣盟。久矣倚公如敌国，怀哉得士胜长城。蜀江万派朝宗水，峭绝泸川砥柱横。

种得碧参差，开门绿打围。金铺宁免碎，玉瘦不禁肥。雨过风梢重，晴初露叶晞。弗须关月户，我欲款烟霏。

金线单弦余睡思，黪茸乱羽欠春声。立残参子黄昏月，犹傍梅花瘦影明。

百丈古规绳，蹉讹尺到寻。可曾知稼穑，多是少丛林。有迹从人议，无心与俗沉。太湖吞弗尽，哆口到如今。

俗棼须尽扫，扫尽又纷华。喧避蚁争市，静看蜂报衙。竹梢斑殒箨，蘋渚素浮花。自把闲消遣，从容日又斜。

曾并篮舆上峭巍，先将鸾尾扫烟霏。步从归鸟上头去，云在倚阑低处飞。古锦尚余前日句，秋荷重制北山衣。蓬莱直与人间远，犹得清苕访采薇。

龙泓荐春甘，茶荈绝众卉。屑琼作玄玉，不惜万金费。厥贡来四方，特立建溪贵。诸儒方重席，飘飘凌云气。方圭与团璧，锡自一经既。得从稽古力，不敌稽古味。小苦政不恶，回甘亦差慰。雪涨忽翻乳，珠碎仅成玑。月团三百片，下下敢髣髴。宏功适胥称，厚享可无谓。余沥逮蔬笋，疏瀹固所畏。悠然记新分，嘉定次癸未。

大巧出天姿，何年幻怪奇。身轻成俗蜕，调古弗时宜。方外虽圭角，宏中填侧欹。同盟今几辈，郜鼎与宗彝。

三峩孕元气，直与乔岳侔。因依几何年，蕴藉六十州。芃芃擢楩楠，碌碌生琳璆。潢污化清泠，仄陋发炳彪。岩岩锺人才，出辄第一流。或为德渊薮，或擅文雄酋。或赴功名期，或于名节收。崭然薛符溪，余地出一头。高寒蓬婆雪，翠扫山月秋。黑头当策勋，青绶曷足酬。得年虽不多，得名端不浮。遗墨见绝少，六丁方隠搜。曩闻桃花为，强悍繄公柔。篇什富袭藏，零残皆萃裒。牛腰几卷轴，棘心怀松楸。心声出诚素，瑶肪谢雕锼。往年诗寄为，趣为买归舟。为无一簪直，自衒富寡俦。倒橐仅如此，贫祟何时瘳。昨从西子湖，来访蘋花洲。请续梁甫声，使贻齐大羞。惆怅貂不足，非类何足求。

老瓦新淇奥，清风小渭川。有孙皆抱节，无地可行鞭。不肉甘吾瘦，敲扉僦榻眠。多君不受暑，移傍枕帷边。

斗石森微干，杯泓托茂林。不多犹绝俗，虽小亦虚心。风噎纤纤玉，蟾低琐琐金。胸中渺千亩，尺许对曾阴。

红褪金罂子，芳腾金橘花。物情闲态度，秋色澹韶华。燕老迟归思，蜂慵早退衙。关心最幽事，辐凑在山家。

远明双白倦揩摩，镜里星星绿变皤。凝不飞云疑有蒂，润潜分井信无波。鹤安屡空都忘去，鼠笑长贫绝见过。宛转门前听歌鸟，倚风疏柳正婆娑。

绿涨菱荷一半空，残零小队试吴宫。断虹暝卷千峰雨，方塔凉吹四面风。遥夜河源和月晓，近秋溪影与天同。山林横槊非长算，犹欲前驱挑两翁。

僦屋傍西湖，湖光浸屋除。秋荷纫雨后，邻米饷斋余。句熟如圜转，谋生似我疏。拙吟方巧宦，骚雅费甾畬。

见说华亭政，平夷似太丘。适时宽胜猛，几月很成柔。袖刺方徂岁，敲弦倏借秋。尺书频寄意，君岂致书邮。

寺古巧经营，横飞水上亭。港分秋练练，云合暮青青。暝树雨收画，残沙晴射星。苹芜舒晚眺，障日恨山屏。

清苕早试秋，便作练光浮。雨褪荷花瘦，风生蓼叶愁。一声离岸橹，几个入城舟。惆怅田鸟响，关心卒岁忧。

凉沼承芳薰，急雨压炎暑。叶叶蚌触碎，顷刻万斛许。痕玉脸能薄，著得许多雨。骈头如有愬，低簪欲相语。摧拉翡翠翼，零乱鸳鸯羽。賸拟笺老天，细意冩心膂。约束诛云师，前驱卷晴宇。红酣尽扶起，绿摇并搴举。蘋末风亦好，人间暍随愈。太一泠然舟，着我歌白苎。

姓名何必上传灯，破釜难谐大吕声。信脚半生惟舌在，策勋九转到丹成。强知晴雨怜鸠拙，拟葺茆茨似燕营。见说千金曾卖赋，不堪容易赋闲情。

富贵还乡颇称怀，谓之昼锦亦宜哉。过家曾说分符去，持节旋闻谕蜀来。皎皎月规前夜缺，悠悠渊水有时回。车轮未必都生角，只合横推不竖推。

可能无地著蒲团，自把行藏一破颜。试问飞来华表柱，何如生入玉门关。角才扣罢寻烟棹，馿倒骑归看华山。处士故庐霜月古，欲将全璧伴东还。

何须骑鹤与腰缠，欲傍家山问一廛。任是五经俱扫地，可容四海欠弥天。白砂自养真铅汞，玄草重纫断简编。更絇梅花窗外树，曲肱听雨听风眠。

有德难藏用，惟功易及民。封嘉从巨宋，宠贲逮先秦。鼎足分灵躅，波心据要津。水连天共远，湖与泖为邻。盛事千年閟，幽光一日伸。典刑开祀事，季孟旧彝伦。天上丝纶美，山中雨露新。嫩凉生暑昼，老火变阳春。肸蚃先群望，丰凶在一身。不知闲草木，何事亦精神。

幻得江天小，阴晴便合宜。未将红蓼种，先报白鸥知。贴水云千点，窥檐月半规。归僧敲竹户，只作扣舷疑。

搀春艺兰茝，采采山之阿。雪砌拓余地，华风日编摩。芳洁渐可冀，榛莽常婆娑。紫牙茁新馥，薰莸相错磨。引类联根株，图蔓费斧柯。何补种殖勤，苦心忘鬓皤。九畹与百亩，恨少不恨多。薿薿广庭玉，比德元同科。余光烛槜李，散彩摇清波。太湖跨三州，如此明月何。

维舟吊竺卿，寒日暗丹青。俗恶眼中屑，离骚身后经。畦芳催蜜熟，圃药试方灵。零落三千偈，关防在六丁。

雁塔名题久不知，新吟忽遣好风吹。易推未画本无画，计已出奇何有奇。孔雀屏开金错落，蟾蜍玉冷墨淋漓。故家旧有传衣句，跨灶冲楼足尉思。

少陵何人斯，曰似司马迁。太史牛马走，于此何有焉。瞢者瞢不理，知言超言前。政如春在花，春岂必丑妍。又如发清弹，意岂必在弦。悠悠云出山，滔滔水行川。云水山川行，莫测何能然。不知其谁知，软语黄庭坚。庭坚语弗软，壮折滟滪颠。尽冩剑硖诗，不数金薤篇。密付草玄后，夜光寒烛天。扁作大雅堂，醉墨犹明鲜。至今百岁后，此意惟心传。炎宋诸王孙，传癖不复痊。闭户阅宗派，尚友清社贤。吕韩俨前列，芳蜡然金莲。三洪偕二谢，病可携瘦权。夺胎换骨法，妙处尤拳拳。疏越正始音，细取麟角煎。亦有老斲轮，堂下时蹁跹。

荒破齐梁地，宏开释梵家。令威新化鹤，博望旧停槎。风袅经幢石，芳腾品观花。同声六万字，羊鹿换牛车。

清泰重开国，芬陁便满池。高风追晋社，余地拓萧规。玉甃承丹垩，璇题漾碧漪。西之真捷径，舍此复何之。

老人端似老人星，五马精明旧典刑。故事新看厅壁记，华堂旧有德威铭。数州棠树应垂地，四世莱衣又过庭。骚雅故家仍大手，可无清警赋华亭。

左扼飞廉吭，右拊巽二背。谓云如何其，坐使六鹢退。亦有司雨工，馽如系单于。不卷油然云，自欲干剪屠。乡来不鸣条，块亦不曾破。卿云千点明，华月半天堕。衮衣徂东山，拔木仍偃禾。至今东山诗，千载犹咏歌。悠然启金縢，风反雨亦止。是中果何书，顷刻变天纪。流言久弗作，狐亦不复疑。至诚动真宰，风雨胡不知。风雨不我以，我稼已堕水。不知十日淫，滴碎田父心。

疾雷振秋杪，急雨动旬浃。风中三重茅，露卧且病涉。四郊漫漫空涌波，田叟田妪鹈在河。阵头雨过阵头起，湿稼不多潢潦多。风雨声中哭声苦，泪眼不晴多似雨。不忧饥殍更流移，忧欠今年县官赋。县官勤俭知岁饥，定有德音来抚绥。老奸黠胥能巧诋，莫将白纸欺黄纸。

十日溪头鹢退飞，相逢那暇问雄雌。不如二月春风好，草木无情亦去思。

零落茅茨水半扉，媪颦翁蹙小儿啼。老鸡不管丰凶事，独自将雏树上栖。

张雪湖家苜蓿盘，坐中着眼恐应难。似华表鹤仍同姓，与华山人不两般。客舍须寻佳处住，热官多是冷时观。却须索我形骸外，莫作三支一等看。

廉士难于俗吏并，质衣犹及送僧行。惠惟适用偏多感，施及无求益见情。弱羽敢辞三足妒，伏雌常与九包争。故家逸韵难谐俗，共作台州一段清。

赤城峩峩，霞摽错摩。笃生斯人，绝超凡科。

峩峩赤城，磅礴九地。斯人笃生，水瘦石悴。

念昔三辅，湖独纷委。逮公来斯，苕霅泾渭。

千里寿公，祷公寿康。惠洽兆庶，日飞百觞。

伊我无酒，注彼觩兕。愿公华衮，式昌厥嗣。

亦复愿公，啸吟紫微。{亻畀}我紫微，嬉其莞而。

恨霜点鬓讳言霜，谁敢从翁话鬓苍。每见丹林枫剪剪，只云青女陈堂堂。所余不足供弹镊，既往徒嗟易断肠。惆怅行春桥下水，无朝无暮只沧浪。

门外青山自作双，檐前松韵泻秋江。半规皎皎暾重雾，一点晶晶洞八窗。用晦不曾欺暗室，凿邻何必借残釭。俭存元祐规模小，曾著光明两胜幢。

寿域富万汇，楚楚惟灵椿。彭固不可侪，聃亦虞遘迍。天高杳难问，请以意自陈。大年岂知止，小知宁无赢。况夫朝有闻，幻变可得婴。君家老孟光，及与膝上英。洞窥天地先，一视蜾与蛉。居然因其小，其余赞经纶。青青修梧枝，尚有五色翎。相参星辰履，共为黄河清。

乡心动如翼，勇去挽不还。长年卷百丈，疾飞三峡船。东西跬步间，勋业唾手耳。貂蝉出兜鍪，了不二初志。泸川控井络，衿喉翰西徼。貔貅拥玉帐，万灶听吟啸。蜀相入不毛，赤地方流金。至今龙门江，透底如此心。公乎同此心，印水复印天。我恐席未煖，又下瞿塘船。

离奇磊砢廉宣妙，幻出川僧屋角头。风雨夜遥龙不寐，听他天籁自飕飗。

未惬响朝阳，卑栖枳棘傍。刚柔非吐茹，衰弱倚清强。避酒来萧寺，思亲拜渭阳。平生番袜法，背俗细平章。

旋十村墟旧缚茅，夜深云呗薄江郊。更无可借文书处，只好相寻野逸交。落叶自随流水去，闲门尽倒破囊抄。故人递迭青云去，谁与山人赋解嘲。

华风岂不声，默与静者吹。凉月自入袖，默许静者知。风乎岂必尔，月亦听所之。静者亦若是，弗与俗子期。俗方日日浮，静岂忍诡随。山林隘乾坤，小大各有宜。思君令人老，一见动岁时。下塘通上塘，一苇何远而。畴曩北山日，皂盖松间飞。澄潜二三子，喜迓见睫眉。著翁泉上亭，泉石讶久违。透闸观涛澜，雪溅冰玉澌。激翁技痒处，汹涌翻文辞。

老坡曾比江瑶柱，或谓江瑶柱不如。拟写钗头皱红小，断魂蛮雨瘴烟疏。

凿地潴寒碧，泠泠湛弗摇。方奁开素镜，阔幅剪生绡。甃古天为底，杯深雪涨潮。俗交浓若醴，一滴也难消。

岩隙带痕云，涓涓不受尘。漥尊元自浅，欹器不须盈。镜彻双明碧，花浮少许春。汉宫分烛后，新洁试清清。

角转城头晓，风回麦脚斜。清明都冷落，阴翳趱韶华。饭了长亭黍，来分野寺茶。到家三月暮，恰好送鶑花。

已矣吴门市，祁门问阿连。有书聊话旧，无累不须仙。蜀叟思长计，苕溪缚数椽。不知双璧外，谁与办腰缠。

不为长斋绣佛前，欲酬芳瀣伴风蝉。川奔直恐颓难障，灰死何曾溺不然。冷帐弗生骑鹤梦，清才合友跨鲸仙。几时卜筑红泉上，只尺丹霞小有天。

丙寅端午前三日，南宕西湖酒一卮。趁此昌蒲新酿熟，看君棠棣燕歌迟。春风玉笋分班处，夜雨金闺对榻时。蛙在秋池分部曲，小须叔季奏埙箎。

孰挥若木枝，日驭不可勒。志士分寸惜，长绳系不得。忽观此图使我伤，使我痛愤嗟三郎。三郎飞入月中去，回首不知宫漏长。金羁金勒控紫缰，玉花玉面下采床。天阶夜色浄如洗，宫弯促{革登}相抵当。十家三国归模冩，不冩渔阳闹胡马。较来不画亦不妨，冏冏莫掩张曲江。宣和宸奎独烂烂，元祐名卿题得满。既归天上夸袭藏，又落人间作奇玩。沉思恶衣菲饮食，过门不子呱呱泣。张萱已矣倘可呼，为我只作涂山图。

黑柏森森旧息阴，锦官城北到如今。虽生仲达犹难料，更十曹丕岂易禁。曾过南阳寻故俗，偶思梁甫拟高吟。外江三硖霜蟾老，蚤识先生溯硖心。

话到蕲黄只永叹，不知心作食梅酸。断头自是无降将，啮指终能愧贺兰。变弗知权生亦愧，动才适义死何难。多君逆旅观浮俗，尸素墦间一等看。

就列行初志，专城亦此心。玉蟾卿月满，金雁景星临。知旧玄裳鹤，从游绿绮琴。歌风琴在御，梦草鹤同吟。梁甫谁同调，高山自赏音。往来三硖险，森布万灵钦。信是娄师德，惭非释道林。华风一披拂，小草竟萧森。不赋空怀土，无枝勇惜阴。房湖开绿幕，祇树砌黄金。驷马虽难驻，双旌倘可寻。逍遥堂旧话，领话望公深。

无衣可柰何，桑树百余窠。拙计不及此，瘠田谁种它。绿荷供楚制，白苎入吴歌。金谷虽佳丽，知谁所得多。

苦莫苦于荼，回甘荠不如。瘠丛嗔重敛，睡眼喜丰储。未雨试芳洁，残春空绪余。丁宁加惠养，竭泽恐无鱼。

梁楷惜墨如惜金，醉来亦复成漓淋。天籁自响或自喑，族史阁笔空沉吟。前日去寻子赵子，道院水亭秋色里。幻成赵子骑蹇馿，潇洒不减骑鲸鱼。又冩深衣跨牛客，云生谷口耕阡陌。按图绝叫喜欲飞，棹笔授我使我题。我方拄眼孤山西，岑楼残碧澹扫眉。见成一段诗中画，宜雨宜晴四时挂。输与滕王蛱蝶图，坐收少室山人贾。

采笔春消御柳边，櫂歌忽听采菱船。三贤见说迁居了，只寄梅花问水仙。

忠厚文传武，吾宁未释疑。能扇行路暍，不疗采薇饥。酷在炎炎处，凉生习习时。白团替黄钺，宜画不宜诗。

玄珠透水明，玉𫚭弄晶晶。跃碍冰痕薄，潜疑月色新。器宏斯可乐，水浅易持盈。归趁烧灯后，蘋洲拍拍春。

万籁甫消声，锵然忽自鸣。独宜风力小，双与月华清。历历谐三叠，玲玲叶九成。宫商虽断续，何处不分明。

森戟凝香赋夜严，酲开玉色判厌厌。荼虽小苦还如荠，梅抑微酸必俟盐。寿富拓成千里域，光荣飞上一规蟾。道枢却在环中转，賸馥残膏亦溉沾。

乐雠稽古暂专城，孰愈金莲夜直频。风月平分与宏放，江山多助到清新。乡来素练江犹浄，近日芳池草又春。想见尊前酬别乘，武夷山下付衣人。

浮休不足筹，遗恨黯难收。死草起新馥，落梅添古愁。一龛迟日月，百岁老春秋。独有旧名氏，不随溪水流。

夭夭拍拍涨桃花，葑未全青荻已芽。两行若无杨柳树，看来无处著韶华。

江远天低月透沙，严城佳处舣仙槎。明分象纬占群玉，巍峙岑楼仰九华。棋局旋收归静胜，吟疆宽拓战淫哇。春回水驿分新句，更寄南枝一两花。

星履声中识典刑，洗空浮俗快双明。四朝孰愈德耆艾，九鼎曷如身重轻。只作寻常高步武，安知咫尺是钧衡。冲和一点关埏埴，噫欠春风六合生。

镜里津津喜上眉，人情瘦瘠遁心肥。环中小复事虚应，方外敢忘求实归。客好洁羞南涧藻，家常草具北山薇。难消闲里舒长日，修绠何须绊落晖。

春事三分二分了，策勋淑景还宜早。野桃官柳嫌春少，却笑上林鶑易老。岂知老干空斗南，七八千岁春酣酣。无人闻此不大笑，有口只与庄生谈。金钟大镛在东序，瑚琏陆离杂雕俎。歌工在列乐在悬，更复明堂须柱础。一枝老我苕水湄，煮字不充亭午饥。丹崖苍壁信手题，咏歌事业铭鼎彝。

华风织翠裾，紫绶更纷敷。屑玉嫩成糁，缕金齐撚须。妖饶嗟易歇，落托醉难扶。旧日沈香北，倾都只此姝。

曾过竹岩幽，岩前正晚秋。养廉忘节苦，种德俟芽抽。横翠新如染，澄澜凝不流。丁宁庭砌玉，及早事雕锼。

𫇴尧挠岁寒，巍节笑多艰。露湿添新绿，苔封减旧斑。龙雏分竺寺，帝子泣湘山。无限苍梧思，清风便往还。

春无十日好，又是去堂堂。柳借鹅黄重，花消蝶粉香。清和宜晚步，零落课残芳。北牖华风煖，朝来尚宠光。

清苕春事早，三月已无花。岁涝塍犹缺，田低水再车。远怀难尽寄，近况却全佳。也似云台吏，生涯未有涯。

木素上金泥，云衣整稻畦。曾充僧典质，未到佛阶梯。领众三韩北，分身两浙西。一龛老风雨，谁与振幽栖。

半雨阴阴复半晴，芳郊紫径厌尘轻。飞花逐旋将春去，续绠寻思系日倾。梦苦流鶑呼得觉，愁嫌啼鴂唤教生。频搔短发临寒水，添了星星几点明。

客葬柰贫何，无山无薜萝。近分南宕小，远胜北邙多。不与貂蝉老，空将琬琰磨。丁宁燕许手，遗事细搜罗。

解绂宜新渥，催帆挂晓晴。宿阴消岸趾，初日动帘旌。班近寻鹓鹭，亲怡燕弟兄。老人躔次近，同傍紫微明。

元化钧陶铸，先生独铸颜。不祥麾跃冶，至蕴剖藏山。幌冷云垂地，名修玉缀班。圜桥俨冠带，鹄立望公还。

双衔金勒明霞碧，暗花隠起云如刺。霜零燕涧草根甜，长鸣振鬣飞无迹。一朝群空十二闲，在图八骏亦腼颜。乡令生并人间世，踯躅吞声敢伸喙。真人开国宗承祖，犹有幽燕两抔土。要须马上驾群雄，九重跨出苍玉虹。短鞚长驱当峻坂，却后伸前如履坦。紫驼峰荐碧琳腴，余沥娄分明玉瓒。圉人太仆不敢侮，爪剔爬搔谨程度。屹立亭亭时却顾，趯啮谁能犯其怒。乡闻天马曾作歌，大宛西极都搜罗。凤膺龙脊非凡驷，马肝遂误文成死。遂使刘郎葬茂陵，不到昆台十二层。

非玄非黄花蒙茸，炫昼不减原上红。无功指踪走原野，兔尽倘可逃灾凶。禁林都是秋声树，满身何处沾红雨。苔痕玉砌卧斜阳，又误零霞低薄暮。枫宸紫阙芳雾蒙，长门永巷泠泠风。夜严不声白昼永，羊车所至随从容。鬼瞰高明目不瞬，勾连狸怪狐妖逞。百步虽无槛虎威，双睛何用轩辕镜。熙陵以西一鉏地，寸金寸土君王赐。平分只与碧衔霞，生死恩荣略相似。相如飞辙自蜀都，初因狗监诵子虚。四夷来王亦典丽，御考自称前进士。

一峰中雄酋，两峰拱而立。崭然入云表，烟开翠鬟湿。佳山如佳士，可望不可及。诗人觑天巧，妙处归眼力。新营称华扁，收此一寸碧。婆娑在其下，缱绻与之习。嗟哉尘土中，膏火日煎急。青层但坐对，皓首未暇识。趋舍各有适，枘凿不相入。何当山上头，裴回瞰原隰。

回阑浄如拭，古灶寒不烟。宿之用弥壮，渟则澄以鲜。乡来矜襄陵，今焉碧渊渊。乡来观燎原，今也不复然。激湍反其性，静则知其天。抑炎弗用智，智烛天地先。悠然百不理，复檐飞画船。拍阑抚寥泬，倚楹鉴清涟。山黛渺茫绿，水花先后妍。原隰烟雨时，万变了目前。泛观尘土中，搏攫如乌鸢。娄藏满籝金，更聚百屋钱。亡弓苦妄冀，去剑疑将还。拟分芭蕉鹿，去馌虞芮田。营营复营营，万绪膏火煎。何如歌吉祥，亹亹乐者全。

飞来何处山，秀整连凤池。绝胜一鉏地，天地不得私。朣朣斗牛间，明玉生华滋。凛姿岁寒后，萧洒观孙枝。出宰山水县，小谢城东陲。琴瑟日在御，棰楚不苟施。春风河阳花，次第芳菲菲。屈指九十日，日日把酒卮。玉山不须扶，百里皆酣嘻。行扳星辰履，颉颃丛霄蜚。故家厚培{土雍}，衮绣看传衣。

闲适与康宁，山林只一人。风流两晋旧，翰墨四朝新。五袴歌宣化，三盘载縯纶。垂杨闲意绪，华顶老精神。广乐千龄会，溟波几度尘。壶中留白日，庭下拥朱轮。荷嫩衣重制，兰馨佩更纫。玉颓千日酿，俗蜕百年身。赋里寻词客，桥边问应真。灵光犹在鲁，商岭谩逃秦。入社宜归洛，休耕不起莘。骑箕渺何许，长啸玉楼春。

吹到堤边絮，春菲处处空。苦滋荼叶雨，野韵刺花风。荷贴平池绿，榴苞露井红。忽闻淮麦熟，且愿似崆峒。

罗幕低开护曲阑，娇红落托醉扶难。朝来嫩日疏云淡，纵有些风尽耐寒。

习习凉薰至自南，诗人官满策归骖。腰缠简短聊遵约，家法森严贵不贪。政入民谣歌得一，月临山驿赋成三。独余寻丈鸣弦地，仪表江东古子男。

瓦盂亭午未闻歌，少负心初负腹多。薇蕨不侵耕凿地，八珍柰此属餍何。

自程文法较锱铢，汗竹韦编付烬余。倒置重轻矜缜密，不知三十六年疏。

最堪听在绿阴阴，缓缓歌酬细细吟。别院晓声知几许，田巴抵死只枭音。

沙明石老水收痕，零露寒生宿莽根。欲尽夕阳秋态度，莫添白鸟破烟昏。

吟压宣城小杜陵，忍红红拟白头吟。丹滋晓滴珊瑚重，闯户春寒翠幄深。

易去苦难追，知几勇不疑。梭才起雷泽，鱼已奋天池。夜冷梅粘雪，秋零桂著枝。风云与人会，先不与人期。

四野静无尘，崇卑砌得匀。不才添臃肿，瘦节耻轮囷。乱委无非瑞，才消便是春。多年闻混沌，今日见纯真。

晴拂双鬟晓未开，先驱寸碧渡江来。伤心旧日垂纶地，几度江春去又回。

清者畏人知，泉胡不病兹。土疏分石脉，砂浅静风漪。薇腹应同洁，茶勋亦振奇。出山嗟浑浑，三咽起余思。

九华宜带雪，故故仲冬来。翠扫忺梳洗，玄冥未剪裁。骤观疑旧识，近看若新开。曾说壶中玩，多应小有才。

一战长驱七十城，可无余勇替春耕。归来不作凌烟梦，只写清溪瘦影明。

力穑工夫画里看，闵劳念旧只长叹。断魂千载荆州市，尸素甘心饱阿瞒。

九逵埃壒点人衣，踏土何如踏浪儿。烂熳溪头千树玉，风蓑月笛兴阑时。

截住泠泠碧透沙，放开衮衮怒飞花。石疑初裂蓬婆麓，鲸拟洪奔海若家。殷地贾余翻霹雳，喷岩用壮激谽谺。凭阑小伫观流止，不独观澜一笑哗。

绿柄高扶绛玉开，层层萼萼染猩裁。峄阳曾止青鸾翼，无此奇葩更不来。

翠朵搴藤剪绿垂，小槽新压水晶澌。凉州亦有杨州鹤，惆怅山人只要诗。

五道川流似五弦，绿窗朱户照明鲜。飞来峰下僧归去，髣髴华亭落照船。

林疏略见两三分，不是岚光不是云。亟展生绡轻着墨，幻成初日度晴熏。

嫩凉细意入帘栊，禁树秋声未击蒙。展尽绿蕉心寸寸，几时消息到梧桐。

朣朣如水洗新秋，到两峰前凝不流。曾似丈人祠下看，丹梯飞步玉华楼。

榜下尽横飞，龙头尚立螭。穹崇方善下，谨厚孰逾卑。制作虽师古，经纶盍制宜。迥超千丈俗，密契九重知。北海客常满，西湖雨亦奇。文传仁者寿，用适圣之时。数道甘棠咏，丛霄湛露诗。未移骐骥步，已在凤凰池。紫橐荷芬馥，巍冠佩陆离。橐中云锦段，拈出解人颐。

心蟾光朣朣，性静湍不起。悠哉小天地，万化渺无蒂。清苕半洚水月庵，碧蟾夜夜先清涵。曩曾借榻坐凉树，细数秋毫窥夜潭。犹来清圆捉不得，何地容兹老豪逸。修名与月俱不死，衮衮东流几时息。乡来万州赋此诗，寥寥百岁无此奇。诗在天西锦官寺，珠璧照人觉形秽。

凤井庭犀玉载腴，楼前楼后着花初。不须素幌萦檀篆，只放鲜风入绮疏。恨弗同寻姑射住，却疑僦得广寒居。露零夜老秋衣薄，独自裴回绕屋除。

草枯蓝田山，饮羽误入神。归来落清梦，起冩赝虎真。槎牙虎边树，霜虬蜕修鳞。乡来一寸根，今者千岁苓。冻雪压不低，华风吹不春。落子大蔽牛，娄起厦屋倾。日月弗知老，保此坚与贞。年年姚家黄，角逐魏紫荣。十里春风香，走杀陌上人。夭妍极远到，不得一月程。居然事颜色，只与朝菌盟。安知有耆艾，落落仍亭亭。

眼明不识春风影，收拾风烟入梦思。一笑自知天下白，墨名乌足累冰姿。

蓑笠从衡觳觫蕃，暝归晨作俟丰年。诛求莫挠鸡豚社，春雨春寒苦最先。

邕邕何处一声秋，杜若汀连宿莽洲。米熟菰蒲随分饱，危机多是稻粱谋。

空山雨淫秋，妒我庭中犀。犀敷粟玉英，浸渍仍葳蕤。有如春方中，名品嗟淋漓。因依海棠泪，著此霜蟾枝。闻此辄掩耳，代犀前致辞。燕脂怨无香，姿色独媚时。烘晴睡未足，已惊胡马嘶。雕零怕随雨，嫣然成怆凄。鲜明擅韶华，不足较等夷。自怜宫样黄，不结春风知。木兰固可友，宿莽亦可师。正色俗子憎，浓馥天风吹。苔痕浄如染，绿展承霏霏。故家换骨法，降真合传衣。大山与小山，骚雅同衿期。至今百世下，犹有芗林诗。何心与物竞，有泪无从挥。

臃肿窥秦制，曾闻酿酒来。腹如包括胀，口作并吞开。北筑饥难疗，东巡醉不回。痕云疑潋滟，余沥晕苍苔。

去年佳约负东篱，凤井丹犀仿佛知。便使山灵先勒驾，明朝更拟北山移。

君恩如海海不深，妾义如铁利断金。舍生取义我所欲，忍死织室羞同心。春姿忽作秋蓬委，一寸刚明曾不死。明年原上野花繁，一枝自托华风起。袅袅娉娉不成艳，态度浅深生色染。向人欲诉却无言，寂寞千年恨谁掩。芳郊游女宛转歌，倚春拍手看婆娑。露晞初日枝头坠，犹有君王别时泪。翻刘覆楚知几何，大风竟作还乡歌。淮南区区欲为帝，淮阴堂堂贺陈狶。

湿带秋痕绿可庭，花阴竹色借鲜明。簪抽翠笋愁穿破，茵拓青丝喜剪成。户外倚筇遮俗屦，楼头横玉衬寒英。平阳不惜黄金埒，稠叠蒙茸四畔生。

谋生与俗违，一叶浪中蜚。水易分团月，云难隠少微。雁沙眠晚照，鸥渚櫂晴霏。见说蓬莱浅，寻津问钓矶。

绽裘纫絮办冬和，羽化其如独冷何。藕荡欲搴霜后叶，晓来零落更无多。

关西长虑独兢兢，万灶分屯感慨深。不易制如巫硖水，最难得是蜀人心。拨灰忍见俱焚玉，铭鼎徐看小篆金。欲倚筹边开玉帐，共观城外柏森森。

屦痕不印步虚坛，欲事鉏犁恐亦难。云子熟时还自饱，不知沆瀣与谁餐。

占得沙边柳外春，更专吟啸管阴晴。延祥观后茅茨老，月旦工夫子细评。

苍壁痕云煖不消，午阴花影共林皋。丹藏亭树无人守，付与县枝雪色猱。

宏博曾闻鼎足无，脚才实处即荣途。恰观次第行初志，冀懋神明振后图。齿失半唇忘屏翰，棣联双萼更纷敷。乡来少戆烦公笑，却忆公言诮故吾。

冲和正脉到江西，中有千岩万壑奇。百炼易成终切玉，一炊难办必精糜。艾萧杂处芝兰馥，风土殊方枳橘移。铁石故家清婉赋，盍临疏影寄予思。

欲种团枝香，无地著蔓延。密化移春霏，零露生秋妍。非金亦非玉，采采仍田田。餐英不成梦，唤起西窗眠。

翻水千篇未足哦，不酬一语亦同科。若非身世相忘久，应是江山得助多。旬月有人加锻炼，壶觞无地不婆娑。西湖南荡相寻处，门断红尘接翠萝。

尽心如善射，百步中弥亲。不竞与闲契，尊生为死邻。关讥千古恨，日计两眉颦。一卷花严易，心知更几人。

疏枝重复裹莓苔，护得寒英煖未开。料理不关元化事，翠华长是雪前来。

楮幌春生斗底房，不知冰结夜来霜。无因领略黄昏月，只遣疏钟管暗香。

偃盖交柯坐亦宜，春风翠辇憩逶迤。大夫寂寞山阴道，不见西湖鼎盛时。

自是无心物，依稀似有心。因风才冉冉，酿雨忽沉沉。一末绅朝岭，重檐帽晚岑。丁宁休蔽日，我欲耀阳林。

抱独贫如我，飘然更我怜。亲思文度瘦，妇笑伯鸾颠。混混污成俗，朣朣碧觑天。肯移罗袜步，荐菊些林仙。

疏绮闯冰池，苔封老石矶。鱼方深避钓，鸥亦早忘机。涤研融残雪，观书竞夕霏。春风长似旧，还趁雪中归。

岷峩豁尘昏，旧赐出播云。不知落人间，虾蟆几亏盈。晦显固靡常，数岂逃冥冥。想当风雨时，破壁应有声。怀璧戒匹夫，呵护烦百神。一朝得所托，倏若屈蠖伸。人以器图旧，器以人怀新。玉轸黄金徽，烂烂奎画明。魏公蔼名氏，千载如丹青。歌风调舜弦，感物怀尧仁。扶日昌中兴，四海同一云。载维艰难初，事与得失并。万灶嘉陵江，饮此一掬清。悠然一再弹，万里怀长城。云絮初无根，勇变嘲哳鸣。捕蝉冩真意，弦外无人听。空嗟易水寒，遗恨崆峒平。

宁为轻以清，抑为重而填。重轻惟时中，举辄丽吾正。诚斋振家学，本末尽诚敬。所施见伦次，所瞩洞遐隠。喧啾雄地籁，静胜了天定。一经早授受，吴霜未侵鬓。精明紫荷橐，所蕴固未尽。玉堂与天远，仙槎向人近。旌旄屋头州，维翰倚东屏。敛此一道惠，徒引兆庶领。泉山跨鳌碧，横江秀而整。吾亲在其下，枌榆接封畛。家有老吟僧，河海借余润。

蜀道因仍涨燧烟，烦公玉节照山川。省闱三见文衡正，边柝双兼武备全。传自老成需代去，不知威惠倩谁宣。回头半壁西南地，不是寻常刺史天。

玉堂云气锁空蒙，回首泠然跨阆风。纸贵又腾身后贾，骚亡旧策眼前功。蜗缘竺磵题名石，鹭忆吴江载酒篷。零落九华三四帖，朣朣犹在破囊中。

皇华万斛下苕溪，夹道甘棠映绿漪。为问只今回首处，曷如它日劝耕时。恩光才洽腥风静，烽火初消化日迟。士不明经无足用，乡来殷侑亦如斯。

草思含芳梦亦疑，芬陁擢秀自枝枝。人间万事醉眯眼，江上数峰青到眉。多暇湖山分昼永，少晴风日共春迟。一春幽事从头了，先破苍苔吊紫芝。

争跨迎侯彩竹新，相呼回策巧如萦。一鞭看是谁先著，穉子群中觅祖生。

纵轮不卷只嫌低，高处安知鹢退飞。弱缕不禁儿辈掣，断鸢弗下断云归。

煖响乌{木盐}二月初，调高不作小单于。年年陌上儿童戏，嚼征含商尽不如。

见说姚家与魏家，紫琼黄玉剪纷葩。亭亭贵重推名辈，岁岁清明赏大花。日褪晓晴连影好，露添夜冷并枝斜。一从娄舞霓裳遍，憔悴春风怨物华。

龙飞乙酉三三日，节物催春睡不知。便作花残鶑老态，略无天朗气清时。丽人行欠高吟续，禊帖碑从赝本欺。逸兴不随今古尽，振衣千仞赴心期。

满城漠漠看飞扬，百炼刚非贺老肠。褪雨不忺知酝藉，倚风无力信行藏。可曾着意随流急，竟亦何心作许狂。酒似海留春不住，为春回雪荐离觞。

眇如丝粟便悠然，漥玉深中浅注泉。再晕不知前夜月，才生便乐此中天。群分自笑如儿戏，聚育谁偏得母怜。罔罟不来斯可乐，洋洋何必泳长川。

诸老骑箕上太微，仲谋不似景升儿。废寻蹊隧千年古，光奋胸襟一段奇。直敢昧寻嗟枉尺，方宁适义不成规。泠然差早终无愧，安俟名垂竹帛为。

弹压风烟盍鼎分，一新丹碧耀层层。异时三凤鸣还止，旧约群鸥唤得应。船绕砌云寻水步，葑侵檐影似田塍。关心夜老梅花瘦，别有孤山树上僧。

采薇不疗餐英瘦，着眼无从到朵颐。秋露染毫余晓馥，便成画餠亦忘饥。

友生朱与葛，月旦说疏寮。老锡思投越，春江梦趁潮。句新哦易熟，灯喜剪难消。闻道搴旗鼓，山林不寂寥。

不纵青云步，行间著得么。官居最华要，吟似老头陁。行辈今差少，声名早厌多。犹将三万轴，清夜答弦歌。

弹镊何曾款俗扃，清晨且了夜来经。匣非台镜人谁鉴，阅少年头雪易零。老葛句留身后贵，颠僧发烬死前灵。白崖薙罢还来薙，饶得长安两独醒。

力敌难教死鬭心，墨轻毫淡柳阴阴。莫将抵角迂奇思，只写洪川扣角吟。

礧砢不坡陁，非才谢伐柯。相看如我瘦，想见阅人多。誉笑丹青俗，工如水墨何。经营盘礴际，天地困搜罗。

华玉初痕陇树颠，朣朣俄顷散澄鲜。已无纤翳浄如洗，犹有些儿修未全。竺友啸闻青嶂外，胡床移近绿筠边。怀人长恨千山隔，云淡天低鹤未眠。

南昌梅少府，人道是梅仙。不疗疏枝瘦，安知坏色妍。春归天上去，真自镜中传。同出吟机杼，无声亦自贤。

绿水绕园庐，花无一日虚。柳桥闲研席，竹屿小篮舆。恶草防滋蔓，新篁戒剪梳。不堪奇字累，酬接费分疏。

抔土铭骐骏，诙如柳子骚。涤新藏缺研，愍旧惜残毫。射石惩年少，闻鸡仄枕高。云低鸿翼远，弋者不偿劳。

画寿诗中境，人修地下文。金兰三友合，泾渭两边分。冻壑层欹盖，炎天独欠君。莫嫌疏影瘦，及与欠清芬。

雨添湖满绿浮堤，高柳摇青接葑低。觅得晚凉船便住，背斜阳处听蝉嘶。

小小如巢便称怀，邻无百万买洪崖。炊云子熟呼仙饷，借雪精游与俗乖。禅谬分灯传口耳，耕宁合耦外形骸。田中大义休提掇，定与诸方打不谐。

清婉浑非铁石姿，故家别调合传衣。华风不疗春痕瘦，可是工夫不造微。

一痕隠隠介亭西，庾亮楼头未醉时。多是团团深夜看，可曾见此巧如眉。

逐鹿区区百战酣，道边谁掩大夫惭。锦山锦野幽寻地，独对将军忆召南。

坚中素蕴独晶晶，异质潜分付目成。泐尽烧痕犹反照，菱花多是用常明。

断崖飞磴遍题名，刻尽玲珑老石英。欲写苔痕酬胜践，偶然天籁不曾鸣。

觳觫何如款段骑，袜头番著副絇丝。胸中天地无人识，只有桥边白鹭鸶。

举子忙时节，秋庭桂子春。暂分餐菊伴，来款种花人。密影窥檐小，繁英趁月新。发硎盘错外，树下看修轮。

小筑难谋似燕营，卷帘容燕贺新成。绿抽万玉医人俗，青出双螺闯户明。家与宦贫宁免仕，猿教鹤伴不须惊。紫荆花下庭萱老，浊酒狂歌燕弟兄。

炮车卷东南，白昼沙石昏。悠然隘西北，顷刻潭湫翻。晴窗展李画，叆叇迷江村。乃知笔有神，巧剔造物根。信意泼浓墨，了不见墨痕。但见平林黯黯木欲折，辊底怒浪掀天浑。平地十步九蹉跌，奈此倚岸舟如盆。得非折天柱，恐是颠昆仑。不然於菟髑髅下，巨浸潜蛟勇鬭涛山崩。空江冥冥不知晓，更无一个闲鸥鸟。断岸微茫水亭小，三两重茅都卷了。漓洒云阴阴，翻然如惜金。西子宜浅妆，浓抹尤清深。於戏此妙不可寻，百金一笔不足临，掩卷袖手空沉吟。

一水分吴越，幽思可得分。软红援汩汩，坚白扫纭纭。富卷投囊草，芳余辟蠹芸。傍池双宿鹭，留得水边云。

诗人去作州，需次小迟留。风物忺题品，江山怕搅搜。竹凉深处榻，荈酽醉时瓯。见说三岩好，因书话胜游。

翁居藩辅久，叔年又相先。万石不足数，一灯无别传。家声青琐闼，风味赤城仙。好是猿啼处，霞标最近天。

数峰江上青，宜雨亦宜晴。着意画难就，助人吟易成。县官怀近郡，郎署暂专城。况是烹鲜手，襦歌屡有声。

君子不宜闲，闲中有节文。检方医竹瘦，图蔓发兰薰。见说新添鹤，频留欲去云。应无浮俗事，嘈杂玷清闻。

筼筜抱节癯，风味似楼居。自是宦情薄，容教杯酒疏。扫除新筑室，收拾旧观书。何必陶元亮，斜阳自荷鉏。

万籁笙镛一枕秋，幌云垂地月痕收。偶然做得还乡梦，梦见鸿蒙与道游。

秀色老千岩，窗虚小郁蓝。水明收晚照，沙暝展晴岚。野饷隠沦共，清游名胜谈。中秋无好友，举酒便成三。

江汉归来重访寻，貂裘未弊亦尘侵。碧眸憎俗重扃户，白羽扇凉一援琴。池草易生苕水梦，莼羹难老故乡心。有书若问东阳瘦，记遣神林问惠琳。

北宕戒坛才税驾，过湖问路扣吾庐。櫂侵葑畛轻于叶，策尽松阴缓当车。图上众香和露写，袖中经卷杀金书。飞来更践重来约，莫遣山灵讶阔疏。

一其所二一成非，揆以人情萃必睽。镜岂有心私应物，楚如不众敢咻齐。瘦欹雪萼难谐俗，劲错霜根弗肯低。岣嵝芳尘犹可袭，賸收赤箭就刀圭。

麹尘缕缕鹊深栖，写出章台二月时。幽响不知何处喜，一声鸲鹆圣先知。

寺倚四僧传，僧今已蜕蝉。塔随蓁棘老，德与苾𫇴全。翠滴添衣重，云低染屦鲜。何年山脊断，飞去玉蜿蜒。

雪枝新纵纵，霜子旧玲玲。漙露烦添缀，萦风缓剪零。贯珠烦蚁度，编贝倩谁经。瑶草随山尽，来寻千岁苓。

相携上郁峩，舟似叶随波。寺压秋痕瘦，云沉古迹多。远舒高处望，清递隔船歌。尽写吴中胜，新吟细濯磨。

曾说剑池游，风烟入校雠。台孤头点石，窞迥趾翻䲡。彩鹢山前棹，青鸾水上楼。暮关须小待，款曲尽觥筹。

未谋人国已谋身，往事无从问水滨。游鹿谆谆犹在耳，平湖淼淼忽扬尘。寺明丹垩低檐古，树饱风霜老节新。又理阖闾城外櫂，更无鸥鸟傍青纶。

欲唤扁舟一访寻，开窗同揖小猊岑。风晴堕叶声应燥，目远孤鸿影易沉。餐为菊英聊缓带，醉因雪萼小低簪。隔溪半夜疏钟到，定有清新入短吟。

绿枝丹叶未春回，生色潜随采笔开。欲伴高文归大册，道山延阁小蓬莱。

刺史天开卷暝云，凛姿如玉照人明。蓬莱地近异尘世，箕颍风高凝古情。度外峻超千文俗，春来又劝一年耕。屏藩王室皆同姓，况是金瓯覆姓名。

香国开楼居，桃李合戍边。移根赏奇怪，屡舞却锦缠。静闻竺友吟，粲若春雪妍。暗馥腾鹤膝，苍藓腥蜗涎。既明红紫伦，更秉薰莸权。垅树寒自零，苑柳暖自眠。逶蛇木兰后，揖逊凌波前。凌波不忍去，步月时蹁跹。

华风不常煖，华月岂常曜。泠泠弗鸣条，冏冏自反照。野马空眯目，爝火谩腾耀。谁结萤囊口，寒原并秋烧。谁枵土囊腹，夜壑哀万窍。向迩虽暂热，凭力亦易悄。悠然付静胜，了不直一笑。山林隠君子，浮俗固殊调。华风起蘋末，华月挂林表。既安云霾妒，畴忍尘杂扰。角叹一麟足，鹗洗百鸷少。弱水三万里，蓬莱眼中小。况夫左传癖，举世不足乐。亦复烟霞痼，沉绵颇相肖。云胡去留柄，坐困佞壬袅。挥手从此别，掉头莫回眺。爱惜双眉厖，脱略万事了。龙翔解悬榻，雁宕拓吟徼。摩挲送鸿目，掷弃连鳌钓。云来寄心思，临风一长啸。

赋田中乐驾言归，勇决如何得似诗。诗后退之盘谷序，画成犹是未归时。

采鹢浮春皓齿歌，延祥观后晚偏多。可无人物如张绪，只是垂杨不似他。

桐轩法锺王，人鲜出其右。出奇左运腕，亦复龙蛇走。悠然伸劲画，壮甚紫铁钮。番然变道古，古藤瘦牵纠。轻墨蔓如缕，大者大如斗。故家翰墨场，有此擅场手。星星满青镜，入眼未始有。四支同一初，视听有常守。执捉与践履，造次各先后。云何互其用，落落便相偶。犹来幽人心，冏冏浄不垢。衡从一机透，众妙俱辐辏。逢原盖自得，左右均去取。枝叶随根本，股肱副元首。一身小天地，默窥元化母。

得失见君心，令人恨满膺。诸贤品华玉，四字独苍蝇。留取搀前步，来居向上层。趁将春未去，载酒啸吟明。

旧草堂东水竹西，年年只与落花期。长亭今夜声连晓，愁似经年病拾遗。

阑干曲曲西，待得夕阳迟。展画真成赘，无诗却不宜。鸿虽供晚眺，月欠扫新眉。安得泠然御，来观烟雨时。

徐君旧剪茅，小小亦堪巢。野客便招隠，闲情赋解嘲。村疏难得友，葵熟易为庖。鼓吹分蛙部，琅玕长竹梢。瘦寻残火种，冗剔故书抄。北崦虽移檄，西湖未绝交。贫优宁似负，推固不如敲。自审如衡石，谁能较斗筲。曲池风力皱，缺甃藓文凹。曾枉行春旆，芳题满近郊。

透云两鸿鹄，何年忽卑飞。指爪泥上留，弗与岁月移。大声疾璆琳，万窍不敢嘶。琅然答空山，玲然震清溪。俯仰半千载，日日春菲菲。绪余及草木，草木竟莫知。坐令万金产，不直五字奇。江左数六谢，选中辄见推。清新辈阿连，亦岂愧客儿。开元天宝间，有客偿心期。玉颓沈香北，健笔挥珠玑。天威不可夺，人爵不可縻。此邦非故乡，每至辄倦归。楼居寄逸想，更较先后为。有美池上仙，凛凛岩壑姿。辙飞两公后，惄若饥渴思。作堂肖公像，叠嶂双溪西。幻出天上人，对峙玉羽衣。乾坤浩荡春，盎盎在两眉。清冰照人冷，恍如吟啸时。泠泠气欲仙，拟馽游龙骑。世隘乌足容，才大不得施。至今骚雅流，临风挥涕洏。

烁石流金记曝根，古壶疏插煮泉温。翠扶柔玉春无力，独与华风伴月痕。

六萼敷腴透玉明，六柧垂实趁秋零。众香酝藉须弹压，笑挽凌波赋鹡鸰。

帝辍词臣重抚绥，次边尤轸大江陲。百篇斗酒玩万物，十雨五风终四期。谣颂不遗纤悉美，形容难尽许多奇。纵龟放鹤朝天去，岂独江东列郡师。

苦心如檗凛于冰，赢得冲冠雪一簪。千载四明登陆处，三生五月度泸心。清泠烈暑生秋思，谐协凉薰入正音。今日惮公如惮黯，试看塞柝夜沈沈。

不惮朱砂九转迟，绝怜岣嵝令君痴。一抔幻出新舂玉，更听人言狡狯为。

分明写出岘山诗，陇树初寒晚照低。掩卷只思人堕泪，不思量到白铜鞮。

龊龊复龊龊，未死如未生。公去月明在，留得青山茔。青山倚公高，屹立千载英。翠𪩘拓吟垒，飞瀑按酒兵。行客一仰止，折几鄙吝萌。狂歌长短吟，迈古日月明。俊逸兼鲍谢，丽则侪云卿。骅骝博艳姬，土苴群方兄。节峻玄霜严，义重紫禁轻。酹土土长燥，雷魁何由平。生男禁多才，此话闻阿庚。真才弃如土，大厦谁支倾。不用谢安石，大雅空垂名。

数亩澄漪不用耕，移根玉井不曾耘。羽衣何处霓裳遍，翠盖参差踏水云。

晓池芳柄袅残馨，褪雨欹风鹭委翎。碧展一奁秋练练，似怜玉色镜中零。

归装又逐西凉去，轻省还如赴上时。廉者固宜疏住计，富哉只有送行诗。贴天自与鹓鸿举，钳纸谁容雁鹜欺。它日宣城厅壁记，岿然一样斗山思。

成规与俗殊，鼎足外无余。曲是从前恶，圆非近日疏。神山分槛小，槐影直檐虚。要识其中趣，明明举一隅。

竹凉池馆绿荷风，同看吴宫小队红。少却乱红深处櫂，西陵桥北断桥东。

花满秋城闯水明，镜中滴露掌中零。曾雠新咏游花下，写寄城中石与丁。

桥滑馿僵噤不嘶，诗穷弗死反穷诗。华山也是吟疆土，更欲烦君写倒骑。

官分长贰荣，乐事胜专城。避俗如僧定，寻仙结伴行。吟疆宽处拓，醉玉醒时倾。拟叶埙箎响，邯郸步不成。

往住溪头寺，曾陪太一舟。港收天影缩，桥碍浦云流。练石声声月，丹枫片片秋。砌蛩添苦思，吟动瀼西愁。

凛姿行复伟衣冠，螭亦何曾耻暂蟠。入梦少曾忘博约，得书多是报平安。雪零短发新尤甚，盟近黄花旧不寒。肯入乱山相劳苦，密云香郁破团团。

鲜风嫩日养芳新，来会闲人九日盟。相泽畔吟腾晓馥，就花中隠著修名。碧浮賸嗅茱萸醁，黄落谁摇沆瀣英。商素雅为仁者寿，荐甘{奭斗}碧辅清明。

山藏晻霭树藏云，十驾难追欲去春。鳞砌古愁千万绪，因君开卷又重新。

一种分蟾各自知，人间不似省中枝。繁英尽委开仍好，幽馥先来去又迟。雨后莫忘秋晓步，风鲜曾约夜凉吹。小山纵有淮南赋，可是蓬山欠景差。

拙须务速巧须迟，尽巧依稀与拙宜。除却艺兰纫楚佩，反骚只有落英诗。

糁葵负腹愧便便，偶上蓬莱借榻眠。梦过子云还问字，梦醒龙液冷无烟。

亭亭古砌剪霜苔，密琐疏棂冷不开。纱帽笼头防俗客，小团新锡上方来。

青压低枝欲破香，秋迟风燥未曾霜。枳蕃江北令人笑，更试仙山与道乡。

嘉兴陆长官，遗我尺素书。报云钧天诏九地，夺我好友张雪湖。雪湖翩翩上天去，下视尘滓知何如。因依未去时，泠然山泽癯。万象困搜搅，撚断苍髯须。十年不调闭户居，铁石不受烟火腴。辟俗如辟豕负涂，后来稍稍低簪裾，百步掩鼻犹反趋。官高金多娇妻奴，蠛蠓乱眼才斯须。填门只有长者车，北海尊酒无时无。明朝一饭欠宿储，印泥指爪嗟鸿鹄。精明定化为兰菊，纫称骚人陆离佩，英泛绿尊浇魁雷。骚人之腹秋蝉清，吐芳腾馥日日新。纷纷郁郁仍轮囷，散为天地无边春。

叔季振华裾，晶晶照上都。对床风送雨，隔岸越分吴。池草冰澌煖，庭萱玉色腴。彩帆飞晓镜，拂拭贺家湖。

细把前朝圣政推，娄教龙首到黄扉。自南渡后从头数，比旧京时过眼稀。磊砢固当为世用，风云端不与人违。采薇只在丁山下，亟伫青鸾入翠微。

澄练彻山脉，玉透山池沙。老火奋残烁，凛姿炖不瑕。方方秋一奁，弹压红万葩。安得濂溪叟，来赋东林花。

火孕金英眇未抽，学吟先报短檠秋。傍窗袅袅清如缕，明日西风一样愁。

题擅玉台宾，山名益着闻。禽珍腾逸响，草异荐奇芬。壁可曾留锡，檐栖欲去云。尘嚣避三舍，不度碧溪𣸣。

当年聚石赋全提，断处飞梁险处梯。铁展霓腰疑水竭，玉伸象准卷云低。危于汉使回车坂，深似秦人避乱溪。钟梵殷床连夜旦，相忘猿鸟各安栖。

直舒千尺怒谽谺，高贴云根枕水涯。水竭欲飞仍小住，砰轰欲跨阿香车。

宽罾密罔断江流，好在云藏莫浪游。我欲黄金如斗大，斩新左顾铸余不。

脉通九地各东西，洗钵曾分牧女糜。万斛从来不择地，试看一滴泛华池。

阔开荡荡城中天，朝菌灵椿总大年。凿井耕田皆帝力，不知谁党复谁偏。

散衣江阁抚疏檐，吹彻西凉已属餍。得陇未终还望蜀，半规更待月纤纤。

小岭明明属小支，傍山论价与山违。巢由去后箕山老，夜夜天云隠少微。

山木凌秋似鬓苍，静观浮俗饱炎凉。唤回猿鹤弹三叠，话到陈隋笑几场。云度闲情疑路断，草生奇馥染林香。莫乘残照催归骑，白下留门惯漏长。

笔耕白首不逢年，间得新题似得仙。磨透铁泓空费力，吟残金薤弗成篇。未忘陋巷希瞠若，不信长虹死浩然。小驻行云聊寄恨，莫为愁雨湿吴天。

松根葛藟亟扳缘，势极青冥恨不前。鶑閟好音春不响，鹤嫌遗臭夜移眠。回头华表一千载，开眼檀萝十九年。想见息阴羞恶木，断魂岭海吊诸贤。

罔念圣为狂，医狂亦有方。正逵遵稳审，私孽殄微茫。蜕俗嗟封壳，耘心破畛疆。它山石攻玉，日用细平章。

霰集夜来寒，楼宽楮幌鲜。花温新换水，栗爆旧存毡。梦草疑非蝶，吟肩冻耸鸢。蓬婆界天白，皎皎五云连。

零云闲占地，飞阁小侵天。目与孤鸿去，帆驱短艇还。绿芜秋野外，乌戍夕阳边。只尺阑干曲，丹青色色全。

蹱息如龟小作巢，霜零竺子绿云交。六爻动着如云变，辄莫其中动一爻。

本来无垢亦无尘，尘垢皆从洗处生。衮衮潢流湛华月，朣胧无夜不鲜明。

蚤觉元龙不足豪，泠然步武老嫌高。刺天娄见群蜚下，欲驷晴霓看抃鳌。

千辐纹边着意深，龙门檀越谶重临。旋螺数发为公寿，卍字扪胸印此心。玉节生风淮岸曲，金轮碾雾越山阴。诚明空觉曾无间，磁石岩岩一寸针。

不见鲜明剪绿漪，焦劳夙夜动精祈。腊残虽缺三回白，岁闰何妨十日迟。孰谓天高催不得，自知心感弗曾疑。静中觑破玄冥巧，留作新春第一奇。

拟絮因风又拟盐，只今此话可曾拈。待将巧思形容尽，合避新条比类嫌。褪煖已先云懵澒，挟寒相次雨廉纤。落梅声里浑如昼，冏冏横陈透玉蟾。

历头恰恰三月小，销减欲去未行春。祖帐不知春去处，清苕拍拍柳晶晶。

曩说琛师迈往贤，不将大义答开田。欲惩后世人尸素，敢昧前修自弃捐。把似诞谩规信施，何如勤苦佐丰年。镢头边事超今古，侥幸逢年是偶然。

钩党开端惨弗舒，悬知隠逸未全疏。奸谀孔炽吾何与，名节虽高弊不除。盟鹭相忘寻水宿，冥鸿那复死巢居。澜翻平地浑漂汩，柰此悠然一叶虚。

一亩摇湘绿，漪漪与静宜。避人酬橘隠，延月赋襟期。鹤至自华表，客来歌竹枝。谢家兰玉富，不似锦绷儿。

爱此青钱小，移舟傍浅湄。团青迎浴佛，脆绿未巢龟。翠幄钿孤镜，瑶田葑四维。微风翻嫩紫，半卷欲开时。

车才闭户成，轮未碾青冥。兰夭腾余馥，萧荣独欠馨。方看过秦手，续草太玄经。早惜黄陈死，无人哭小邢。

故家寻钓鳌，遗俗问佛世。喜逢十六人，不闻四句偈。风姿如隠槃，服御乃古制。开卷发遐想，瞪目得熟睨。绝溪将安之，深厉浅则揭。岸登植瘦策，石踞整坏毳。预流逮无学，劝进惮劳勚。岿然望等妙，迢递苦跋疐。悠悠马不前，亹亹驾辄税。弗悟燕安毒，遂失远大计。双林受遗托，久视不得逝。岂知古龙象，所向必超诣。弗践极则处，弗到弗小憩。朅来吊形影，相与话情契。丁宁勇着鞭，同振木方袂。

溧阳令尹果谁欤，陆少蓬翁小伯鱼。佳客来时须问字，丈人好处略瞻乌。俸钱撙节开家集，官事那容读父书。独欠旧时穷少府，琴堂相对撚吟须。

秧撒才成后，沟塍莅事初。浅车防岸缺，密插趁行疏。处处邻相馌，乔乔莠旋除。夕阳归牧竖，牛背数舂鉏。

恨入崆峒渺，偏于麦熟时。谬将勤补拙，愧在素仍尸。仰识阴阳足，丰酬餠饵思。秋高禾黍实，不与宿根期。

乡来屋老拊岩棱，欲上看山谢不能。衡跨半天开复道，直从平地到危层。上方近听婴儿语，前塔遥分竺寺灯。昨晚乱云收急雨，凭高如望海涛崩。

霜皮重复裹莓苔，不见君王过沛来。好处莫非前辈道，后生知是几时栽。阴分背乡青如旧，心愈刚明死弗灰。却恐登坛骚雅绝，亭亭似把碧油开。

十年同约故园归，指点云西凤翥奇。锦绣裹山怀旧俗，琅玕披腹吐新诗。更无人悼淹翔屈，只有天为慷慨知。令尹子丈三已矣，悠然喜愠不曾移。

掉鞅英躔并隽游，大巫皇恤小巫羞。未将所学酬知己，先与他人作忌囮。譛舌不中投虎兕，络头长恨死骅骝。山林独有男儿泪，可是无情涕泗流。

剧繁迎刃听裁剸，化自京师守令宣。处默有声长殷殷，所闻无善不拳拳。戚联阊阖天虽近，下若沧溟德更渊。任是灵椿根力浅，也应凡草不齐年。

竹扉半掩不须敲，掠面融风著柳梢。燕子不知春寂寞，自衔泥补去年巢。

太极含三示极谈，初无一字可名庵。明明未画前消息，才落思惟便别参。

静倚松门掩夕霏，不知求己去求谁。翳花旋扫无留蒂，蒙吝才消即善颐。彖象尚堪明古意，茅茨聊复傍寒漪。是中余地藏缄默，何处人间更有诗。

宁图豕负涂，毋写乞墦图。枉著迂奇思，徒将愧贱夫。矫情工谄媚，失计堕窥阈。逐鹿身忘反，亡羊口谩糊。饱虽令己王，饥解把人驱。毫发无新计，朝晡只故吾。有如扳佞幸，宁复顾揶揄。竭泽先崇货，倾城后进姝。匿瑕彰外洁，饰诈护中洿。豕燎难逃虱，城崩孰纵狐。知几属明哲，先物在斯须。宠数占忘醴，归心忆脍鲈。东篱怀醉令，故态舍狂奴。鸿听云沈迹，龟宁尾曳涂。盍观薇蕨瘦，弗与割烹殊。不智方能谄，非愚肯受谀。欲邀天爵贵，廉耻乃菑畬。

大巧曾闻窃得灵，主司关籥镇随身。巧还有尽无如拙，却笑天孙未识真。

用舍见人物，抑见天地心。生人于此时，所系亦以深。时哉薄其祐，全力吾不任。向来邹鲁人，抱此空沉吟。此身眇如芥，列国纷于针。芥针求抵当，机括常差参。没身虽不遭，道在终不沉。朣朣千丈光，照耀不啻今。公乎邹鲁传，轩冕如山林。我亦山中人，不忍凤鸟喑。加餐为公祷，以答天地心。

谢老久不见，引领谿云隅。想随鹓鹭行，华簪小踟蹰。薄俸不暇给，素约不愿余。棋局消日长，局终还拥书。书中有何好，剔抉排根株。飞电老逾碧，分毫惜居诸。一灯伊洛传，冏冏分庭除。乡来鲸吸川，今也川泳鱼。靖节老止酒，亦复自荷鉏。悠然羲皇上，不知今何如。

春风艺兰茝，采采山之阿。广庭拓余地，华风日编摩。芳洁渐可冀，榛莽常婆娑。紫芽茁新馥，薰莸相错摩。引类连根株，图蔓费斧柯。何知种植勤，苦心忘鬓皤。九畹与百亩，恨少不恨多。薿薿谢庭玉，比德元同科。余光烛槜李，散采摇清波。太湖跨三州，如此明月何。

尸罗为源孝为根，一根岂止十二茎。沉香亭北烂缯绮，浪花浮蘂争欣荣。喑喑泪滴冢上土，只有天知此心苦。地灵荐瑞天不靳，付与千人万人睹。诗人史法语不浮，旌孝笔端回万牛。紫芝不老亦不槁，两公之诗更新好。

后夜朣胧魄载生，官塘犹自有人行。十年滴尽征人泪，不尽弯弯月子声。

花雨散初筵，归来耨寸田。行空梁复道，拓地阁诸天。木槁春长在，炉冰火不然。旦评溪上寺，犹自说耆年。

九华空众山，尤物在尘寰。迥出云雨上，朝来眉睫间。有人皆毓胜，无豹不藏斑。官舍轩楹豁，凭阑莫掩关。

破舆不窗帘不旌，短长后先白四丁。旋牵毳衲裹秋鬓，月露点滴垂青冥。平明驱入三家市，市人惊见左右视。笑云非病亦非狂，不与人同与人异。抑非湖海空橘陈，不老不死亦不灵。不然天台石桥寺，丹碧剥落泥应真。须臾一棹修门去，却遣破舆归凤翥。谓言只借此样僧，非此样僧莫借与。

小队气晶晶，平常白面生。沈冤资大勇，凶胆折先声。山鬼晨犹寐，邻厖夜不惊。历阳穷少府，此话恐难并。

西风只识黄花面，不识登临吊古心。空打孟嘉乌帽落，挂人唇齿到如今。

贫则安之岂病焉，乘桴未暇况笺天。翰林足避将军污，内史灰从廷尉然。口伐固应无大敌，笔耕元自有丰年。讲明人爵君何欠，只欠苏司业酒钱。

后潘水上竺仙家，领客来分竹里茶。明日归时须记取，白蘋賸采半开花。

反关蓬荜了残书，弗到前弯一月余。不见蓼花红照水，安知秋色到西余。

瓦鼎松声涨苦荼，替杯中物泛茱萸。白衣不识缁衣客，自撷寒英插古壶。

江枫霜后醉痕朝，商略随风趁落潮。勾引梧桐三四树，不留一叶到今朝。

眼挂层峦醉益青，旋疑身是出山云。一泉一石忘情地，都作鸿沟与俗分。

平反固尽情，此话久弥新。动以中为的，居嫌恕寡邻。暗萤方自照，屈蠖倩谁伸。好在庭前树，长怀雪后春。

萧洒宣城掾，仙源似布韦。欲疏伊洛正，不与父兄违。雾隠虽如晦，胎仙弗愿肥。暮云无限思，金溜一竿微。

怀哉小隠侯，如水秋练练。又若廉泉廉，练江腼言面。一介不取人，振滞亦赈贫。秉彜不可夺，实德无虚名。我欲借寇君，九虎限天海。不知穹壤间，谁是寇君代。行行拜新渥，新纫紫荷橐。何以为双寿，杨州一双鹤。

八茧蚕抽独茧丝，舞衣嫌重要纤𫄨。君王自按霓裳曲，直到坡前驻马时。

雪消时候带花移，花笑移迟不振奇。今岁弗须嫌早计，趁它一点未开时。

苍玉根连白玉条，湿云冉冉碧萧萧。花含鼎实宜先发，节笑心空贵后凋。友此双清同日种，听它六出几时飘。不如杨柳江边树，惠浅恩疏怨不消。

是中毒厉无停辀，更复外为物我谋。汝宁残暴我宁尔，爪距铦利何从投。形与气侔天所命，阳荡阴摩成厥性。划然残暴反其初，一瞬回头如失影。影不随形竟何有，直与太虚为户牖。李生解衣盘礴时，笔端别有百步威。

绝笔走龙蛇，光寒瘴水涯。赋宁为问𫛳，骚不反怀沙。秋老半岩竹，春归三县花。诛奸埋古铁，英识欠张华。

江淮倚襄沔，两纪当分拏。皇天憗一老，一正遗万差。长城蔽江汉，双骏腾渥洼。英灵萃千载，智勇出一家。以德不以威，以静不以哗。以信不以欺，以俭不以奢。跻人上衽席，含哺相咿哑。胡马饮江水，狞飚扫蒹葭。月明戍楼啸，风急秋城笳。边勋一夔老，史笔五色花。遗烈在伯仲，奎画崇褒嘉。递迭吹埙箎，嘈杂空淫哇。玉节飞先声，一道争传夸。单骑造阊阖，三舍日未斜。野{艹/敕}饭山馆，龟手疲马檛。霰雪皴衣棱，敢惮千里遐。双旌与五马，所至弓刀遮。惨舒出顾盼，辉光生齿牙。笑公后其乐，白日无精华。次边隔江东，籴涌无从赊。赫炎苗不苏，潋滟圬不芽。紫葵圃不畦，黄粟山不畬。扶携及襁褓，颠踣如蓬麻。相看尽菜色，槁立疑帝豝。精明见家法，了事才咄嗟。所急先民天，以次清胡沙。

𫕥团华月锁重云，底处朣朣魄载新。空使霜蟾同转毂，不容玉斧伴修轮。身虽全节扃泉户，天亦何心死谷神。窗外竹间梅数树，为谁消减雪中春。

宣城阡陌连当涂，山田瘦瘠圬田腴。筑塍作圬九十四，频年风水圬为湖。圬中饥氓水入户，私迫公催猛如虎。三分更索水花苗，名色创闻氓不谕。流移转徙道边泣，并日不能谋一食。有生谁弗惜天年，望望谁宽倒悬急。江东使者愁上眉，惄然轸怀若调饥。疾呼官吏访田里，蠲租除赋苏颠隮。劝粜开仓赈寒饿，氓命垂垂出汤火。贪残俗吏漫窥窬，狡狯猾胥成{忄罗}懡。家家祷公愿公寿，千亿子孙天地久。宣城彰教住山人，斐然相此歌谣声。

大缄遣吏牍，小缄手自抄。两缄九鼎重，只觅一把茅。把茅住山人，莫识所以然。或云尔当去，云毳风翩翩。问之何因尔，拱默俟风旨。就列乃陈力，尸素辄屏弃。静推尸素元，展转竟未安。一日不自营，一日不敢餐。竹疏不肯蕃，梅瘦不肯肥。豆瘠不加实，菊瘁不受医。种植系勤堕，肥瘠繄天时。极力敢不勉，强智终奚为。年年县官租，急不啻星火。今年水粘天，经冬首阳饿。人言尔何愚，冉冉霜茁颅。料不阅坟典，岂暇观奇书。所学昧日损，区区使人忿。不识诸方玄，况复众妙本。列刹鼓锺沸，四方走檀施。问尔胡不然，我则异于是。𫝮安只牧牛，琛师独种田。老农与老圃，圣智愿学焉。日日洗钵盂，吾岂尸吾庐。丁宁勿它斥，只斥山泽癯。谬闻世道隘，乐此山林大。山林今复然，老我不足汰。西南天一隅，首丘亦有狐。云为故山雨，珠曾还合浦。竹扉閴无人，柏子芳袅云。贝叶照窗几，沈潜报知己。

比翼飞梁跨碧浔，玉绳低转夜沈沈。一年一度丛霄去，却下人间送好音。

跼蹐复跼蹐，何以昌山林。华风日遄迈，谬恐山不深。层巢堕孤鶵，一壶藐千金。苦心念惸独，𫕥涕翻秋淫。

天书少室价，贾竖晞天恩。一钱一滴蜜，不甜云水僧。冰檗宁苦寒，货殖其何能。炎冈镇烈烈，玉石难分明。

娄庆嘉平白，中春入眼疏。玄冥疑倒置，古史岂忘书。冻抑花慵笑，颦嗟柳不舒。物稀端是瑞，瑞应不宜虚。

养廉便似挂衣冠，数米晨炊度百囏。一节易为千里别，万金难售十年闲。旧从石笋曾招隠，新种梅花试住山。老去益高华玉价，区区少室谩追攀。

澄鲜无地著楼居，自惜娉婷镜碧虚。青女不知华玉煖，绿扶绰约翠霞裾。

楚楚冰绡雾縠裳，铅华消尽弗忺妆。晓云不入朝云梦，赋入闲居亦擅芳。

萧爽花中旧隠沦，名齐宿莽著骚经。残英只傍枝头老，收拾芳鲜饱独醒。

藤搴翠朵剪轻柔，小压涓涓翠玉流。一石可偿千日醉，凉州未必似杨州。

嫩玉温柔浄弗瑕，凉云缀叶借春华。水风池阁帘栊静，小试微薰著一花。

高情付酒卮，心事洗咸池。醉误飞蟾急，吟嗟取日迟。竟天鹏不展，酌海蠡奚为。风月三千首，何须竹帛垂。

数朵忽横翔，云生午树凉。恍如江上画，移向泽中藏。絮落鱼翻影，花飞蝶趁香。却疑闲日月，只在此间长。

碧云独擅香城胜，近与唐朝处士邻。旧出山来空蕙帐，今回首去厌京尘。菊荒尚有霜前馥，荼老宁无雨后新。劳苦玉泓清浅了，解嘲怨鹤断猿嗔。

陇蜀归来宠更隆，旧盟鸥鹭望鹓鸿。一时父子俱佳士，异代师生各少蓬。芸不用防新蠹损，腹须频晒晓曈眬。道山自是楼居样，还与岷峨一笑同。

精琼老瓦汰沉沙，蜂掠残零晚未衙。功谢囊中餐玉法，钵分天上縯纶家。蔓虽引去徐留蒂，鞭欲行来嫩挑芽。野蔌众多烦饤饾，敢从一箸万钱夸。

一掬甘泉煮白沙，群峰秀整似排衙。无钱买帖临求米，背俗论交类丧家。续遣新吟欺白雪，又如活火剪黄芽。海商不惜兼金价，传向鸡林国里夸。

可能掷米化丹砂，更记人间早晚衙。腰欲直伸轻五斗，供惭素餐漫千家。清新变雅多奇态，鄙吝消它几许芽。不是凤池提此话，纷纷浮俗浪传夸。

宣城归到西湖寺，朋旧如沙散不收。盟鹭又随西里远，惊猿空伴北山愁。同途好友须题品，可意佳篇便献酬。摘得甘花烦见寄，趁它大火未西流。

铸剑湖东景纬明，蜿蜒飞去水犹腥。欲从正脉疏清镜，不信同流有浊泾。千骑道山仙部曲，三岩画幅老丹青。一帆送客供吟眺，数尽长亭与短亭。

凝厌绮疏尘，玲珑沓数棂。棂风随絮入，隙月带云零。煖霭寒犹重，秋声夜不扃。扫除平整处，欲了客儿经。

欲扫嚣尘迹，枚条自改门。籁虚秋断续，花冷月黄昏。鸠拙休相笑，鸿冥倘可扪。逍遥与齐物，一等不须论。

崔嵬方骏奔，斗次又鹏骞。紫翠新如染，青巉俯可援。云低天渐近，雷怒雨随翻。变化才俄顷，何须问化元。

新棠阴接旧棠阴，独向千峰榭上吟。厚俗工夫聊变雅，无弦音响付知心。云开老兔才飞上，尘避灵犀不敢侵。老钓矶前清可镜，星星应未点华簪。

妄觊或逢周，华胥掉鞅游。战蜗甘死敌，蝑蚁竟生侯。白昼嘲便腹，清谈到枕流。无人在陋巷，谁识黑甜羞。

束发亲前辈，三朝习旧闻。橐虚藏缺研，刻断缀残文。耆古寻无迹，嗟今独有君。怜君贫似我，分赠只溪云。

江东寻胜日，月幌怕寒侵。步转屏阴玉，花挑蘂尽金。区区留客意，的的爱儿心。有子母不死，因君感更深。

懿质闲贞训，宗闺着令仪。子蕃知必贵，邻好为频移。素节尊勤俭，彤椽吐倔奇。滔滔东注恨，何日是还期。

王师且愿休，小为蕺山留。五月凉时过，千岩胜处游。子耕无父业，弟唱有兄酬。好在牛腰轴，丁宁莫暗投。

自与先贤分不生，酒船隙地鹤随行。桥阑架碧疑虹跨，葑畛围香拟岸横。凉度绿云花不寐，尽余红泪烛须更。明朝秋思谁先得，笑听蘋花与蓼争。

归途弗辨处州诗，大雅遗音鉴赏稀。先自有田皆种秫，岂应无子不传衣。华缄不贵中朝士，草具甘分北宕薇。老矣菟裘何许问，摇摇心与去帆飞。

晴拂孤山破晓阴，暝烟犹在柳边深。试从淡墨微茫外，商略青层到碧浔。

绮疏新响啭绵蛮，绿重红轻尚带寒。老去倦舒南宕啸，更将横幅与谁看。

太玄讥太白，淡扫却清新。纸上忽垂实，镜中如写真。荔丹晴态度，桃晕雨精神。说与铅黄手，缁云不受尘。

塔颖透云天影曙，水塍分畛葑痕青。鹭鸶睡起忺初日，瘦立楼东柳外汀。

知义称仲子，义岂仲子明。康章果何事，其如通国人。国人眼芒羊，眇视终不亲。悠悠鹿为马，扰扰丹成青。轲岂好辩哉，隠若不得平。斥矫如斥羊，子孝俾孝信。高风既偃草，雄辩如建瓴。真固易为赝，赝亦难逃真。至今百世下，粲粲日与星。向来宣城掾，赵擅梁楚声。束书甫言归，议者纷而纭。番腾巧如织，萋菲骈相新。老我若病喑，不觉勇自鸣。掾自仙源来，世袭清流盟。家法凛雪霜，厥绪方振振。诸父相颉颃，渭阳更轮囷。佞贤决雄雌，霄壤与渭泾。轲死虽无传，此舌死不泯。不与智者道，此道谁商评。

昔人未强仕，不食太官粟。悠然于此时，已展𥬞云足。人生五马贵，入手弗转瞩。我恐州县间，不足峙鸾鹄。蜀仙负郭田，二顷旧鉏玉。千年玉不槁，丁宁戒刍牧。陶山元祐家，文采世相属。它日访襟期，需君玉田熟。

虚空讲得四花飞，更著鲜风款曲吹。直至如今无复见，笑凭子墨写新奇。

赋就垂天起隠沦，鹜飞难并鹄亭亭。池塘早已腾春馥，龙麝何烦乱德馨。虚应有神元不死，静观无物不长灵。双眸弗见南州士，莫作西山雨后青。

水冷秋不痕，镜我双蓬丝。举头见池叶，惄若丝不滋。美人空谷歌无衣，问秋𫕥叶胡不思。叶纫成衣弗堪著，老洲宿渚无蘅若。冰冷可煮枯可然，蕙风撚指浮碧涟，脆绿嫩紫仍田田。

白水浣白苎，濯濯霜不如。亭匀拣经纬，霜澌寒疏疏。天质本无玷，况复随时染。秋阳曝皓皓，不受红紫谄。丹茸碧缕明相掩，玉手苎纱秋潋潋。拜了穿针楼上月，细与天孙话新洁。

经纱才上机，梭飞玉攕攕。怕君寻春迟，落机宽裁衫。春心乱如蓬，冉冉随春霏。芳迳晓沾露，软尘红上衣。归来恨尘污，湔衣浣纱处。难湔芳露痕，易湔衣上尘。

闯檐起渊潜，涛怒欲翻壁。两雄竞厥壮，跼领勇舒脊。令人未见神先悸，如见当年李生醉。醉乡汗漫渺无津，墨蜚素壁风蜚腥。骧云掀雾妙入神，不特神妙尤夺真。乡来识真人已朽，所见不知如此否。或谓此儿鳞介胄，幻作人间写生手。坐令五月六月间，商羊起舞旱魃走。客窗夜老闻天籁，逸响琅然风雨晦。晓入西游柱史家，因知壁有蜿蜒沕。

太平寺壁沧烟浦，亭匀剪得寻丈许。初惊汹汹欲掀天，熟视方方不逾矩。潜珍毓怪疑无数，又疑勇鬭鲸鹏聚。掩敛光芒不呈露，定在崩奔漩澓处。三江既入九派分，南江北江相与邻。中泠一滴浑不得，滔滔清彻岷山脉。故家门掩岷山云，送江入海窥蓬灜。山遥海阔三万里，一芥不浮长止止。六鳌不动风不摇，烂银城阙明霞起。回头观此破屋壁，千涛万浪寻无迹。乡来有术只观澜，只今观画宁无术。

故国有乔木，独孤去思处。陈祠后庭旷，落落肆蟠踞。轮囷平地起，婆娑半天去。亭亭若为高，滴翠重于雾。冰雪不知凛，春秋不知数。云仍今几何，梁栋亦云娄。攀可梯天云，涉可航海具。玄鹤问耆寿，老凤停孤翥。前年雷破山，裂木如折箸。俯观数州地，屹立障澜柱。虽云不附丽，亦岂无佽助。百围振虚籁，言嗟漆园误。溜雨四十围，诗史诞弥著。锵然古柏行，谁领末后句。一亩蔽苍苔，回顾空蕃庶。

独孤手自种，操与独孤双。风怒掀秋干，涛翻响暮江。卷它新步障，开此碧油幢。千载东归鹤，时来话旧邦。

癯冰瘠雪凝霜澌，冻涩苔痕老更奇。旅雁退飞寒力劲，水边云冷出山迟。

抉石霜虬小，金肤欠玉鳞。若虚终践实，宁屈不求伸。瘦卷轮囷操，寒低伛偻身。筼筜旧模写，无此老精神。

悠然勇变划然鸣，古恨沉沉易水生。短发不禁愁触绪，恰如猿叫第三声。

小舟回櫂清苕曲，林下新传拜夕郎。品固自高庸借重，官非因夭始腾芳。人都不到天游处，马尚能寻夜直堂。只尺钧衡住无屋，万间庇士可曾忘。

楚袖回旋趁楚歌，曲终无策庇青娥。番嗟隆准当时乐，少似鸡豚社里多。

楚天如纸字横斜，纸阔行疏对落霞。传得夜来沙上影，不传书信伴梅花。

滔滔银浦寒飕飗，一涓一滴皆清流。向来却立望云汉，朣朣华月县高秋。霞标一万八千丈，雪兔霜蟾在其上。光分四海凉如水，小试丹丘一千里。

昔住白云城里寺，清标曾揖两岩高。丛卑旧忆曾栖棘，县壮新传略奏刀。把似山林今日看，弗须湖海向来豪。时人只识鸣弦手，不识无弦似醉陶。

金猊铁脊铁腰顽，趁鼠随狐屈折难。因是正因须自信，避些炎热耐些寒。

涧边寻得压残枝，远寄蓬仙换得诗。闯水花多凝雪重，漱冰香透出山迟。笑从秘府朱颜索，洁与缁云素幌宜。檐隙一痕华月堕，伴蟾蜍玉惜贞姿。

挂包妃子墓田居，余地无钱买一鉏。邻寺笑贫稀住计，孤山嫌怪索离书。鸿虽自去何须送，鸥不曾亲尽不疏。亟欲寄声寻便武，只烦三十六鳞鱼。

巫硖第三声，无愁亦怕听。养铅烦护鼎，献果伴看经。失树难忘返，投笼不畏扃。旧铭曾瘗鹤，猿瘗亦宜铭。

华风煖入劝耕卮，后苑词头欲下时。父老怕公归觐速，鶑花惜日燕歌迟。肥生鸭顶痕遵渚，嫩学鹅儿蔓染丝。好是东郊元祐寺，两年千骑驻旌旗。

管领风烟一半闲，池南池北画阑间。红添蜀绮渐成韵，绿间湘琼过得斑。待燕欲归帘尽卷，惜猿蜚去栅犹关。种花先课园丁最，看到丛犀赋小山。

凉腋拊岧嶤，可扪丛玉霄。一层高步武，千仞拔尘嚣。明月秦箫断，雕盘古篆消。天浆几时熟，款曲试芳瓢。

猎猎并闾起暮寒，秋声隠隠落秋湍。偶然石上闻天籁，横膝焦梧不足弹。

雨涩苍崖墨色鲜，长安犹自犬羊膻。试临旧刻思天宝，末上先题十四年。

落日东郊寺，春风北固桡。三年控吴楚，几度到金焦。岸绿晴初重，汀红雨后消。蒲牢鸣夜半，款曲度枫桥。

不独甘棠茂午阴，浄如止水照人心。楼通阊阖天垂斗，云锁蜿蜒鼎篆金。袖里有春还自乐，尊前无客不能吟。古菱花里青青鬓，半点吴霜不敢侵。

呼猿洞口冷泉湾，尽把天真作假看。低切一峰庭际立，屹如九仞坐中寒。闲来不觉留连久，好处方知鬭砌难。尤物移人易成趣，莫嗔强健懒弹冠。

百尾谁传觳觫真，浅缁轻拂替丹青。逸群大武如曾见，不见当时挂角经。

昭阳燕子一双飞，涎涎随风懒哺儿。可是刘郎无酝藉，不教嫔御读周诗。

老发鬅鬙两髻丫，天台山里老烟霞。闾丘别后无踪迹，又在兰陵故相家。

玉虎嘶蟾噎万鼍，五云低处涌蓬婆。平生海若嫌模写，如此梁生狡狯何。

飚生凉腋策茶勋，欲御刚风度海云。任是蓬莱更高处，叫苍生苦有谁闻。

公来兰陵州，旧俗如解酲。封中小草木，薿薿皆精神。乡来矜陆梁，今也猿鸟驯。乡来矜巧诋，今也伏不伸。扊扅谨夜户，两载俱撤扁。舟车集大贾，庠序登秀民。外则仓廪实，内则府库盈。此特余事耳，外此请具陈。时方尚武力，习阅锋选精。黄金不爱惜，中的咸赏勤。重信不重金，貔貅肝胆倾。悠然一寸丹，秋水风泠泠。脱使玷如粟，孰掩离娄明。离娄寂无睹，只赋荆谿清。

五马尊前客，长沙太傅双。疆侵过秦论，骚反度湘江。晞露纫春佩，留蟾款曙窗。束书还小隠，静胜扫纷厖。

宾主在兰陵，清哉胜挟冰。弈机明揖逊，酒令旋番腾。池草春虽度，溪藤价益增。梯飚十二曲，曲曲款吟朋。

早悟玄元一曰慈，持身有本是无私。戒将重帚伤蝼蚁，弗买生鱼喂鹭鸶。桂实松高宜寿此，竹清梅瘦亦如斯。吟成换得神仙骨，不枉凭阑撚断髭。

随官曾读颂中兴，符竹将分第二灯。一气所钟清似镜，十成相肖澹于僧。红栽水玉不多日，碧数雾鬟无数层。台上只教猿自啸，秦箫虽美弗同登。

古意荡不反，古声今亦亡。一期甜画贵，几个淡交长。马去有时反，豹饥无处藏。刘郎鬓先老，犹得访何郎。

梦与瓜庐别，平明见又玄。偏傍蕃手校，奇正想心传。谷贱烦丰豕，风酸噎瘦蝉。阿伶坟上土，滴不到重泉。

嫩青𫕥箨未禁摇，细字何烦扈碧绡。乘月露梢须点滴，少留墨色到明朝。

散捉紫毫新脱颖，玄泓渴饮淬锋寒。将军翰墨场中老，避槊方知夺槊难。

髯高江汉归，化作木石妖。槁树怪槎枿，俱趁毫端朝。苍藓并砌泣，老棘伤秋雕。筿簜霜不蕃，兰茝春方饶。抵死兰茝傍，不肯著艾萧。坡陁数片石，仙袂拂不消。定知何处见，五老前山椒。

总饷园中赋咏佳，可曾误指玉钩斜。烟鬟闯户青浮玉，羽盖亭云绿护花。瘦竹引风留客旆，长江流月去谁家。暮天漾漾随潮展，仿佛西兴渡口沙。

笑君吟似饮中歌，船贴清溪翠卷罗。梦枕熟时忺昼永，午阴团影得凉多。官非奉礼宁如贺，家岂杨州旧姓何。试问柯山棋一局，不知曾烂几人柯。

水风池馆濯明妆，两袖澄鲜𥩟晚香。金注月波秋未满，银开星渚夜生凉。素怜醉客阳辞酒，才就新题略举觞。拙不可穷安用巧，听他乞得巧人忙。

劈面东风不肯西，西州客子莫颦眉。一从四国流言后，直至如今不反吹。

跌宕四十年，吴霜变玄发。卓然所不变，傲寒勇弥决。醉翰笔为祟，狂歌酒作孽。煮字不疗饥，袖手不求热。囊羞一簪直，腰嫌五斗折。狼饱千里肉，豕卧半寻穴。於菟道边窟，蝼蚁梦中垤。骥困黄泥阪，驽践黄金埒。臣朔漫诙谑，侏儒笑明哲。生女不生男，跨灶亦超绝。安得径尺蝉，冠此半簪雪。县官严榷酤，一官弗徒设。安知涤器时，已有谕蜀节。莫羡白头吟，自看柯山月。

而翁扣竹扃，拈出两诗新。凉柄骎骎置，秋檠隠隠亲。年劳须制胜，日益是刊陈。翰长渊源地，山阴试问津。

玉壶饮湖渌，决眦连云根。霜蟾驾飞辙，万顷秋不痕。怀哉壶中仙，弗鉴行潦浑。一衿洞冰澌，三舍祛尘昏。玉碗勺冷瀣，琼佩经芳荪。賸撷书传香，鲜腾水花芬。爱闲受远次，负郭成荒村。广文饭不足，北海酒满樽。弗春长熙熙，弗约常存存。气馁贵益贱，道在卑逾尊。安知忘情地，岂在炙手门。只与白鸥说，莫与俗子论。

考绩果何如，三年上上书。官箴小能大，俸给少常余。款客壶觞静，寻僧水竹虚。麦船容借便，石浦访楼居。

别元龙了别西湖，到得兰陵二月初。沉想金闺随梦熟，楷书玉楮问安疏。傍人燕子新巢小，得友鶑雏煖翼舒。落落环中有余地，道枢旋斡看虚邪。

未报金陵大阃书，鹊声犹自绕庭除。若非尚德嘉同姓，应是搜才副所如。寒日鹭洲千点雪，旧时燕垒几番雏。江东可是无诸葛，不记于家有小千。

文公住处儿时到，尚记崔嵬紫翠联。隔岸土封刘氏藁，它山石刻杜陵篇。天开双阙凌飞雾，经注千名富近年。倘有异时陈伯玉，潸然为我作欣然。

𫕥霜槁百卉，拒霜独开花。寒驱煖消落，秋借春韶华。酣酣罗珍姿，表表骈翠葩。晴云剪新绮，落日明丹砂。瀣冷褪宿艳，叶散摘零霞。离骚比君子，城阙藏山家。二月三月时，红紫相矜夸。西风一摇落，乱委随蓬麻。花中障颓澜，晚节礼有加。芳洁以类从，薰莸分等差。梅追元气回，菊制暮景斜。弗使四时气，断续令人嗟。

不幸人谁免，如公孰不嗟。母怜它姓子，金润别人家。行义穷尤著，持身死不差。寸田犹可圃，图蔓勿伤瓜。

洞在深云里，仙畦茂药苗。偶随山下水，来泊寺前桡。瀣泠长凝颊，丹轻不坠瓢。多应久离索，老鬓各萧萧。

辟书才下了，节节闯挐音。一日偶它适，尺书烦重寻。似回浮雪棹，来作访僧吟。梦草相忘地，于君忆更深。

台空罢讲经，底事雨花零。鸡误中宵白，山迷昨日青。槎牙浑欲死，和煦便通灵。怕压疏疏竹，寒敲不忍听。

商今藐人物，振坠起先贤。俸薄知难集，财轻觉易捐。便成新气象，顿醒旧风烟。撙节昌颓俗，何心食万钱。

睹史何年宫，飞跨双峨眉。又如听经塔，涌出踞地维。不然钧天人，来下观阙随。去年曾此游，入眼未始窥。西风一回首，峭峙凌烟霏。璇题翚万椽，雕础逾十围。神速藐鬼工，莫知为者谁。或曰金泉僧，短发霜披披。信孚全吴地，幻此一段奇。胸中楚泽小，檐外吴天低。举手斗可扪，纵脚云可梯。江穷水屈折，港尽天畛畦。因知广大量，不为狭隘移。阁中优钵花，万朵秋不萎。天子寿万年，一年开一枝。

尽鉏菑翳了，华构绕筼筜。矗矗半檐绿，疏疏六月凉。雪林听响玉，粉节晕零霜。话到杨州鹤，无非俗肺肠。

荆溪溪上传，接畛使君贤。行旅归如市，羁游亟受廛。丰储优郡计，薄敛裕民天。谁似山阴叟，临行赠一钱。

不据喉衿地，如何展壮图。一麾移使节，三楚即全吴。鹦鹉春常早，貔貅信必孚。不知坐上客，更有祢生无。

城中倦酬接，小泊在同泾。竹已休教醉，梅方唤得醒。山嫌时画俗，天满古壶青。怕有归来鹤，柴门夜不扃。

天上花如席，门前迳拥樵。全葩不到地，零蒂谩齐腰。梅笑竹先裂，柏随松后雕。烧痕漫灭尽，黄独更无苗。

蓝田厅壁记，又向浦江镌。棋垒须延敌，吟疆旋拓边。镜空鸾独舞，幌冷鹤先眠。八咏弦难续，麒麟角可煎。

绝笑诸郎似乃翁，荃翁又自去哦松。救焚赏必先焦额，欲雨香非后土龙。征调苦多忘惜日，燮调伤煖不成冬。吴江短楫华亭月，称副茎虀藐万锺。

前回滴未融，密洒又重重。半刺庆三白，载歌赓四封。猎围寻迹去，吟思为谁供。沉想山阴夜，来如去兴浓。

巽二胡为尔，喧豗不可听。弗摧山坠地，必辊渭成泾。窗俟东方白，灯留冷幌青。想应遵帝命，弱水送飞𫐉。

旦夕灰吹律，涟漪尚剪新。虽正犹是腊，差晚不伤春。夜户凝朝彩，生柴代熟薪。老僧眉最白，寒鏁玉津津。

自拔千寻俗，澜从砥柱回。炎驱旱魃死，凉似故人来。梅待春开眼，歌催雪荐杯。荆溪镜纤悉，是岂负丞哉。

霹雳如春雨似秋，兰陵冬夜忆黄州。茂陵封禅期身后，恰恰营成小竹楼。

石泉曾未面，泉石旧忘情。不与滔滔竞，常怀止止清。渭非泾酝藉，贪是恶声名。自洁怜他浊，凭谁吊屈平。

源远涵山锡，风高逊甲科。论于前辈定，重似别泉多。清泚停无滓，扶摇荡不波。澹交从古小，如此一杯何。

梦忆湖州旧，楼台画不如。溪从城里过，人在镜中居。闭户防惊鹭，开窗便钓鱼。鱼沈犹有雁，弗寄一行书。

小奚云锦重来地，时与山人尉寂寥。妃子墓前苔砌绿，风烟商略到前朝。

迳萦蛇腹不嫌纡，花蔓玲珑画不如。太子布金祇树老，一鉏无地可藏愚。

敢忘百拜与三行，非贾非工只得耕。旧不便民毋助长，新非怫众却休更。验今多是迂扶曲，考古无非直胜横。只把襦歌征别乘，不从谏议问苍生。

守令丁宁在必行，女当知织子知耕。课春蚕务从三月，听夏鸡声起五更。畎浍满时瞻日上，桔槔俯处候云横。调疏征省家才给，便买诗书教后生。

伯氏如文举，何烦仲氏书。山阴溪上棹，灞岸雪中馿。耕岂无闲地，居仍有弊庐。看家老猿鹤，渠不为贫疏。

星历新传误，无人重讲明。日中阴似夜，春半冷如正。柳欲眠还醒，花犹染不成。燕归多日了，犹自未闻鶑。

殿阴瓴甃古，汲向瓦炉煎。甘拊惠山背，冽差帘谷肩。还丹非内外，余沥尚清涟。莫问井中影，盍窥天地先。

才见茅檐插柳条，便知寒食是今朝。春应不恨相寻晚，应恨常阴一半消。

廷尉园池傍柳塘，自携魏紫访姚黄。问它濯锦江头路，共汉梁王醉几场。

黄雀儿随玉屑栽，两行珠翠一般开。桃花少似玄都观，曾却仙都谱系来。

广寒秋思苦，桂𫕥最芳枝。既失鸾胶助，宁忘獭髓医。彭于殇有间，苍与昊安知。不独天难问，人间更问谁。

导洛疏伊断在兹，度溪湔祓振荒祠。人心未泯犹知劝，事力虽殚岂惮为。清似山阴修禊后，煖于沂上咏归时。熊罴祥叶期丰报，应有南康别驾儿。

絮飞无迹送行舟，春树江云共献酬。国子先生为太守，碧山学士作监州。晴开庐阜微茫晓，籁挟芝山汗漫秋。华月光风在怀袖，同吟同歗莫鸿沟。

盍缀蓬仙向上班，烹鲜不鄙作州难。醉眸尚带壶云碧，吟笔疑翻璧浪干。名著金闺方善下，春生玉树不知寒。明年全榜登科记，莫把寻常举送看。

部勒溪山胜，横陈压丽谯。老蟾栖峭峙，饥蜃吐岧嶤。蘋洁翻波碎，尘红到岸消。蚌珠方广士，瘦影落清苕。

莼丝鲈脍不如施，歌散虽工又带讥。墙壁年时俱有耳，莫嗔鸥鹭往来稀。

韶光欲尽伴荼蘼，收拾华风在一枝。不惜丹铅和露写，惜它姚魏不同时。

出门骑无馿，拟馽刚风骑。问之何因尔，蜚度弱水涯。弱水三万里，风烟接蓬趾。仰止蓬山云，青红湿窗几。煌煌华玉枝，采采黄金芝。瀣零濯鲜好，归来赋三岛。

万杵不为轻，丁宁玉汝成。忽闻敲月响，误作捣衣声。整整云添薄，方方雪更明。沉思过秦手，古恨满笺生。

千绪乱纭纭，今才整得清。泉羞廉不污，镜笑丑嫌明。方听棠阴颂，俄传薤露声。半规华月老，冏冏又东生。

百里寄丰凶，休仍与戚同。小心三日妇，宏略九年弓。犊用刀偿价，人疑蔀发蒙。来年花满县，何似去年红。

经术修明可保邦，凛然冠佩陈堂堂。竞传溪上诸贤聚，渐得门前一水香。疏剪新篁看抱节，诛锄恶草戒侵墙。美轮美奂从人颂，潜德虽幽愈耿光。

肃瞻老屋话因依，再振工夫岂浪施。学士贱秦麟妄出，老天祚宋凤来仪。崇儒允叶休明运，溢美宜删赋咏词。弗待文兴自今古，源源未必不由兹。

业从师授巧无师，孟子何曾负子思。华月不从修处缺，景星还自望中垂。伪从所恶生成党，判自持方不中规。欲扣两端今已矣，忘言独与故吾期。

掾署生贤梦，君生几岁知。江围帝子阁，藓晕海棕诗。铅岂无成日，筇须有化时。怕挥天宝泪，莫话浴妃池。

系船敲竹户，剥啄异常声。灯醒夜来喜，猿因晨起惊。葵英和露熟，云子与秋明。恨杀西风急，如何驻水程。

仙蹊九地更深层，扪磴扳崖谢瘦藤。候彻鼎芽抽薿薿，滴残锺乳缀棱棱。诡形象物疑成怪，虚处存神唤得应。惆怅石馿鞭不起，弗如鸡犬解骞腾。

准拟朝餐洞口霞，更穷泓碧涨桃花。可曾石罅潴成玉，多是金边拣得沙。符说有灵寻汉篆，人因鉴止见胡麻。依稀似入天台路，不属刘家与阮家。

一山三洞幽，两洞碧通流。龙占层渊沕，鱼凭四足游。远舒云际望，凉惬水边留。更卜重来约，岩前石点头。

作奇男子事，博约访名流。只似深闺住，爰从断柬求。窗低延月入，幌冷为云留。只好寻班谢，泉台约雅游。

凹处移将凸处填，悠悠填满乱山颠。是中自有从龙便，勿谓春风不偶然。

乡来风月渺鸿沟，已属而今第一流。九转可曾图速效，双旌何足叹迟留。暂纡青绶宣新化，应对黄花动古愁。倘有无人耕处地，欲投瘦策问菟裘。

九月明朝望，思亲到鹡鸰。不曾生日醉，未必死时醒。有命羞同甲，无钱喜放丁。六千三万夕，款曲度残零。

檐外无多地，秋芳以类从。负暄存爱敬，趱课策疏慵。勺月酬闲燕，留云备缀缝。莫言太早计，吾欲御玄冬。

荣如李郭舟，小为蜀僧留。江汉渺何许，琴书占上游。贪程人易别，劳劝酒难酬。黄鹤风烟古，何曾怕搅搜。

尽道雷无舌，雷无舌可乎。不曾藏霹雳，又自笑喑呜。菊减霜前馥，筠添雪后腴。莫同姚魏看，姚魏望秋殂。

南徐非古徐，或云古徐州。乡来徐州牧，亦有大耳刘。手携紫髯生，分踞很石筹。不知何所筹，楚醪相献酬。石无一日转，名有千年留。石很不足道，人很宁弗瘳。君掾南徐官，盍为南徐谋。诚开金石坚，德举毫忽輶。鄙薄久自化，强矫终当柔。平反惟厥中，此外吾何求。君家老卿月，威惠半九畴。悠然豁斯道，付与诸郎由。

莫登百尺楼，岂无湖海豪。莫挥北海尊，岂无老风骚。风骚脆霜叶，郑卫壮虎牢。龌龊胜宏放，昆吾避铅刀。竞利黩奇货，遇士輶纤毫。妄冀款段驰，不使鸾鹄高。弱羽与微类，聚族喧林皋。残粒酬渴饥，堕叶争爬搔。忽乘吹送起，遂记荫翳翱。因风不知反，堕地宁偿劳。颠顿失故步，悲叫寻丛蒿。击搏恐不免，弹射安得逃。仰窥扶摇翮，俯愧腹背毛。美人隔秋水，煖霭明春袍。访旧溪上寺，泊我寺外濠。开端问戒鼠，次及铭瘗獒。坚穷与壮老，指摘仍绎缫。玉石体自异，瑕颣宁容韬。清评盍用恕，白战恶足鏖。试请避三舍，大弨方载櫜。

龟灵诗亦灵，铁瓮渺江城。爆得风骚兆，铿为琬琰声。看如容易得，吟却最难成。只有兰陵月，知余入细评。

竞俗奔奔急，潜窥却步难。退知藏用密，居得秉彜安。有袜常番著，无弦敢废弹。谢城空冷帐，回首一汍澜。

不平容赴愬，无枉不相关。契托今州牧，官同旧笋班。骚情吟未尽，乐府载将还。况是平分手，新声课小蛮。

男儿胸中奇，忍作怀土羞。冒荣复素食，矧乃羞之尤。谩令儿女曹，欣戚相喧啾。东家新买邻，百万未易酬。邻人何人斯，百万蒱博俦。娄叱九折驭，朗吟三硖秋。结客尽群玉，税驾半九州。疪存万间志，资乏三径谋。长沙与吴会，岂必真菟裘。濯足门前溪，泛月溪上舟。有客共吟啸，有书同校雠。有时鼓瑟琴，亦复飞觥筹。论士笑浮俗，得失令人愁。重官不重名，不约常相侔。乡来飞将军，渠岂不足侯。名落天地间，迥觉天地遒。谬侯纷如蚁，千古众楚咻。至今谬与贤，渭与泾殊流。高名独不死，天地同悠悠。

惟虚不竞实，薄俗崇虚名。岂其乡来实，虚课今日成。因依铁炉步，自昔闻题评。橐籥废已久，百炼余晶晶。大而函牛鼎，小而割鸡刃。刀也玉如泥，锥也囊脱颖。箕裘既失绪，族属庸振领。区区欲就铸，水浒方接轸。譬彼赵善战，奢抗狼虎秦。括也读父书，言外欠发明。奢死括驾赵，两眼空无人。全提四十万，一窖埋长平。括固不足道，谬甚用括者。用名弗核实，铸错败良冶。曩时阖闾城，呻吟满四野。忽闻襦袴歌，一日变风雅。

伊谁量太湖，三万六千顷。天围几何宽，满湖不畦畛。或疑湖底天可田，笺天亟问县官请。况复周家有成法，尽底均作八家井。鲸鹏蛟鳄俱幽屏，藻荇糵为禾黍颖，公田利与私田准。坐令虞芮俗，化作西伯境。野田无哭声，夜厖亦不惊。晏眠早作日以宁，已输再输毋娄征。循良在上如西京，媚长牙爪俱逡逡。

三顾凄凉后，今谁抱膝吟。有人皆肉食，无舌变枭音。颖脱三千客，囊空四万金。孤舟犹系岸，江碧柳阴阴。

江春欲到最先知，次到南枝次北枝。不信楼头观旖旎，嫩金匀遍去年丝。

奈尔萦晴𣨼雨何，静时常少动时多。初无恼乱春风意，却是春风恼乱它。

玄质团团玉不如，翠钿小切试昆吾。文园病酒文君老，盍荐芳甘瀹道腴。

见说淮东使者归，耄鲵都作小儿啼。暂闲绿野停鸿鹄，小俟青冥骤𫘝𫘨。度外二三皆胜策，胸中十万未全提。浯溪尚有崭天石，颂德歌功尽可题。

弹压奔鲸障怒飞，削成峭峙不分支。自檐滴外水为地，于海潮中石涌坻。蜀浪春肥浮棹急，淮云晓湿度江迟。中泠一滴清如玉，弗与滔滔混浊移。

不占南徐地，遥分北固天。削琼标巨浸，坚壁下长川。城柝偏遥夜，淮烽直近壖。建炎天子圣，翠辇到层颠。

百尺楼头卧，傍无一寸梯。谈知秋鬓苦，豪压暮潮低。白璧羞瓴甋，青丝老𫘝𫘨。不能回晚照，相与就刀圭。

一点春深燕子泥，卷帘不记燕归时。牡丹又逐朝霞散，亟课残经更不知。

城中窥寸碧，益远益难真。檐外开荒垒，天涯见似人。骤观虽小有，侧看亦横陈。蜡屐随山眂，幽寻谩苦辛。

岞崿峰前古子男，万家喜气接浮岚。许曾蜕俗今留迹，坡为寻僧旧驻骖。养志不违宜膝下，去天差近似城南。明年一县花如锦，日日春风伴燕酣。

凛然晋宋美风姿，又似君家古少仪。剧县一经名辈作，春江相与白鸥宜。盘根小试难藏利，剖竹乔迁勿复疑。鸡犬相闻才隔岸，日边书到欲先知。

帆开得便风，从事果何从。研滑磨穿底，毫铦贾勇锋。三千篇谩与，十四字休封。岁晚论交地，由来淡胜浓。

沉思何处雨花零，仿佛灵山会上曾。不愧后来成佛女，宛如前辈在家僧。翳花去眼空无蒂，老玉胜春瘦弗棱。相伴灵椿岁寒操，共看两干又传灯。

隠不知山浅，端如璞在荆。草滋皆玉色，松籁作江声。莽莽嫌吟俗，滔滔笑渭清。莫将云锦橐，容易小能名。

怒虎跑云此处传，到今知是几何年。一弯碧似回珠浦，数曲青藏瘗玉田。彤管旋添今日史，白华何补乡来篇。诔辞尽出骚人社，行橐犹能得细诠。

挂帆来迓新邦伯，不与邮亭计短长。旧习澹如黄阁老，骚情闲寄碧云房。空蒙得处花生笔，滟潋斟时月满觞。想见客毡寒不寐，自将宿火拨残香。

一与慈湖别，怀君十五年。衣曾知密付，人不是虚传。气老凌秋爽，诗成指日仙。相逢卯金子，应有碧云笺。

出水依稀带露痕，采毫羞涩愧旌能。细思语不经人道，揖逊安州食蜜僧。

皓也毘尼学，精于玉帐严。蚁酣停扫砌，燕乳记勾帘。茶鼎敲冰煮，花壶漉水添。梦回池草绿，忍践绿纤纤。

新安产最良，引类赴文房。太守五四友，管城三二王。水分千里月，春满六州棠。丹穴皆鲜羽，丛霄看颉颃。

拆裂金刀地，三分得一分。干戈未奠枕，封禅已刊文。符瑞规前谬，勋劳诧后闻。水中龙欲下，矫首蜀江𣸣。

故郡楼居者，宜州太史家。浦寒云掩镜，研冷笔生花。月砌亭亭玉，风签猎猎牙。合簪酬大雅，一战冡淫哇。

去年水为祟，数州害田稚。今年逾去年，低陌吞高阡。天时杳难度，耕者虞沟壑。问天如何其，天空无磴梯。苍然不可诘，试诘天所司。司方责公田，皇暇恤我私。率先盈囷仓，又欲丰盛粢。长呼天不闻，问司胡不思。反裘惜奇毳，里尽毳孰资。司云心是丰凶本，帝哀尔氓乱方寸。遂令腐烂不可支，甚若秦皇齐威尸。佞壬矫诳至于此，天横伤残乃其自。涛翻天上第一禅，所感召者诚宜然。或讥浮图事吟笺，法当勿用浮图言。少陵琳琅千万篇，留人间者百不一。亦师粲可缚禅寂，不知此话何从出。

云裘未换貂，鬓已几茎雕。璞美宜穹售，楼成或下招。生无金润屋，死有玉蕃苗。欲酹余不土，天浆弗满瓢。

寸绳尺棰乱山深，节制安知竖子心。老子看牛如相马，微茫淡墨赏遗音。

策慵推病枕，刺字忽来前。未说名瓜子，先传姓口天。鸿蜚烦送目，蛩响动吟肩。穷与穷相值，秋风已飒然。

肯为人低首，非因米折腰。曲何惭九地，直恐碍丛霄。雪虐知擎重，风酸不怕摇。乔林多裂干，弗后岁寒雕。

葬近陈朝桧，伤心绝笔吟。家余乞米帖，囊尽掷蛙金。语戆贫难屈，名膻死弗沉。王孙种花县，何似古藤阴。

金尽骅骝死，交游散似云。五穷逐不去，百拙巧难分。竹唁梅疏友，鸥随鹭吊群。未铭先传散，勒遍霅川𣸣。

照与照者，影沈迹绝。尔如何其，自起途辙。傍睨语我毋庸疑，倚棂为我赋两池。谓言物物皆吾诗，绝怜思苦槁弗滋。不忍污此清涟漪，不然小需载生魄，碧潋不摇皆玉色。一池各有一眉新，眉间喜气浮津津。悠然散作无边春，辗轮半仄朣朣蘸，明透方方两团鉴。更征此义吾无说，莫问清池问明月。

十华藏海藐涔蹄，便作涔蹄为物移。富贵不须开帝网，只开万顷碧玻璃。

集霰夜才分，缤霏晓更零。未乘风洒洒，先挟雨冥冥。窗失三更黑，山无一寸青。有船非剡櫂，谁去扣吟扃。

嘉泰开禧后，人传伯仲文。縯纶宜掌制，草檄谩从军。楚塞沈秋警，江云黯暮曛。旧题湖上石，藓晕湿苔纹。

光风欲透锦燕脂，数点忺晴已荐奇。惆怅一双新燕子，年年不见未开时。

红云煖压草玄池，宫烛传榆夜更奇。空掩沉香亭北恨，玉环宿酒未醒时。

诸老先生总未言，一言中的已先闻。守成天子恭沉默，不妒多功重少文。

七日平城戒覆车，不容年少系单于。用贤勿贰君知否，不用何须叹不如。

仿佛巴东县，空横尽日船。晴占收麦候，寒似养花天。岚湿窗纱重，云明幌楮鲜。商星与参子，相别动经年。

绿叶未幄春正迟，看看雪煖开荼蘼。丁宁密意谢红药，掎角缓放韶华归。一芳一菲寻版荡，更无可砥狂澜涨。惠风迤逦索蒲葵，约束凉薰小相让。棠梨雨褪燕脂蔫，来禽效颦相后先。主人朝天未回鞯，软红没屦东华前。饮湖山绿方颓玉，水遶山围南宕北。起来却忆故园春，园中四时花木新。诗人眉苦闲情皱，不怕天知怕天瘦。遂令真宰妒冥搜，无人不恨古藤州。

鬭风鹢退不忺飞，还似当年过宋时。又似雪舟人兴尽，归时却是顺风吹。

见时无事去还思，往往来参去不辞。弗是山林傲轩冕，澹台有请独无私。

勋业在青编，貂蝉负雪颠。巍科几望月，定见不回川。用小才嫌大，时危德忌全。上天寻白傅，表海问蓬仙。心在方岩上，天游委羽先。十连茂棠荫，一橐老钧天。浊水因珠洁，清风被物鲜。孤芳观晚节，善贾考初年。吟速甘存拙，文疏耻竞妍。郑庄真好客，王衍不言钱。谬我奚为者，烦公辱赠篇。初无昙颖契，终说项斯贤。大雅皆传响，楞严未讫笺。新阡小溪曲，华玉反蓝田。

龙虎榜头千佛名，乱山寸碧起双明。预吟新句虽三首，莫放胪传第二声。得意马蹄须款曲，吐花兔颖看峥嵘。平生两眼人嫌白，青为君家好弟兄。

江上得书才半月，漕闱旋与计偕初。荐闻得第喜何似，纵不嗣音曾弗疏。别院苦难应有助，大庭贾勇可无余。首呼名氏须相报，雁若慵来亟遣鱼。

寸土如寸金，恩殊帷盖深。病思罹阱日，死恨出林心。残橡停朝赋，空樊绝夜吟。六窗呼不应，云冷月沉沉。

汉张烧炼处，切得一痕云。土蚀{火麃}金液，苔皴截铁文。响非弦脆杂，清浣俗纷纭。袖里东溟小，罗浮不足云。

溪友弗来过，幽栖欠濯磨。眼饥嫌睡少，竹醉惜移多。雏燕骈争乳，慵鶑噤弗歌。窗低云不扫，零乱尽从它。

玉帐拥貔貅，朝天爽借留。勋庸收素定，江汉耻横流。传有当时癖，池无暇日游。貂蝉倘来耳，又见出兜鍪。

巾子山前寺，曾分华顶薇。去寻龙首约，因些客儿归。白羽精戎律，黄金缓带围。孔融倾座处，西望几斜晖。

清约筋骸别，云泥俗肺肠。酌贪廉不污，鉴正丑难藏。贵药无钱买，沉疴有死偿。若为千驷马，得似蕨薇香。

翠袖薄，霞裾飘，盈盈不动金步摇。步摇金扶翠翘玉，只知今夕欢难足，不知明日欢难续。瑶姬自是能吟女，璧合知还旧躔度。古菱花试小龙文，双鸾舞处亭亭分。

阳台晴霞煖生缬，削玉六双云嵽嵲。白盐赤甲秋未零，侧树欹岩妥鳞{马巤}。雾毂烟𫐌两朱凤，紫琼锒铛碧瑶鞚。辙飞不点九地泥，泥滓各谐蝼蚁梦。兰台词客词诡奇，讽微劝广胡不思。更欲张仪聘燕赵，却嫌郑袖黄金少。

锦帆泾浅花如玉，苎罗女儿更明淑。纤柔擥花映芳脸，绿皱不摇秋湛染。嫣然闯影一笑新，笑花解笑不解颦。扁舟五湖一痕月，照见颦吴更颦越。

一奁古碧涵冷秋，泓澄绀滑凝不流。开奁拂拭辨款识，认得轩辕在时事。轩辕昔游广寒殿，取太阴精酬百炼。冏冏妖踪怪影消，夜哭空郊晓奔窜。菱花乱古亦乱真，识真考古今无人。黄金宁可买不死，难买张华两眸子。

樵斧响晴雷，平林顷刻摧。兔亡三穴徙，猿吊一枝哀。桑梓思前辈，松杉惜上林。养林如养德，万木盍重栽。

山展凤膺仍敛翮，东井碧通西井白。井花娄欲策茶勋，长恨眼中无此客。夔州病渴夜迢迢，阿段透云分湱湱。胡为金锡卓山泉，小倚银床问庭柏。一杯盍为龙象供，数寻自是蜿蜒宅。万斛滔滔随地出，九地茫茫不须择。浅清盈甃玉痕圆，深浄镜空云影拆。江淮行地自南北，河汉如人同血脉。举瓢高谢沧浪浊，吹箫去觅浮丘伯。遂令天水不违行，洞明爻象元同画。更将康谷细商评，一笑自知肩可拍。

岁逢虎牛祸折萌，荡荡蜀道犹可评。嗾奸反正善其计，振槁拉枯徒尔勤。初虽覆杯可扑灭，终焉决海难为平。智人三尺眼前暗，明玉一玷磨弗晶。因仍扰扰不知了，残金欲灺连鞑人。武功夙著冲与寔，貂蝉贵欲兜牟成。孽成孤凤鸟不度，守有可死生无因。两公气节固相类，又类射虎飞将军。西和寅仲出儒素，开禧总饷先垂名。太丘是父有是子，冲楼跨灶前无伦。话头讲明有定见，不与奸谄相因循。犬戎日众我日寡，貔貅乍屈还乍信。贺兰饱鲜方醉醇，啮指不雠南霁云。恸哭秦庭不肯援，有严玉帐无分兵。借令空弮可持满，飞镝已尽风中鸣。三城父兄一时陷，况复骨肉怀亲亲。有生必死死有所，此死可羞尸素群。矜韬衒略谩蠢蠢，妒功嫉效徒逡逡。幸灾之迹弗容掩，不掉之尾何足云。乡来益昌倡大义，阿源流芳千载荣。胜天倘可恃人众，公道莫于行路听。后先忠节贯日星，野史孰愈良史真。

射蛟溪上黄花酒，灏气浮溪静弗澜。素羽已忘秋后热，紫萸不怕夜来寒。轸裁雕玉鸣焦尾，屏掩涂金炷博山。步武自高吟自适，何须鼓吹上层峦。

尺潦翻阶怒辊沙，沉阴物物殒精华。最怜万亩伤禾颖，忘却重阳对菊花。原上有苗皆委地，水中无穗不生芽。占晴夜夜观西北，一缕何曾见暮霞。

老荷纫缀晚秋前，冷榻曾无坐客毡。旋剪玉虫观细字，欲分半芋且迟眠。

步武弗忺低，阑干俯峭巍。霜鸿天外去，檐翼水边飞。胜践西风老，幽寻晚照微。贺成先燕雀，宏略在沉机。

古制宜藏巧，吾宁十目窥。弗将青镜掩，谁兆白鸥疑。雁鹜方群散，罝罦各自施。悠然机杼别，无愧召南思。

托根陈土隋风烟，送尽鲤鱼蜚上天。六騑度江又如许，老彭社栎将齐年。彭自有商观五伯，区区社栎奚为者。君乎干老旧时天，刚中紫铁青铜坚。一年一年看妖妍，年年死在秋风前。轮囷孤顶鸾停翼，脱略霜皮蛟露脊。自古才难人弗惜，江东酒壶浇柱石。夜深风雨卷潭湫，霹雳一声天地秋。

光动群阴敛，朣朣古岸斜。缘空冰碾雾，分影璧沉沙。圆转刚非缺，虚灵浄弗瑕。修轮纷血指，玉斧在山家。

霰集三秋后，花飞十月初。更添两度白，并作一年书。稻疃齐生耳，麰田烂弗鉏。寒敲君子竹，压折怕林疏。

红铺不是芬陁利，绿卷无非菡萏秋。以色媚人宁坏色，不随荣谢镜中羞。

西子湖阴锦掞云，水风池阁度晴熏。影窥明王生绡薄，分外精神一两分。

李怀仁画双龙后，活在兰陵道士家。水墨工夫能幻巧，变成霜干老槎牙。

断桥之西石桥北，忘世忘年寄幽独。千仞干云险绝攀，瘦影何时落横幅。

九月十月闰月雨，阴晶阳采云霾{度攵}。十旬朝夕漏涔涔，岂应漏处无人补。准拟书云须少霁，破镜上天犹未已。田家屋老半闲茅，带雨旋抽仍数米。雨中集霰初廉纤，雪中更把来麰占。麰今一粒不入土，倘有些小黄厌厌。春耕仰麦今无麦，欲驱秧马饥无策。富人露廪矗如林，价高少室山人索。贪夫相时为利谋，耕夫食力毋过求。无求尚有丰凶忧，更忧螟螣蠈与蟊。常平使者深长虑，少戆安知汲长孺。开仓振粟勇不疑，救焚孰与先救饥。

医俗无如退，荣身岂俟官。不知狙喜怒，聊问竹平安。恶曲麾圆器，希同即异端。十虚无四壁，冷眼要人看。

美政喧邻壤，新诗致漫翁。新声能峭眇，嘉实对清空。药苦终成效，言甘恐害忠。不逢丈人行，争识古人风。

泳飞楼上吟，记赏竹岩深。鹤已几番子，棠仍千树阴。名随北斗上，刻笑岘山沉。独欠岩翁些，交游尚挂心。

一麾梅岭下，征旆踏春妍。响郑尚书履，收王大令毡。阜财昌国本，裕食佐民天。来岁花如雪，芳枝记驿传。

蓝田新续记，莲幕又登贤。次迟初潜地，荣如利见年。熊飞占吉梦，彩侍未华颠。天予先成佛，无庸缓着鞭。

千骑精明振物华，麦畦分处槿篱斜。山虽有尽春无际，李竟不言桃自花。绿涨新添前夜雨，青归不减去年畬。酒杯弗酹刘伶土，重为斯文一叹嗟。

梏足晶荧佩陆离，无人从事一丸泥。谋疏与国迷同体，恨逐东流竟噬脐。俗好永怀兄弟逊，金多盍愧斗牛齐。潮来只打君山脚，渺渺江空宇宙低。

华清横玉落梅愁，不寤人谋蔽鬼谋。白面书生名字贵，还如版筑梦中求。

唤起胎仙细问伊，几时华表柱头归。一编玄草都收拾，种玉田东伴采薇。

不是忘弹閟古音，怕人误赏玷琴心。云西六六峰前去，挂壁梧桐槁弗喑。

草薰薰，木欣欣，海棠昨日随雨零。牡丹欲放金紫新，余芳各自争鲜明。小圃日涉不日成，品分目署月旦评。是家当年驾卢骆，祖烈亭亭相博约。振陋鉏荒十亩余，坐看鸢飞与鱼跃。奇奇怪怪幻玲珑，白白红红相杂错。小𥩟人间日月长，更拓胸中小丘壑。

凉自红酣起，香从静胜闻。虹梁虽可跨，龙液不须焚。天作池中底，风成水上文。倚楹闲意绪，只与月平分。

壍断垣颓井不移，秀盘古色尚依稀。兴亡千载谁相委，华表柱头丁令威。

直从平地矗崔嵬，南向群山斗次来。尽此半春留客醉，莫愁一日不花开。水从绿野前头遶，竹向芳菲缺处栽。目送断鸿天外去，问它更是几时回。

旧巢新补画梁西，趁得兰塘雨后泥。莫忆年年归去路，蜃楼高处海云低。

笑贾长江惜语离，苦留春到五更时。怕伤怀似阳关别，何似悠然睡莫知。

两考在官当有俸，三年待次已无余。骥虽暂展淹州佐，鹓欲成行盍内除。湖上玄猿嗟宿草，帐中丹顶喜新雏。青冥脚脚平如砥，浩荡沧江兴弗疏。

秋檐去年约，夜色正中旬。月堕水中影，沙明镜里人。杜鹃移树怨，蝙蝠抵帘嗔。谁报明朝喜，灯花剪剪春。

把茅著在深云里，亦有残畬近水边。不作山人沽善价，更饕司业养廉钱。皇华未远难为别，倦翮嫌高弗足怜。来岁小团新锡赉，从公酌第四桥泉。

蜂懒蜜脾香，将雏燕子忙。种萍翻尽絮，蕃稻浸成秧。梅子雨初溽，蘋花风未凉。卯金天禄阁，芳墨浩淋浪。

鬘缀薰风舞袂凉，依稀五竺饭空王。未哦玉唾三千偈，先列金钗十二行。桂殿冷滋分素洁，魏家新紫拟芬芳。华林锦绣连铜雀，叶叶倾斜背太阳。

秋夏才交事，征轮勇欲飞。有诗上行卷，无地扣吟扉。梅雪玲珑瘦，瓜藤蔓延肥。侯鲭易充悦，不似北山薇。

大药何年窃得灵，广寒去伴月长生。至今弱羽沾余沥，犹作当时杵臼声。

月下悠然洞杳微，弗谐琴筑与埙箎。不知林谷鹓鸿响，何似南阳抱膝时。

雪藕铢衣不自珍，人间丝枲谩纷纭。何如小白花山上，别剪彤霞与白云。

出岭新吟问老铦，丹青费尽笑无盐。磵阴雪立寒更尽，才识元戎玉帐严。

淡学梅花不受妆，酷嫌脂泽缀词章。汉妆更在青山外，留得华风管暗香。

太白岩空夜弗扃，好风不约满疏棂。旧题寂寞无人管，散作苕溪水上云。

黄岩二松下，别调听新吟。寻说丑羊去，寄声双鲤沉。班空华玉笋，弦绝断文琴。宿草春重绿，伤心日更深。

骚吟富名流，东洲敏风雨。小低縯纶手，联作石鼎语。真龙得人畏，况复射真虎。妖踪与怪迹，三舍亟避去。出如一角麟，贵若五色羽。不然六月息，扶摇快抟举。

清俯箬溪流，裴回水上楼。同心独陈桧，别乘半杨州。斗酌江分暝，轮空月碾秋。琼花难驿寄，花露记珍投。

莫窥殽与函，峭绝青错磨。可无济胜具，振衣披峩峩。更复游吕梁，虎眼漩作涡。堂堂济深涉，如此忠信何。游子听我语，审听毋媕婀。通都横九逵，平平非仄颇。并驾方峥嵘，辐辏相骈罗。嗜进弗知了，十步九跌蹉。何如反吾辕，自少不自多。怡然事天全，盎然毓天和。倦翼安故林，归云仍中阿。晓猿时自吟，好鸟时自歌。凉树坐茂密，醉石眠坡陁。何须鹑奔奔，静胜超凡科。

国香旖旎𫕥林扉，依约华风变雅迟。冩出一茎三四萼，紫毫零瀣冷涵滋。

小试凉薰四月初，芳心曾不与春疏。是中可托忘忧地，看睡鸳鸯傍母雏。

谱上先题五老名，宫袍云锦旧为邻。华风似惜诗人老，一样裁成紫绮新。

展样山茶染不如，宫黄齐撚牡丹须。不忺宿雨曦晴露，玉袖垂红护绛襦。

乡也才聆謦咳声，暗中摸索认轮囷。故家大雅元戎老，词学清流使节新。直指大门标俗子，莫嫌高贾著山人。紫荷琳馆君诸父，说项斯贤不厌频。

兰陵曾颂邻州政，除却龚黄总不如。又似澄江千尺练，只传陋巷一编书。坐令季子昌遗俗，尽道丹山更好雏。老我林泉散樗栎，守愚终不与贤疏。

粟散王都藐莫知，星分棋布海中泜。三韩未远须重译，九土虽中共秉彜。但见神僧巍跨水，弗闻君子陋居夷。由余季札高千古，更复区区桀跖为。

欲问丹砂不定居，绝怜岣嵝令君疏。弗教鸡犬蜚腾去，犹看随行挂角书。

孤风晋东土，宿望鲁灵光。迹恨山林阻，精驰研席傍。环中枢待转，水上玉生凉。一点华风在，看看动八荒。

万卉竞春新，孤芳见老成。鬭高纷晓蝶，递巧响乔鶑。山染眉津绿，湘澄眼采明。东山谢安石，深意在苍生。

山林色色昧讲明，不识更化云胡更。或云乡来立仗马，画然勇作朝阳鸣。邕邕逸响犹在耳，宠以官名只三字。昔人谩煮水银银，妄冀锱铢相比类。衮衮王言独超绝，盘诰丁宁古无别。眼两腰重不自荣，回向高堂一簪雪。只今又上四紧头，准拟钧天侍冕旒。弹压风烟看制胜，取之左右皆相应。

窗风一线度晴熏，晚韵繁香态度新。亲压屠苏湛华玉，古壶斜插浅浮春。

物华雨后各矜晴，红得晴多绿便争。未与东风写怀抱，绵蛮已作送春声。

风雅传衣到小坡，笔头分外得春多。佩寒帐冷空遗恨，澹写孤芳续九歌。

造化工夫竟属谁，墨花岂恨子生迟。海榴不与山桃约，趁得橙黄橘绿时。

一枝开月蘂，万粟蜕风埃。我欲乘风去，君须采月来。降真当换骨，甲第合班梅。蔌蔌都吹了，分香到绿苔。

深閴禅扉未扣关，先将鸾尾扫层峦。贵于步屧狂工部，健胜游山老谢安。静里韶华天宇大，笑中耆艾酒尊宽。独余缱绻林泉思，更为山红小倚阑。

猿臂将军死弗侯，发机百中巧无酬。不逢肉醉眠山路，饮羽空嗟老石头。

微抹岑楼不见尖，澹迷山阁不蜚檐。一从蒙澒云收后，活法知谁付阿廉。

轸折徽残弦索乱，贴壁缘空暗尘满。历声爆得黑髹皴，蛇腹庚庚成百断。爨痕孰辨赝与真，古已往矣思古人。木虽就槁声不槁，老龙弗吟谁解听。得时郑卫嘈杂鸣，泯默韶頀喑咸英。南风不竞愠若酲，林林俚耳安知此。寰天满地浮俗子，还我知音子锺子。

动者智之机，惟仁与静宜。天开真个画，谁识自然诗。水与云相友，鸥驯鹭不疑。终南讥捷径，有耳怕闻知。

才入肤生粟，炎炎伏暑前。凹中元有路，虚处岂无天。待扣钟非簴，将崩石架船。蜿蜒毋熟寐，我欲庆丰年。

遮得冥冥翼，谁云汉网宽。劫谋飞隼疾，克爱拔山难。旒恐悬中断，盂从覆处安。不如甘嫚骂，莫受子房谩。

白眼看隆准，悠然见屈伸。奇功巍弗处，峻节退无邻。用则王非伯，潜嗟汉不纯。虽亡秦日月，犹是避秦人。

烁石与金流，怀人眺晚楼。忽闻提健笔，喜似得神州。稻粒不多日，窗疏相次秋。只分千里月，木李不中投。

闲把新抽粉节题，疾邪字字赋心思。溺非袖手无遗援，虐是专门忍助为。山下水流花尽处，人间豕燎虱焦时。盈虚消息还来复，六月扶摇岂远而。

盍步花砖草制书，尚烦丐外替中除。肯堂肯室五经笥，难弟难兄三凤雏。家学不逃锺鼎贵，野情弗与隠沦疏。乾坤肯负真宏博，聊为斯文发绪余。

刁斗无声苜蓿秋，不知猿臂未封侯。尚堪汗滴沙场血，花结青丝恨络头。

市骏爰从画骏谋，何如脱鞅纵骅骝。青青许负双眸子，不识骅骝只相牛。

白也度苕谿，诸贤重挽携。金刀眷良集，铁画粲芳题。神护藏书壁，鸿留印爪泥。阿隆霜干老，附并薄云霓。

籍甚参寥子，临平破夏归。弗经人道语，肯落箭锋机。盘走珠无定，泥沾絮不飞。长公归玉局，千载赏音稀。

伊才十二三，便学善财参。讳懒偏晨起，忘眠听夜谈。阮贫居道北，符学近城南。已壮贫如我，青青看出蓝。

眼明千载老风烟，幽思悠然喜欲颠。疑在浣花诗里见，只无松子落僧前。

树岂无根瘦立，云疑有蒂慵飞。好处不经人道，一家父子传衣。

去酌孤山六一泉，吟邀两衲簉诸贤。郎君拾芥登科后，老子惩奸去国前。鬓自侍郎班里白，官从天子学中联。半轮不死峩眉月，还乡沧浪阔处圆。

京索风烟一日还，东山起了到西山。应知雅量浑相似，默蕴沉机只等闲。棋妙胜于淮上捷，扇轻铭露管中斑。共为天下苍生贺，不为苍生亦破颜。

潮涨家门雪，无风亦震雷。饱帆蜚百尺，饥蜃吐丛台。绡展洴鲛室，珠明剖蚌胎。春城种花地，冷帐小蓬莱。

勤苦佐丰年，成功只听天。聊挥数寸管，不费一文钱。灯娄层葩剪，杨曾百步穿。宗藩大廷对，可惜两名先。

好山可是登临少，此地云胡应接多。天自有初恢壮观，人非无故辄悲歌。烟收三面平开镜，雨后双鬟对绾螺。欲辩南徐古徐话，忍将名刻细摩挲。

石很与孙俦，安知很易柔。借州托强援，归妹叶奇谋。蜀相死犹胜，晋宣生可偷。吞吴恨如海，微意似尊周。

身与东都孰重轻，至今犹擅蔡山名。四围深壍方方禁，千古英词凛凛生。汉鼎已归曹马手，胡笳犹播管弦声。传家更有柯亭竹，曾作岐阳老凤鸣。

雪滩祠三高，高字累三子。故夫三子者，凛凛元不死。西风动归思，不与歌散殊。用则谋人国，不用沦江湖。名节照勋庸，人与秋容洁。浩然天地中，朣朣湛华月。

门掩怕山移，棱棱塔填欹。断崖抽晓碧，死草借春滋。地狭楼蜚巧，云低屋跨危。雨花台上石，不似点头时。

云根无底窦，或谓水通溟。下瞰几千尺，高标第四名。鬼题孤独字，剑沕属镂精。翠秃青残处，黄州旧勒铭。

上苑春常早，北海尊难老。朝来清镜中，满镜朱颜好。回观斗以南，如此能几翁。秉彜固全德，数量齐崆峒。坐寝淮南谋，俯眂汲长孺。凛然老精神，折冲在尊俎。吟律行师严，四海岩岩瞻。莫袖春风手，脍炙天下口。

一枝春种水仙兄，著子先调老菜羹。鼎铉工夫求近效，怕难得似黑衣卿。

考得幽栖地，怡然胜美除。未归已彭泽，不梦亦华胥。绿绕清分远，红稀碧间疏。渔樵莫争席，不是野人居。

泠风在怀袖，何必借商弦。就下识天巧，适安忘地偏。寒泓嫌雪暖，秋草似春鲜。见说蓬莱远，依稀拄杖前。

龟筮从元吉，征车庆礼成。骎骎近七夕，脉脉耿双明。羽饮黄金的，云翻紫玉泓。扇鸾蜚翰墨，谁不解卿卿。

夙慧虽无蒂，抽萌便不凡。兰薰腾玉砌，侯国荐冰衔。荷橐行须复，牙签尽疗馋。一经千佛字，先把客儿搀。

染得深红剪万葩，春归独自绚韶华。丁宁莫受西风误，误使人看顷刻花。

朝日乌爰止，东家喜可占。槐阴随旧砌，柳色动新檐。图史虽添富，田园仅养廉。清才少闲日，那复久相淹。

淅沥寒生菡萏池，雪残老藕不成丝。老僧岁晚无衣褐，却遣灵均去问谁。

拟续小山吟，庭犀渍弗禁。再花仍剪剪，十日苦涔涔。堕砌金难燥，随沟玉不沈。安知广寒殿，几日扫重阴。

宿翳开新霁，繁枝耀浅黄。还如醒滞思，又似整残妆。碎影仍多态，晴天别是香。坐分花下石，勺月荐深凉。

楼外与楼头，无如一叶舟。风轻随月走，江远与天流。好是今宵满，新于曩日修。水云相汗漫，襟袖独飕飗。皓采通千隙，寒芒洞六幽。无枝空绕鹊，有约不惊鸥。汉掌仍承露，秦貂未换裘。弗须占蚌腹，已自压江楼。欲放仪邻老，长随蟾兔游。一年看晦朔，终不似中秋。

断崖苍玉削，四绕绿屏帷。无港不相接，有山如此稀。树秋连石瘦，云晚截湖归。一点西风急，籧篨相趁飞。

天堑连天付水犀，离宫表里万山围。越帆直指吴松落，犹在娃宫醉不归。

谁遣蒲牢吼夜阑，玉虫剪尽玉脂干。高山流水易为赏，求赏此声人独难。

九日同游柱史家，野英羞涩未成花。重来又是书云后，刚德才抽四日芽。

东华肥马尘，隽游浩如海。择交如观澜，涤濯百谷濑。一瞬判清浑，三舍避狷怪。膝耻望尘金，簪愧侧冠玳。四三成朋曹，千百繁行辈。爬搔甚翎羽，嘲{口哲}赴笼械。弗与众接畛，亦复远分界。知音丈人后，有玉无善价。哦诗山月倾，奏赋金马待。青钱不俟选，白眼又焉浼。采笔虽暗投，雪曲获佳配。朋来得分赏，客去但独对。鲜明云锦囊，名氏擅先载。坛想陶谢登，盟忆曹刘会。所交贵同德，所赠胜杂佩。一夔未鸣韶，族庖已芒背。悲凉吊楚骚，慨慷唁齐薤。宁方不为卿，至圆在其内。圆方为时中，俱付形骸外。三千风月篇，纷纷课谁最。

乡来江西游，见以旴水阴。博约剑津掾，亦复聆正音。转眼贴天高，再见无路寻。把茅丹丘城，谢家兰玉森。君家龙首兄，绛帐开沈沈。有时过萧寺，借榻清风林。笑我泉石痼，示以膏肓针。欲弹广陵散，惜无中散琴。欲上南阳疏，不如梁甫吟。琴以歌南风，吟以道古今。一鸣才邕邕，忍见凤鸟喑。朣朣垂景星，坤维长照临。

入夜萧萧响，声消恰转更。仅能酬节序，不足殄蝗螟。瓦缝何曾满，庭凹亦未平。窗疏灯欲死，俱误照书明。

西山爽气在眉睫，不在悠然得句时。髣髴长沙少年样，清新瘦岛晚唐诗。全提韬略亲分付，半倚𫐌星看设施。笑指貂蝉旧时物，自兜牟出恐成迟。

六阴才伏便回春，刚德潜随君子生。白日旧从黄道正，使星今傍紫微明。冰霜不作三冬凛，权量行歌一道平。湖上诗人望归节，御屏风上已题名。

欲酬天问些灵均，九畹归来活写真。采笔不知春去后，自芳元不为无人。

三吴富且庶，亦复多名流。比屋充栋书，千斛衔尾舟。季子有遗烈，列国古鲜俦。人生五马贵，弹压如此州。欲雨天作云，欲晴云翳收。幕府非无贤，大田今有秋。不知夫如何，夙夜常轸忧。税亩济楮币，济鲜恐不周。刮剔锥刀余，岂若仁义优。藏富当在民，富民安用侯。迤逦及间架，分毫相校雠。陵迟必哀痛，噬脐将谁尤。剥床既及肤，民瘼何时瘳。公乎小留听，毋敛双眉修。唐虞有神算，禹皋相协谋。芝兰撷无遗，杞梓毕见搜。四郊固多垒，岂在一己羞。何如勉加餐，缓带姑小留。道听怀好音，后苑摛词头。未解颍川组，已覆黄金瓯。

此妙伊谁得，能名惜不闻。痕收新涨水，瘦宿暝归云。烟霭疑无墨，凫鹥不乱群。可堪擅毫素，幽讨盍平分。

向来尔祖在西都，掌监同闻诵子虚。直与吠尧群类别，短屏写影护琴书。

掉牧羊鞭弗学仙，十年不转旧星躔。僦无郑广文官舍，醒欠苏司业酒钱。前席对床偎死火，反骚续雅聒清眠。江湖事业掀天地，岂在累累六印边。

元正霁雪卷阴机，做得晴如此夕稀。金菡新红连夜发，玉轮初夜碾云飞。漏随冰泮生和畅，海涌山来抃峭巍。莫把笙镛驻麾节，禁林树树响催归。

苔衣槁干起枚条，的皪生香韵更饶。领袖鲜风高素节，精神华月凛清标。冷看不若同疏幌，煖熨何妨酌瘿瓢。瞻望白云天一角，年年思远寄迢迢。

紫萼腾芳金撚须，一花破白万花疏。若非参子黄昏后，应是华风邂逅初。楼上略停横玉手，垅头聊代故人书。潢流漫漫无清影，试瀹山泉导石渠。

楼居八十行地仙，两脚踏土轻蹁跹。饮如长鲸食如虎，老齿不摇金石坚。年年正三二月天，花间幽讨酬芳鲜。要续李杜三千篇，晚唐不足争媸妍。归来醉卧北窗下，静照无私观物化。孙枝生子又生孙，鼎来庆事前无闻。堂中衮绣方烂烂，门前桃李长纷纷。敛福锡民天所祚，吉德在躬如密付。要看寿富享天然，熏陶六极熙熙然。

两雄用壮勒不回，触断山脊青崔嵬。挟风卷雨上方去，旱火击翻平地雷。涧松盘拏俯巍跨，铁干铜柯闯云罅。鲜风不断璎珞珠，桧老枝腴乱零挂。四老墓田樵牧践，莽堙蓁塞无人剪。振古芳尘玉象高，印泥遗爪霜鸿远。旧吟新扁皆珠璧，雕梁雪壁昏题迹。水流山空春昼长，番令人忆赞公房。

晦朔怜朝菌，谁云羽化非。鼎芽灵液煖，草露太阳晞。莫上杨州去，须寻华表归。云埋金粟路，尽日鏁春霏。

教欲明南国，无如小召公。埙箎后先奏，鲁卫古今同。特操银潢远，清班玉笋空。洛阳潮雪外，脚脚是华风。

紫透红殷态度陈，露葵生色借芳新。春风便是黄金屋，羞杀黄金屋里人。

素琼红玉晕轻盈，落落层层傍砌明。大雅不收成谩与，定随姿态昧修名。

四月五月河港枯，下田上田龟拆涂。山湫剑沕龙光閟，一呼便为苍生超。油然请命朝帝阍，触翻玉女洗头盆。女从帝傍辄大笑，紫金蛇掣暾重昏。田穉九死皆返魂，舳舻衔尾沙水浑。扣如虚谷有逸响，享以明德无繁文。去年老瓦鸡豚酒，酒酣说尹终在口。属闻今复办多多，更听醉农新咏歌。

醉翁不在酒，似与老坡盟。同德裕仁智，如君难弟兄。可无经笥猎，亦有管城耕。唤起旧山贼，清吟入细评。

颓簪堕髻鸿都叟，爱酒如金叵常有。有时得辄止奔鲸，各开吞海谽谺口。不辞一醉一千日，千日芳鲜致无术。临风大呼刘伯伦，欲分余沥洗浊泾。伯伦拍浮酒船里，不信人间有泾渭。须臾酒醒骑马归，雪精玄犊颠倒骑。半醒僮仆相扶携，嵬岸混澒忘颠隮。狂态百出弗自知，画手一笑尽得之。如镜铸像尤出奇，想当恁时百不理。道德五千风过耳，更复沉酣到六经，六经古人糟粕耳。

谓是洪羊雨，洪羊几日烹。天悭才自破，田稚忽更生。涨溢重湖渌，懽腾万籁声。敛藏天下富，无廪不常平。

龟田似大横，刚燥不容耕。秧瘦无新思，舟胶阻去程。溽思梅雨后，寒厌麦秋晴。旱魃方为虐，无容顷刻生。

久矣惟心祷，呼龙徇物情。均沾四郊足，不负九推耕。蚌活沙头脯，鶑新雨后声。娄丰斯在望，老瓦醉秋成。

拊斗答虚籁，和寡嗤笑多。得时朱离淫，苟合终不和。悠然得遗响，如得金叵罗。还汝金叵罗，听我铜斗歌。

老我名铜斗，可糁亦可糜。旦旦数瓶粟，不饱亭午饥。层冰十万钱，剖蚌黳鬓丝。宏功厚斯享，毋使宏功隳。

斗也贱者事，拊击谐吟讴。吟成襦袴歌，谓尹当借留。尹如黄颍川，又似韦苏州。重临亦不恶，领略沧江鸥。

欲看芬陁利，搀凉晓入山。毳宜松露馥，屦惜藓文斑。蛰破渊灵去，腥随涧雨还。歌禽破幽寂，深树隠绵蛮。

疏棂夜肃肃，须臾复萧萧。怒穴土囊口，倏若钱塘潮。举屋如断梗，拔木如拔苗。破山老苍髯，深林古风标。蟠错黄金园，戛摩丛玉霄。九秋娄战伯，万窍皆声销。拗折巢鹤顶，攧折潜虬腰。断裂到臃肿，更复论楚翘。阅世今几何，殒身不崇朝。遂使青童童，不及红夭夭。痛此梁栋具，充它烹饪樵。多应蜚廉慵，虐致生物妖。至今月蚀篇，首恶当嘲调。因依获附丽，傲很仍矜骄。佳树首见凌，绿发首见雕。曷若凉解愠，又令不鸣条。生春日酣酣，吹雪停瀌瀌。昌稷丰薿薿，殄莠除翘翘。四郊扫烽烟，九天清泬寥。云开郁蓝天，观阙飞岧嶤。群后灵在兹，不曰舜与尧。愿辍股肱佐，下昌熙洽朝。天远云不来，借便抟扶摇。

夏首魃为虐，种插喧戽车。骎骎六七月，原野皆菁华。再拜田祖赐，熨帖海若家。大有课水耨，小康占山畬。因依瞻江云，西北起𪿫车。归来省户牖，绸缪亟撑叉。须臾眂沟壍，揞塞深搔杷。大块果噫欠，天阔谁能遮。水立十丈浑，吹沙复流沙。江海尚若此，柰此个稌花。再驾才浃旬，怒很尤雄夸。檐声挟霶{雨/沱}，谷口应{含牙}谺。岂其发育初，继以肃杀加。吹嘘咸失中，刑赏仍过差。乡来赤壁火，万艘沈碧涯。鬼操逃天诛，不剿残贼芽。巽二死余责，噬脐徒咨嗟。矫矫水中龙，浮硖千万艖。尺棰笞独夫，鼎足成一家。至今说蜚廉，慷慨徒拜嘉。云胡艰难际，狂暴相纷拏。耕夫日悬悬，馌媪霜髿髿。欲刈争淬镰，欲获竞整耞。私偿忧并吞，官输虞扑挝。妄冀丰民天，仰天号且呀。反吹果何道，身正心不瑕。𫍢𫍢沸𫇴荛，静默宜无哗。聪明弗遐弃，试以置齿牙。千虑贵一得，何必棼于麻。更诘姬旦鬼，勿谓东山赊。

在御无弦别有音，音中逸响岂难寻。一弹首詟乘轩贵，万古群空立仗喑。肆狡缺唇安夜穴，凭妖九尾远城阴。双旌不驻夫差国，谁振延陵季子心。

盛时考槃古逸民，湖山草木咸知名。至今八篇烂古锦，岂特五字如长城。长驱万骑到其下，束手按甲循墙行。大邦维翰蔽骚雅，遐冲既折犹精神。抗衡剧孟一敌国，弹压西子孤山春。死诸葛走生仲达，送修靖邀陶渊明。聚蚊莫及怒雷迅，老瓦不乱黄锺鸣。清弹岂为赏音废，自芳更问林扉扃。鸥盟未冷浪拍拍，弋者何慕鸿冥冥。水流山空鹤态度，冰枯雪寒梅弟兄。梅当成实自调鼎，鹤既生子仍姓丁。乡来偶同赋招隠，老去亦各相忘形。故庐夜夜月如昼，少微耿耿天无云。千金傥可市骏骨，万古适足空凡群。百身可赎但虚语，九原唤起知无因。为公满酌井花水，酹一抔土公应闻。

苍官百夫雄，盘错千仞冈。铁干紫尤劲，铜柯青更刚。屡吞霜雪敌，弗受斤斧戕。支厦不为柱，跨壑犹飞梁。胡为在泥滓，断岸繄关防。岂伊坚贞姿，泥滓永相望。中分枵其中，吻合相抵当。彼巧事穿凿，我方信行藏。惟其司出内，秉彝德之常。谨口饱涵畜，与时相抑扬。持满岂无道，损余端有方。尾闾小溟渤，砥柱回污潢。瞥尔手翻覆，枯涸随汪洋。叔度万顷陂，未足与较量。匠氏弗遇郢，才不登俊良。藐然用其小，约水不得洚。有若古豪隽，落落吞湖江。遭时发所蕴，利泽何其厖。时哉倘不逢，蕙帐云雾窗。独善与兼善，一辙元非双。任大岂遗小，养浩惟能降。对此一感慨，勿谓吾言哤。

陶器承昆珉，猎猎散绿丝。饮以一杯水，卒岁长如斯。露叶矗锋锷，霜根蟠崄巇。昌阳欲论功，十驾不得追。松柏脚踏土，并驱仍背驰。寒苦我所安，泉石皆闻知。岂意泉石间，得此偿心期。澡濯冀怀新，疏剪贵适宜。芳洁日以薄，潜逐炎凉移。谓我水太清，汝便清涟漪。抑我水太浑，古井非污池。孤根要特立，晚节须坚持。贞姿或不返，终当怨尤谁。春葩与秋芗，擅美固有时。西风一摇落，不死将安之。亦足观物化，亦足为箴规。

凫短何曾计鹤长，从他踽踽复凉凉。马归塞上元非失，弓在人间岂是亡。旋别薰莸充子佩，賸栽红白课蜂房。到家趁得梅花在，分遣飞来数点香。

无言桃李各成春，造化番腾巧入神。佳境骎骎逢蔗尾，苦心隠隠饫猩唇。蠖虽善屈难忘直，虹岂长蟠不得伸。一日百畦机事了，区区亦有汉阴人。

水冻冰连底，山疑雪满颠。恰才如旧腊，全不似新年。绵折何曾暖，柴生只拥烟。较他山店雨，枉自怨秋天。

拄天有佳木，青跨云沉沉。不知几何高，四海分清阴。悠然响虚籁，万象寂若喑。寒则为阳和，盎盎春昼深。穆若吹清泠，六月消烦衿。烈风益遒劲，厚地盘崎嵚。浓翠出云雨，大旱徯作霖。巍巍架明堂，枝干端可寻。上有孤凤凰，下有众羽禽。和乐声成文，戛击韶濩音。大雅得指归，一洗郑卫淫。向来艰难际，凡才空满林。天风一披拂，寸碧开遥岑。遂使化弦改，人命蚁出燖。大哉德曰生，抑见天地心。悠悠江海人，蜀道扪井参。怀土如仲宣，破囊无一簪。回首白玉霄，欲往勇不禁。区区竟何有，有句如惜金。金亦不足惜，铸作颂与箴。

井花嫩煮熨梅花，先酌芳甘注佛茶。冷淡工夫相次了，却留窗日看横斜。

矮丛傍砌小成阴，冻彻敷腴谢水沉。细著鲜风扶弱干，賸将零露酌芳心。华裾冉冉低青绶，柔玉棱棱衬嫩金。弱水绕山三万里，断魂长记碧萧森。

涟漪碎剪成新萼，廉纤带雨尤轻薄。人间但见巧番腾，天上不知谁制作。九地瑕疵都粉饰，重云揞塞难恢廓。晓光夺目增眩转，夜色侵灯尤闪烁。康庄充斥去无路，老干压低摇不落。寒棱冻得水生皮，气艳冷欺裘拥貉。可胜思苦相嘲谑，旋忘手冻争拏攫。乱委平堆可照书，圆瑳小握供弹雀。静闻裂竹亟扶颠，勇作探春思蹑𪨗。犯寒果胜附炎热，苦饥预庆歌丰乐。长须嫩煮蚓方泣，小龙新破团初瀹。默观造物真戏剧，更看一色吞沙漠。载赓险韵付衔枚，孤军大敌空横槊。寡和尤知白雪高，非偶自贻齐大噱。

六花萼萼都无叶，万花鬭白都输雪。缓飘微霰止还集，急趁回风飞欲绝。山固无愁鬓先老，竹非为米腰频折。乡来囊萤本同调，今夕风灯不愁灭。僧窗处处茶烟湿，渔舟个个纶竿掣。老坡不犯汝南令，粲如晴午裁新缬。乾坤荡荡无畛畦，比类区区空琐屑。雾沉云重记葳蕤，雨收风拾书轻瞥。肯为忠臣六月飞，賸烦太史从头说。粗人金帐暖如春，诗人布衾冷如铁。

透骨清贫两苦心，圆方觅句妙方琴。尚堪拥鼻麾崔烈，来借楼头破布衾。

叶底金茎沆瀣浓，篱边令尹酒尊空。回头说与闲花草，自占春三二月风。

唐刻文虽泐，梁时寺可稽。已无金布地，犹有宝名溪。水媚珠生浦，云低篆绕畦。夜遥僧定起，璧月在璇题。

水自朝宗去，源曾发此来。惠琳参政事，澄观擅公才。葩焰古难续，袭衣今未开。不知五百世，几度擢陈荄。

云卷云舒欠十成，暮霞曾误客占晴。不堪满载朱泾月，冷落阳关第几声。

花围竹护锦成林，檐压红云遶砌深。燕子来时寒未了，莫教帘幕带春阴。

秋塘自是眼头高，倒屣于君老更豪。兴尽有时聊访戴，法当无酒亦邀陶。乡来文字如翻水，近日工夫又反骚。月是秦淮旧时月，平分只合与金刀。

年高唐进士，官小魏诸王。落落青云步，朣朣古锦囊。笔随文冢瘗，剑返虎丘藏。分得闲风月，湖山不掩光。

裳织新云锦，交寻旧布衣。荆蛮九鼎重，岭海一官微。心事渊明是，天时伯玉非。谈高方谔谔，调古独巍巍。亦有兰为佩，能无简绝韦。灌缨东磵水，访旧北山薇。老我家何在，颠风鹢退飞。袜头常反著，车辙每殊归。但觉乌仍好，端知骥可睎。草中同臭少，爨下赏音稀。煮字徒相饷，忘言合见讥。牛腰繁卷轴，蚌腹欠珠玑。重借言如史，轻因鼠发机。毳云甘寂寞，华衮借光辉。鸡肋初无取，云斤不足挥。楼宽长挂榻，月好许敲扉。踵息宁乖众，心声愿听希。李虽嘲杜瘦，孟不与韩违。末路宜多助，孤军伫解围。载驱惭款段，忍负镂金鞿。

中原闻休兵，久客问归路。穷途倦策蹇，窘步甚脱兔。小立候柴荆，互闯走儿女。喜极先蹙頞，思苦旋煦妪。触绪尽愁态，抚膝见濡慕。诸邻稚扶老，旨畜各携具。老瓦勇倒泻，飞觞约深注。居者诉征调，归者诉羁旅。懽呼贺生还，不醉不肯住。哂乃骊山梦，奇警在团素。生灵果何罪，此祸竟谁与。眼明新画轴，心折旧题处。掩卷续微吟，玉倚亭亭树。

挟纩如冰薄，无毡替客愁。绫衾闲直舍，布被老夔州。楼玉方撑起，山冰莫倚休。岁寒知小友，余暖肯珍投。

易销知地燥，未济识天悭。凹凸难行处，模糊转盼间。定应凭小槛，频看钓沧湾。嫩煮添茶兴，何须倒玉山。

群峰惊易老，犹自替人寒。有火虽红拥，慵吟只白看。不妨添冷落，何暇扫零残。小伫茏葱日，销镕却怕难。

填得中心合，铺成四面齐。宝奁方剪玉，璧范直裁圭。水镜难呵雾，冰田不点泥。霜蟾都隔断，弗许透灵犀。

云子炊香欠策勋，无心亦作一廛耕。石田也似砂田瘦，不是冥搜太瘦生。

索得藑茆不足占，趁晴翦翦插疏檐。弗图炙背干阊阖，试策奇勋到黑甜。

法自春秋著一王，不曾纪瑞到莲塘。露盘对倚金茎小，水镜双寻玉井凉。同样着花仍并蒂，异篷结子不分房。会须问字求玄草，接武华风到后堂。

倾城倾国俪侯王，千载余芳托藕塘。红入双葩相艳冶，绿摇万柄觉凄凉。侧承初日联风袂，并挹残蟾酌露房。花下诗人长不老，岧嶤直禁玉为堂。

我思浣花翁，梦绕浣花水。有竹一顷余，杜鹃暮春至。开元天宝间，九州暗风尘。新诗一洗涤，天地皆清明。槐叶一杯春，思君欲走致。悠然忧国心，天地相终始。

苦吟京华春，韩门得归乡。但知空哑羊，未暇识龙象。逢人问梓州，策蹇来长江。长江蛟龙怒，涛澜相舂撞。公来一弹压，熨帖平如镜。新吟若为容，万古秋涛莹。

伟哉不世才，要为天下奇。一鹗不待荐，自受虚皇知。力精运甓处，心切闻鸡时。去年镇南徐，前年来合淝。至今军与民，念之如母慈。肖象系遗爱，岂特甘棠思。便合登岩廊，虚襟待畴咨。春风玉笋班，夜光增陆离。荆楚天一方，有生怀保绥。不向繁剧地，何以观设施。明明九重意，大任端自兹。诸儒浪夸诧，自许傅与伊。重内不重外，图安不图危。一旦大典章，瞢然如乱丝。始悟少更历，虽悔将安追。有商六百年，不待试者谁。版筑与割烹，中有辅相资。后世伊傅流，纷纷何多为。公乎风尘际，卓荦起一夔。轩昂气如虹，霹雳手欲龟。永怀更一行，策勋早言归。坐理天下事，迎刃而解之。

之子瘦策湘竹枝，冩我委羽春耕时。鞭索在手横谿湄，看牛饮溪特子随。开窗卷帘惊见之，有二文殊还自疑。镜中瘦影丝发无，参差又如饮谿牛。觜连觜，蹄踏蹄。恍然因我得见伊，不知见者端为谁。

结局又开端，更初数到残。小须新过割，却问旧平安。事事从头起，悠悠倒指看。六千三万日，逐日度何难。

翠盖童童胜碧油，老根络石漱谿流。秋池两部吾无取，留得江声在屋头。

山敛吴云暝几层，卷帘都上内前灯。朔蓂六叶初弦月，犹作朝天淡扫痕。

有地皆堪隠，云胡独指西。劫烧翻浊焰，刹说听新题。春荠挑蘋渚，秋荷缀稻畦。觉天无落月，耿耿印苕溪。

印佩三周法，莲栽十丈花。源寻南岳正，路革化城差。静与月分座，闲如云住家。不知百世后，谁索紫金车。

云与檐楹面面齐，脚头高处觉云低。水围万雉半烟雨，天彻四垂漫畛畦。冉冉无心犹可拊，堂堂有路亦堪梯。若非梦泽胸中小，空倚阑干到日西。

截水开平地，浮天界碧空。有云分越镜，无柳似吴虹。菱棹阑干外，荷花鉴影中。断桥吟不尽，行过御沟东。

只么随流去，如何庆佛生。飘零嗟劫浊，湔洗俟河清。托讽知无益，谗谀又不情。韶阳奉尘刹，不荐一杯羹。

死向生前办，铭留去后思。穴疑龙井迥，邻傍鸟窠移。殉有登山屐，传无跨灶儿。它年三尺剑，谁挂碧松枝。

力敌难教死鬭心，墨轻毫淡柳阴阴。莫将抵触迂奇思，只冩洪川扣角吟。

柳色经秋草葑湖，菱荷雕尽到菰蒲。谁将处士孤山路，幻出天台九想图。

乡来风骚坛，作者肩相摩。遂使宋嘉定，不数唐元和。磵泉一官冷，门馆雀可罗。管中既微露，屡倒名胜戈。自笑不入时，独对儿女哦。锦瑟岂不好，弗好如之何。岂特弗好耳，平地千丈波。泠泠玉藕船，岂曾翻钓蓑。归与造物游，坐受醉尉诃。云月相献酬，泉石供婆娑。幽芳时自妍，幽鸟时自歌。遗补南磵书，乐胜东山阿。怀哉东华门，白玉鸣朝珂。忸怩避谗謟，趑趄虞𫐘轲。聊将须臾忍，付与两鬓皤。听君闲适篇，所得谁最多。持此寿闲适，金蟆空坡陁。思君令人瘦，水远山峩峩。寄声谢鸿鹄，为把青铜磨。莫嫌俗眼白，且惜朱颜酡。

竹扉无人敲，掩关长夕曛。一饥苦难疗，三篾收奇勋。鼎来四胎仙，缟袂垂玄帉。其一行且却，隠若避世纷。其一拟前迈，步武闲如云。唳者又其次，画然戛天垠。季氏响相答，和乐方訚訚。昂然青田英，暂尔北磵𣸣。鸾鹄倘可侣，鸡鹜端不群。乘轩初何心，在阴当有闻。日饮涧底渌，时啄岩根芸。华表怀故都，蕙帐悲移文。仙凡岂异辙，风月当平分。主人尔同调，与俗相莸薰。浪迹傃富贵，永怀酣典坟。衡连老苍官，从合抱节君。遣尔寻考槃，亦足张吾军。人方斧槁梧，对此齿没龈。骎骎恐尔及，惴惴令人慬。胸中小天地，笼中何足云。

后来如积薪，在前类扬秕。群飞刺天去，寻坠九地底。扶摇转羊角，力尽固应尔。赵孟能贱之，何取赵孟贵。譬夫春方妍，处处耀桃李。冶容倚皓态，厥类叵胜纪。一时颜色鲜，永永曷足恃。要当见平生，姑待灏商至。楩楠大蔽牛，支厦栋梁器。春风不知喜，秋风不知畏。炎炎金石流，凛凛复堕指。四时有常守，坐看造物戏。用大古所难，肯顾万牛废。怀哉楚令尹，落落差可拟。弹冠既三仕，解冠辄三已。岂弗曰代耕，岂弗曰行志。终将奚以为，了弗事愠喜。一笑付倘来，道在百不理。特操固超绝，小智谩嗟异。区区荣辱际，判然遂成二。炙手苟可热，骈首争附丽。欣戚变妻孥，况复论州里。悠哉经济才，未始挂牙齿。不独不过口，未必不掩鼻。恶此而逃之，政恐不免耳。弗为天下先，闻诸老聃氏。徐行后长者，孟氏亦若是。聃也未暇学，学孟顾不韪。唐虞已千古，执中揆诸理。问之果何事，孝悌而已矣。

止止天连碧，沉沉镜不磨。渊源端有自，潢潦尽从他。清可临流赋，浑贻濯足歌。中津谁击楫，后进自盈科。亦有西驰者，其如北注何。还元虽一味，到了不同波。至洁清严濑，孤忠叹汨罗。勺贪惩俗下，汲酿乐天和。洗耳成轻去，乘槎倘重过。咸池升晓日，何必挽天河。

轻罗熨帖展谿湄，溅沫飞涛顷刻移。莲子焦时红蓼紫，采菱船小不禁吹。

桂为诗人馥，邻喧羯鼓催。秋窗无唤起，海石借飞来。眼老因山碧，襟疏并水开。何妨不解饮，对客浅持杯。

古佛舒光照夜遥，微明欲灺倩谁挑。福田中有光明藏，试遣周郎问小乔。

寒压痕云冻不消，华风酝藉不鸣条。瘦枝褪煖无多韵，亦有鲜明玉色潮。

谿痕寒不肥，岸容晚益退。其谁怜婆娑，明霞剪零碎。烂烂饱泠露，酣酣俯清濑。宛然古铜碧，嫣然靘妆对。又若翠袖薄，瘦立烟渚外。西风仅如许，晚节尚可待。遂拜拒霜号，不受断肠浼。亦岂无老成，试请推行辈。桂腾小山馥，菊耀东篱采。裳衬芰荷衣，服称陆离佩。芳芷雅相乡，宿莽安敢背。花城隔仙凡，俗说信茫昧。独有离骚经，名氏得先载。

绝顶丛林茂林叶，虮虱象龙争迅捷。汤沐风晞曝煖檐，薮剔原搜会秋猎。齿豁明瑶水为扈，编密青琅陆为罟。围溃犹思勇负嵎，匪麈匪麕非虎兕。小生束发能操觚，亦有武备当前驱。但知疏散非长计，不知远岫云如髻。

官焙曾看白玉花，不知黄玉在山茶。浅欺罗柳香仍烈，轻压荼蘼浄弗瑕。著露未晞才半萼，倚曛欲透忽全葩。月团已属卢仝赋，别调何妨记物华。

襟怀浄无尘，太山岩岩秋。心声响虚籁，何俟西山幽。悠然一段清，可就不可致。苟非可人就，未必蒙倒屣。吾家短髯翁，吴霜诧新茁。因依眉睫间，凛凛可濯热。钩帘事晚眺，层翠出林杪。一笑自点头，万象同飕飗。

鲸浪粘云白，狼山隔岸青。鸢来方跕跕，鸿去忽冥冥。欲济江程险，先祈海若灵。贾胡相习俗，抛掷有残经。

无药医双树，扳枝忽再春。不随人换世，曾见寺归真。雨露虽全节，风霜只半身。荣枯相倚伏，东海复扬尘。

小似剡溪船，方方斗底安。绿疏云母透，青琐水晶寒。蟾影从低入，蝇头得细看。人皆苦炎热，一点不相干。

月冷孤山幌，潮翻沪渎春。关讥今不古，课最食常贫。北雁云难驻，南枝雪又新。莫教诗满箧，忘却寄来频。

寸金尺地长安土，不种其他只种葵。葵倚太阳知向背，土于生物荐华滋。睡醒檐影三竿早，歌彻花阴几线迟。欲劝飞光一杯酒，要看侧盏绕芳枝。

悠悠天壤间，务各得其所。兽蹄交鸟迹，尧忧填肺腑。伟哉神禹功，明德迈前古。九畴既定位，万生斯按堵。奔驰服牛马，飞潜适鳞羽。虎豹嗜残暴，山林托深阻。云胡不奠居，出辄啸当路。昨来东家妪，云汝三瞰户。西邻竞相告，丰豕娄攘取。行苇既践履，生理靡繁橆。田野日搔动，老羸困病窭。遂使扊扅歌，不待黄昏{度攵}。唐虞全盛时，四凶怒如汝。赫然雷霆奋，四罪同一举。彼无罪汝意，汝特犯其怒。商监犹未远，与汝凶孰愈。蝮遭愚溪宥，鳄避昌黎去。大信及豚鱼，二子吾所与。彼暴化为仁，汝仁亦其伍。犹来仁暴心，不隔毫发许。度河速迁徙，负嵎毋跋扈。况今属多事，诛求猛于汝。两雄不俱立，孤踪曷足怙。勿谓三家市，智勇未易数。智者有余怒，勇者有余贾。排云叫阊阖，长歌捎林莽。四聪若旁达，百揆必鼓舞。毒机发必中，万悔竟何补。丁宁不汝欺，盍亦听吾语。苟如不我听，是不听尧禹。

穷山忍调饥，小窗玄豹蹲。百行无一膻，尔类曷所闻。倏忽来往频，蠢蠕争夺繁。报王张义气，贾勇如虎贲。鼓行有行伍，回旋呼弟昆。陁然方解严，滃然新分屯。长蛇偶成势，偃月非无辕。咂肤甚虮虱，足𫘝不可扪。上我古生台，隙我新垝垣。缀我玄兔颖，饮我陶泓浑。或循伽梨圈，从朝不知昏。小弹复就地，讵忍伤其元。屡扫复屡集，再驰仍再奔。咄哉诵帚儿，轻儇真少恩。不复事扫除，直欲加燖燔。斥儿旋呼蚁，请试为蚁论。好生乃大德，略听吾{口昏}{口昏}。尔宫大槐国，附庸檀萝根。南柯在其左，东厢曾偃藩。休云城郭卑，中有侯王尊。蜩甲贡庭实，虫臂供盘飧。犒享日厌余，糗粻时有存。可以燕族属，可以蕃子孙。悠哉天地间，晓然愚智分。鹏则抟扶摇，鷃则止棘樊。蟭螟固微茫，触蛮方并吞。巨细俱逍遥，彼此适晏温。老我不足慕，负尔犹忍言。尔留固不恶，诵帚真尔冤。去去别处去，我砌休重扳。

人言蝗有知，我谓蝗无知。使其果有知，不出昌明时。傍睨听我言，饮笑辄见嗤。问之何因尔，却立双颦眉。甚矣戆且愚，抑非狂则痴。谅不阅图史，又弗闻书诗。不知朝廷尊，但习山林卑。耕稼徒勤劳，理乱慵考稽。嗟子昧理道，使我繁言辞。伊昔贞观中，民生皆熙熙。呻吟化讴歌，文教渐戎夷。行旅弗赍粮，道路无拾遗。外则方与虎，内则傅与伊。腹心颇胜任，股肱良倚毘。四海同车书，九重垂裳衣。虞夏相较量，毫发无参差。善乎魏郑公，惜哉封德彜。当此全盛际，蝗起夫何为。初传满郡国，遄复侵京畿。民瘼副所求，丙夜长怀思。未旦坐以待，罪己勇不疑。奋然事吞噬，厥类举族移。上帝斯下临，捷于声响随。良苗曾勿伤，凶岁稔不饥。太仓皆充盈，老瓦相淋漓。开元天宝间，燮理颇失宜。虫横加暴残，田穉难支持。号令速且严，捕逐期毋遗。氓力日困毙，彼类尤蕃滋。不能格天心，徒欲徇己私。设或遇水旱，人力恶乎施。世变日益下，汤德常巍巍。盍广成汤心，以为百世师。上自天子圣，下逮兆庶微。德合倘可行，力胜勿自欺。可以弭灾异，可以延贞祺。我固肃听莹，拳拳其敢辞。再拜嘉昌言，大明烛冥迷。仲夏月既望，我适田中归。趯趯五六辈，出入荒芃茨。见之辄怵惕，滂然挥涕洟。小复相与言，胡为乎来兹。倘尔因我来，伴我食蕨薇。毋使我稼伤，勿令秋庾亏。俾其丰粢盛，余则糁藿葵。谨勿鸠尔类，谨勿增我悲。尔众易暴寡，我瘠难再肥。一善倘可穰，众戾幸见归。天乎弗遐弃，虽死甘如饴。蝗方蔽天来，容与天云垂。悠哉翔而集，果适他山飞。曩闻斯行诸，今者亲见之。便当如负暄，排云叫天扉。庶几持一得，或可赞万几。宣示𫇴荛言，下付百职司。上宰天下平，连帅阃外威。郡国其颁行，风俗端可移。勿谓此道迂，试以诚至推。推此及四海，贞观何远而。当法太宗是，毋遂姚崇非。

皇极建五福，筮得一曰寿。人间最殊特，何者出其右。持以奉君子，数量未易究。乐哉仁者静，克享本天授。况复湖海豪，不在曹刘后。良玉市有贾，韫匵敢轻售。用大古所难，跼缩万牛脰。巨镛当簨簴，欲振待洪扣。乘槎到丛霄，下士逮圭窦。药物固满簋，骥子亦盈厩。弦歌美遥夜，图史乐清昼。养高知道腴，思苦坐吟瘦。淫蛙不停响，老凤合伸咮。想当吟酣时，俗驾不得簉。广居与正位，自有不须僦。一篇荐蔬笋，三舍避衮绣。桂玉破官舍，芝兰茁瑶甃。莫讶分符速，正恐传衣骤。归来黄金瓯，名氏得先覆。看镜了心期，一笑丹砂就。

竹分宛陵去，环赐北关归。出昼只三日，排云趋九扉。春风随意好，卿月上天飞。想见高寒处，朣朣并紫微。

笼锁新鶑啭，帘容旧燕归。禁林仍下榻，画戟漫开扉。虚与谷相应，淡如云自飞。升沈知雅量，喜愠不几微。

妃子惊回午枕时，别无名品略因依。效颦已笑林禽粉，谐俗偏嫌谢豹绯。碧酒晕朱犹未褪，丹肌痕露欲全晞。同盟更有红千叶，细剪垂丝纬锦机。

清才出故家，幕府在东嘉。吟熟蕃池草，潮回富石花。霜垂低树实，珠滴小槽霞。更勺龙翔碧，晴窗试麦畬。

雁宕雨初收，迟将部曲留。佳山如好友，远仕当清游。忆与白鸥侣，曾盟贤郡侯。依刘可无地，莫倚仲宣楼。

肯续高人传，能分鼎足无。烦君添一个，为我壮全吴。正学非谋士，清吟岂钓徒。须知而祖意，断不在莼鲈。

羽葆欹墙绿未摇，春风易放曲尘消。天教叶叶关机轴，不与群芳一样雕。

新茁吴霜剪不零，临鸾羞涩对星星。天生两眼人嫌白，只有青铜照得青。

饥蟆缘云吞婵娟，径圆千里亏一边。何年吹缺堕九地，更复几时飞上天。不悟素为明所误，削地更无开拓处。遂使骑鲸汗漫归，拟斫婆娑镜中树。又疑白玉楼居大手笔，喝得倒行轮半仄。至今弗作玻璃声，犹自铮铮作金石。不然十连酬贾难，怒发凛凛冲其冠。归来寒芒耿夜阑，亭亭小试龙文看。半规朣朣尽分晓，团团如漆知多少。是中观德又观空，缺处何曾碍圆照。

弦改南薰曲自调，萦回小篆水沉消。叶舟自打窗前过，只有杨花度小桥。

不解俯华簪，峩峩独苦心。反骚嫌少作，番袜动新吟。折玉兰风急，摧金菊雨霪。中年儿女泪，消得几沾衿。

枝繁疑坠地，烟暝欲炖空。止渴差相似，和羹却不同。每嗟龙井白，易变鹤头红。好在文园令，冰盘对晚风。

虽与余香别，何曾别样开。一花分六出，千叶是重台。玉洁浑无玷，金黄谩夺胎。寻思天下白，只合友江梅。

别浦潮生玉一痕，倚阑目送渡江云。宝莲秀色连秦望，商略风烟到十分。

隔江便是越州山，无雨无晴尽好看。不妒卧楼高百尺，妒它终日倚阑干。

有生分贵足，足患不自知。知贵得所止，不止盈益亏。盘磵隠沦友，图史森孙枝。闲适寿且康，不止将奚为。卜筑修竹间，养正是用宜。惟其得所养，自乐颐之时。初筮得上九，颐道皆备之。静默战纷华，燕晦观群蜚。对月喜秋霁，问柳知春归。鸣鹤闻夜弦，振鹭惊昼棋。池宽纵鱼乐，机忘悟鸥疑。幽草时自妍，歌鸟时自窥。钓则钩可直，艺则芳可移。酒酣卧花底，不知吾为谁。起来飞羽觞，万化同熙熙。药圃雨新霁，徐步观耘耔。眉津双解颦，心渊平弗欹。酡颜渥且丹，老鬓秋不萎。从它自逐逐，舍蔡观朵颐。

三年一楮成，九年一弓就。虽刮造化骨，总落造化后。叶生翻袜法，二者竟何有。因依霜节劲，缱绻虚心厚。细意幻扶疏，与俗洗棼垢。慨慷纵一醉，顷刻便千亩。不知盘礴时，更有全牛否。忍贫不谋富，捉衿见两肘。千愁怜竹瘦，百屋嫌铜臭。虽无种秫田，亦有吸川口。

傍水依山便托栖，百年心事老茆茨。恰如彭泽归来后，柳色遮门菊绕篱。

清苕可镜亦可渔，风烟佳处画不如。无钱买田傍城阙，拟僦谿叟西邻居。得鱼换得菰蒲米，菰煮作糜饱则已。宁能负腹不负人，以腹负人不若死。富春残火犹堪稼，上时容易艰难下。在山远志山可移，小草还复令人讥。菱歌惯涛澜，樵声出林疃。蘋风为谁好，璧月待秋满。延月入怀输恳款，好风未必无人管。笔床茶灶散人家，何须去乘牛斗槎。

青巉俯碧浔，潜伏翠层深。雨蚀莲峰碧，岚昏鹫岭阴。朵云生燕寝，片玉下岑崟。可拊仍堪击，依稀一寸心。

怪状出岩扃，山精死弗灵。文如云子白，质带土花青。雨信莓苔湿，蜗涎窍穴腥。九歌如可些，为尔续骚经。

惜闲如惜金，不趱雪侵簪。步向青冥却，交容野逸寻。禅深排默照，句熟动酣吟。得趣忘弦索，无声自赏音。

雁宕秀色连修眉，胸中岂止雁宕奇。展旗卓笔在怀袖，文事武备皆称之。剑南江山梓最胜，弹压江山须逸兴。国子先生绣斧光，一道风烟入评品。颇闻边警喧蜂虿，谈笑从容起凋瘵。勿谓生平少作诗，古锦可容空载归。

蜜花小春操，自笑雪萼迟。中有千斛香，半点不自私。逮兹良月半，著得鲜风吹。吹作群卉先，以庆此段奇。悠然一临风，粲然一解颐。孤芳尔何事，要结斯人知。紫荷乡来橐，彩庭亲付衣。今兹玉笋班，默赞元化机。不知春几何，但见物自怡。蔼蔼蒸粹和，荡荡生华滋。问之何因尔，有以润色之。善颂继善祷，试听舆人辞。亦既多寿祉，颂祷夫奚为。盍观舆人心，以尉舆人思。

大块噫气一气同，条达万汇参化工。不教扶摇转羊角，五日一吹零雨蒙。唤醒枯槁皆蒙茸，假借秋鬓回春容。后来见说兰台宫，君臣相与论雌雄。至今雌雄无辨白，几回拟问兰台客。便从平地欲泠然，结口土囊呼不得。坐使六月七月背汗挥老农，燥土滴作兰塘融。赫赫炎炎濯无处，积威蓄锐尽数施玄冬。一叶东来顺流水，怒号不肯吹船尾。转船又复投西去，蓬蓬依旧从东起。试从逆境求诸己，可容不拜飞廉赐。谨勿颠狂蹈前辙，长不鸣条伴华月。

只作深云土一抔，象龙蝼蚁弗同谋。郁金薰陆不足道，行潦潢污端可羞。岂特龙翔开壮丽，也曾雁宕见赓酬。人言合瘗凌霄顶，我谓凌霄在下头。

观里黄蜂晚退衙，观前桃著小春花。更无寻访麻姑处，零落风烟似蔡家。

日者鹓鸿序，年来月旦评。芳腾新令问，绝似老先生。特立风尘表，全消鄙吝萌。步何妨展骥，乐岂俟专城。书卷终长策，云窗尚短檠。不知身富贵，犹遣笔耘耕。大雅连城重，籝金一羽轻。无弦皆古意，比竹谩新声。玉骨难教俗，金茎只得清。试论簪履旧，细细勺高情。

碎红零绿尽其宜，骈俪收成一段奇。曲砌鳞鳞尤缜密，方联翼翼自参差。大成富有诸家善，小数穷如集句诗。蜀锦吴绫重表出，阿蛮针线策勋时。

适华胥氏问津来，祥兆其先必有开。偶尔入怀真是玉，及乎同梦却非梅。曰兰倘可名千古，指李何妨又一回。未问读书堂上客，斲轮堂下亦英才。

旧从康俗老千峰，紫绮裁葩藐万红。一与宫花分次叙，至今羞杀锦熏笼。

低欠阑干护绿云，紫苞寒褪暖敷英。服膺不下南枝拜，应使余香误得名。

侧飞蟾影入檐低，鹊倦乌慵尚绕枝。灯灺小窗帘不卷，定回冻合玉楼时。

滥觞学沧溟，弗至吾弗已。九仞规成功，弗成吾弗止。方其未至时，傍睨岂知此。及其既成后，岂暇顾傍睨。或云山既高，我则揆诸理。或云海未深，我则反诸己。所立固先定，所诣孰能尼。刻瓜大如斗，浅诺复轻唯。甚者反自画，不则中道弛。傲然曰山海，不了可斋耻。可斋何人斯，故家振番水。束发读父书，介特固若是。幼蒙玉堂印，壮授盘洲记。至于自肯时，不见两君子。黄河可为带，太山可如砺。悠然君子心，无同亦无异。

乡来小朵烟苍苍，乌纱瘦策寻初凉。囊封借月留云章，朗吟响答山琅琅。寥寥十载遥相望，尺书不得鸿雁将。朅来屡分读书床，残编断柬杂朱黄。梅花楮帐芙蓉裳，书传腾馥掩众芳。前日破雨破竹窗，勃窣倒屣成踉跄。寒暄一语不暇吐，望之岿然鲁灵光。郊寒岂复疗岛瘦，齐大叵堪容楚狂。亭亭雪茸未下榻，采采霜荠先盈筐。长歌烂烂古锦段，十诗亹亹秋圃场。离骚大雅得祖述，夜光明月相抵当。不贻它人乃见及，三咽十袭藏缄箱。藿葵{感页}颔欠琼玖，谁羹甘露医沧浪。车轮裹蒲碾云汉，为我举手瓢天浆。

裂竹声干搅夜林，宽裁玉楮漫重衾。遥知凹凸先平满，未暇崎岖探浅深。冻折衣棱须煖熨，明穿檐隙怕寒侵。西湖冻合方连底，独钓无人傍涌金。

密密疏疏忽满林，小斋冷直欠绫衾。旋疑蟾毂行春晓，细看蝇头到夜深。已有四郊三白瑞，更无一点软红侵。庭除层砌皆明洁，长笑当时侧布金。

临邛犊鼻裩，环堵长萧然。千金贱卖赋，忍为俗子妍。安知有名胜，文采明相鲜。环堵不相下，危行仍危言。自有万间屋，未暇著一椽。屹立鹓鹭行，飞作蓬莱仙。鲜为目前计，阔著胸中天。千骑潮阳州，旌旆行翩翩。身居风化首，鞭著循良先。鳄鱼碧潭底，瘴海光风前。物既不疵疠，俗亦知变迁。问之何因尔，仪刑邦伯贤。我恐席未煖，十行来日边。哂乃韩退之，袁州小回旋。当如黄丞相，登庸由颍川。

防拓西南重，皇华赋咏优。忍将忧国泪，来作听猿愁。瘴扫乌蛮俗，吟残白帝秋。修名磨不得，三峡自东流。

俭素律豪奢，攻浮复填华。竹枝谣五袴，棠影懋三巴。硖雨催吟翰，江春酿醉霞。不知舒啸地，谁此岸乌纱。

瘦云臞雪漱霜漪，烟火无功合茹芝。囊锦若编群玉府，树鸡吟续晚唐诗。

浮俗伽梨水上萍，池塘密密蔽澄明。疏开堂印邀麾节，袖出台缄救劓黥。才办买山钱未了，又营捩鼻木随行。悬知不是缁云福，讵敢忘忧衒独清。

日月何私等照临，坦然明白洞幽阴。其余不信信诸己，所以无求求放心。妖可击蛇惟笏在，河当娶妇遣巫沈。不知今夕复何夕，起我惩奸志怪吟。

去时不似来时好，旧海棠丛锦幄低。未必秋风便翻幕，楼空巢冷不堪栖。

歌楼经雨损花枝，魂断无情白傅诗。不啄阿京坟上土，地遒天老总愁思。

天籁无声地籁沈，一轰千仞裂层阴。朣朣唤得关山月，不作离鸾别鹄吟。

煖力轻盈透凤膺，借商唤得老龙应。不知孤负秋多少，盍向坡翁谢不能。

风颠雨横田为陂，没头禾颖靡孑遗。佃夫睨我谓我语，不德致此繄谁为。肉食标吾稼螟𫋌，旧章僭乱民蝥蠈。民不畏虎宁畏官，汝遑恤我输官难。

晚来林屋仙，鸾尾扫疏烟。未啸骑鲸侣，先遮下濑船。一规霜冏冏，万顷玉涟涟。拈却明河咏，收还金薤篇。铁檠乌足拟，石鼎弗须联。等是春风手，清谐湘水弦。空书聊复尔，风御已泠然。傍睨休惊怪，吟中别有天。

今宵较些子，犹自胜闲时。圆缺有常守，阴晴无定期。伊人纷好恶，嫌镜改妍媸。玉臼药长在，霜蟾家不移。金波仍眩转，掌露尽华滋。连璧何妨晚，修轮莫问迟。才逢桂殿冷，便结庾楼知。十事九违意，浮生几展眉。渊明十日菊，苏子一联诗。不是心如月，安知月不亏。

故园风物望归迟，趁得枨黄橘绿时。潮不失期惟自信，象非无胆愧频移。素知天定齐荣辱，应有人嫌不诡随。试问王家第七叔，群山何似蕺山奇。

乡来踏雪旴水滨，雪云贴水一样清。老玉堂仙在江上，玉色照耀梅花明。亦有过庭一双玉，翠鸾矫矫停梧竹。乃翁事业在太史，天遗埙箎响相续。浙江以西秋雨余，一道十九几为鱼。悬金并日相喣濡，官忧输赋私忧租。鲜明绣衣霄汉立，终日讲明荒政急。只今人命在盆底，犹解倒悬端不啻。

改火煮泠泠，坡翁梦亦灵。晓花虽满镜，夜影不移星。疏石供茶鼎，教谁续水经。每来频鉴止，同渭不同泾。

潭北湘南路，迢迢几许遥。十连开帅幕，万斛趁秋潮。地籁喧如市，天浆旨在瓢。典刑具前席，以次应佳招。

帆归自浙西，又是海棠时。多垒为谁耻，六奇何处施。酒壶东向月，心事北征诗。长啸万松影，傍观万户棋。

一寸长淮一寸金，金城千里障尘侵。犬羊未识元戎面，廊庙先知国士心。坐使春风生掌握，行孚大信控喉襟。夜严玉帐清如水，小复轻裘缓带吟。

恰则春归后，分携又一年。絮生萍点点，藕泛叶田田。浓绿草如染，轻黄梅未传。出关钱有禁，贳得百金船。

才解北归骖，锋车又指南。致身当重镇，掩耳谢空谭。山敛层层{髟/介}，江平曲曲蓝。拈将桃柳恨，留与退之参。

南宫逸迹直欲飞，元祐诸老尝品题。新生之犊未易控，仲由未见孔子时。绍兴天子纡宸思，诏写前朝断碑字。缜密中藏轩豁意，乡党篇中见孔子。坡仙滑稽肆吟谑，独与黄秦细商略。平原太守锥画沙，柳家新样元和脚。颜筋柳骨人不知，有子夜半亲传衣。换鹅风味超凡调，换羊更索坡仙笑。

又说池阳去，先寻弄水亭。且藏双眼碧，归对九华青。栗稻霜才获，云房夜莫扃。有来无逸驾，勒驾有山灵。

兰陵传近信，喜似得乡音。州篆六龙鼎，门标齐斗金。故人仍道北，逸兴似山阴。绿绕檐前水，扁舟欲访寻。

门丁通刺字，道是小汾阳。宅相有梅屋，子衿森雁行。蟾犀排麝馥，鱼蠹避芸香。冷帐春风暖，何时话对床。

蕙帐癯仙老，因仍病日侵。楼宽恰方丈，策瘦甫逾寻。谷响呼频应，瓢虚捺不沈。百年浑得醉，不醉百年心。

舍櫂吴松曲，来寻独冷盟。误听对床雨，唤作打篷声。漏缓更筹滴，春从水驿生。晓云驱宿翳，我欲趁新晴。

船压涛山碎，风颠玉雪零。未瞻孤塔影，先乞小姑灵。汗漫开天险，聪明在德馨。丘之祷久矣，尔自扣心扃。

千港乱流归，天沈影弗畦。远疑浮玉小，高步落星低。旧日观潮雪，新来罢水犀。阑干凭月午，一眼碧玻璃。

节制作咸利，悠然见设施。工夫虽自小，鼎鼐却相宜。盟鹭鸥同适，及瓜梅未知。有书闻季父，为致别时思。

朝阳盘错地，分植在庭墀。百尺凛双操，九包来几时。孙枝云雨上，星履典刑垂。莫遣鶢鶋类，频来振羽仪。

勿谓幽居弗自怡，见成湖泖作盆池。淀山只在虚檐下，又当山蕉与水栀。

勤俭工夫自足娱，又将余暇课儿书。盍先撙节储修脯，莫放春风冷帐虚。

有耳诬墙壁，无声谤瑟琴。一机才破敌，何处弗知音。澹墨微茫古，哀丝夭阏沈。天风号万籁，终始不曾喑。

问骨水驿夜迢迢，泖阔风微水不摇。船似井莲花叶小，不禁吹鬓冷萧萧。

根从鼎实振华风，春自岧嶤直禁中。与紫薇花分殿最，带黄昏月尚朦胧。玉堂踏雪司空惯，金谷从他白首同。遥想树梅如树德，小酬冰质洞玲珑。

的皪同枝独擅奇，冲和分寸偶相违。不寻别调酬清婉，横玉声中怨孰归。

鹤膝歧分把瘦枝，节拳支局老支离。解嘲不入时宜处，只合仪刑月蚀诗。

彤霞煖照碧玻璃，一点蜚光欲堕迟。恰似峨眉山半麓，紫兜罗雾布岩时。

他日台纲整顿难，独观风旨弗他观。修名夙振鸳鸾序，元服絻加獬豸冠。已肆浊流堤衮衮，更教华月振团团。都人快睹青骢马，不作从前款段看。

司马家儿历数穷，可能特地振孤踪。永怀东土清风远，不把元嘉纪岁终。

涤噐笑相如，呼儿诵子虚。诸公方荐鹗，仙舄已骑鱼。临𫗧俄翻鼎，储林未结庐。只成几望月，无路问蟾蜍。

仁者胡为勇，全师不足加。一身百夫御，三世四王家。修竹老弥动，甘棠春自花。白华诗欲补，有子振光华。

昔分淮东天，河海幸潜济。悠悠不知远，仅一衣带水。今兹一道惠，列城洞明伟。可望不可及，弱水三万里。山林日深窅，踸踔坎井底。勇闻誉盛德，半属天下士。古调振骚雅，时样列骈俪。苦语杂颂咏，恶石必先耆。在御必骁腾，在治必精美。谨于千虑失，讵忍一得弃。谽呀浩如海，就下拓涯涘。朝夕不知了，莫测方寸地。老我不足为，把茅冷云际。楼欠元龙卧，门寻子云倚。小振伽梨肩，载整蒙茸刺。高视藐豪放，细意问奇字。倚门勿麾之，我欲见君子。况夫君子乡，畴曩屡游止。盖代品题手，声光动天地。公乎皆隽髦，愿听星辰履。大雅傥可作，郑卫赖一洗。

弱弄轻阴却又前，析云洴雾不成绵。籧篨破处随风入，蓦地因风又出船。

如在羲皇上，都忘我是谁。闻锺还入寺，无酒却攒眉。篱落西风晚，琴书白昼迟。千年续遗响，侧枕答凉飔。

河朔尘昏孰解纷，零丁独走不忘君。麻鞋见了重瞳子，还忆江东日暮云。

旧随燕燕擅周诗，海北天南却背驰。惆怅同经弗同里，好怀长似燕差池。

十丈花如织，酣酣拓具区。新于机上落，匀似镜中铺。容与翠绡幌，渥丹铅粉肤。越溪霞湛染，楚梦玉敷腴。隋棹新帆远，吴宫小队殊。绿欹檠雨盖，碧间袅风蒲。勺月清秋冷，生凉暑昼苏。天孙旌浦溆，水帝展屠苏。红白香无别，明光影可{奭斗}。蜕尘古君子，具体小西湖。彷象虽曾赋，形容似按图。奚囊如可制，阔剪贮陶珠。

缁云浅拂衬中单，苏石蒙茸伴月寒。欲与南枝分伯仲，为兄恐自季方难。

筿丛疏薄总虚心，倾国香葩闯石阴。不是阿清幽思苦，属谁洴墨写萧森。

五字堪呈佛，投珍颇惜哉。汤汤大雅后，衮衮建安来。逸思属万象，空庭步几回。海陵藕花幕，已为故人开。

凌烟不着老风骚，剑沕深云铁未消。独欠张华眸子碧，寒芒千丈夜迢迢。

酒酹坟头土易干，何如黄鹤断矶船。会看潮雪莆萄绿，唤起长鲸快吸川。

虎驯石上倚藤枝，细把兴亡问向师。千柱已随烟焰{火烕}，何如表刹未开时。

老火无踪雁有声，雨絻战伯八纮清。西风帆落昆山晓，隠隠青岑玉色明。

月是寻常月，云胡迥鲜洁。老火日就灺，尽扫群阴屑。三万顷天秋作底，连天灏气清如水。金波炫转光流澌，团团曷若初学眉。玉虹跨水腰百围，翩然飞佩湖云低。尺棰缓把单于笞，且复鞭虹随月飞。月中先枝少年日，老蟾老兔曾相识。镜里功名两鬓青，却碾冰轮洞八纮。

阖闾春秋城，风烟俟时振。乾坤不改色，民物见天定。因仍古道漓，靡然随俗移。中流屹颓澜，万派皆东之。沈机静弗哗，澄湛物斯格。和煦生点点，阳春苏额额。翩翩不容驻，宣化思盟主。问之何因尔，去留有常数。真宰知何心，惜闲如惜金。天悭不容破，破不为佞壬。我知真宰心，暂适沧洲趣。恐此复偶然，还须济川具。

泉石岂不好，老我泉石心。可无鹪鹩枝，来傍威凤林。凤兮千仞翔，览德斯下临。青冥丛玉霄，洞视潜伏深。枪榆六月息，共听朝阳吟。梧桐生朝阳，老干垂层阴。夕霭联晨霏，凉入薰风琴。扣弦借清商，千里秋沈沈。乡来嘲哳声，不复沸釜鬵。卷舌绝音响，泯默如病喑。采羽仍嘤嘤，善类还愔愔。醴泉与竹实，报效杳莫寻。且复事颂祷，耸德齐巍岑。词藻苦羞涩，戛击非球琳。伫为王者瑞，九成仪韶音。

三女冈边寺，楼台旧郁峩。近郊闻梵放，陆地出芬陁。天福虽营刹，中原尚枕戈。烟尘绝淮海，熨帖看鲸波。

魃奚为旱虐，亟问海嵎龙。山吐四更月，楼敲三叠钟。天应怜独苦，年亦岂终凶。霹雳轰平地，霶然足四封。

四壁除遮障，炎风似炽炉。汗随停扇滴，气逐漱冰苏。销暑露寒殿，归仁扇暍图。一杯槐叶冷，谁致锦屠苏。

辅郡殊非列郡同，楼居阔著水晶宫。胆尝故垒烟尘外，心在清流湛染中。看不足山归赋咏，发无余蕴到鸿蒙。华阳壁记多名辈，先为苏家述长公。

曷与元龙别，河梁五字诗。多君坚素守，交臂得深知。忆过雁回处，料当梅放时。驿驰行卷外，更寄向南枝。

诺重黄金俗，伦名与布齐。不情山可改，定见水难西。七泽云生砚，千江月透犀。寄声种桃者，且在武陵溪。

玉轮碾秋旻，一印印百川。分光落泾渭，湛染尤澄鲜。素魄当清流，似喜清流贤。冰澌鉴伊洛，支脉逮涧瀍。悠悠涵万象，冏冏洞九渊。可照浊水源，岂异投漪涟。泾也自由浑，月也亏仍圜。各不改故常，亦复无党偏。不知夫如何，竟为浑者狷。天高杳难问，此理何时宣。

鏖残老火豁瑶空，谁遣云生桂殿东。未必清明如五马，故令霶霔洗垂虹。凉灯荐喜占晨霁，渴稼怀新乐岁丰。遥想半轮秋未老，朣朣襟袖振华风。

常熟端平政，难于子产初。有田皆可井，无港不容流。龙断家安业，闾阎夜读书。山谣出林疃，处处乐樵渔。

志士殊超俗，平常不作奇。到官如去日，归橐似来时。尚友皆名世，沿流逮武夷。由来清操别，端的畏人知。

或谓公当去，人谁不喟然。独清非衒俗，众丑自憎妍。华月终能满，苍蝇弗足扇。滔滔五弦水，千里共芳鲜。

林表焕丹碧，化出一段奇。乡者未始见，今也其谁为。金锡来自闽，萍迹才止兹。跨门怀往昔，视篆恢宏规。所立志先定，志定山弗移。苦心忘艰勤，伫思常委蛇。复道行半天，云影低四垂。丛玉坐上天，白花水中坻。两忘深且高，旁列崇与卑。天人既交际，物我咸熙怡。殿以舍空王，空王颦两眉。长恐屋打头，东拄西防堕。棱层加峭峙，柱础奠仄欹。雕零古象设，一一皆新之。琐屑与灭裂，整顿靡孑遗。凄凉佛前灯，兰膏添满而。明光号无尽，安知无尽时。咨尔北山密，尔吾无学儿。曷如然此灯，千花开不萎。郁密暝云蔽，浩荡刚风吹。刚风吹不灭，相配天阳熙。

橙露荐华滋，江干记语离。断虹收雨后，风马驾潮时。梦喜登门娄，书惭去翼迟。橙今还可剪，浩荡乡来思。

立螭持橐孰非荣，未若江头一苇轻。失侣鸳鸿空怅望，喜归鸥鹭亟将迎。雍容谭笑不但已，去就始终如此明。疏似南阳出师表，尽倾肝鬲写生平。

勋业可曾看晓镜，垂虹回首鉴澄波。明鲜叵惜随时染，瞑眩其如变证何。舌在未忘输谔谔，边储聊复办多多。骄嘶只识瑶池路，仗下如何噤得他。

囊粟排金破黑甜，晓来乾鹊响晴檐。西游佳气作秋爽，东聚列星应夜占。双玉佩声随步武，老人躔度动沈潜。岂惟萧寺生晶色，白叟黄童亦快瞻。

出户天疑雪，幡然雨滴檐。未飞盈尺霰，先失半规蟾。写壁催更尽，衔枚戒夜严。却须重刻烛，橐粟剪纤纤。

领客能官样，鸳鸿戢翼随。题无流处叶，续有醉时诗。听雨思归者，寻梅且已之。小池疏积淤，何必赋盆池。

拟把南枝雪，簪坡醉帽檐。袖春如有脚，鉴冰影无蟾。采笔吟方勇，长城令更严。僧房虽冷落，简古发秾纤。

伯埙曾奏雅，仲氏又同参。眼白难为俗，衫青定出蓝。缀虫灯剪娄，谈麈鼎分三。寂寞空山曙，无从驻两骖。

置书学剑漫游畋，百万樗蒱一掷先。结客缔交南荡寺，买花载酒后湖船。三边百险常单骑，五马双旌未十年。莫作杨州贵人样，兜牟更解出貂蝉。

神枢卓绝当环中，物物虚应无终穷。华风一点妙埏埴，精神千里看折冲。判然经济归详炼，有若星光绕檀篆。崎岖诘曲到无余，冷地静分千绪乱。空山触蛮亦云惨，山鬼陆梁僧{感页}颔。施及无求益见真，惠当适用偏多感。千古拓提成再造，百粉直惭酬不了。垣傍紫微何处祝，道场山顶何山麓。

人间苦炎热，君家窗户凉。人间苦埃壒，君家如潇湘。入门洞真趣，绕户皆筼筜。华月筛碎金，鲜风戛丛琅。初疑低地碧，忽观拂云长。不倚见特立，侧挺终弗僵。弗延醉名流，只著雏凤凰。奇草时自芬，幽兰时自芳。歌鸟时自新，风玉时自锵。枯榆与老柳，莫蔓夫子墙。墙固不在高，赐也不足方。市声辟三舍，苔痕宽一方。衡斜露头角，扶疏严奥堂。凉薰入冰弦，古轸横石床。悠然于此时，物我各两忘。孰辨桀与跖，更说羲与皇。无人不种花，长恐负艳阳。我则异于是，无复相较量。藏春在怀袖，不使蜂蝶狂。愿结虚心友，晚节同苍苍。

烈日炖云僦一单，曲肱聊复谢轻纨。梦回不复疑蝴蝶，疑是蟾枝宿广寒。

有水有石又有竹，竹里僧窗皆面山。沆瀣弗胜和玉屑，可能来隠碧孱颜。

坤维日望虏尘消，鸳序坤珍压大僚。持橐爱兄同法从，牧羊友弟并仙镳。清流未涨双溪碧，浮俗先传五袴谣。八咏断弦如可续，为君折苇度秋潮。

才指金华饯阿连，永嘉迓吏复联翩。东藩等是二千石，此乐已无三百年。学士即真尤鲜俪，使君独立恐难先。懒云倘借鲜风便，容与东西刺史天。

不到通玄顶，如何见国师。了无心外法，丧却目前机。法眼那知此，天台复谶谁。三峰高岌岌，孤塔更巍巍。

痛遭圆悟手，悔上毒龙冈。义断生难续，冤深死弗忘。出言非动口，验贼不须赃。火后红莲舌，堂堂现广长。

洞上芙蓉老，残花发旧枝。话行三十载，瑞应半千期。一掌空凡圣，群灵入范围。老胡如不会，却许老胡知。

江湖行脚后，洋屿吃拳初。死路从头活，生涯尽底除。纤毫无着实，万口错传虚。金锁今犹暖，同心愧瞎馿。

直指心成曲，单传蔓更滋。全身入荒草，赤膊上东司。一向攻人短，多方徇己私。杨歧五世后，作者不如斯。

济北参天树，何时此活埋。人天知敬畏，佛祖惮挤排。父祖万人杰，儿孙一样乖。{毛监}毶穿布衲，谁复裹芒鞋。

监本白拈贼，行家福建僧。分甘行异类，名不挂传灯。一句定宗旨，通身是葛藤。葛藤桩倒也，此道复中兴。

诵莲华品谤斯经，业识芬陀舌上生。旧日阿閦如再见，定应无此恶名声。

不住有佛处，不住无佛处。万里一条铁，孤鸾无伴侣。无处不蹉过，有处还却步。挂角少羚羊，枯桩多死兔。达也二十九，兴尽复回首。简也四十余，寸长竟何有。人皆笑我愚，我愚学未就。扑碎古菱花，孰与分妍丑。

为法来寻访，病眼翳花发。为母复归去，特地重添屑。父母所生口，终不为汝说。问之何因尔，吾尝于此切。

家书报平安，父母没荒草。回首寂无睹，闭眼长相照。合笑不合哭，旷情远相吊。虽云朴实头，掠虚尤不少。

狐涎才点着，病已在膏肓。跳入野狐队，聊施起死方。瞥然馿性发，护短不从长。无地容栖泊，全身在帝乡。

权也名家驹，遇我以父执。谓可张吾军，咄咄反见逼。惯以劣𫔯胜，况乃缓缚急。福建与漳泉，佗州终不及。

玉几两年余，咏归何草草。曹谿一宿觉，知几良不早。一人不解禅，一人不解道。全主复全宾，扶起仍扶倒。

十载区区探海藏，怀藏如意来寻访。直造凌霄峰顶上。逢大匠，一锤击碎真佳赏。活计从兹俱扫荡，等闲平地滔天浪。万里风云都一桨。尤宏放，折冲佛祖休相让。

笑别金銮归玉几，鳗井无风波浪起。中兴天子紫泥新，老牛特地重穿鼻。风云腾踏庆三朝，端自灵山同受记。龙湫坐断最高峰，圣谛提持第一义。侬家虀瓮深无底，炎炎毒气难回避。瓠落有容无滴水，无限英灵都浸死。有时却作死马医，绝后再苏知几几。忽闻拂袖下层翠，江上截流航一苇。一个闲人天地间，迈古超今谁敢拟。浮图影里旧经行，祖祢余殃今未已。更运深慈等大千，毒种绵绵亦如是。

三年雪峰居，饱吃雪峰饭。不弄死鳖鼻，终日视云汉。众狙纷喜怒，我侬只管看。鉴堂赏此音，一唱复三叹。无端高索价，担起睦州板。问之何因尔，佛法不怕烂。

沈沈古殿寒光射，金色同然无昼夜。万象森罗影现中，盲者还同覆盆下。周禅见渠不瞥地，金色光中重按指。散作人间无尽灯，直下翻身光影里。只今此话难藏覆，掉头径出烟萝去。不是临川旧赏音，此段风流与谁举。

慧林未试击虎术，已觉堂前草狼藉。更说全提与半提，大空小空皆辟易。壁立万仞二十年，不与诸方较目前。愿从伏波老禅将，相与掎角摧其坚。龙门余波靡不至，矻然中流一人耳。事难方见丈夫心，委地宏纲看振起。

锦屏之英老大隋，孤芳寄林非所宜。南堂特榻越常轨，东山陷虎藏深机。稽山之琦后来秀，倔强不落古人后。后堂新破北山荒，夺食驱耕夸敏手。古已往矣不可觅，胡为区区蹈陈迹。衲僧怀袖卷风云，何地不容轰霹雳。吾常学古不学今，确持谠直甘陆沈。顾影自立时自箴，舍公其谁知此心。公今老牯群中去，转位回机头角露。所存匪石不可移，万里骁腾在初步。

不踞千峰万峰顶，谩劳半座分双径。情知覆水不容收，再向鄮峰提此令。大器晚成天所托，不怕者些浑烂却。俯视群飞已刺天，未反掌间仍扑落。试从列祖图中看，古注与谁同一眼。浊港渡头无姓儿，睦州城西老担板。

毒果才登灵鹫峰，南山马群为一空。鹫峰亦复无所容，寂寥风味南山同。聋人有耳固不聪，双眼复随双耳聋。苞苴公行丧真风，祝鮀之佞为正宗。有生穷极变则通，公无留滞蒿蓬中。行看劲气嘘长虹，拈出死蛇为活龙。

望断灵山消息绝，不复倚门吹白发。或从西向问归程，腊月莲花随步发。灵山上首翻途辙，临丧不哀非旷达。回首一会俨然在，将此深心奉尘刹。

虚空讲得花狼藉，正坐膏肓必死疾。西山一去杳无闻，空使修名光照日。阿潜竭斗不如是，昼不暇食夜不寐。凛然铁石乃其心，要出古人一头地。只今猛省天平错，乌藤影动千山邈。到家消息在途中，莫向途中小了却。

西河狮子迷子诀，馿年梦见者一橛。若谓六人成大器，何得人荒仍路绝。古涧瞪目不见底，透得网来犹滞水。六鳌矫首抃三山，霹雳一声平地起。直下罗笼不肯住，行看为云复为雨。浪花翻处看龙翔，掀倒江西葛藤树。

凌霄峰顶三年别，信亦不通书不达。怡山素约已休论，更欲染云歌一钵。鹪鹩一枝在林杪，三穴空嗟秋兔狡。况复疏慵与世乖，乘流却把乌藤拗。随流入流眼卓朔，胸中泾渭元清浊。曲为今时一线通，老鼠何妨入牛角。无限旁观皆罔措，它家自有通霄路。此理明明说向谁，笑倒无称老禅虎。

目断沧溟徒却步，此中岂是无门户。不犯波澜过得来，海天风月无分付。

硖山一关无锁钥，从门入者踏不着。若是行家上上流，肯向那边轻著脚。泽禅已是失照顾，不觉全身在里许。莫嫌里许寂寥生，记取硖山最初句。

未发足时已超越，万里岷江滥觞发。瞻风拨草走天涯，滔天汩汩谁能过。太湖死水混不得，浊泾清渭明如日。重向西湖疏正脉，渺渺狂澜归一滴。只今滴水既还源，四海一味忘中边。岷山之人莫轻忽，平地行看涨溟渤。

肯堂不晓巴蜀音，卍庵错以心传心。当时尽道有分付，一盲众盲讹至今。上人觑破便西溯，丑恶却须善藏护。若也轻轻露一斑，连汝恶名无雪处。

退栏老{牜占}饶竭斗，云卧指南成过咎。阿师一见便回首，不复待渠开臭口。冷泉眼耳一关{尢叟}，见闻绝处谁深委。为伊拈出者些儿，占取明窗下单位。

自负平生识湛庵，只今又与阿戎谈。须知父子不传底，岂在南询五十三。

卓地无锥强点胸，不知将底当家风。横行海上无知己，气宇轩昂入汉中。

有耳慵将听是非，无心只据目前机。不随十二时辰去，却解差排十二时。

不独分身在此州，通身灰土浑常牛。一从恼乱春风后，千古春风不断头。

昔日当轩百步威，几人到此竖降旗。若非居士通方眼，谁识川僧陷虎机。

故国江山杳霭中，半千尊者驻灵踪。知君万里飞归锡，已竖降旗立下风。

住山活计一般无，不数朣朣照乘珠。试探箧中何所有，珠回玉转一萝湖。

管城饶舌析玄微，一字何曾疗得饥。文彩既彰非得已，知音未举要先知。

一度遭佗痒处抓，愤然回首要翻交。谁知到后重遭毒，劫石销时恨不消。

老汉柽样已活埋，七闽从此更无灾。可怜毒种收余毒，虎行狼心挽不回。

道契圣天子，年高王老师。恶声人不喜，拙处佛犹疑。未委闻名后，何如觌面时。欲言言不及，落赚自然知。

海涵地负避无门，万象森罗托此恩。万象之中全体露，胸襟流出尽乾坤。

钝根捏怪辱先宗，写影图形在此中。今日卷舒都在我，看渠何处现神通。

七八千里剑门路，十五六僧方外人。拟欲大家携手去，为伊公验不分明。

象骨峰头蟾皎皎，凤凰池上影团团。欲明千里同风底，未出门时话已圆。

高人金锡已凌云，零落余香片片新。信手拈来还飏却，和风散作万家春。

智周万有神逾浄，忍极无生力更慈。认得青毡元旧物，大书深刻慰时思。

业识忙忙不负渠，闹中做取静工夫。归来桶底连柆脱，番笑当年老大愚。

尝尽丛林苦与甜，九天雨露未曾霑。相逢作者开青眼，千尺浮图看合尖。

谷神不死，灵光独耀。光景俱忘，头头失照。同声相应了无遗，此音妙赏从来少。

夹山散众到华亭，千古令人恨不平。底事覆车犹不戒，行看此祸又重新。

曾郎蔡柳与天冠，鼻孔元来不两般。总被上人亲见了，放憨尽好受人瞒。

逆水波心击怒雷，老珣全体入廛来。行看万里无云翳，又把青天骂一回。

天生糙辣少沤和，只者星儿未足多。拈出自然调众口，舌头无眼也誵讹。

踢卓藏身已见赃，至今犹未识宗纲。自余漆桶尤堪笑，食在唇边不得噇。

珍御权收挂垢衣，憨憨稳放一头低。全身直入草里辊，东倒何妨复攂西。

狡兔久居狮子窟，妙喜家风已干没。普贤玉象自何来，无限黄尘起溟渤。

小小一枝足，寥寥万象空。踢翻旧窠窟，谁在月明中。

恶木枝头起祸胎，丛林又见泼天灾。就窠打劫为深孽，更把余殃累后来。

毫发难藏覆，临台子细观。龙门无宿客，对舞失孤鸾。

咄地一下，好肉剜疮。更安名字，雪上加霜。

一转月窗语，全超言象前。无人知此意，令我忆南泉。

灵山退席向西来，逐恶随邪挽不回。任是丹山真种草，也须亲到凤凰台。

末流蹈袭箕裘业，葛藤窠里深渔猎。冷泉那畔激颓波，不怕长廊卷风叶。小空绝乳气食牛，百步之威生电眸。一声震怒风万壑，反睨其母如深雠。只今无奈恶叉聚，掉头紫帽峰前去。格外无人深领取，从上爪牙莫轻露。

上方秘密安乐法，父子至亲终不传。打得席归渠自会，曲肱听雨听风眠。

陆海当年稳跨鳌，无端理钓入惊涛。只今深省十年错，却笑从前立处高。

不打诸方死葛藤，冷看时样巧番腾。卷衣深入家山去，何处觅渠刀斧痕。

曾经万锻不消融，从此功归鼎鼐中。四海丛林今淡薄，何妨随处展家风。

同苦同甘只此心，眼开方始觉冤深。先师本自无灵骨，辄莫区区别处寻。

大庾岭头提不起，卢老蒙山俱失利。后人不解革前非，递相欺诳真儿戏。老岩不负灵山记，飏下金襕如弊屣。直饶灭却不传底，争似莫遭渠钝置。破庵一语如雷霆，聋者有耳那得闻。若谓不闻越情量，蹉过堂堂大人相。

休观平地棱层，只要当头辨的。道人老手能高，向上为渠拈出。

拟动归心路已差，直饶归得亦无家。倚门自是难忘母，据令从来不识爷。

被褐怀珍眼力高，区区不复数秋毫。从来方才湛如水，万象森罗何处逃。

颓然顽石，粹然妙蕴。全假全真，壁立万仞。

除却障时生却碍，不通风处却通方。直饶影草能回互，八面玲珑底处藏。

善应物无外，全身在帝乡。不妨横点首，平等印诸方。

幽馥腾刍草，余春散妙莲。若无皮下血，宝所待馿年。

告人觅饭与人吃，伸脚总在缩脚里。底事身心太不臧，要令饱不知惭愧。

袖出天书喜动容，从来汗马不言功。长鞭未举追风去，回首相寻异类中。

天台无象老瞎秃，妙转一机曾啮镞。射虎归来死不侯，肯逐儿曹驾羊鹿。诸方浩浩只如许，谁信此翁元不死。阿戎头角又峥嵘，一段风流都付与。

万别千差皆直指，攻非端的成攻是。泼撒一回须尽底。藏头鼻，定盘星上无些子。同者自同渠自异，才分同异尤多事。翻著袜头王梵志。休特地，弄潮人在洪波里。

佛既强名嫌不做，亲犹未老已归休。信邪倒见难调护，更复区区笑睦州。

七卷六万言，十指一滴血。尽是一乘法，无同亦无别。看佗禅讲相讥剑佩，大似羊鹿强分途辙。尽教他火宅前各自东西，更休说化城中普请超越。汝但逐字冩过，逐字点发，一点着一点，一丿著一丿。应以比丘身得度者，即现比丘身而为说。

出院何妨更罚钱，子承父业且馿年。五峰不是藏牙爪，不使诸方取次传。

咬定牙关百念灰，巾单一日两番开。灵山近日无消息，踢起从头探一回。

三印高风久寂寥，何妨辨地且从苗。同行共住不相识，须信饶州不可饶。

育王浑不奈伊何，脚跨天童又倒戈。不是浙僧全杀活，成人应少败人多。

初祖传心到女流，后人应合奋前修。若还再见阿閦国，一段风光扫土休。

光明一段自沈埋，大胆粗心用得乖。若谓一时谩得过，阇黎大似不曾斋。

平常无事皆奇险，彼此忘机又葛藤。坐在他家平展处，脚头脚底更棱层。

未出门时一款招，至今遗恨杳难消。翻然自觉无恩怨，万里家山未是遥。

为僧要度牒，此理与古背。是真出家儿，俱付形骸外。千里在初步，百进须一退。索性吵丛林，东倒复西攂。

破碎沙盆不足传，等闲拈出又完全。无人眨上眉毛看，误作鸾胶续断弦。

坐断家山得计深，秤锤何必话浮沈。豁开户牖无回互，百鸟依前勿处寻。

报慈打底错流通，举家大小都诈聋。人人诈得十分似，检点将来牛马风。阿师不入者保社，真尚不存那忍诈。正传若在瞎馿边，开眼堂堂误天下。

半人所在也经过，簸土扬尘出网罗。巫峡苍苍烟雨里，竹枝不唱旧时歌。

至老从生臭革囊，知他费了几盆汤。更言妙触宣明底，埋没光明古佛堂。

伽梨一臂云零乱，云锦毳衣终不换。佛法兴亡总不知，续焰联芳且缓缓。截流过了复随流，秦地难拘汉不收。疥狗生天非所愿，神仙自古不封侯。马胜威仪过成谄，波离轨范休沙魇。若教自作杜丛林，敢保诸万大段欠。

不二门高八字开，寥寥不见一人来。从门入者居门外，却笑时人点额回。

不将柔橹钉桩摇，等视安流与怒潮。若谓他家本无事，须知滴水也难消。

求僧囊勿一钱看，诵彻莲花六万言。久客长安虽自乐，得鱼应合早忘筌。

行家佛来也不着，尔塑观音无乃错。怜渠无处著浑身，却许汝曹高一著。

入我门庭着我衣，面前说是背还非。从来不作大人相，要个传家五逆儿。

明明印板脱将来，簇巧攒花引麝煤。不向死灰然活火，此中一线若为开。

风云时至谩书经，点墨工夫过点尘。只改旧时行李处，依然不改旧时人。

须弥顶上声犹在，林浦山中簴久虚。任是雪峰千五百，呼来喝散总由渠。

舍父区区向外驰，那堪求度运毛锥。转身成佛仍多事，大丈夫儿莫学伊。

只者些儿把得牢，跨门便见眼尤高。深冤结尽却扫去，业果熟时何处逃。

一钵南山与北山，齐头吃饭大家眠。万人海里真消息，肯作西来祖意看。

西望淮山望故家，一时荡了旧生涯。袖中留得空拳在，莫学常州人打爷。

算沙力尽巧翻腾，赤手挥空要觅痕。不是冷泉轻放过，能仁手里有山藤。

团团亮隔松萝古，寂寂虚堂槁木春。一段光明无处著，尽情分付楮先生。

尽教佛性自瞒顸，终日如愚已自谩。不是较渠三十里，平生穿凿不相干。

三回退齿霍山祠，不久终为唱导师。见说故山无佛法，从头要与揣家私。

大火流金不自流，补天切忌向他求。虚空讲得花狼藉，未必渠侬竖点头。

刬断从前杂想根，神锋斫水觅无痕。须知优钵元无树，不似诸方死葛藤。

过亦非中道，其如不及何。到江吴地尽，隔岸越山多。

一生舍利万家收，烈火何曾化铁牛。一口气教渠自吐，数椽屋要别人修。

半绕绳床付总持，独龙冈上旧全提。龙门千仞无留客，雨过大峩山画眉。

国师三唤小空时，眼瞩东南意在西。风雨萧萧晓如晦，嘐嘐望尔一声啼。

下凌霄渡浙江涛，雪辊涛头怒弗消。试看虎跑泉上碧，一沤不作自全潮。

六镮一振下玲珑，文入千岩万壑中。百鸟不来春又去，善才何处觅行踪。

揣尽家私件件无，送人住院太空疏。嫡传如斗冬瓜印，印破他家肘后符。

拨草瞻风不惮遥，因行掉臂上凌霄。极穷空处翻身转，更看西湖湛不摇。

钦师受谶止凌霄，劫火无端两度烧。勿讶楼台新壮丽，回头领取旧风标。

泼包打了诸方去，弗向诸方竖点头。倔强如斯今几个，罗笼不住听渠休。

白鹤山前是汝家，小时曾此采兰芽。伊兰勿作{斾巾=冉}檀树，唤起凄凉五叶花。

没兴彭门出老懃，至今草木少精神。好将钝置山川底，殃害东山直下人。

门向无栖泊处开，出门风急浪崔嵬。若还放箸忘恩底，九股红绵套不回。

昆山拳石定州盆，上有蓬瀛九节根。又是一番成住坏，路逢芳草亦销魂。

尝闻铁杵可磨针，不信葫芦捺弗沈。人病痛多禅不病，最难医是觅安心。

未跨门时已不疑，小空看屋大空随。莫教古佛堂消息，蹉过同茶共饭时。

罚钱出院讨便宜，兴化何曾会养儿。北磵党情非党理，与佗土上更加泥。

夫差剑老敛锋铓，击石何须试道傍。若是鞭笞龙象手，只将尺棰起群羊。

路逢执对定非亲，似马蝗将鹭股叮。莫恨不登乌石岭，松关崄过望州亭。

确实工夫已掠虚，不徒谩汉又欺胡。再来伎俩都呈了，负你何妨更负吾。

卢祖同名弗姓卢，须知更有赤须胡。错行北磵门前路，惆怅曹溪一滴无。

若把重玄当此宗，粘牙带齿恶情悰。泡茶只说琴川好，试看侬家熨斗中。

近从夔子国中来，象马瞿塘去复回。慧日路头平处险，何曾特地设崔嵬。

因邪打正诸方会，我此从来正打邪。头白齿黄无伎俩，单单只会破人家。

自知无物染尘埃，说甚娘生眼未开。听汝噇空噇弗了，先须还我饭钱来。

万里南询觅送行，恰如日午打三更。莫将始到牢关句，唤作阳关第一声。

抛家失业马驹儿，箕老无唇跳出粞。未破壳时□{孛}跳，免教衔去谶金鸡。

谭妙何须阅九旬，口吧吧地谩劳神。从来慧日无言说，笑倒口吧吧地人。

黄面瞿昙不姓瞿，检寻姓纂可曾书。叮咛梵志尼犍子，识我胸前卍字无。

吃粽胡僧起祸胎，入山桉过出山来。新丰九上犹嫌少，莫惮崎岖更一回。

自呼自应自婆娑，试问如今唤得么。拂石坐来衫袖冷，不须平地起干戈。

迦叶师兄错破颜，阿难病痛在多闻。衲僧斩斩生涯别，辄莫随人脚后跟。

鉴湖无日不春风，万壑千岩影现中。尔在孤山南宕住，西湖消息几时通。

见说雁山头倒卓，龙湫卷水上层空。问渠诺矩罗尊者，何故都无一字通。

泸岂无师万里寻，壮如五月渡泸心。先搜三毒无明种，不动干戈纵又擒。

显川曾作山中主，七十二峰环太湖。晓到西湖太分晓，诸峰还解点头无。

七宝山高聚宝舟，诸蕃舶主总经由。尔家定海宝无数，何必区区向外求。

信心铭与参同契，朱界棋盘字字收。留得中间元字脚，老来无复辨踪由。

夔到恭涪四五州，共他三十六江秋。南来衲子知多少，那个随流解截流。

见说矮人多计较，大家知道不曾藏。只将丈六金襕挂，莫与诸方论短长。

善财去后无消息，重到华严更几人。尔向那边重到此，为吾拈却故园春。

近时直指似兰亭，枣木梅花总不真。哮本不逃萧翼眼，诸方亦有姓萧人。

千载霜苓孕屈盘，虐风饕雪不知难。客来莫话西来意，添个蒲团话岁寒。

嵌岩礧砢无津润，踞地盘空隠雾深。万窍怒号从定起，试听枯木里龙吟。

大铁围连小铁围，此岩应是此分支。是中别有三禅乐，弗是曾来可得知。

寸地了无凹凸处，不容刬削岂容耕。从生至死如周道，凡圣从教一路行。

收雨岭云随所住，含风渊水偶然回。虚怀任性如云水，闲里徒将日月催。

东山不管诸庄旱，无人领话最忧深。儿孙渐渐生涯别，翻笑当年错用心。

直上南山落发归，不传心法不传衣。衣盂自是闲家具，别有生涯尔合知。

诸方已自懒相酬，有甚工夫缀袜头。要向折铛煨死饭，截流过了复随流。

生畏人知死便烧，何须书偈费𫍢𫍢。当时若受常师记，底用傍人为解嘲。

白发垂垂尽入期，无人不笑此翁痴。人间五欲波澜阔，真忏何曾有尽时。

趁此身轻未死前，两忘隆暑与祁寒。从头打并东西了，车轴花中占一单。

善法堂倾法不倾，欲支一木要重新。行看堂下如云拥，孰谓今无老斲轮。

梦中无字法门开，藏海云涛诈望崖。须信矮人多计较，逢人只道不曾斋。

十三万部粲芬陁，奈尔犹存数量何。回向是真精进处，动人春色不须多。

笑中曾捋鬼头巾，说甚瞿昙鬼眼睛。附子天雄州土外，自余都是个般僧。

南方搅吵丛林遍，西蜀来归呈旧面。相逢道伴若交肩，掣电之机徒劈箭。

梁普通年雪砌深，有人立雪觅安心。何如瞥转单于调，一鼓猊弦绝众音。

死火何妨且活埋，傍城傍郭采无柴。家风不与疏山别，莫是遭他受记来。

无识无知五十三，劳佗童子遍咨参。朝来灵隠罗斋去，添得从前满面惭。

勇猛身心断一支，腕头无数火星飞。毗卢处处开楼阁，徒效齐腰立雪时。

三载归来打葛藤，打成秋水水无痕。胁尊者睡长开眼，胁亦何曾印簟纹。

解结冬年办四斋，赤洪崖打白洪崖。信心檀越家家是，只告诸天次第排。

千间百堵尽飞灰，见说恩光早晚回。睹史夜摩新样范，定随丛玉下天来。

试看大扣大鸣时，出冶顽铜亦自奇。弗是神通非妙用，虎岩炉鞴只如斯。

雪峰道底曾知有，已落曾郎陷虎机。若也诸人得受用，何须二子下针锥。

尘埃千里走长淮，要觅袈裟裹草鞋。尽洗淮山当日恨，好将诸祖一坑埋。

天源流入梵王家，出斗何曾有跳虾。拈却债根除却病，莫教话堕似师爷。

纸上陈言六万余，一音清彻夜堂虚。逢人若问经头字，但道从来不识书。

好将长剑割髭须，头上蓬蓬亦刬除。办取一生都弗会，听佗会底费分疏。

若见孤云与老开，款从囚口录将来。须知北磵无涓滴，但道亲曾探水回。

尘中埋没大经卷，要出此经须破尘。识得此经无一字，百千万遍一般春。

借得山翁一字名，切须作福保长生。要知闽蜀同风句，为我提撕折脚铛。

许玄度至歌来暮，多宝尊临便放光。况是太平无事日，人中王敬法中王。

大圆觉海胜伽蓝，七佛之师首发谭。引得上乘菩萨子，大光明藏作同参。

邪法难扶只自谙，东西不辨作司南。输佗胜乐无玄解，禅板蒲团老住庵。

炼得精明富绝邻，人间天上散闲人。去年贫与今年别，未必香严有此贫。

昔闻万法谁为侣，不觉连声叫了晖。想见老来新活计，不将三点作圆伊。

净极光通跬步初，谨终宜密不宜疏。掌中秽浊三千刹，觑定根源著一锄。

平高就下得其宜，出谷迁乔只旧蹊。天上好风人不见，共观百草一头低。

铛煮乾坤不作难，至神至妙弗相谩。回头总在乾坤里，毕竟铛从底处安。

夔峡希声洞杳微，赏音犹笑武当迟。灵蛇束破玄龟壳，应恨从前骨裹皮。

一毛头上宝王刹，百亿毛头三昧门。抹过顶门犹欠在，要须刬草尽除根。

平常退一步行时，浑似输机国手棋。成就自家行履处，路逢巇崄亦平夷。

门前来往沸笙箫，门里何曾厌寂寥。我欲烧灯看佛面，莫将风雨罢元宵。

一会灵山未陆沈，纷然血指痛连心。比丘身在普门品，空向指头尖上寻。

袖间束手不知寒，炙手从他向热官。除却火炉头上事，别无分付越州端。

葛藤本子燎无余，正好忘筌复纵鱼。便是太平无事日，如何又倩十人书。

层层叠叠烂银堆，无蒂无根卷复开。犹有壮心诛旱魃，出山为雨却归来。

不觉担泉带月归，三生旧话水滨知。更酬十二年前约，何似晴檐一笑时。

未达其源，十分成现。若是其源，岂无方便。后箭尤深，何如前箭。铁壁银山通一线。

曩时随我起鄞江，望我山灵与径双。狡兔有时平地起，莫于旧处守枯桩。

笑将三应谩痴绝，老贼豩哉诈受谩。听尔情忘恩义断，珊瑚枝上月团团。

先生眸子碧于秋，把我形容内外搜。我有未生前面目，拟于何处说来由。

不去选官来选佛，有心作佛已非真。丈夫别有翀天志，肯学佗家不正因。

汝向谁家悟此机，有谁相委破颜时。若提金色头陁话，后二千年尚皱眉。

绝杨合为扬雄叹，无子当于伯道哀。尚有曾元养曾子，少宽夫子哭颜回。

倚福修慧，深丹浓翠。倚慧修福，砌锦层縠。福慧两全，众彩明鲜。紫不乱朱，缟不碍玄。惟茜惟碧，参鳞差翼。空王座上，一片如织。善哉命妇，巧思精究。劝化诸女，如出一手。惟此命妇，诸善女人。于寿域中，克康克宁。女子有行，归宁母家。载殒淑身，发明心花。

坏庵老牛老捏怪，刚把虚空立疆界。不知烧作一聚灰，问云此怪坏不坏。今犹不死亦不烧，掩息弗与生同条。苕溪清印故山月，一点灵犀通夜遥。倒刹拈花各三昧，会底不知渠不会。珊瑚树林日杲杲，东倒何妨复西攂。

趁鼠入角，吹糠著米。直下翻身，剑去久矣。

信脚行，信口道，一步登高，全身入草。知心若解相扶，好把禅床靠倒。

面门一思，长时无间。便与么去，讨什么碗。得路塞路，看楼打楼。攀缘四天下，屋里贩杨州。

无愧于心对圣僧，不图人爱爱人憎。打刀不是并州铁，谁与诸方剪葛藤。

以大圆觉为我伽蓝，身心安居，平等性智。吃官酒，卧官街，当处死，当处埋。本来无位次，何用强安排。

七宝莲花品字开，一花一叶一楼台。水禽啼在深花里，花在水禽啼处开。

还债金轮种，陈年甘蔗苗。九龙翻雪浪，滴水也难消。

师子当门，谁敢觑著。仁义道中，放过一著。

节外生枝，劣中取胜。辍己为人，无乃太甚。

黄梅七百，如龙争珠。因甚今日，劫在这里。争之不足，让之有余。

从来不解强安排，掷地金声破草鞋。无位真人无面目，何妨运水及搬柴。

试问卧云深处客，不知何以答升平。荡然至化难逃避，万里尧天一点云。

枯木寒灰，铜崖铁壁。春到无痕，春归无迹。桃花红，李花白。明眼人前，一场狼藉。

初于闻中，入流忘所。圆通路绝，满面尘埃。洞门无锁钥，俗客不曾来。

学道如钻火，逢烟未可休。直待金星现，曹门取郑州。

鼎湖龙去不知还，遥想清都虎豹闲。欲借刚风朝紫阙，九天阊阖正开关。

晷运推移，日南长至。应时纳祜，看楼打楼。群阴消剥尽，特地一场愁。

六年勤苦竟何如，为问君王记得无。直下虽知难抵讳，到头终不受涂糊。

三到投子，含元殿里。九上洞山，更觅长安。自从夜雪拥鳌山，一度思量一度寒。

穷厮煎，饿厮吵。古岸风高，玉壶春晓。

今日中夏了也，毕竟事作么生。当阳一机，转身一步。左右逢原，了无回互。本等牧牛人，何曾头角露。

千年父祖旧田畴，万宝垂成及早收。无底钵盂开口笑，圣凡一等饱齁齁。

天中天，圣中圣。赞不及，述不尽。四海九州，一印印定。

今日开炉，报恩随例。火箸香匙，各有节制。若待豆爆冷灰，未免递相钝置。识火色，辨风旨。曲突徙薪，已落第二。

一大藏教，总是魔说。日可冷，月可热。是假易除，是真难灭。

乱山裹雪玉崔嵬，万行门庭八字开。惆怅善财归去后，寥寥不见一人来。

华鲸吼月，虚籁沈秋。裂破玄关了，随流复入流。

南来底下载，北来底上载。月白风清，太湖无盖。

穷厮煎，饿厮炒。东家儿啼，西家妇笑。暗写愁肠，善说法要。良哉观世音，郎当也不少。

曲吹彻，鼓皮穿。夜深人静，灯碗油干。一道神光万境闲。

才生便刬，不得一半。失之东隅，桑榆已晚。

非不非，是不是。无事困人心，莫将无事会。

薤露凄凉亦可怜，白杨丹旐去翩翩。哀哀声里无消息，打着南边动北边。

病来病去无聊赖，及至除根病转多。事久多变，年老成魔。看它此去又如何。

只手抬，只手搦。毫厘有差，天地悬隔。

余二即非真，惟此一事实。密在汝边，我说不密。

诸方说禅，地藏种田。西余门下，又却不然。饥来吃饭，困来打眠。不是知音者，徒劳话岁寒。

十四年，四月一。流水无情，落花无迹。一句了然超百亿，莫待当来问弥勒。

汲井花水，煮蔷薇露，清浄法身遭点污。活戾世界，一年一度。

三分光阴二早过，向下文长。灵台一点不揩磨，彼自无疮。贪生逐日区区去，终日茫茫。唤不回头争奈何。

三月十五，落花飞絮。业识茫茫，无本可据。把得定，作得主。伶俐衲僧，不恁么去。

晃晃在心目，昭昭居色尘。莫将银世界，唤作假银城。

跛跛挈挈，百丑千拙。鬭诸方胜，胜诸方劣。

瞿昙几个舌头，众会几个眼睛。头头物物，刹刹尘尘。自瞒犹自可，最苦是瞒人。

是佛亦拜，是魔亦拜。大胆小心，不妨忒煞。

目前机，摩竭令。无法商量，一印印定。

衲僧家，不潇洒。嫌人赞，爱人骂。无诤三昧，知音者寡。三昧即且置，如何是无诤。客来须接，贼来须打。浪宕楼头无藉在，零丁利帝可怜生。恶叉聚是此中人，佛子住非他处成。

佛真法身，抵死谩生。自沽村酒，自把磁瓶。却著衫来作主人。

拟破一微尘，分明昧此经。如何破经卷，出此一微尘。

恶星临照命宫时，雪重山寒眼{目荅}痴。我似钓鱼船上客，还将哥逻报君知。

日日雨，夜夜雨。锁了日轮，闭了月户。稻也坏，麦也坏。不知者个坏不坏，问取明州憨布袋。

行亦禅，坐亦禅。饥噇饭，困噇眠。三到投子，九上洞山，无端掘地觅青天。

门对庐山，岸横湓浦。把定要津，鸦飞不渡。

死便埋，死便埋，本来无位次，僧趁俗安排。赤洪崖，白洪崖，是我冤家一样乖，哀哀。

今日静悄悄，昨日闹啾啾。风定花犹落，山更幽。

肉还父，骨还母。日西沈，水东注。

从者里入，向那边行。到家消息断，日午打三更。

不为礼，礼必坏。千人来，万人拜。黄面瞿昙，吃者一解。

七纵八横，千重百匝。正令全提，是计不纳。

金猊铁脊铁腰顽，逐队随群屈节难。要打衲僧门下过，避些炎热耐些寒。

据虎头，收虎尾。未见其人，第一句下明宗旨。尝闻其语，踢起便行，白云万里。

未发足南方已前，早知错了底十有五双。往往当面讳却，不肯承当。若不将错就错，未免雪上加霜。我者里纂节去处，听他烟棹上瞿塘。

浄名有无尽灯法门，后世机巧，取次翻腾。一灯十镜，十镜一灯。交光相罗。征诘无痕。镜自镜，灯自灯，大家吹灭暗中行。

败阙在双林，都无迹可寻。海枯终见底，人死不知心。

贼来须打，客来须接。明庆长老来，打即是，接即是。若打来不见赃物，若接来未问踪由，休休，不是冤家不聚头。

元正启祚，万物咸新。即日伏惟，无位真人。饱莫喜，饥莫嗔，一日从头五合陈。

扁舟两岸依林樾，萧萧两鬓吹华发。万事不理醉复醒，长占烟波弄明月。

量才补职，修德养闲。一动一静，妙转机关，辉天鉴地许谁看。

虚空无相身，堕地惹埃尘。不入红尘里，馿年洗得清。

罗汉山当户，朝来有圣灯。藩篱俱剖破，不拣小乘僧。

一发中的，百发破的。碧云十字路头，又添三害之一。

日可冷，月可热，众魔不能坏真说。且道如何是真说，三人证龟，定不是鳖。

十方同聚会，各梦同床。个个学无为，彼自无疮。此是选佛场，蛊毒之乡。

借婆衫子拜婆年，监木匙挑不上禅。扶起玉龙轰霹雳，明星犹在九重天。

黄蘗下座，南泉上座。常州纸贵，一状领过。

油油，同声相应，同气相求。金簇惯调曾百战，铁鞭多力恨无雠。

露柱通宵守岁兜，灯笼侵早拜年兜。乌藤趁队无碑记，跳出禅床左畔兜。普伸祝颂随娄搜，享千秋天生富贵。切忌他求，好消息兜。

人弃我取，人取我与。弄业识团，无本可据。毁于佛，谤于法，不入众数，分明有眼难缁素。

未到忘筌地，携篮等跳虾。错行樵子径，却到葛洪家。

鲁祖见僧便面壁，平生肝胆向人倾。潦倒北磵，无背无面。终不为君通，任从沧海变。

泥猪疥狗，不愿生天。行家灭胡种，成佛待馿年。

檐头滴滴，分明历历。明眼衲僧，切忌从者里入。

长乐宫深漏箭迟，忧家丙夜细思惟。钟鸣漏尽龙楼晓，无复鸡人问寝时。

三月旦，春过半。胡孙系露柱，露柱声声唤。南山粲，白石烂，只者一著何曾烂。

独钓海山秋，纶竿五十牛。叮咛螺与蚌，莫傍钓鳌钩。

东边移了复西移，不动尊还有动时。弗打并他蹲坐处，安知四十九年非。

透骨寒凝眼不开，阳和一点自何来。六年辛苦都休了，不悟明星是祸胎。

三应三呼，不辞入草。罚钱出院，正要话行。软顽侍者，孟浪克宾。数声羌笛离亭晚，君向潇湘我向秦。

姜杏杯深恨未消，竹篙只作等闲摇。一从收卷波澜后，谁在坳堂学弄潮。

莫袖搴旗手，同扶折脚铛。高碁放低着，死路活教行。

一声哇地便咤哩，突出如斯大阐提。此土西天起殃害，堂堂洗土不成泥。

雪溪一沤灭，辊入龙湫里。龙湫搅得浑，六月冻连底。喝石岩前，菖蒲田里。痴人犹戽夜塘水。

来恨出阙迟，归嫌入峡迟。疑今真个悟，悟昔不曾疑。南询是妄，北谒还非。日暮碧云合，乱山啼子规。

拙拙，拙尽巧生，一场败缺。有时证鳖成龟，蓦地证龟成鳖。诸郎尽解使爷钱，磹窠不肖子，拍手笑掀天，笑他弄到帝王前。

去年梅，今岁柳。大地有全功，物物还依旧。衲子生涯也如旧，头上青灰三五斗。腊雪后，春风前。莫教蹉过镢头边。

一棹鬼门关，横飞关外天。九华天下胜，趁得雪中看。碧云暮合，云与僧闲。偶尔相逢到此间。

八表归仁，一人有庆。樵唱渔歌，拍拍是令。

今朝三月初五，天色半晴半雨。园林过了清明，无限落花飞絮。释迦悭，弥勒富。绝怜杜宇不知时，啼得血流无用处。

半月出去，鼻孔不见眼睛。一日归来，眼睛不见鼻孔。

九旬禁足，是何三昧。合火成群，东倒西攂。忽若箭锋相拄时，突出眼睛，揭却脑盖，虎岩向他道未在。

今日因甚，作者模样。觌面相呈，当仁不让。

升九仞之上，吾必与之俱。极九渊之底，吾亦与之俱。吾不见时，何不见吾。

谈玄说妙，落在今时，瓠子落苏那得知。

诸佛不出世，四十九年说。祖师不西来，少林有妙诀。是假易除，是真难灭。

尘劫前事，尽在今时。当断不断，千驷莫追。花须连夜发，莫待晓风吹。

智不到处，满口道著，与你大书特书。屡书于虚空中，不怕风吹日炙，有名不用镌顽石。

久坐大雄峰，寒灰拨不红。一星萤火出，孤鹤已辽东。

误将萤火作明星，发得些儿鬼眼睛。末代只看王勃记，何殊瘗鹤紫阳铭。

姜杏杯深恨未消，罚钱出院不同条。等闲放过丹霞后，打折乌藤也不饶。

世事悠悠，不如山丘。避喧求静，骑牛觅牛。黄河合眼跳，特地一场愁。

擒虎易，告人难。难难。铁门限，铁心肝，庞老油麻树上摊。

色不是色，菜花黄梨花白。声不是声，紫燕语黄鶑鸣。观音菩萨，将钱买胡餠，放下手却是馒头。洞里春光浑不惜，一时流入武陵谿。

佛子生来浄无垢，今年洗了明年又。顽赖容他五逆儿，劈面淋头夸毒手。

真人梦出大槐宫，直上钧天广乐中。百世木支皆玉叶，追还舜禹旧家风。

五月五日午时，大书特书屡书。不向空中咄咄书，是马何曾唤作馿。

三界无法，何处求心。何处有法，何处无心。白云为盖，流水作琴。谁是知音，一曲两曲无人会，惭愧惭愧。父母所生口，终不向你道，雨过夜塘秋水深。

寿富如天圣嗣多。海不扬波长熨帖，雨当指日肆滂沱。火无就燥宜潜德，虏嗜残生必倒戈。草木昆虫均化育，九州四海听讴歌。

老胡今日死日到，四海五天俱太平。葱岭又寻归去路，看来只有业随身。

家贼难防，家财必丧。只可错捉，不可错放。

枫落吴江欲冷时，一堂百衲败荷衣。凭谁拨取炉中火，莫似沩山眼{目荅}痴。

断头船子傍人门，七佛威仪可断魂。争似国师无伎俩，天津桥看弄胡孙。

海云空，海天阔。书不来，信不达。既是解道本来无一物，因甚不得它衣钵。

千里驹，九肋鳖，九十三年揭日月。生既无言死无说，万象森罗广长舌。

八月秋，何处热。露冷风高，头头漏泄。何必三到投子掘地觅天，雪拥鳌山一场败阙。踏着秤锤硬似铁。

通玄峰顶，不是人间。心外无法，壶中有天。更于何处觅通玄。

仲夏初吉，有好消息。露柱灯笼，参学事毕。证据则任汝证据，鞭逼则任汝鞭逼。当机觌面提，觌面当机疾。

牛头横说竖说，不曾动舌。鲁祖见僧面壁，自纳败阙。浄慈败缺，钉橛向空，熨斗煎茶铫不同。

时时具足，日日团栾。含元殿里，更问长安。

散乱定，随流禅。莫将安乐法，容易与人传。

未得黄梅山里信，先开大庾岭头花。如何种柏栽松手，流入担柴卖筊家。

大地及日月，时至皆归尽。未尝有一物，不被无常吞。

末上何曾转法轮，只今再转谩劳神。路行人不知天晓，犹把灵符执夜明。

倒用横拈眼似眉，憨憨稳放一头低。全身辊入草窠里，东倒何妨复攂西。

吹糠著米，翻成特地。不因一事，不长一智。

适我昔所愿，今者已满足。是玉也大奇，只恐不是玉。

色空明暗，各不相知。行到水穷处，坐看云起时。

弥满清浄，终不容他。山河大地，万象森罗。

结解非殊，存亡无据。试问本来宗，当初谁缚汝。

翻手为云，覆手为雨。业识忙忙，无本可据。

金盘不可动，辘辘转难住。停待良久间，圆明湛如露。

三蛇九鼠，一亩之地。干木随身，逢场作戏。

客舍并州已十霜，归心日夜忆咸阳。无端又渡桑干水，却望并州是故乡。

挽弓须挽强，用枪须用长。射人先射马，擒贼先擒王。

疾焰过风第二头，不堪惆怅只堪愁。一声振鬣长鸣后，万马皆喑一战收。

当机觌面提，觌面当机疾。开眼放痴顽，鞭逼人上壁。

去年贫，雷在天上壮。今年贫，水出山下蒙。家风不与香严别，熨斗煎茶铫不同。

爷顽赖，儿还债。彻底老婆心，赤土涂牛奶。

绝乳於菟弄爪牙，丹霞去后说丹霞。棒头有眼明如日，须是南阳老作家。

隔江谁荐箭锋机，直下横趋已是迟。惆怅曲终人不见，数峰削玉水弥弥。

三春不是读书天，九夏炎炎且放禅。唯有秋冬较些子，不如打睡过残年。

才伸劫火光中问，便解随他去复回。回到悔来坡下路，乱山依旧碧崔嵬。

剑下十分亲，难藏独露身。江流石不转，独有蕴空名。

总欠韦郎一夜霜，诸方拈出半青黄。碧云更不上盘饤，举似诸方笑一场。

东村王老夜烧钱，不是年穷岁尽禅。岁尽年穷消息别，东村王老夜烧钱。

一别岩扃岁月深，春风狼藉到如今。回头依旧岩前路，百鸟衔花无处寻。

数墨循行不疗饥，南来逴得者些儿。从前伎俩人知有，管取者些人不知。

遁庵胸次太湖宽，偃岳旋岚鼓不湍。老手惯曾谙水脉，也须观水又观澜。

截流过了复随流，七十二峰横点头。拶到无锥无卓处，太湖空阔跨三州。

百城烟水渺无涯，一锡南来又北飞。楼阁门开当日事，只今毫发不曾移。

照用同时诧合盘，衲僧开眼受他谩。何如日用当三昧，万象森罗对影寒。

长笑云门顾鉴咦，翻抽顾字土加泥。从空掷剑虽无迹，会见虚空有坏时。

四顾寥寥不自欺，白云流水自东西。同途同辙人无数，尽逐衔花百鸟迷。

截断众流元止止，踏翻一窍便滔滔。休论未达其源底，佛也不知来处高。

六用无功信不通，一时分付与春风。篆烟一缕闲清昼，百鸟不来花自红。

秋澄万水家家月，春入千林处处花。为问大悲千手眼，不知明月落谁家。

埜逸师僧语带讹，早年成佛老成魔。从头至踵无灵骨，奈尔瞻风拨草何。

相逢便要求禅钞，近日诸方伪钞多。慧日钞书无两样，只争些子大誵讹。

漆桶天然别，休将好处修。听他百杂碎，特地一场愁。

错认缘生不自知，退牙今属弁沙弥。若还祖弁有灵骨，选得僧成莫学伊。

三禅天上火星飞，大地山河靡孑遗。坏底话头谁领解，小留铁脊镇坤维。

计较思量未发机，风尘草动百般疑。四棱塌地羞前事，烂了虚空也听伊。

直须办得身如石，一线开时石不如。自解点头须自肯，待他人肯费分疏。

辟初错向诸方求，那堪同来打爷州。只今又入锺阜去，从错至错无时瘳。待欲商评者两错，只有知非无肯诺。痴叟顽翁旧同梦，知我从来无鼻孔。

脱屣金轮只等闲，六年痴坐碧孱颜。出山不了些儿事，何似当年莫入山。

瞪目谛观时，风丝万绪风。一声潮雪响，打入正思惟。

海雾敛，山容开。神珠在掌，明镜当台。普门无锁钥，俗客不曾来。

声成文，谓之音。作如是观，海底摸针。空王至今，悠悠我心。

趁队选圆通，无端立下风。当时供死款，错说在闻中。

轮珠一百八，数了从头数。念兹在兹，不知其数。自谓初于闻中，馿年入流亡所。

补陀月，龙眠笔。笔有痕，月无迹。迹其迹，普门寂寂。迹既忘，四达皇皇。

声亦观，色亦观。空劫后，空劫前。风动尘起，山深水寒。

万窍不风，千波弗澜。天低月高，山深水寒。普门无路入，终始不曾关。

从闻思修，错了路头。将错就错，随流入流。补陀山鬼窟，海月半轮秋。

从闻思修，入三摩地。动静二相，了然不生。补陀小白花山上，弗听流鶑啼一声。

篮盛鱼，不盛水。弗自噇，提入市。秤子无星，钩头有饵。

为散乱人，现如是相。方其定时，孰为此像。定乱一如，此像亦无。若言无像，天地悬隔。

赤脚才穿市，回头便笑人。手中果何物，弄物不知名。闭眼瞌睡，开眼业识。便恁么去，着甚死急。

背后曾开鬼眼睛，虽然有眼又无筋。问他睹史宫中事，拈得干鱼举似人。

笑破古音前，回头尽可怜。只今无可笑，仰面笑青天。赤脚知晴，蹑屐知雨。只这一著，未敢相许。

鱼干拈起走长街，道是天宫带得来。铁奉化人顽似铁，阿师咍了更谁咍。

正续无名，散圣无位。秦汉不收，惭愧惭愧。

天上无，地下无。只这无无，已自涂胡。区区更回首，转见费分疏。

卖弄澜翻舌，文殊是阿谁。未曾谈不二，已自落思惟。

洗足已，便趺坐。突然道希有世尊，你当时见个什么。

寒山指出，拾得执指。不曾见月，矮子看戏。

衣纫草，发如草。未下五台，百怪俱兆。手中经，义不了。我且问你，前三三后三三，是多少。

念得莲经便嫁伊，空花无蒂欲谁欺。金沙滩上黄金锁，狼藉春风到几时。

屋里横机抗老爷，门前敛袂对丹霞。爷生娘养好儿女，有得许多无赖咤。

针短线难穿，闲拈当负暄。不须嫌破碎，提起自完全。

从朝数黑豆，数到黄昏后。只见月如眉，不觉灵犀透。

五叶芬敷自一花，无人图蔓剪根牙。不教著脚金陵地，犹恨萧梁未作家。

穿耳耳未尝穴，缺齿齿未尝折。北度一苇可航，西归只履自挈。或谓之空劫已前中流砥柱，或谓之拈花已后金口木舌。或曰正宗别调，又曰直指曲说，皆非吾之所谓道也。若夫求大乘器，走十万里，俟人作兴，器岂大乘。夙负先觉，礼闻来学。学而知之，既远且邈。负是四者，吾恐五竺之铁不足铸此错也。

金鸡毒，一粒粟，未踏杀人，已先跌足。一十八滩兮障回死水，八十四人兮淹浸弗死。洪都兮泐潭，宗风兮肆凌厉。一波动兮万波起，派兮支兮滔滔者皆是。更无一个识玄旨，只有归宗较些子。捡点将来，玄沙道底。

风颠用尽到无余，一个棺材八个舁。舁出镇州城外去，听他木铎自分疏。

禅在口皮边，机搀石火先。破家才十八，更不使爷钱。东南西北，门开两边。相见了也，十万八千。

白拈贼，是这厮。捋鬼头巾，假我服色。胡芦立地便要沈，秤锤落井不教没。脱间漏架，天下第一。自谓建立黄蘗宗旨，不知黄蘗无处雪屈。

请慈明晚参，对白雪大笑。为父不慈，为子不孝。个般驵{马会}行藏，敢称瞎馿种草。争怪人言不解禅，熨斗煎茶不同铫。

赞也喜，骂也喜。醒也睡，困也睡。善男子起，法性如是。

棚入啰扎，君子可入。附子同乡一样辣，酸馅嚼破一团铁。馅子一句，未敢相许。弗是没人情，个中无肯路。

客吟灯残，猿啼月落。衲帔蒙头，千岩万壑。指破凡夫，为等觉妙觉。齐大小乘，于钱索井索。纵大辩于谈笑，寄虚怀于冥莫。所谓百轴宗镜之文，如太山之一毫芒。巍巍堂堂，炜炜煌煌。非心亦非佛，破镜不重光。

馽空云带，补太虚缝。秘以自传，公与众共。卷覆大千舌于洋屿云门，不与摩竭同条。袖掷大千手于梅州衡阳，不与浄名同梦。至于三藏十二部，一切修多罗，洎百家异氏之书，杂然前陈，无断无灭，有元有统。瞥转一机，五峰敛眉。伎俩尽也，放下竹篦。

宝几在前，如意在手。禹背汤肩，河目海口。南岳山中得圣师，投针钵水了无疑。法华同听真精进，直到灵山未散时。

正法眼，曰破沙盆，曰漏灯盏。两段不殊，一倍相反。钝置云黄山下老禅魔，匙挑不上，罪不重科。但未知虚空消殒，毕竟如何。

读旁行，倚松立。义不精，字不识。海涌云兴追不及。

幼而不逊，长而无述，老而不死。贼贼。临济未是白拈，自出洞来无敌。

字不识，禅不会，数米量柴，料水打碓。不是末后全提，亦非现前三昧。待众生成佛，尽众生界空，任从沧海变，终不为君通。

监本倔强，弗善劳谦。不识拙庵，他最不堪。他亦人耳，我亦人耳。空自合空，水自合水。卖弄跨门一机，至死无人发市。父有重牙，其子无齿。没齿穿龈，如是如是。

平常心，摩竭合。砥柱不摇，风雷不迅。拈了也，示祖敬。无法商量，一印印定。

不会道，不会禅。更求文墨，掘地觅天。别调宫商妙不传。

斤斯运，垩斯斲。鼻不伤，立自若。臻极之技，与物不二。惟其不然，一理万致。我观此像，殆非人为。就能为之，技不宅微。矧此匠氏，应以此机。应以此身，化巧幻奇。曰余眊然，两眼如镜。弗能审观，独以耳听。反听绝眹，对此殊胜。小白花山，下瞰巨浸。

十方取土，曰清泰城。又曰极乐，与苦浊邻。厌苦知乐，不毫忽间。一念勇往，即念而瞷。惟忆惟念，匪疾匪迟。忆而不忘，念兹在兹。如求亡子，如丧考妣。如疢需石，如渴需水。以如是故，曾何远人。人人亡羊，入生死轮。法法惟心，心亦非心。郑卫嘈杂，水鸟树林。悠悠渐修，额额阐提。同摄罔遗，妙在不疑。疑则疑城，日劫倍蓰。东隅既失，桑榆可冀。粤若二仲，达圆顿机。路壅般舟，手自剪夷。池栽芬陁，社结名胜。一十有八，是修是证。天台嗣响，的传自衡。和者如云，调高倡宏。六朝逮今，衣冠缁褐。愚夫愚妇，爰同此筏。哂乃二瓠，载沉载浮。即窒即海，善柳柳州。见月因摽，执指成咎。舍有相佛，观无量寿。

一点虚明，八窗玲珑。万波不浑，百川自东。殆见其洒然乎外，孰知其渊乎其中。谓其襄阳漫仕，曰吾不为南宫。谓其江湖散人，曰吾不为龟蒙。乌在乎仪刑，先进而丹青太空。

帝哀先生，为天下忌。速反其辕，卒不慭遗。遂骑箕尾，而分天章。云汉昭回，衣被八荒。载驱六丁，收拾文字。神京遐陬，旁罗曲致。落人间者，太山毫芒。寒者绮纨，馁者稻粱。取彼谮人，投畀豺虎。既粱其饩，而纨其袴。豢以人爵，俾敏厥修。息公之谮，承天之休。

大匠不弃栎社之木，良医不遗乌喙之毒。务急吾用，不一而足。苟适其时，虽弃必录。方其用时，有正有奇。颠兮吾扶，危兮吾持。相道巍巍，二氏似之。哂乃齐相，曾不尔思。夫三子者，谬以力胜。胜力以德，孰敢不敬。徒丧厥德，以致其命。一念之忍，桃乃其阱。欲济缓急，图任媕娿。爪牙不铦，其如之何。盍观相如，伸秦屈颇。隠然长城，无庸干戈。

此三胜流，一笑聚头。其道不同，曷相为谋。至哉儒先，问礼于李。李从竺干，逮真实际。商隠于李，白眉最良。曰师师师，其来自唐。车适大方，万里一辙。差之毫厘，肝胆楚越。

闲如云，寄寥邈。帖水不痕，行空无脚。笑从上扫迹生迹，嗟后来以缚解缚。于其中间，卷舒自若。钉钉却，悬挂却。老倒南阳，犹欠一著。

窣然短衣，崭然插犀。岁晚寂莫，奋此一夔。胶名相求之，则万言不直杯水。外形骸索之，则半芋美于紫泥。宪章左谿，鼓吹荆谿。使人复见古道颜色，舍斯人其谁归。

顶骨峣然，隠若伏犀。于烈火中，凄其廪而。古铁铮铮，烬余不热。击石拊石，迭中音节。舍利团缀，素魄冏如。湛湛凝露，累累贯珠。岂无他人，欲见其顶。月行太空，蛙沉坎井。

去窒而聪，去塞而通。于无数声，齐万窍风。风止声消，音响寂绝。谷神不死，听火焰说。说无所说，闻无所闻。烟灭灰飞，所亡者存。以是耳根，示尔四众。厚德宏功，千二百种。

宣明心声，若出金石。汹涌辩河，不渗涓滴。书献天子，天颜屡改。一笑归来，此舌犹在。韩吾不非，吾奚以为。壅吾不夷，吾奚以驰。一生事了，有死无憾。身随劫烧，红开菡萏。

童真出家，死于童真。出没卷舒，一坚密身。嗟多欲人，曲为欲说。于其根中，出火自焫。猗欤哲人，哂乃覆辙。以古为鉴，以身代舌。火炎昆冈，玉石俱焚。石付百粉，玉兮温温。

的的紫{木患}，茸茸素丝。自幼至老，念兹在兹。譬夫一龛，绕以十镜。此灯长明，一印印定。定则离念，反而自求。于无求中，以敏厥修。物初有终，法无有尽。是故此珠，横绝煨烬。

心部根本，身严杂华。赤象青牛，跨竺越华。半满字则，五其等差。殊声响则，一其纷拏。使登门之鱼，驾际天之涛。陋潢污行潦，而观海若之谽谺。琐屑灭裂，又安知𫚢鲤之与鲿𫚌。

淀蓝蘸楮，屑金作字。去字与楮，经果何似。曰此诸经，即楮与金。续父厥志，写佛语心。惟佛语心，粤如父志。一点画中，具无量义。字可悉数，义则无量。欲了其源，冥去来相。强斋大士，年八十余。目如心明，作蝇头书。于一蝇头，分可为二。尘毛太华，弗巨弗细。佛神力故，初不作难。是故北磵，作如是观。

攫而掷，翾而举之。二虫请以战喻。翾毋忘于射钩，攫毋忘于在莒。

蚁战酣，蟆袭其后，非大嚼盍反相友。梦好忽同归，一麾何足疑。

芰荷为屋，芙蓉为裳。芳茝纫佩，落英贮粻。熏以石林，书传之香。瀹以太华，玉井之凉。濯人间烟火气，毋干吾丘壑姿。洎夫锦心之与绣肠，发卍庵之韬略，示我武之维扬。适妙喜国拓吾故疆。安在乎广莫之野，而无何有之乡。

魁梧轩昂，耿介孤洁。大珠缟夜，轻云拂月。作成泼天问端来前，只似钉头难于敲折。东山发源，双峰卷衣。把大苏狂澜，障而东之。微此老孙子，已而已而。

岩岩指堂，破尘出经。惟其能然，曰聪慧人。堤圆顿之颓澜，会中下于通津。横说竖说，匪亏匪盈。全提半提，匪坏匪成。夫是之谓全体之用兮全体之真。

及笄洗妆，一花一香。舍父求度，回度厥父。父子学空，机先有锋。父死开法，镆鎁出匣。归奉其母，孤山之浒。示生有灭，笑与母诀。火后舍利，粲如繁星。如金之晶，如玉之明。堂堂月岩，如空行月。何庸留此，自暴丑拙。

伽黎拥肩，不舍夜旦。革履梏足，炎熇不跣。迹迩世相，而不动不退。心惟玄奥，则唯止唯观。四辩涌兮澜翻，四筵拥兮冰泮。特旨住山，灵山未散。洗旧讲榻，萎花新换。至于戒香逆风，腾播林野。吾尝比之波利质多罗天树花，此之谓也。

宅尘滓拔千丈之俗，倚梅竹托三友之交。稠人广座则惟静惟默，凉天佳月则或推或敲。问津荣途，姑欲行志。于志得时，反求诸己。

谓有为，吾奚为。谓无为，吾奚不为。待悟而勇为，绝学而无为。於戏尽之矣，非吾为。

从事毛锥，壮夫不为。置书学剑，弓号马嘶。不斩楼兰，夫何自欺。堂堂梁山，襟利带夔。帝轸遐方，详延瑰琦。良马素丝，组以五之。维贤作牧，任以抚绥。抚绥伊何，恩斯勤斯。岂惟怀恩，亦复畏威。庶靖氛埃，以偃鼓鼙。昔人可师，感夜半鸡。哂乃阿瞒，横槊赋诗。

性具染指，鼎味咸在。容膝归休，日用三昧。不动口，不饶舌。人无闻闻，吾无说说。翻嗟普眼，弗见普贤。为渠去却，眼中金屑。复道行空，白银为阙。

广寒殿，洪崖井。轮有晦朔，景无畦畛。悠然随所寓，婆娑弄清影。莫羡江楼清，江楼尘污人。

转得头来已是迟，恰如曾未转头时。一钱觅得无及处，犹自区区诳阿谁。

五十三人一缕穿，小儿虽小胆如天。茫茫烟水无重数，买得风光不用钱。

一字未曾谈般若，谩天谩地尽饶伊。祇园乞食归来后，法会因由又是谁。

剑下十分真，难藏独露身。江流石不转，独有蕴空名。

进步竿头踏断桥，太虚凸处水天凹。古今吃{颠}知多少，不似阇黎这一交。

传的的之宗自举，冰壶春未回而痕垢无些，玉林月已上而清光有许。湛存此个宗乘，肯坏人家男女。黄梅之钵笑夜偷，少室之衣疑浪与。方彻地区，圆该天宇。神发幽而空谷应呼，声出碍而霜钟忽杵。

面目古怪，气宇深清。涧月夜白，松雪寒明。舜岩之身兮谁前谁后，首萝之眼兮不纵不横。相随来也，流水浮萍。

全心之相，全相之心。写成这个，聊应而今。天苍苍兮白鸟没，水深深兮红鳞沉。日钩云饵，玉线金针。一般料理兮妙出威音。

渔翁不耐寒，重沓著蓑衣。

