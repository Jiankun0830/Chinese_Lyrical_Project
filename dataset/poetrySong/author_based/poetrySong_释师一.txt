魔作佛，坏烂虚空元有骨。佛作魔，须弥顶上涌清波。魔佛二边俱坐却，瘥病不假馿驼药。

喜与水云会，甘与水云同。云屯水聚处，塞破太虚空。

破暑黄梅雨，清神白乳茶。万缘俱不到，物外野僧家。

相逢握手不论心，心性吾侪眼里金。三个柴头煨品字，与君闲话古丛林。柴头煨尽已更阑，楼上钟声落月寒。一把柳丝取不得，和烟搭在玉栏干。

冻云欲雪未雪，普贤象驾峥嵘。岭梅半合半开，少室风光漏泄。

万年藤上一枝春，用祝光尧万乘君。身固寿康长不老，大平时代自由身。

燕去梁闲静，鸿来眼界宽。遶庭何所有，风撼竹珊珊。

赵老家风不热瞒，问他大道答长安。有谁平步归家去，多是区区自作难。

一拶银山铁壁摧，大悲院里赶村齐。善财拄杖如无用，乞与佯狂老万回。

藏身无迹更无藏，脱体无依便厮当。古镜不劳还自照，淡烟和露湿秋光。

三唤须知意不轻，平生肝胆一时倾。负吾负汝还知否，纵有丹青画不成。

不起一念须弥山，特立当头着眼看。拈一缕丝轻绊倒，家家门底路长安。

家山指出路非遥，万仞嵯峨插碧霄。一片白云横谷口，几多归鸟自迷巢。

岩头婆子铁肝心，击碎乾坤觅赏音。眨上眉毛如不荐，岳阳恶浪转增深。

十八佳人美态娇，绣衣轻整暗香飘。抬身花圃徐徐立，引得黄鶑下柳条。

超谈胡餠应时机，遂块知非师子儿。败叶霜风都扫尽，古松方见岁寒枝。

食讫跏趺坐石床，斗间间气烛天光。几多业识茫茫者，衲被蒙头在醉乡。

浑身燥痒倩人搔，入骨搔来身已劳。一下被伊搔著了，平生痒处一时消。

约去栽松个老人，还来传法喜童真。有娘生面无爷姓，劫外灵苗不犯春。

壁间书偈言无物，腰石当知力有余。莫道懒翁无伎俩，糠中舂出走盘珠。

不是风兮不是旛，碧天云静月团团。几多乞巧痴男女，犹向床头瓮里看。

不是旛兮不是风，轩辕宝鉴出怀中。森罗万象难逃影，恋窟狐狸失却踪。

孰云意在镢头边，一击圆通彻大千。大笑低头归去后，饥餐且莫与人传。

张弓架箭几何年，接得三平机不全。若使当时能羿射，免教落节向弓弦。

鲁祖逢人面壁，老大慵懒追随。后之参徒罔测，一向打瓦钻龟。

庞公孰谓问头亲，马祖言犹泥齿唇。吸尽西江禁不住，崄崖句里笑翻身。

拶透机先子欲酬，迅雷楫下汗如流。踏翻船子水悠悠，直入千峰不转头。

曾扣西来问翠微，经行驻步大慈悲。当时投子如能荐，恶水重将更泼谁。

一著机先用得亲，可怜穷子眼无筋。须知八法论书处，前箭犹轻后箭深。

玉麟带角离霄汉，金凤衔花下彩楼。野老不嫌公子醉，相将携手御街游。

野水舟横芳草渡，人来舞棹或呈桡。捞虾摝蚬随时过，却向何时得六鳌。

举手攀南斗，移身倚北辰。出头天外看，须是个般人。

扫地泼水相公来，声高隘喝绣旗开。天上玉麟来瑞世，堪作人间将相才。

三人证龟成鳖，毗岚一吹吹灭。从兹暗里穿针，鼻孔七花八裂。

九夏安居不论心，胡芦水上捺教沉。忽涌向西边出，惊起沙鸥乱白蘋。

