前三后三，今日明日。达磨不会，九年面壁。

祖师巴鼻，衲僧巴鼻。有些巴鼻，全没巴鼻。

灵山话月，曹溪指月。递代相传，证龟成鳖。

一个是一个，两个是两个。东土小释迦，西天胡达磨。卞璧骊珠成滞货。

今朝又值四月八，天下丛林皆浴佛。清凉有令不能行，随例大家厮淈{氵盾}。

十四十五，贱如泥土。十六十七，贵如金璧。此意分明说向谁，天上人间惟我知。

来住清凉寺，匆匆一个月。闲时闲有余，忙时忙不彻。谁知忙与闲，秤锤浑是铁。舜若多神笑点头，骄梵钵提长吐舌。

瞿昙瞬目，迦叶破颜。山僧闻得，咬定牙关。

一叶落，天下秋。一尘起，大地收。新罗打铁火星飞，烧着庐山罗汉院里王和尚脚指头。碛境庙大王忍痛不禁，直得通身汗流。起来道恩大难酬，笑倒沩山水牯牛。

寻常月是中秋月，中秋月是寻常月。看来真个只寻常，道是寻常又还别。别别，无物堪比伦，教我如何说。

云从龙，风从虎，圣人作而万物睹。雪峰辊三个木球，禾山老一味打鼓。海水扬波，须弥作舞。皇天无亲，惟德是辅。

阳春曲，无弦琴。声偃六律，韵排五音。月冷兮风清，山高兮水深，举世有谁知此心。

索寞清凉寺，家风实可怜。白云迷谷口，黄叶聚阶前。衲破通身冷，柴生满室烟。谁知今日事，不异普通年。

鹤唳于天，鱼跃于渊。涵波泳月兮悠悠，乘云驭风兮翩翩。时哉时哉，不可得而明焉，令人长忆老南泉。

客从远方来，遗我径寸璧。中有四个字，不必重拈出。

一不得收，二不得放。是则迦叶擎拳，非则阿难合掌，志公不是闲和尚。

老胡半夜见明星，瞎却平生两眼睛。直至如今无摸索，一回举著一伤情。

春日迟迟，春风浩浩。灵利衲僧，点即不到。唯有东村王大翁，放牛吃我谿边草。

和麸粜面，夹糠炊米。半夜三更，瞒神謼鬼。冷地有人觑见，直得左手掩鼻。

糓熟豆熟，粥足饭足。仰面看天，两手扪腹。

衲僧用处，了无定度。握土成金，握金成土。

八月十五，月圆当户。夜半正明，天晓不露。取个眼兮耳必聋，舍个耳兮目必瞽。君不见老长沙弄爪牙，一踏踏倒小释迦。将谓是个老大虫，元来却是一只虎。

一冬二冬，你侬我侬。暗中偷笑，当面脱空。虽是寻常茶饭，谁知米里有虫。岂不见南泉道夜来好风，吹折门前一枝松。

一饱忘百饥，人人尽展眉。太平无事日，唱个啰啰哩。

过去已过去，未来亦未来，即今名现在，现在安在哉。

年年是好年，日日是好日。好事大家知，今朝正月一。

人看人，火照火。无杂坏，忘彼我。

一拽石，二搬土。三分甜，七分苦。粪箕拈起两肩担，飏下镢头无觅处。

安居结制，现前三昧。普化摇铃，老卢踏碓。

这两个老冻侬，顽处似牛皮，烂处如坏絮。虽然各有机关，争奈浑无展处。只么低头懡{忄罗}归，不知忘却来时路。

一止一切止，一动一切动。入荒田不拣，信手拈来用。昨日有人从西川来，却得江东信。说道赵州亲见老南泉，镇州萝卜三斤重。

摩腾入汉，平地风波。达磨西来，重增殃祸。

作者相逢，你西我东。水归沧海，月上孤峰。放出城中老鼠，咬杀村里大虫。因甚如此，闽蜀同风。

鼻绳拽脱上梅谿，横卧千峰适所宜。岂谓业缘逃不得，依前拽耙与牵犁。

上元正月半，无油不点灯。谁人知此意，有月上危层。

去年梅，今岁柳。颜色馨香，依旧依旧。

住亦无可说，去亦无可说。窦八布衫穿，金刚嚼生铁。

三门佛殿，一见便见。踢倒浄瓶，撼动门扇。

你不识我，我不识你。狭路相逢，脑门着地。仁者见之谓之仁，智者见之谓之智。

夜暗昼明，天平地平。三日一雨，五日一晴。达磨大师不安本分，被人打落当门板齿，庐山归宗和尚无端拭坏一双眼睛。

十字街头道得一句，三家村里使不着。三家村里道得一句，十字街头使不着。

正觉山前，双林树下。弄假像真，弄真像假。临风哮吼戴嵩牛，顾影嘶鸣韩干马。

今朝七月一，明朝七月二。一日是一日，几个知惭愧。

重阳九月九，个个尽知有。吃了茱萸茶，多是眉头皱。唯有陶靖节独欢颜，解道采菊东篱下，悠然见南山。

信息既通，奉君尽忠。风从虎兮云从龙。

迦叶擎拳，阿难合掌。黄面瞿昙，全无伎俩。新乳峰一时见了，却烧沉香供养。从教人道是罚是赏。

方交正月一，又过了五日。世事冗如麻，光阴劈箭急。

东边有知事，西边有头首。山僧赢得倚栏干，尽日仰头看云走。

春日晴，黄鶑鸣。山花似锦，汀草如茵。堪悲堪笑，公塘寨里王节级到处巡捕，自己不知不觉，打失一双眼睛。

这老秃，无面目。不具些子慈悲，却有十分恶毒。喜亦不可近，怒尤不可触。我昔被渠禁害，逼得顽蛇生足。以至今日烧一炷香谩礼三拜，要且笑不成笑哭不成哭。此冤此恨若为伸，唵部临唵齿临。

佛法也不会，世法也不会。一夏九十日，瞎馿随大队。

二由一有，一亦莫守。新罗日午打三更，回首面南看北斗。堪悲堪笑，黄面禅和到处行脚，只管将鼻孔东边嗅西边嗅。自己鼻尖上有一点粪，十个五双因甚不觉臭。

曲中直，直中曲。有增减，无数目。等闲放在暗窗前，冷地令人看不足。

本色行脚人，须具行脚眼。千个与万个，多是空檐版。

秋江清浅时，白露和烟岛。搘筇寂寞中，望断无人到。

上下三指，彼此七马。似有似无，半真半假。乳峰被人问著，五年分疏不下。阿呵呵，笑倒东村王大姐。

语是谤，寂是诳。拟即乖，动即丧。明眼人，难近傍。绝尘情，忘伎俩。江西马大师，南岳让和尚。

一冬二冬，叉手当胸。珠钻九曲，直在其中。

上元正月半，灯火连霄汉。千人与万人，聚头相共看。

作家相见，有底凭据。迥无人处，聚头共语。寂子无端撼茶树。

眼底年来胡种灭，丛林喜见太平时。太平消息谁相委，只许张公李老知。

万木惊霜风，千林著秋色。堪笑寒山子，到处觅不得。

乳峰今日开炉，不会挑灰拨火。大家衲被幪头，只么团𪢮打座。不求诸圣，不重己灵。从他门外区区，世路扰扰红尘。夏了秋，秋了冬，冬了春，思量也是慕西秦。

声前一句，不封不树。坐断舌头，如何通吐。昨日有人从天台来，却往径山去。

临济为睦州所误，雪峰遭岩头毒手。没齿衔冤，万世不朽。

前面是悬崖万仞，后面是荆棘丛林。两边烈焰火聚，于中如何转身。赵州老汉在青州，作一领布衫重七斤。

今朝正月一，只是寻常日。就中殊异处，遍界铺银色。

王道平平，其寿绵绵。渔歌樵唱，共乐尧年。无为焉，无私焉，乾坤一统旧山川。

万别千差处，事同一家。事同一家时，万别千差。太白山前水磨日夜轮转不歇，乳峰寺里参退吃茶。

纵无所畏，说大脱空。虽有希求，辨最上供。

智度菩萨母，容受一切法。然于一切法，而离分别相。分别既离，诸法如如。蜀江万派朝沧海，闽岭千寻插太虚。

击鼓升堂，大众云集。佛法有底商量，今日热如昨日。

克期取证，系缚盲馿。休夏自陈，且莫鬼语。

秋高增爽气，夜寒添夹被。草虫吟壁根，黄叶飘庭际。直得山僧展转返侧，喜而不寐。阿呵呵，伸脚元在缩脚里。

面面相看，眼眼厮觑。衣外别传，有甚凭据。倒却门前刹竿著，凤栖不在梧桐树。

火焰为三世诸佛说法，三世诸佛立地听。听在说处，说在听处。听说两忘，如何剖露。经入藏，禅归海。唯是马簸箕，拈弄有余态。每遇中秋玩月时，寻思直是令人爱。

大惠老汉无端，随后说难说易。拈得口兮失却鼻。

坦坦平如镜，弯弯曲似钩。无人收拾得，飏在粪堆头。

无味乃真味，真味真无味。若知真味者，更不说真味。曾闻一饱忘百饥，今日山僧身便走。

云门一曲，从来无谱。韵出五音，调高千古。就中妙旨许谁知，几拟黄金铸子期。

我有一语，非甜非苦。既遇知音，如何通吐。夜来点得柳土獐，如今变成尾火虎。

灵山山上葛藤树，引蔓牵枝遍界生。惭愧波旬推倒后，东西有路与人行。

狸奴白牯，相共证明，大难大难。碧眼黄头，亦须莽卤。黄连甜，甘草苦，发机须是千钧弩。

从这里流出，滔滔无尽日。巨浪涌千寻，谁知无一滴。

韶光烂熳时，百卉皆妍秀。处处有春风，村村自花柳。灵云眼里添钉，玄沙袖中出手。除非自解倒骑馿，一生不着随人后。

太白峰前收阵脚，鉴湖归唱村田乐。无端调转入新丰，谁知错处非常错。直得洞水逆流，乳峰倒卓。石女攒眉，木人泪落。此曲如今谁共闻，越山无际天无垠。

三日前，五日后，药若不瞑眩，厥疾弗瘳，折脚云门见睦州。

今朝九月九，谈禅不开口。若是陶渊明，攒眉便回首。篱边黄菊正芬披，一枝两枝三枝四五六七枝。

一句子，墨漆黑。无欛柄，有准则。碓捣东南，磨推西北。

清寥寥，白滴滴。匙挑不上，针札不入。是则是，须知花发不干春，切忌寒灰煨杀人。

千讨万讨讨不见，都不要讨却成现。十字街头逢阿爷，眉毛盖眼胡须面。

天上星，地下木。见便见，休□速。老瞿昙，空捏目。三七日，心返复。从此拏空便脱空，天上人间遍流毒。带累儿孙直至今，医得耳聋成瞎秃。鄮峰虽与同路行，却不与他同处宿。

拟即差，动即隔。忘伎俩，绝声色。两手揶揄懡{忄罗}休，东村有个王大伯。

凤凰台畔，玉几峰前。筑著磕著，夙世生冤。

有一物，黑似漆，亘古今，无人识。却被秋虫知，唧唧空叹息。而今拈出普请看，分文不直。

人皆竞赏中秋，惟有山僧不管。大都天上月圆，只是寻常月半。

行不动尘，语不动唇。现成行货，黄金白银。君不见洞山老，问佛直答麻三斤。

轻如鸿毛轻，重若丘山重。安排不得处，信手拈来用。虽是死蛇，却要活弄。

衲僧门下，无可不可。热则到处乘凉，寒则围炉向火。饥则餐，困则卧。执法修行，如牛拽磨。

二月春光明媚，是处花酣柳醉。五湖四海禅流，切忌开眼瞌睡。

来无所从，南高峰，北高峰。去无所至，东涧水，西涧水。幻泡忽灭，证得乌龟成白鳖。清风未已，须信高原元不死。

名不得，状不得，复是何物。见得到，用得亲，不由别人。有时恁么，有时不恁么，无毛鹞子贴天飞，带角大虫当路卧。

当明有暗，当暗有明。口说如哑，眼见如盲。门外一条通驿路，朝朝暮暮有人行。

炎炎六月，飘风洒雪。百丈耳聋，黄蘗吐舌。海阔山高谁与论，一回饮水一回噎。

瞿昙你自瞿昙，达磨从他达磨。佛法有底商量，各自归堂向火。

半真半假千家货，非实非虚百宝囊。尽底打开都见了，有谁合火共分赃。

二由一有，一亦莫守。一心不生，万法无咎。

现前三昧，了无向背。雪压楼台，风号松桧。

内空外空内外空，四大五蕴不可得，山河大地不可得。不可得亦不可得，舜若多神面皮黑。

拄杖子，难摸索。有时喜，有时恶。搅动沧溟，冲开碧落，何如普化摇铃铎。

形名未兆，文彩全彰。短者自短，长者自长。黄面瞿昙徒自说黄道黑，胡须达磨何须历魏游梁。长忆江南二三月，鹧鸪啼处百花香。

三月春将老，万木献青杪。微雨湿残红，泉声杂幽鸟。堪悲堪笑，寒山子，归不得，忘却来时道。

荷叶团团团似镜，菱角尖尖尖似锥。风吹柳絮毛球走，雨打梨花蛱蝶飞。

万籁声沉沉，虚堂夜寂寂。不见寒山子，未免空相忆。休相忆，元来在这里。

今朝八月二十五，记得洞山离查渡。韶石山头打不回，追至如今无本据。问佛便答麻三斤，何似庭前柏树子。苍鹰搦卧兔，猫儿捉老鼠。

万籁风凄凄，千林露滴滴。塞雁起平沙，夜虫吟破壁。举一不得，举二放过一著，更听拄杖子露个消息。

无道可学，无禅可参。黄头碧眼，徒话指南。雾敛云收天宇宽，门前幸有千朵青山万朵青山，徘徊赢得倚栏干。

横说竖说何曾动着舌头，逆行顺行总是家常茶饭。有准绳，无畔岸，吾道一以贯。

一阳生，万汇生。正当生，作么生。群阴消殄，吾道大亨。

一年十二月，此月乃当尽。一月三十日，此日方起头。此日即是寻常日，那里是起头处。此月即是寻常月，那里是尽头处。

声前句，量外机。明历历，峭巍巍。举者既少，见者亦稀。抖擞多年穿破衲，褴毵一半逐云飞。

春风浩浩，春雨绵绵。花凝晓露，柳带寒烟。造化无作而作，万法不然而然。达磨九年空面壁，善财走得脚皮穿。

浅闻深悟，深闻不悟。迷逢达磨，赵婆呷醋。

木中有火，钻之始明。矿中有金，炼之始精。诸人分上各各有无价之宝，如何甘自溺于阴入之坑。

一夏逡巡已过半，往往精勤成懒慢。幸然底事十分现成，因甚到夜打叠不办。君不见赵州末上见南泉，何似雪峰参老观。

阿剌剌，横该抹。天何高，地何阔。碧眼与黄头，徒自闹聒聒。育王恁么道，也是将盐止渴。

一处通，处处通，手头活落，脚下玲珑。常记南泉提起处，刈禾镰子快如风。

仰面看天，低头觑地。明眼衲僧，讨甚巴鼻。岂不见山前明觉寺里有个陈阇黎，解道苏噜苏噜悉唎悉唎。

前月只此月，后月亦此月。何得尘世人，竞赏中秋节。

九日当佳节，黄花处处新。相逢多醉客，少见独醒人。打草只要蛇惊。

七佛已前，无消息处有消息，那个不知。七佛已后，有消息处无消息，是人不会。知不知，会不会，璞玉浑金，泥团土块。

一年十二月，只余此一月。此月极尽处，又见明年月。循环既无端，何劳强分别。

锦包特石，铁裹泥团。现成活计，格外乡谈。明眼衲僧会不得，月移梅影上栏干。

二月十五，瞿昙灭度。诸天悲泣，群魔鼓舞。

春色依依，花木芳菲。满眼满耳，绝毫绝厘。惟有子规知此意，一声声道不如归。

黄蘗树头蜜果，破席袋里珠珍，愈藏愈显，日久日新。争似飏从闲壁角，听教人道不逢春。

少林消息绝，大地一团铁。愁杀寒山子，无言倚寥泬，悲风流水声呜咽。

五五二十五，六六三十六。纵以大衍数，终是数不足。数得足，无不足，碧眼黄头，口哑舌秃。

我与这老汉，本自无交涉。狭路偶相逢，欢喜成冤结。此结不可解，此冤不可雪。唵喷喷{口发}{口发}𠡠摄。

朝碌碌，暮悠悠。非懈怠，非精修。华亭船子，北地赵州。

九旬今已满，那事竟如何。无为无事人，往往成蹉跎。育王敢道不蹉跎，少年曾决龙蛇阵，老倒还同穉子歌。

广大楼阁，门户不扃。了事衲僧，未行先到。且到后如何，眼不见为浄。

天上无弥勒，人间无释迦。烧香礼拜谁，唵摩尼达哩吽{口发}咤。

去年底，今年底。辄莫明年更明年，年年只如是。黄花烂烂醉重阳，落叶萧萧愁满地。

初冬时节又相催，浩浩诸方炉鞴开。独有径山文武火，不知煨杀几人来。

五峰门下，三个五个。衲被幪头，围炉打坐。鼻笑瞿昙，平欺达磨。又谁管你，张三李六。诸方炉鞴正炎炎，何似径山文武火。

赤手空拳下山去，满船和月载归来。五峰可煞无惭愧，面面相看眼未开。

同身共命，同气连枝。阿难合掌，迦叶扬眉。就中一句子，不许外人知。

不寒不热，好个时节。黄鶑频织柳丝烟，子规犹哭松梢月。

指天指地弄精魂，只为生来无脑门。韶石一棒打不杀，至今恩爱俱成冤。正当四月八，底事与谁论。门外千峰万峰啼断猿。

南北东西八百牛，时来群聚五峰头。饥餐饱卧松风里，昼不拘兮夜不收。

万年石桥，三平石梁。总没交涉，恰恰相当。足陌见钱买卖，一毫不用商量。

劫灰飞尽见灵踪，突兀凌霄对五峰。意在目前谁共委，相同扶起旧家风。

五月端午节，底事不须说。百怪尽潜踪，群魔俱殄灭。

去时万木含愁色，归日千峰展笑容。此意此心知有自，一炉香𦶟散天风。

七月八月，或凉或热。景色凄清，蝉声呜咽。观音菩萨将钱买胡餠，放下手却是馒头，韶阳老人得一橛。

逾月走红尘，生涯随处新。逢人陪笑面，接物强精神。侥幸遇明主，帡幪感重臣。归来何以报，只此谢尧仁。

三分光阴二早过，灵台一点不揩磨。贪生逐日区区去，唤不回头争奈何。

九日重阳节，东篱赏菊花。歌懽公子事，淡薄野僧家。

十五日以前，常在途中，不离家舍。十五日以后，常在家舍，不离途中。正当十五日，跛跛挈挈，百丑千拙。张都料，李作头，凿窍底凿窍，著楔底著楔。双径来来去去人，长安夜夜家家月。

六月火边坐，三冬水里走。怒中呈笑面，闹处伸毛手。满载没底船，归来重抖擞。抖擞个什么，苏州有，常州有。

倾盖相逢，已成多事。侧鞭回首，早涉繁词。

韶光去也谁能留，长江衮衮无暂休。人生既老不复少，此心未了空悠悠。

指天指地，徒张意气。一棒打杀，更无巴鼻。径山今日都卢放过，且要一时脑门着地。

数百禅和数十州，褴襂破衲面搊搜。诸方有道不肯学，甘共山僧拽木头。

杨歧设忌，做尽鬼怪。径山设忌，一无所解。随分淡淡薄薄，点一杯茶，烧一炷香，谩礼三拜。若谓报德酬恩，兔子吃牛奶。

时节不相饶，俄当七月朝。未闻桐叶落，已觉稻香飘。泣露蝉声咽，迎秋雁影遥。有谁相共委，突兀对凌霄。

一阳来复，万汇发生。寒谷回春，冰河解冻。

昔年当此日，生个老妖孽。殃害大地人，有屈无处雪。云门愤不甘，一棒要打杀。打不杀，至今年年有个四月八。

径山今日结夏，不分上中下座。健则运瓦搬椽，困则横眠倒卧。谁管你孔夫子李老君胡达磨，善贾者不停死货。

蜻蜓许是好蜻蜓，飞来飞去不曾停。捉来摘除两个翼，便是一枚大铁钉。

这个老冻侬，猛利如虎狼。威凛万壑风，眼摇百步光。我昔编其须，脱命于毫芒。至今数十载，毒恨不可忘。此世后世永永不愿见，临风誓此一炉香。

千峰万峰浓泼眼，十谿五谿深没腰。只有山翁喜相接，声声惭愧与难消。且道还有所得也无，虾蟆口里一粒椒。

黄菊新开剪剪金，忻逢佳节兴难禁。临高无语写幽思，拄杖为吾聊一吟。

二由一有，一亦莫守。文殊普贤，泥猪疥狗。

天地之根，万物之主。大千无以居其尊，劫石难以并其固。

衲僧家，无本据。动静去留，无非活路。进一步，临机没回互。退一步，声色如聋瞽。

此功德海无边际，流出当人一念中。一念真心充法界，当知福报亦无穷。

恍恍惚惚，杳杳冥冥，非精非物，非佛非心。缺齿老胡得之而不识，飏在乎嵩山之阴。诸人还识得么，水上青青绿，元来是浮萍。

佛祖命脉，洞然明白。黑漆屏风，松萝亮隔。

孟冬薄寒，仲冬严寒。寒则普天普地寒，结成冰片，冻破泥团。达磨不会，大难大难。

雪山六年冻不死，一麻一麦饿不死。无端更道悟明星，跶倒至今扶不起。普贤蹙頞，文殊偷喜。

才拟恁么，便不恁么。成现生涯，陈年滞货。雪峰辊出三个球，{祝/土}著嵩山破灶堕。

只个丛林粥饭僧，滥膺徽号愧无能。临风将底祝君寿，遥指南山千万层。

土宿颔下长髭须，浄饭宫中生悉达。西天此土绝知音，千古万古阿剌剌。

昨日九月九，过了重阳节。今日忆重阳，升堂何可说。拟欲问黄花，黄花虽有在东篱。拟欲问白醪，白醪虽有非我知。不如一时放下衲被幪头，从教门外风飕飕，雨飕飕，幽州江口，采石渡头，三三两两钓渔舟。

竿头丝线放还收，时有金鳞上直钩。风月满船虽不恶，争如峰顶冷湫湫。

雪峰发九重圣箭，谁敢当锋。三圣跃透网金麟，应无杂食。要明那畔事，须是这边人。三家村里，闹市丛中。妙应无私，临机有准。不是冤家不与邻。

径山结夏，不论功过。饭来展钵盂，困则伸脚卧。纵有千人万人，只消一个半个。岂不见流支要打胡达磨。

雪峰辊球，睦州担版。杨歧栗棘蓬，东山铁酸馅。多处添，少处减，留得翠岩眉毛盖眼。

一年十二月，月月有月半。何独喜中秋，一时争赏玩。人人尽道十分圆，我道依前缺一半。

径山无伎俩，住院多阻障。饭在平江府，口在凌霄上。河港既不通，千里空相望。暂假维摩手，一钵共分饷。

现成公案，何事不办。百发百中，无边无畔。捏不聚，拨不散。万籁俱沉兮明月半窗，一色难分兮芦花两岸。

达磨西来，添盐减醤。后代儿孙，千般万样。谁信碁盘石，元在凌霄上。山僧恁么道，已是龟毛长数丈。

径山门下，无彼无我。大家叠足挨肩，共向无烟宿火。若是香匙火箸，不得动着。不见道丹霞烧木佛，院主眉须堕。

健时要坐禅，困时要打眠。肚饥须吃饭，陆地要行船。

户牖见通，墙壁生碍。簸箕有唇，洞庭无盖。

万籁沉沉，孤月团团。叶零零兮山瘦，风萧萧兮夜寒，不知谁共倚栏干。

去年不在家，虚过重阳节。今年既在家，须要强施设。淡水煮冬瓜，真个滋味别。不知滋味者，却似嚼生铁。

重岩风露清，深院霜天晓。一曲少林春，几人弹得妙。自古弹者希，亦复听者少。以之赠伯牙，伯牙不肯要。以之献子期，子期拍手笑。休休，不如留取自弹一曲，何似大石调。

径山不敢相谩，开口便见心肝。今朝十月十五，下元解厄水官。

天清地宁，庆袭一人。九州四海，咸被尧仁。熙熙然涵泳化育，犹千花万卉之逢春。

五峰门下，百种全无。僧床迫窄，堂供萧疏。脚下踏着底，破砖头碎瓦砾。面前撞见底，王獦獠李麻胡。恁么薄福住山，真个辜负老胡。

御寒古有家风在，三个柴头品字煨。今日无柴又无炭，从教各自拨寒灰。

一见便见，更不再见。张颠草书，李广神箭。

旧年佛法，说到腊月极尽头。新年佛法，又从正月还起头。若论起头与极头，都卢只在拄杖头。

一二三四五，各各面相睹。甜瓜彻蒂甜，苦瓠连根苦。

晓来瑞气郁葱葱，流出恩波自九重。地厚天高何以报，饱看南岳祝融峰。

龙蛇混杂，凡圣交参。儱儱侗侗，颟颟顸顸。

烧香草舍蚊烟，礼拜小儿匍匐。杨歧顶上握拳，何似镇州萝卜。噫，有年无德。

一夏已满，无事不办。遂府钵盂，邛州磁碗。

指月与话月，檐雪共填井。玩月与捧月，未免弄光影。月𫆏仿佛似盐官扇子，元来恰是云门胡餠。

世人住处我不住，世人行处我不行。天下丛林今日开炉，诸方老冻侬声鼓集众。

唤起凌霄峰顶龙，纵横变化妙难穷。一声霹雳擎头角，三日为霖四海通。

扰扰匆匆，晨鸡暮钟。瑞岩不会，唤主人翁。

云收雾敛，地辟天开。处处弥勒，门门善财。安得真男子，同上黄金台。

二月复二月，韶光尚可留。雪消深涧底，花发旧枝头。万木寒威解，千峰翠色浮。有谁知此意，相共倚危楼。

二千年前，尺不如寸。二千年后，寸不如尺。清凉到这里，眼不见为浄。只将三文钱，娶个黑老婆。长裙短袖，拖泥带水，隈隈{毛崔}{毛崔}。且恁么过，更谁管你。结制解制，长期短期。杀生护生，得念失念。阿呵呵，少林穿耳客，元是老臊胡。

法无去来，无动转相。灯笼挂在露柱边，露柱挂在灯笼上。一年三百六十日，日日一般，一日十二时，时时一样。

滴水滴冻，浑无罅缝。明眼衲僧，失却鼻孔。

大地黑如漆，古今无消息。达磨老臊胡，九年空面壁。

坐断主人翁，不落第二见。一念万年，万年一念。

百二十日夏，如今已告圆。就中一句子，切忌错流传。

六爻既穷，阴魔自殄。一阳来复，吾道大亨。

面门一思，长时无间。见成句子，百味完全。

诸佛不出世，祖师不西来。颟顸一句子，南岳对天台。

旧岁今宵去，去去实不去。新年明日来，来来实不来。万古长空无变异，循环日月空相催。

机不离位，沉乎醉乡。语不离窠，滞在金网。

土木场中过两冬，朝匆匆兮暮匆匆。从来业识无凭据，说甚东山大脱空。

言无展事，语不投机。承言者丧，滞句者迷。

旧岁即新岁，新年即旧年。要知新岁岁，元是旧年年。

江南两浙，春寒秋热。尘沙劫事在如今，如今不异尘沙劫。

光景匆匆若逝川，旧年去了又新年。年来年去自来去，底事何曾有变迁。

金木水火土，大虫元是虎。堪笑李将军，蓝田空没羽。

灵山一会善堤防，蛊毒之家水莫尝。迦叶无端霑一滴，至今犹自面皮黄。

古老相传鬼叫坑，看来人鬼不多争。早知鬼便是人做，夜半三更也可行。

君王一语出如纶，尊者眉毛八字分。四海风清烟浪静，碧天无际水无垠。

大士错解注，志公错注解。臭肉积屠门，堪笑无人买。

雨散云收后，崔嵬数十峰。王维虽敏手，难落笔头踪。

春生夏长，淡饭粗茶。鱼投臭水，彩奔龊家。

地神归地，天神归天。殷勤奉送，宝马金钱。

一柄无情雪刃刀，当锋谁敢犯秋毫。马师父子亲提掇，血喷千山风怒号。

诸子生涯各有成，从来孝顺两边生。贪欢一夜浑家乐，失晓连忙打五更。

日面月面，突出难辨。拟欲抬眸，空中两片。

金毛狮子，生铁秤锤。浑仑无缝，切忌针锥。

冲开碧落松千尺，截断红尘水一谿。饱食高眠人不到，日从东出又沉西。

南岳峰前老石头，怜儿何事不知羞。为人点眼长伸脚，直至而今懒不收。

铺席宏开见也么，买人何似看人多。十成好个吹毛剑，只作陶家壁上梭。

兀兀地思量，无可得思量。无可思量处，真个好思量。大庾岭头逢六祖，鳌山店上见曾郎。

持来送去样团团，覆阴儿孙义不寒。何似当时休擘破，浑仑留与后人看。

萝卜从来出镇州，城南门外水东流。饶君说得浑相似，须是亲曾到地头。

千载岩前树，曾无刀斧痕。羚羊才触著，满地叶纷纷。

混成一气，周行四时。惟天为大，惟尧则之。

闪烁旌旗骤往来，几人遥望起疑猜。此时若得樊公脚，一踏鸿门两扇开。

骤马加鞭上酒楼，何如坐地看杨州。是非长短俱裁了，鼠窃终难似狗偷。

台山路上个婆婆，平地无风起丈波。下却斗门通底闸，更无一滴到黄河。

风前一曲动离愁，那个行人不举头。手把花枝半遮面，不令人见转风流。

分明指出与人看，多少禅和被热瞒。举目只知看雨势，不知秋水没栏干。

共乐升平道泰时，相逢终不展枪旗。随宜淡饭清茶外，困卧闲行几个知。

贼火相逢恰五更，见成赃物不须争。暗中多少都分了，天晓依前各自行。

铜公塘，铁奉化。得人憎，得人怕。不是明州人，定说苏州语。

洞山平地露尸骸，庵主将身一处埋。狼藉髑髅相枕藉，悲风愁雾不胜怀。

骨裹皮兮皮裹骨，大随放出辽天鹘。东西南北谩抬眸，不知已过新罗国。

顽皮老虎卧林丘，一任傍人放滴油。满肚只因曾饱肉，纵加呼唤懒抬头。

起灭不停谁解看，当机一拶透重关。东西总是长安路，荡荡无拘自往还。

同舟共赏洞庭春，终日徘徊柳岸阴。却得渔人加橹棹，等闲抹过碧波心。

一片荆山璞，分明辨者难。几人偷眼觑，只作石头看。

种田博饭吃，饱卧长伸脚。把将三界来，安向左边著。引得龙牙老古锥，手里把柄破木杓。

一掷神杯定吉凶，再占重卜转灵通。分明见了今年事，却说明年事不同。

梦里思归问故乡，明明说与尚徉狂。白云尽处重回首，无限青山对夕阳。

红轮决定沉西去，未审魂灵往那方。哭恸一声无处避，櫂头亲见本爷娘。

一年三百六十日，日日日从东畔出。昨夜黄昏又落西，茫茫无处寻踪迹。

矜夸富贵，贱卖赤穷。杀人可恕，无礼难容。

腊月三十日，开口便为敕。更拟问如何，明朝正月一。

深深亲下拜，三代礼全该。此意如不然，玉帛云乎哉。

大匠不巧，大儒不学。动辄中方圆，举皆成礼乐。堪笑乡村卖卜人，徒劳钻破乌龟壳。

黯澹滩，黯澹滩，十只船来九只翻。惟有三山陈上舍，我向陆地里行，看你奈我何。

山花似锦水如蓝，突出乾坤不露颜。曾踏武陵溪畔路，洞中春色异人间。

万仞崖头自放身，始知花发不干春。更从个里寻枝叶，笑倒当年树下人。

孤根脱落偃苍苔，冷地无端笑眼开。莫怪雪霜欺不得，只因曾向死中来。

万木千花冻未醒，东君无处觅归程。抬眸忽见春风面，的皪枝头数点青。

半开半合荣枯外，似有似无闲淡中。自是一般风味别，笑他红紫鬭芳丛。

莫谓南枝能放花，傍分北秀亦堪夸。黄梅不用争高下，草本传来共一家。

花开五叶自芬芳，欺麝欺兰别是香。传得灵根元不朽，岂惟流落在花光。

花合花开有正偏，不完全处却完全。要知根蒂从何得，多见生埋洞水边。

树有高低枝短长，花开随处恰相当。都缘妙得毫端趣，竖抹横拖总不妨。

花分枝北与枝南，向背横斜有许般。何待支郎强描邈，开时便作谢时看。

黄底自黄青底青，枝头一一见天真。如今酸涩都忘了，核子如何举似人。

横片竖片胡乱搭，长针短针信意联。但见日头东畔出，不知尘世是何年。

入海算沙徒自疲，风前月下几攒眉。即今休去便休去，欲觅了时无了时。

南方经历几云烟，收得珍奇货满船。弹指便风帆到岸，一时翻作大光钱。

空山寥寥，黄叶萧萧。斯人不来兮，暮待之以朝。斯人或来兮，两无语而意消。归去也，衣飘飘，路迢迢。谁同其孤标，月在青霄。

山中行，移步放教轻。无别意，恐他幽鸟惊。

山中住，落叶不知数。无人扫，翳却松门路。

山中坐，习闲成懒惰。少献花，但见猿偷菓。

山中卧，不知时节过。雨打窗，好梦都惊破。

晴空霹雳绝追寻，听者须教辨者喑。坐断封疆行正令，迥然超越去来今。

底事明明不用寻，通身有口却如喑。笑他卢老能多事，引蔓牵枝诳古今。

居士门高几万寻，曾聆一语警肓喑。谁知千里同风事，历历分明在目今。

曹谿平地起风涛，后代船高水亦高。寄语随流入流者，更须抛却手中篙。

曾驾铁船惊海涛，想应不怕浪头高。鄞江一滴浑无有，切莫妄传深几篙。

行脚亲曾到地头，固知不是等闲游。归时有问五峰信，为报龙渊已绝流。

绝流之句许谁知，独有毗耶老古锥。非是望梅图止渴，调羹已熟向南枝。

马师问处没踪由，或示三冬话九秋。认著即心心即佛，一丝头是一丝头。

茫茫摘叶与寻枝，独许山翁亲见伊。点着直行三万里，至今脚迹少人知。

视死生如游戏场，固知老子不曾亡。祇今何处问消息，风递梅花扑鼻孔。

鹫峰云散霜天冷，南北东西片月孤。喜得江湖好消息，点胸尊者在云居。

几回梦到白云颠，欲往难禁懒病牵。何日相依倾倒夜，月寒千嶂一声猿。

从来有口挂虚壁，谁信如今口亦无。因记通身红烂客，无端白纸强涂糊。

尘蒙虚壁冷萧萧，未厌家风太寂寥。门外依前积深雪，不知谁肯立齐腰。

万法都卢归一法，一法不知何所归。肚饥买个油{饣兹}吃，吃了油{饣兹}肚不饥。

纷纷多是竞膏腴，确实谁能下一锄。几见萌心还{忄罗}欛，只缘无处著工夫。

东海西边西海南，芦花袅袅水漫漫。谢郎犹自不知处，莫作寻常洲渚看。

佛祖仰望不及处，暗通一线几何深。冰严雪冷无人会，空泻断崖千万寻。

一惊涂毒鼓，脱尔丧全躯。谁信髑髅上，重生颔下须。

麦已登场稻满田，蒉桴土鼓乐平平。不知将谓羲皇世，元是天开宝庆年。

或卷或舒多变态，随呼随应发天真。谁知路转峰回处，幽鸟啼芳别是春。

不入樵夫手，不登郢匠门。只么老丘壑，且无刀斧痕。

儱侗复儱侗，平夷更平夷。伸手不见掌，赵州东院西。

德山无语归方丈，象骨低头入草庵。大鹏一举九万里，篱边燕雀空呢喃。

抓头忘痒处，弄物不知名。一个无分晓，千金买不成。

暂时不在还同死，彻底惺惺亦自瞒。长爱东村老婆子，逢僧也解道和南。

巧出焦桐样，淳含太古音。多因和梦听，只作夜虫吟。

平常行一步，却不堕平常。尽道脚长短，谁知脚短长。

全无气息，直是薰人。无鼻孔者，方堪与邻。

万象融一奁，九色犹未多。圆浄出良范，罗纹非巧梭。有样不可制，无痕安用磨。试问光影亡，如何复如何。

昔年曾约归四明，掇钵共饭莆菜羹。东园蔬荠几衰长，望之何以辜斯盟。铿铿小节何足拘，大名当振声谹谹。旌旗不动剿胡种，屈伸一臂逾长城。淮甸既肃四海肃，丰功盛德应难名。了知八珍与藜苋，清闲富贵但等平。我罹劫火固无闷，公视昼锦不以荣。七佛承承竟何据，六祖忉忉空碗鸣。君不见刹竿头上铁龙头，鸿毛至重山岳轻。

同名同号同桑梓，同住江湖亡彼此。有时同上孤峰巅，有时同下沧溟底。苦同忧，乐同喜，金博金兮水洗水。有时捩转铁面皮，心口全然不相似。你若住兮我即行，你若行兮我即止。白日青天轰怒雷，平地无风波浪起。非不非，是不是，西川大随，桐城投子。

苏州有，常州有。真个有，未尝有。贱时倾国不可换，贵则陪钱挜一{豆斗}。伸一手，缩一手，日月奔忙，山河倒走。济北瞎馿退三步，跛脚云门大张口。阿呵呵，只今此话大行，何待三十年后。

东湖水深蟠老龙，晨昏出没无定踪。开口合口喷香雾，举足下足生阴风。而今改宅云居去，威风万窍声号怒。谓言不是抉珠人，未应轻踏瓯峰路。

凝藏主，五载恶相聚。我既横点头，公亦未相许。就中犹尀耐，拗折露明柱。似此拙去就，端的不可恕。萧萧九月风露寒，忽来告别还乡去。临歧可煞没巴鼻，却要就我觅转语。一转语，如何举，湿纸裹大虫，大棒打老鼠。阿呵呵，无你会处。

世上有蛇皆可弄，南山鳖鼻不可动。动着冷口暗伤人，伤人至死未知痛。子今去也，当自着便宜。后日毒遭一口归来，莫道山僧不曾说与伊。

昭昭灵灵是何物，非物非心亦非佛。五湖云衲竞头参，空把光阴恣埋没。我游江湖三十有四年，饱饭之余，一味闲打眠。子今迢迢苦寻讨，不知寻讨何慕焉。问吾道，今年大熟收成早。问吾禅，秋林噪晚声喧喧。抖擞屎肠都说了，莫将一字归去容易空流传。斯言写就相违别，目断家山云叠叠。我亦欲归归不得，千里万里一条铁。

乐哉林泉人，自得林泉趣。渴则掬泉饮，健则穿林去。几见幽鸟啼黄叶，聚薰入奏雪飞絮。四时适吾意，万象为吾侣。有人更问意如何，笑指岩前大松树。阿呵呵，快活快活，有甚讨处。

不解多方锢鏴成，一锤打破与重烹。等闲脱体离窠臼，煮粥依前不是羹。

水云何处觅行踪，踏破天台雁荡峰。脚力尽时消息在，小芙蓉接大芙蓉。

烟波尽处良田阔，歧路穷时活计新。南北憧憧故多士，不知谁是饱参人。

水云遇夜须投宿，饭饱何妨又进程。山主岂徒开接待，养鸡意在五更鸣。

黄衣舍去混缁衣，弃却甜桃摘醋梨。酸涩一时尝过了，攒眉归去许谁知。

伊予头脑不相似，鼻孔由来只一般。冷地自家亲摸著，老君元戴楮皮冠。

鳞皴一块烂枯柴，几见春风长绿苔。岂谓先生也相许，馿年决定放花开。

道在贵亡羁，宁容滞一涯。是山皆有石，随处可镌碑。

入山去，何所图。出山来，胡为乎。早知今日事，悔不慎当初。

提起数珠呈伎俩，无端弄出孩童相。何似月明霜满天，孤猿啼断千峰上。

随流入流，无所分别。处处圜通，头头漏泄。云浄八纮天宇宽，万顷波心莲一叶。

寂灭现前，如月在天。分身利物，影含百川。是所谓不然而然，虚而通，静而应。万国春容，千江月影。如今何处求普门，一声鹤唳寒松顶。

大哉观自在，善观诸音声。而于诸音声，不作音声见。是见亦寂灭，亦无寂灭者。由是离众苦，处处得解脱。分身十方刹，救度于一切。然于救度中，而无救度想。如春在百花，不分长短枝。又如月在水，不分大小器。寻声随所念，平等获利益。是三十二应，十四无畏法。无量方便门，一一皆成就。一一成就处，当体皆如幻。我观如幻相，愿作如幻赞。若有见闻者，当作如是观。

腥秽通身不自知，更来渔市讨便宜。就中活底无多子，提向风前卖与谁。

篮内鱼，衣中珠。见买见卖，少实多虚。

文殊说法，所说何法。女子成佛，所成何佛。无法可说，无佛可成。卧龙奋迅，狮子嚬呻。

一三三一，三一一三。解不能散，聚不成团。今古合成闭口面，只因门户有多般。

身如枯柴，心如断崖。万般神变，一种平怀。面面相看，究竟不知论底事。阿耨达池龙王，来日请佛斋。

头白齿豁，空腹高心。被憍尸迦当面上当，对维摩诘甘自屈沉。说甚解空称第一，只堪倚杖独沉吟。

露胸坦腹，皱眉搭嘴。做个模样，是何仪轨。谓渠惺未必惺，请渠睡未必睡。吽吽奉化子，我侬识得你。

肉重千斤，智无半星。回头转脑，昧却天真。一处尤堪笑，街头等个人。我当时若见，只缓缓地向他道，谢三娘秤银。

谁管你地，谁管你天。放下布袋，打一觉眠。若论当来补处，馿年更待馿年。

巡行掠布，既饱且醉。无用心处，打个喷嚏。更言是真弥勒，想见别有假底。

诈病从来不可医，文殊特为下针锥。事褫一啄长三尺，问著依前似鼓槌。

示疾毗耶，平地风波。医不得处，病在口多。

大破六宗，单传一心。游梁历魏，罕遇知音。少室九年空面壁，谁向同霜夜月沉沉。

满面尽是胡须，当门却无版齿。纵不画影图形，东土有人识你。

触忤梁王，恓恓渡江。九年冷坐，重重话堕。一花五叶自芬披，不在春风着意吹。

等是清平世界人，多因闲事长无明。使他个个能安分，图上何缘有姓名。

浄土不居居秽土，良马不骑骑猛虎。回头转脑谩招呼，谁肯与伊为伴侣。

手持经卷，付与同伦。己所不欲，勿施于人。

自有一经，不肯受持。却从他觅，可煞愚痴。

出手露脚，捞虾摝蚬。这穷鬼子，可贵可贱。纸钱堆里谩藏身，莫言冷地无人见。

谿尾谿头打野盘，捞虾摝蚬当朝餐。想应不是钓鳌手，得个虾儿便喜欢。

饱啖猪头肉，长斋不吃素。莫言滋味别，要且少盐醋。吽吽，大有着你处。

要弄便弄，要置便置。眼晴倒转，眉毛踢起。虽然好个金毛，争奈爪牙未备。

恣意放颠放呆，走遍前街后街。就中一处尀耐，大悲院里有斋。

这瞎秃，无捡束。浴龙湫，系蛇腹。瓢里酒，钵里肉。到头底事若为论，郴州城中六月六。

收得蚌蛤珠，夸张无价数。我侬不怪他，他是村山主。

褰裳而趋，或然而住。咄咄书空，喃喃独语。尽语渠侬转法华，知得身心在何处。

佛法有些子，言中设网罗。布毛吹起处，依旧不离窠。

善战不动旗枪，善缚不加绳约。其毒犹恒山之蛇，被伤者决定无药。

窃不见踪，败不见赃。是真白拈，其谁与当。

晴空轰霹雳，官路栽荆棘。没兴遭逢著，前凶后不吉。

听教一味瞌睡，参禅不入炉冶。盗橘过于挥剑，骑虎稳如乘马。伎俩元来个样生，几乎唤作忠道者。

有髻垂肩，无鞋磹脚。一掬精神，十分销铄。最苦拈来泼罩篱，风前索价无人著。

作佛名何佛，不轻成自轻。谁知眼睛里，个个有瞳人。

善者未必善，恶者未必恶。彼此不忘怀，如何睡得着。恶者难为善，善者难为恶。老虎既忘机，如何睡不着。

五峰路上，双磵寺前。藏头露面，抚背拍肩。举笔欲题题不得，断崖千仞锁寒烟。

坐底是谁，立底是谁。两枚漆桶，一种无知。非惟咈诟啒{口聿}，恣意凤林咤之。坏尽东山穷活计，都因这汉两爷儿。

僧中之龙，法中之王。赞不及处，衡阳梅阳。

噫嚱吁，何人欤。无德可敬，无言可书。非横灭族，是真瞎馿。有口不能骂得，卷而分付云居。

生平萧散，浑无羁绊。奋恶拳头，打会禅汉。我尝一见，口似匾檐。凡侍之者，莫知其几，往往瞠乎其后，终莫得其畔岸。是故不可毁，不可赞，至于不可奈何。但如今必要知其所窃之羊，谩去西边屋角头蜂桶里寻看。

重如山，静如水。轻轻触著，双眉剔起。这般漏绽许谁知，分付天章破家子。

澄之不清，混之不杂。融融澹澹，辛辛辣辣。径山横赞竖赞，终是赞之不着。但以手加额，道个南无大慈大悲救苦救难杀人不眨眼底观世音菩萨。

骨棱层，发{髟/监}𩭹。且不安分，更说指南。置须弥卢于一针锋，贮四大海于无底篮。不知世有谁知己，朴庵。

一之上，三之下。有来由，无缝罅。是甚牛溲马浡，刚自辽天索价，累及儿孙成话欛。

益无所益，为无所为。迥超玄化，杳绝机宜。桃红李白自芬披，问著东风总不知。

诈哑徉聋，指西作东。肆无所畏，说大脱空。弯弓曾发蓬蒿箭，射中南山白额虫。

不爱人赞，不怕人谤。令是一条筋，见者难近傍。要识渠侬端的，日在东山之上。

见假像真，弄真像假。裂破面门，非馿非马。世上有谁亲见来，天台方岩伦侍者。

无德可崇，无善可从。近之不吉，远之必凶。傲慢释迦文，说甚临济宗。谁知目视凌霄外，意在庐山五老峰。

无个模样，画个模样。既有模样，是甚模样。节节危梁十二层，垂垂白发三千丈。

头圆象天，足方象地。耳朵闻声，鼻孔出气。马驹踏杀天下人，瞎馿不受灵山记。

西有岷峨，南有雪峰。灵龟未爆，爻象重重。拈却玄沙白袋，自然千里同风。

怒骂当慈悲，脱空成善巧。三钱买李子，偏向赤边咬。如今此话许谁知，永寿破家真种草。

不是神，不是鬼。突出人前，是何面嘴。妙因等闲觑破，扣齿擎拳顶礼。唵苏𠰷苏𠰷{口悉}唎{口悉}唎。

头拄天，脚踏地。大宋国里鼻孔，日本国里出气。觉琳持此归故乡，大似波斯入闹市。

似牛无角，似馿欠尾。突个形容，诚难比拟。无所思，无所为，卧月眠云谁得知。

眼里没瞳人，鼻头无孔窍。单卖赤发综，鬼见拍手笑。世有愚痴个样僧，难为名字上传灯。

人道脱似，我道不似。口少四方，眉欠八字。不是普丰清上人，定应唤作王蛮子。

须发蓬松，眼孔定动。解拈死货，手头活弄。触著梧桐老树桩，等闲惊起丹山凤。

这瞎贼，无羁勒。指槐骂柳，将南作北。横也凑他不得，竖也凑他不得。谁知箩里生姜，元是井中侯黑。

僻性拗木枕，天生没意智。自己独冤家，佛祖闲奴婢。尝闻一饱忘百饥，今日山僧身便是。

大不可忽，细不可欺。丘岳之崇，起于毫厘。善恶之积，发乎隠微。洞彻根源，迥绝机宜。可以拈一尘融十虚以无遗。

喜一上，怒一上，少机关，足伎俩。硬把虚空量，刚道有一丈。似这般会算底本师，如何唤作无准和尚。

义出丰年，俭生不孝。自古自今，岂容师教。义兮义兮知不知，官税了兮何用钞。

踞胡床，握麈尾，默默自问，谁家之子。宁可并吃五{豆斗}醋，不敢说着东山下左边底。

谁家牯，谁家犊。谿东谿西，水甘草足。宜乎后夜当春耕，懹袖应难秘斯轴。

似则似矣，是则未是。若是伶利衲僧，不作这般虫豸。

来时空索索，去也赤条条。更要问端的，天台有石桥。

尽力提持只一刀，狸奴从此脱皮毛。血流满地成狼籍，暗为春风染小桃。

晴空轰霹雳，官路栽荆棘。没兴遭逢著，前凶后不吉。

失脚溪桥两眼枯，错将鱼目作明珠。直饶尘尽光生也，照破山河梦见无。

天下梅花主，扶桑文字祖。这个正法眼，云门答道普。

菅君本不假凡胎，直自灵山会上来。五百年间无识者，扶桑佛法一枝梅。

