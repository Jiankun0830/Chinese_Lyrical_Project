今朝八月初五，好事分明为举。岭头漠漠秋云，树底鸣鸠唤雨。昨夜东海鲤鱼，吞却南山猛虎。虽然有照有用，毕竟无宾无主。唯有文殊普贤，住，住，我识得你。

胡孙吃毛虫，乌狗上佛殿。大地雪漫漫，澄江浄如练。

蛮奴赤脚上皇州，卖尽奇珍跨白牛。贪著市朝人作市，又随歌舞上官楼。多意气，好风流，月冷珠帘挂玉钩。分明忘却来时路，百尺竿头辊绣球。

岣嵝峰头神禹碑，字青石赤形模奇。无目仙人才一见，便应抚掌笑嘻嘻。云暗苍龙化葛陂。

一桡打着这瞎汉，堪笑令犹行一半。竿头丝线钓鲸波，趯浪拏云犹是钝。

没踪迹处莫藏身，看来端是眼中尘。全机打破系馿橛，棒头敲出玉麒麟。

