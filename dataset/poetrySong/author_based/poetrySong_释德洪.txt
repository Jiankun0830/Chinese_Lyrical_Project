十月十六谁宗旨，无声三昧重拈起。十方三世侧耳听，刹刹尘尘俱解义。双林树开荣枯枝，宝塔佛分生灭理。一丝不挂露堂堂，要识云庵今日是。

西湖水生洲渚失，南屏雪尽峰峦集。新春归来谁使令，残腊遁逃追不及。死生难分后先际，古今不与丝毫隔。平生说法如雨云，说得分明惟此日。

长沙大虫今尚在，眼吻开合珠光彩。妙年凭陵舌翻海，衲僧呼作丛林客。迩来头有把茅盖，栽田博饭自扶耒。禅道从他别人会，且复闲眠搔痒背。

道人口吻最光滑，行脚饱参奈粗粝。少年尝编诸方禅，迩来解毳三只袜。世味从来崖蜜甜，我此一轩如嚼蜡。客来有语但寒温，坐久时见眼开合。

妙明廓彻圆当念，念未圆明颠倒转。譬如醉眼旋屋庐，屋庐岿然醉目眩。要令鹘仑常现前，一切时中莫污染。昔日蒋山解颠草，一字不可饶两点。

水行无声知其深，玉瑕不变知其粹。逆顺门高懽喜登，办心成就一切智。杨岐卧榻有真珠，杜顺法身无纸被。焰上说禅炭里藏，不妨道者闲游戏。

出家放旷断爱缘，是心清浄离盖纒。君看铁脊忠道者，妙如神鱼初脱渊。闲行覻地一笑喜，自言拾得南台禅。东胜身洲兜一喝，惊得山河磨蚁旋。

瓦翁外瓦中旷达，未死不妨先建塔。心如平地起骨堆，聊对时人翻著袜。住山送客不过溪，瓦径不减石头滑。诸方来者莫麤心，举步亦须防倒跶。

穷冬急景江村暮，道人千里江南去。明宵应宿路傍店，败箦枯禅山月吐。死生面目无处寻，但余体粟空龃龉。能知忍冻非他物，便可鹘仑吞佛祖。

剑戟光芒星斗动，虎方肉醉山岳恐。层崖断处一庵深，宴坐不言百神悚。临济仆地掖而起，眼盖丛林气深稳。觌面堂堂不覆藏，个中无地容思忖。

逼寒虚空难躱避，笑渠百计苦捜寻。至无着力为明见，但尽攀缘是肯心。顾我竖旗降老病，有谁横槊捍丛林。木鹅巫峡思前事，正惬云岩隔信音。

庵内不知庵外事，坐看来者堕锋机。忽思良遂参麻谷，大类清平见翠微。黄蘗棒头宁有法，惠超言下便知非。意根欲立无存处，万象同时把手归。

兀坐等闲酬客问，碌砖抛出亦光生。欲凭妙语分宾主，须识尘机有浊清。麟角誉高推独步，石头路滑苦难行。草庵依旧青松下，睡起晴窗拨眼明。

世界撮来如粟米，根尘劈破似虚空。骄嘶铁马追风去，锨鬭泥牛跃浪中。十圣撼揺无缝罅，三贤摸索堕盲聋。长因此日容瞻仰，面目分明岁岁同。

刹那思虑不及处，智入三世无去来。水母有虾方见色，芭蕉无耳亦闻雷。闲中情垢消磨尽，笑里心花造次开。今日全身毛孔笑，老师带伴与春回。

昨日云门曲调分，今朝法眼已生孙。渠将大地藏针孔，汝等诸人甚处蹲。块石浮空将压汝，一毛在火不曾焚。孤猿叫月千岩晓，知道当时以眼闻。

老儿饶舌太慈悲，此日提纲决众疑。解说神光摩顶后，分疏死日降生时。落人块石悬空住，喷火双莲结子迟。堪笑年年正月六，出群消息少人知。

赠以之中击电机，不令点画入思惟。嘶风木马空成梦，喘月泥牛醉未知。五蕴完全真死日，百骸消散是生时。云门函盖乾坤句，语默何人遘得伊。

南安岩本在长汀，岩主年年此日生。笑里一毛无闲断，毫端十字露縦横。未离唇吻成窠臼，才落思惟堕壍坑。自是定光那惜借，可怜驰逐并头争。

体妙常明目神解，不关托境仗缘生。从来懒欲当头道，恐后空存染污名。苦口伤慈成漏泄，死时生日太分明。堂堂试展岩中像，稽首重瞻道骨清。

不涉春缘正月六，衲僧拾得聚头看。大家宜著音容想，一笑风吹牙齿寒。欲问死生口门窄，更分僧俗眼皮寛。湘山雪尽千岩晓，赠以之中墨未干。

纲宗壁立大崔嵬，魔外闻风胆自摧。万古知音今日是，三关鏁钥一时开。从教意气纵横去，终解形容寂寞回。寄语儿孙著精彩，黄龙手段似南台。

尘劳山峻铁崔嵬，曾向慈明喝下摧。解作隐身衣带露，不须弹指阁门开。三关未透从教去，万里追思却再回。已坠纲宗谁整顿，杖藜今日独登台。

同登九仞到崔嵬，困极那辞共堕摧。待汝狐疑犹豫处，当机佛手等闲开。昔年成物心空切，今日临风首重回。满院新晴春已老，落花飞絮点池台。

今年十月十六日，老汉行藏世不知。石女梦中无死地，空花落后记生时。无声三昧重闻举，入骨风流说向谁。妙叶当机休拟议，电光翻影不容追。

一句全提离死生，如今非住昔非行。若知此老无今古，便解临机透识情。满院松声霜后好，十分山月夜来清。儿孙要识吾宗旨，只个金刚瞎眼睛。

多宝重来应为法，塔中全体不鲜陈。却思平日分身集，何似今朝一句亲。略露爪牙藏理窟，不留影迹走机轮。丛林欲问南阳事，我是耽源老应真。

一切智虑不及处，旷劫无明坏灭时。顶相后常光照曜，髑髅前略露风规。根尘不敢覆藏者，生死那能染污之。消汝去来颠倒想，共瞻遗像入追思。

十月月团光到晓，蛮烟瘴雨卷晴空。石门想像同袍集，珠浦行藏异类中。钵饭荐陈虚坐设，罏香拜奠与谁同。曲高唱独知音少，鲸浪粘天地脉通。

不落思惟离圣凡，令君觌露见云庵。平生不许当头道，今日重闻称性谈。老鉴三机酬跛偃，洞山一半肯云岩。我无奇特报恩德，九死归从瘴海南。

面目分明画里传，浑如父母未生前。此真若信同十智，三要方知具一玄。无语临机成渗漏，麤心开口堕情缘。老儿今日亲分付，不写题衔款识全。

空庭丛橘半垂黄，绕屋畦蔬又著霜。山县人归输井税，麦田雪后縦牛羊。意行门径欣来客，背负茅檐爱夕阳。今日故山成怅望，鸟残红柿忆分尝。

云庵化去二十载，今日重闻说法音。觌露全身太分晓，森罗万象自平沈。攀缘路绝无生死，栽接情忘透古今。此老伤慈真故态，依前饶舌老婆心。

大地无一法可见，云庵露万象中身。顽空消殒明方极，肉眼遮藏觑不亲。苦口老师归寂日，知恩弟子庆生辰。罏香长伴青灯晓，赛却灵山法供真。

老师一句扑不破，彻底完全为不存。何处干戈能胁吓，谁家梦幻敬追奔。太虚影像藏踪迹，大地山河丧胆魂。今日与君呈伎俩，都将生死鹘仑吞。

吴侬戏入笔三昧，老俨分身缣素间。平昔垂须曾跨海，暮年留眼饱看山。肯甘梦幻所折困，不受丛林辄见删。我不是渠渠是我，谩余名字落人寰。

学道全无个入头，老师曾指路踪由。岸如欲上先停棹，车若不行须打牛。残萼万枝红锦堕，暮云一缕碧烟浮。为君直截根源说，不落春缘会也不。

了知无性灭无明，空慧须从戒定生。峰顶世间心已尽，莲开幻事观方成。尚无欣慕厌除念，岂有神通变化情。对现色身人不识，南风小雨共笼晴。

知之百事不改旧，欲理情缘一笑哗。画水成纹觅生灭，盘珠无影计横斜。人言乌喙岂堪食，我见饭囊今是沙。举措施为头踞地，逸群方解世吾家。

杵形中实两头虚，法喻初中后善俱。九类众生同寂静，四重我相顿消除。人天但仰悬河辩，蚊蚋难藏烈焰殊。悟了更须防老汉，紫罗帐里撒真珠。

沩山雪晓试凭栏，露地牛儿觅转难。脱体见前谁对立，一尘不受眼空寒。日长齿頬茶甘在，客去轩窗篆缕残。好在少林成想像，祖师时展画图看。

道不藉劬劳，心唯论晓达。圆明常了知，岂受情想杂。如人梦驰驱，身自安床榻。一句脱思惟，大千挂毫髪。

句中开活路，要汝到根本。如射中百步，巧力观者奋。箭锋相直时，何尝落思忖。相逢伫思间，雪峰球子辊。

人间皆热恼，我自不随情。一室闲趺坐，天魔魂震惊。百千大火聚，中有片玉清。大哉慈忍力，妙湛合无生。

见行常润发，种子复难忘。倏尔情尘起，刹那心境彰。譬如镜中女，非镜非红妆。欲证牛无角，当如龟六藏。

吾闻能障道，惟强觉妄知。欲得长灵妙，直须无失时。钟声鸣静夜，昼击则生疑。踞地真师子，风颠漏泄之。

众生各圆满，本觉妙明心。常用交神对，无令见慢侵。霜刀惟切玉，妙指但鸣琴。□与雪山子，经行烟翠深。

了然心自知，法法露全体。遣化借灯王，引手搏妙喜。大用吾亦然，何独居士耳。万里见神光，当以顶后视。

汝常与智俱，自不与妄合。其智自神解，成就一切觉。诸佛方便门，众生五欲乐。皆依真智生，酝造乳中酪。

道心固有恒，至刚定无欲。得饱即酣卧，称心良易足。清歌一瓢风，笑唾千锺禄。谁能作九原，我欲掖埋玉。

然灯有法传，释迦当即得。但闻记别音，乃知无所获。精真妙平等，明吿恐疑惑。永怀常不轻，好心遭捶掷。

心驰即摄来，寂然住正念。譬如分身集，全身方出现。生佛识精聚，灭佛游魂变。分坐宝塔中，贰法君试辨。

道非止精进，此意曾密传。宴坐历十劫，佛法不现前。一乘论知见，三兽分圣贤。君看娑竭女，初不学安禅。

汝心有罅隙，甘受梦幻缚。我念无异相，魔外分遮莫。初缘五欲囚，乃得入禅乐。自喜如弄猢，旁观胆先落。

火风肆怒嗔，万物遭荡焚。起止甚自若，不受冤债吞。六情具三毒，安得有罪愆。异哉根与境，乃得此理存。

余生老变衰，复卧痴爱病。默观颠倒因，聊复自随顺。负暄庆生辰，自诳倚年运。偶然吐文章，朽木生芝菌。

业熟会冤憎，遂尔遭横逆。愿行报冤行，遇此真知识。用智灭无明，以事观色力。当登万煆炉，乃验真金色。

一切境界，病眼倒见。但静意根，空慧自现。

一切境界，随念而至。念未生时，髑髅是水。

道人何故，淫坊酒肆。我自调心，非干汝事。

一日不作，一日不食。谁其嗣之，我有遗则。

折脚铛子，随处安置。食无精粗，但欲接气。

心欲驰散，即当摄来。大火聚中，青莲花开。

此障道法，上品盖纒。是何时节，乃复安眠。

沙弥嗜乳，作乳中虫。三篾高道，一钵孤风。

刹说众生说，三世一切说。广大古井波，平等红炉雪。照用本来同，宾主互相摄。如圆伊三点，不同亦不别。

高高峰顶立，深深海底行。道人行立处，尘世有谁争。无间功不立，渠侬尊贵生。强酬颠倒欲，火里铁牛耕。

遍界不会藏，处处光皎皎。开眼失踪由，都缘太分晓。园林匆生春，万瓦粲一笑。遥知忍冻人，未悟安心了。

昨夜一岁除，今朝一岁长。如人暗书空，点画自想像。春风依旧寒，底处有来往。居士亦赤穷，眉毛在眼上。

传闻岭外雪，压倒千年树。老儿拍手笑，有眼未曾睹。故应润物材，一洗瘴江雾。寄语牧牛人，莫教头角露。

无所住生心，佛语祖师意。何人赏此音，空弦闲妙指。清歌饯余年，坚卧答万语。了知空花间，无地容生死。

万象独露身，三世一切说。解闻寂静音，方见甘露灭。从来几生死，何处今堆叠。不受梦幻纒，红罏存片雪。

玉带云袍童顶露，一生笑傲知何故，万里归来方旦暮。休疑虑，大千捏在毫端聚。不解犁田分亩步，却能对客鸣花鼓，忽共老安相耳语。还推去，莫来拦我球门路。

不怕石头行路滑，归来那爱驹儿踏，言下百骸俱拨撒。无剩法，灵然昼夜光通达。古寺天寒还恶发，夜将木佛齐烧杀，炙背横眠真快活。憨抹挞，从教院主无须髪。

来往独龙冈畔路，杖头落索闲家具，后事前观如目睹。非谶语，须知一念无今古。长笑老萧多病苦，笑中与药皆狼虎，蜡炬一枝非嘱付。聊戏汝，热来脱却娘生袴。

画饼充饥人笑汝，一庵归扫南阳坞。击竹作声方省悟，徐回顾，本来面目无藏处。却望沩山敷坐具，老师头角浑呈露，珍重此恩逾父母。须荐取，堂堂密密声前句。

野鹤精神云格调，逼人气韵霜天晓。松下残经看未了，当斜照，苍烟风撼流泉遶。闺阁珍奇徒照耀，光无渗漏方灵妙，活计现成谁管绍。孤峰表，一声月下闻清啸。

讲处天花随玉麈，波心月在那能取，旁舍老师偷指注。回头觑，虚空特地能言语。归对学徒重自诉，从前见解都欺汝，隔岸有山横暮雨。翻然去，千岩万壑无寻处。

急雨颠风花信早，枝枝叶叶春俱到。何待小桃方悟道，休迷倒，出门无限青青草。根不覆藏尘亦扫，见精明树唯心造，试借疑情看白皂。回头讨，灵云笑杀玄沙老。

万叠空青春杳杳，一蓑烟雨吴江晓，醉眼忽醒惊白鸟。拍手笑，清波不犯鱼吞钓。津渡有僧求法要，一桡为汝除玄妙，已去回头知不峭。犹迷照，渔舟性懆都翻了。

遍大海味，具于一滴。尽法界身，足于纤埃。伫思则灯王之座不能入毗耶之室，敛念则弥勒之门弹指即开。惟我鼻祖，释迦和尚。初出雪山，即示此像。以百千亿微尘数身，九十七大人之相。顿入毫端三昧，而幻此一幅之上。垂手跣足，顶螺颔丝。超然静深，出三界痴。如浩荡春寄于纤枝，如清凉月印于盆池。镂冰琢雪，我作赞词。关空锁梦夫，子其牢蓄之。

稽首浄圣甘露门，无量胜身遍沙界。应诸众生心所求，譬如春色花万卉。西方肃杀忧愁地，故住宝陀落伽山。此方教体在音闻，故称名者得解脱。一切众生杀心盛，痴暗不见不发心。故现鹰巢蚌蛤中，亦作画师画其像。菩萨岂有种种心，皆其悲愿力如是。何人毫端寄逸想，幻出百福庄严身。屹然欲动千光集，譬如将回紫金山。了然欲瞬众生好，譬如欲坼青莲花。蛮奴水王来献诚，想见细雨天花落。众生五浊热恼中，色欲爱见所熏炙。忽然睹此宝月相，一切毛孔皆清浄。成此不思议功德，皆因上人心所献。愿我早熏知见香，愿我常披慈忍服。愿魔障山速崩裂，愿大智慧常现前。心精遗闻证圆通，自然静极光通达。我当定如观世音，一切众生愿如我。

汝意有言，枯杌作鬼。我心不生，髑髅则水。乃知妄觉，一法成二。湛然圆明，百千一耳。稽首大士，应物而形。随其小大，如谷答声。千臂执持，千眼观照。以无心故，受用俱妙。臂如青春，藏于化身。随其枝叶，疏密精神。唯此瑞相，四十二臂。不越径寸，庄严毕备。清凉宝月，或慈或威。如欲举足，花轮乘之。碧螺之间，有佛俨容。如蟭螟虫，巢蚊睫中。隐于石间，显出蚌蛤。以无碍慈，不择清浊。我观震旦，种性猛利。由闻思入，甘露灭地。愿加被我，障尽心开。如观世音，无碍辩才。我说此偈，万象合掌。何以无碍，敲空作响。

何人寄逸想，游戏浮沤间。以如幻之力，刻此旃檀像。坐令众妙好，秀发千花中。天冠束绀髪，铢衣络华鬘。种种妙庄严，成此功德聚。当时亿万种，感极则悲号。楼观出谈笑，秘护百宝攒。如登睹史天，如集龙华会。嗟哉像教末，羽嘉成百鸟。棘生薝卜林，龙神为悲恸。王臣寔外护，异梦非意思。愿推明月轮，出此蓬勃烟。愿回紫金山，安置清凉处。至今百福相，俨然临人天。神力吁莫测，拜起涕汍澜。我谛观十方，实无心外境。自然离依地，及与遍计执。即今目所见，非有亦非无。如像现镜中，非镜亦非像。愿入此三昧，识心自然明。于十方国土，而作大佛事。稽首大慈尊，证我如是说。

我闻菩萨昔因地，所供养佛名观音。从闻思修入悟心，心精遗闻而得道。见闻觉知不可易，譬如西北与东南。而此乃曰闻可遗，令人罔然堕疑网。龙本无耳闻以神，蛇亦无耳闻以眼。牛无耳故闻以鼻，蝼蚁无耳闻以身。六根互用乃如此，闻不可遗岂理哉。彼于异类昧劣中，而亦精妙不间断。况我自在慈忍力，无畏解脱独不然。钟鼓俱击声不同，知其不同是生灭。而二种声不相参，即是同时寂灭法。稽首浄智功德聚，广大庄严悲愿海。悯我心明力不逮，时时种子发现行。如人因酒而发狂，戒饮辄复逢佳酝。愿灭颠倒痴暗障，愿获辩才智慧藏。游戏十方微尘刹，亦施无畏利众生。凡曰有心能闻者，同入圆通三昧海。

稽首净智甘露门，稽首无碍悲愿海。稽首紫金光聚山，稽首心精遗闻地。愿赐威光加被我，摧灭一切夙障山。令我一切刹尘中，见此百福如月面。菩萨常念诸众生，譬如慈母忆怜子。子若昼夜常念母，母子百劫必相见。如针之契诸磁石，如雷之文于象牙。皆即自然如是应，非诸心识可思量。鹰巢现形蚌中出，化为画女并鱼师。皆随众生心所变，一一成办无遗余。妙哉三十二应身，一十四种无畏力。愿于一念浄心现，譬如秋月现止水。一切众生见者闻，皆入圆通三昧海。

大悲智光本无碍，于一切处常发现。岂特夜半瓦砾间，始复烂然上霄汉。此邦众生共胜业，时节成熟故如是。譬如日月行虚空，水无秽洁皆照临。灰沙若沉波自寒，圜影于中迥殊特。稽首妙智光世音，是娑婆界真教体。应机而现为说法，信心起处说法竟。我今见境得成就，亦同音闻获圆通。六根迟速虽不齐，要是一精明所现。我知暗相不能昏，与彼心精遗闻处。众尘隔越妄分别，常真实中无是事。死生之变尚不改，岂有根尘乃能蔽。愿令持此妙法门，于此刹土为佛事。一切声色热恼中，与众生作清凉处。皈命救世大悲者，愿赐威光加被我。令我获无作妙力，令我亦名无所畏。令我具无碍辩才，令我入一切种智。我及一切诸有情，皆如观音得自在。

以空寂身，无所倚依。而捉杖藜，以灵知心。不在散摄，而玩贝叶。不舍声色，而证真空。与我日用，能所心同。于一切处，寂入法海。如风行空，无所妨碍。但离二执，圆成普会。当慎以修，入此三昧。

雷发春晓，象牙有花。是何因缘，而使然耶。一切幻物，感以无心。不思而合，如磁石针。况我大士，慈善根力。不起于座，沛然甘泽。千峰青碧，环如长城。经今几时，殿阁崇成。咨尔邦士，时朔荐拜。稽首真慈，是甘露海。

指以心运，茸以针通。针针是佛，佛佛皆茸。十分月满，万国春同。稽首真慈，生女巧中。

霜筠雪竹，石磴下安。青猊妥尾，徐行仰看。师则跏趺，顾视空几。吐词如雷，侍者无耳。

苍髯紫鳞，上有悬锡。玉像金瓶，层置立石。蛮王跪看，𬬻烟上直。手掏珠轮，心境俱寂。

神观静深，合爪钦视。谁设华轮，前置净几。髯王捧塔，自何而至。中有全身，勿安舍利。

石床之外，老松挺拔。玉瓶之中，山花自发。手持如意，默而说似。梵帙不看，知离文字。

树亦求法，身当床坐。鹿有施心，供以山果。雪眉许长，舒绾在我。默而识之，未用惊破。

两鬼投书，与僧聚语。师窃闻之，抱膝回顾。我心均平，等视诸趣。一念舍心，即离五怖。

身如蕉虚，心如兔止。师慈如和，侍者笑视。毒龙难降，我试弹指。便升钵中，喜见脊尾。

坐依胡床，手把筇竹。偏袒右肩，而收一足。小僧涤器，师视而笑。主伴则殊，日用同妙。

此琉璃瓶，中迸五色。是功德聚，善慈根力。僧俗俨然，殊迹同道。即事之理，一体三宝。

手虽有拂，境以无尘。出三毒梦，乘五色云。霜露果熟，慈忍现身。以空为地，立处皆真。

闲提数珠，背坐危石。捉锡山童，越树而剧。象衘藕花，来献法供。六根妙同，鼻能致用。

苾刍捧塔，示空寂身。於菟对我，示心境真。手把宝书，而不展玩。又示解空，文字不断。

情无住着，袒而凭几。侍僧击磬，狻猊卧戏。石屏倚天，下迸流水。水声触眼，石光到耳。

縦倚箕踞，莫不是定。毒既止息，邪亦自正。钵花自香，蒲扇闲把。目视云霄，我相未舍。

蛮奴鹤立，盆花置前。倚杖屈足，颔髭虬然。了世间空，独游理窟。石上军持，是吾长物。

心花开敷，行象明洁。翛然宴坐，秀目丰頬。万象之语，六根之功。以手搏取，置不言中。

风度凝远，支颐而倦。看此宝塔，至身出现。戏蛮弄球，引此穉兽。万用不藏，如日之昼。

夷奴碾茶，愚中有慧。走鹿卧地，动中有止。而师持麈，闲坐俯视。曾见佛来，法法如是。

人趣可学道，乃为淫事苦。生那落迦中，方无淫欲乐。众生如牦牛，爱此贪欲尾。异哉两童子，藕花中化生。对天龙鬼神，作大师子吼。我若从今始，起于贪欲心。是则为欺诳，十方一切佛。以是因缘故，证色身三昧。我亦于今日，复作师子吼。若从今日始，不断贪欲心。是则为灭绝，十方三世佛。愿如二大士，持心等虚无。太虚有殒坏，众生界有尽。我此愿不尽，稽首平等慈。广大同体悲。于刹刹尘尘，证我作是说。

对现色身，色身三昧。如无边春，透尘透海。使诸众生，道与神会。知寂灭法，不以身碍。随欲观者，非小非大。此银杏壳，纤秾向背。百福庄严，千花自在。稽首大慈，如大地载。如皎空月，无所覆盖。舍精进幢，如坚刚铠。太虚殒消，我愿不退。

以慈为室，以忍为衣。法空为座，示同体悲。四十八愿，为世所归。如日没时，鸟接翅飞。大哉甘露，妙法縂持。令我观门，洞开坦夷。谛见自心，妙绝知思。是皈依处，真不思议。律我意马，使不妄驰。光明现前，见白莲池。不假中阴，屈伸顷时。欣然化生，如八岁儿。何以至此，请审思之。皆我精进，想力所持。稽首妙湛，不动巍巍。令一切众，绝痴暗疑。有同愿者，但瞻导师。脱然蝉蜕，出五浊泥。

声音语言形体绝，何以称为光世音。声音语言生灭法，何以又称寂静音。凡有声音语言法，是耳所触非眼境。而此菩萨名观音，是以眼观声音相。声音若能到眼处，则耳能见诸色法。若耳实不可以见，则眼观声是寂灭。见闻既不能分隔，清浄宝觉自圆融。以无执故则有光，虽有千臂如两手。以无分别故寂灭，虽有千手如一身。既无分别亦无执，虽有千眼两目同。故称光音寂静音，及观世音三种异。稽首对现妙色身，遍一切处如虚空。妙哉此像非笔画，厌足佛子欣慕心。藕丝铢衣春雾白，覆此随好光明聚。一切众生热恼灭，我手方舍甘露枝。唯佛子因心清浄，如水澄澈月清亮。借于画工百巧技，如暗室眼以灯见。了知此画非工有，谓灯能见其可哉。我无此像乃能赞，如眼见物不自见。自能说偈不蓄像，眼有见矣灯亦可。愿持此大解脱门，施众生作无所畏。世世但无碍辩才，称赞观世音功德。

稽首浄胜光明聚，无碍慈忍精进幢。清浄圆满万星月，分身如影分千江。佛子心如涔蹄水，随其清浊现影耳。从来但闻一月真，是影何从有非是。寒松瑟瑟哀霜风，爱此赞辞章句同。佛子正当以身读，即满追求颠倒欲。

惟毗尼藏，称性之印。印一切法，无有少賸。而此尊者，跏趺不瞬。外寂中空，幻灭都尽。诸佛子等，勿故起妄。于是像中，作去来想。昔本不来，今亦焉往。即一切法，离一切相。如一月真，无二无别。于众水中，同时见月。像非异同，月岂生灭。以应缘故，光影清绝。锺山众泉，石井异味。灵隐众山，小岭异翠。此岭此泉，皆飞而至。示根境法，其实同体。如此大士，诸法成就。南岳庐山，宴坐驰走。而事藏界，随处而有。虽证无生，亦不灭受。

死生二法，了无实相。世骇异之，堕颠倒想。公独不然，十生一念。化缘之迹，皆可考验。一切声音，当以眼听。俱不相参，以本寂静。要如菩萨，色相对现。何以必之，我有大愿。

石彪肉醉，木驹夜嘶。我此三昧，非识情知。应缘而现，不落思惟。是故钵水，以针投之。如仲尼韶，如子期琴。又如萧何，而识淮阴。无言可寄，无迹可寻。粲然现前，传之以心。穴像之目，我岂慢神。指树之耳，我知其因。物我如是，所立皆真。随其妙用，见我全身。稽首真慈，为僧中王。如万星月，见者清凉。尚以众生，不信为伤。盖盲者咎，非光掩藏。

妄想无性，证不灭受。前圣所知，转相授手。风烟花开，器界以形。霜露果熟，王子乃生。护持佛乘，指示心体。但遮其非，不言其是。婴儿索物，意正语偏。哆啝之中，语意俱捐。

顶峰朝露，神光夜生。堪任单传，荷担上乘。自寻其心，不见归宿。如视环轮，求其断续。用狱除间，履瘦知肥。淫坊酒肆，尽其尘机。雪中斫臂，愿续佛寿。儿孙闻之，竖毛呵手。

六道暗昏，不碍明洁。毫厘弗差，证甘露灭。但赤头颅，特讳名氏。离见超情，欲尽世累。潜谿海山，麻衣风帽。翩然往来，被褐怀宝。精一其诚，声名俱舍。后世丘坟，犹无知者。

破头峰下，龙象杂遝。衣付小儿，道传懒衲。乃尔相违，求人为法。天书至门，坚卧不答。念诸众生，捕风捉影。十地治之，犹未苏醒。师发笑曰，何必眩瞑。但勿强名，自然无病。

观前后身，两镜一面。左右对之，三者顿现。今非昔是，增金以黄。昔非今是，谤沉无香。已绝死生，岂纒老少。全机现前，常明而妙。夜江佐舟，吾今渡汝。句中之眼，如水有乳。

是风旛动，眼自遮护。非风旛动，心则显露。是谓曹谿，显及要旨。欲证之者，勿留汝意。暂时敛念，妙寂了然。汝自受用，密非我边。负石舂粮，趁獐逐兔。镜中之空，欲寻无路。

水月道场严浄久，空华人世落残余。骨埋龙阜谁名宝，却在鹰巢不姓朱。

须眉如画颀而美，风神如秋气奇伟。平生归宿东北方，长劳动中寂而止。翛然跣足散衣行，智智用中不乖体。帝王家生得自在，寿量不书绝终始。虎受使令心境空，女为伴助憎爱弃。冠巾传心即俗真，方隅示法即事理。只将枣柏荐斋钵，我来阎浮非著味。自然光明生齿牙，我谈辞章皆实义。佛子授汝以显诀，一言便足超十地。随顺无明起诸有，若不随顺有离异。圣贤酪生凡乳中，只由观照戒定慧。是谓大士同体悲，令我顿入一切智。作大佛事遍尘刹，华藏界中容顿辔。以空为坐礼十身，以愿为舌说千偈。如以花说无边春，如以滴说大海味。稽首世间妙莲华，愿常清净出泥滓。

情根无功，意识无作。现量圆成，见闻知觉。如镜受灯，光无坏杂。烈火焚烧，河流湍逝。谷风怒号，大地依止。俱无知思，亦复如是。此涅槃门，如鼓涂毒。曹谿挝之，闻者僵仆。以椎授公，万像惊缩。光明之语，粲如日星。精严之行，清如玉冰。惟不传者，与空相应。我初学道，如握与拳。晚乃觉之，如手安然。有时而用，搏取大千。

以实问答，空可青黄。以意求道，神落阴阳。阴阳不测，脱略阴界。青黄摸画，果因不昧。我有大机，佛无密语。如师子王，露地方踞。称性文字，随分丛林。如以妙指，发和雅音。同世之波，寿九十二。护持心宗，谥曰大智。

以如是观，觉知见闻。性等太虚，卓然而存。示其身世，如空忽云。应缘上洛，寄名李氏。在龆齓中，俨大乘器。坐必跏趺，行必直视。十二落髪，二十受具。能于诸佛，放身命处。解衣盘礴，从容笑语。江西指佛，即心最的。初亦不然，回首乃识。如眼照物，了证无惑。燕坐并汾，声动天壤。有所问诘，戒莫妄想。两朝致敬，累召不往。终不得已，别道以行。盖视死生，洞若户庭。出入去来，物莫能撄。众生拘囚，如蝇唾污。公如香象，卓立回顾。摆坏缰锁，自在而去。公之所养，一至于兹。人英僧杰，龙章凤姿。谥曰大达，宪穆之师。

森森禅林，公特秀出。轻世急道，不可跂及。遗风至今，秋霜烈日。我初瞻像，再拜稽首。一室严冷，如虎方吼。嗟余寡助，乃生公后。忍视大法，陵夷末运。奴婢小人，利欲迫窘。冀公一咤，脑破胆陨。呜呼公乎，再见无由。冗攘方炽，何时云休。愿起公死，从之以游。

嵩山屋老灶有神，民争祠之日宰烹。师与门人偶经行，即而视之因叹惊。此唯土瓦和合成，是中何从有圣灵。以杖敲之辄堕倾，须臾青衣出笑迎。谢师为我谈无生，言讫登空如鸟轻。门人问之拜投诚，伏地但闻破堕声。君看一体情非情，皎如朗月悬青冥。未证据者以事明，鞭草血流石吼升，涅槃门开见户庭。老安怜儿为作名，金屑虽贵翳眼睛。

三界种性，有万妍丑。生顺死逆，梦夜想昼。往复无间，声度垣牖。皆依末那，戏论成就。而末那体，无作无受。譬如空花，实无而有。一念了知，光明通透。我如是见，无有错谬。是为心宗，祖佛授手。孰振颓纲，秀杰奇茂。稽首永明，月临星斗。

以公风神，为我律度。交神见之，是真保护。

云门临济，一龙一夔。嗣存参运，皆公使之。丛林米岭，众不满百。佥一典客，觉有难色。即袖手去，古寺闲房。织屦养母，自含其光。钦其遗风，秋满须髪。唯不少贬，是真宏法。

一句中具三玄，一玄中具三要。脑后见腮村僧，向上更有一窍。

长沙大虫，声威甚重。独眠空林，百兽震恐。寂子儿戏，见不知畏。引手捋须，几缺其耳。大空小空，是虎是你。如备与觉，可撩其尾。嗟今衲子，眼如裴旻。但见其彪，安识虎真。我拜公像，非存非没。百尺竿头，行尘勃勃。

非风幡动，非风铃语。见闻起灭，了无处所。何以明之，俱寂静故。此光明藏，平等显露。由本无明，爱欲悭妒。如隔日疟，痛自遮护。有能了者，即同本悟。索尔虚闲，随缘静住。一切仍旧，自无染污。为物作则，崄崖之句。不可犯干，如大火聚。

根门有功，则是心外见法。用处换机，则是问时有答。问答交驰，摸索大道。心法对峙，破碎真如。异哉此老，超出两途。亡僧面前，波全露水。猛虎须畔，光自照珠。衲僧不识，如井觑驴。

见流滔天，公峙如山。壁立万仞，捍其狂澜。可望而却，不可览攀。犀颅虎眸，美髯绕頬。云辞电机，霹雳为舌。邪宗堕倾，魔胆破裂。须臾清明，光风霁月。丛林驴骡，蹴踏龙象。不可系羁，逸气迈往。我不得济，大地是浪。忽然现前，清机历掌。阿罗汉有，三毒捺落。迦没欛柄，咄哉黄面。浙子一生，吃著不尽。

秦时{车度}轹，如刀口希。廓然见前，石火莫追。法于是中，不着思惟。举既不顾，咦之而往。天中函盖，目机铢两。久雨不晴，清机历掌。孰传其要，绝尘逸群。深明二子，详豁诸孙。维定光佛，出豁之门。以真如用，使令万象。反易黠鲁，縦夺雨旸。洗痴暗目，回颠倒想。示汝语言，一切智畏。如月入水，如风行空。无所妨碍，赠以之中。又复怜汝，□□未识。方其死时，谓是生日。如光照珠，如甜说蜜。

此像为谁，天中之尊。道传云门，为四世孙。白帽蒙首，须髯绕頬。见之清凉，洗烦恼热。以偈为檄，指㧑造化。诗乃办两，出于咄嗟。以境惟心，往复无间。是故死时，亦生之旦。怒猊乳虎，亦生敬虔。何以致之，真慈则然。南率古□，形如侧磬。稽首定光，千江月影。

我闻尊者龙胜师，应供曾入娑竭海。龙宫微尘妙章句，目所一瞥辄能诵。流于五天及震旦，为热恼中甘露门。唯道人栖出其后，愿力猛利思精特。能于方策纸墨间，书此大经十万偈。诵于蜗舍巢庵中，了然如在龙宫见。观者种性有差别，爱慕皆生殊异想。要当谛观一尘中，亦有无边妙经卷。昔有智人破此尘，十方世界一切说。以名尘故非断空，而可破故非实有。了此两宗妙法门，亦摄一切契经海。譬如困卧俄顷际，梦中所历更千载。乃知一念圆古今，真实际中法如是。一微尘妙不可测，当知一一尘亦然。譬如天帝网明珠，珠体莹然俱照彻。一珠具足诸网珠，一一珠中同遍入。我今以此金刚句，坏灭彼众下劣想。使悟尘中含此经，奚方策中乃惊异。咨尔山君河树神，各各当忆本愿力。要当勇猛勤守护，勿令邪念辄蠧侵。毗蓝风吹须弥卢，劫火焚烧大千界。为摊此经一切处，使其凉曝各得所。我此现前佛子等，作是观者名正观。稽首十方调御师，刹刹尘尘为作证。

昔有佛子根猛利，能观空性则是色。欲显空色不思议，仰空书此金刚句。至今风雨被原野，诸樵牧者集其下。乃知肉眼不能见，譬如水中有盐味。唯道人琼思精奇，能观色性即是空。视此纤管大如椽，挥翰如行九轨道。故于兼寸环中备，足广大言说身世。人可见，不可读，譬如婴儿亲崖蜜。我于此经能证入，初中后善三法门。忽然落笔如建瓴，不复现行生倒想。由色空观入诸境，奏刀肯綮无全牛。尽持此法施群生，甚微细智愿同证。

唯老东坡，秀气如春。游戏翰墨，挝雷翻云。偶寄逸想，幻此沙门。了无一事，荷囊如奔。憨腮皤腹，行若不闻。众生狂迷，以利欲昏。如一器中，闹万虻蚊。吾未暇度，驼卧猿蹲。傲睨一世，随处乾坤。

古佛身上衣，佛佛相付授。慈母爱儿心，针针自成就。是故吾双峰，自少至白首。护惜如镜奁，一尘不敢受。何以出檀名，此时无别虑。如持油钵行，如蹑独木渡。永怀毗尼藏，一旦成万古。纷纷五群众，来观亦顶礼。平时放逸心，化作额间泚。将见衣匣前，泚流似江水。咨尔淮山神，守护当奉职。无使尘涴侵，无使云润湿。谛观不敢瞬，心折三叹息。

此出檀衣，慈母授我。不敢手扑，矧敢覆卧。五十余年，俨临清众。寒暑不易，尽形受用。师后当知，商那和老。于母腹中，披九枝草。

达磨信衣，转相传付。四传至今，今以付汝。受授惟艰，命如悬絮。法遍沙界，此衣乃住。想见峰前，父子相语。唯僧行月，以阁其处。坐令朱栏，环绕云雨。

生死变灭，如沤在海。无有处所，浩然茫昧。而此老人，游戏自在。出死入生，初无限碍。譬如壮士，脱袍著铠。令铠与袍，俨然相对。是故山中，两身俱在。凡夫众生，为眼所盖。为抉其膜，使生光彩。

淮山深处，容我卓锡。树下经行，岩间宴寂。六十余年，胁不至席。天子三诏，掉头不应。知不可致，南向加敬。山揺海惊，天空地迥。后代儿孙，则反于是。如乳中虫，贪嗜世味。我寻其迹，为陨涕泪。

龙湖山上霹雳，马驹潭畔门庭。千圣莫能窥测，十地望崖震惊。霜露果熟推出，白莲峰下芬馨。不受声名控勒，逸群胜气英灵。试问是何宗旨，东山云霞空青。海堂室中神颖，汾阳直下云仍。

父伯固，兄养直。父超绝，兄豪逸。家世风流称第一。二祖名，三祖疾。名是虚，疾是实。诗成舌头翻霹雳。

我爱龙眠老居士，笔端谈笑了万事。君看一时拈破笔，画作醉僧醒时意。此是沙门绝妙门，不妨随处有乾坤。瞢腾流涎枕臂卧，破柱疾雷殊不闻。

漆瞳照座，骨相巉岩。横拈麈拂，寒拥云衫。五住名刹，道振湘南。是谁之子，亲见云庵。

三支习气，其毒炽然。熏烝识心，盘屈纠纒。众生不明，横生疑怖。忽然见之，辄自惊仆。空花世间，本离生灭。廓然十方，露其窘冗。唯矬师叔，是大幻师。与夺万法，自在娱嬉。乃知大千，皆公戏具。手中木蛇，是曹家女。

维摩杜口，释迦饶舌。动容顾瞻，非默非说。虽宣一字，不露点墨。稽首汾阳，千圣同辙。

我方泾渭同流，笑中软顽滑头。为君人境俱夺，闹里白拈巧偷。如水洗水，相楼打楼。从来脱略无窠臼，接得南泉嗣赵州。

缘生诸法名体绝，如空字身水鱼迹。是无相门缘寂宗，一切智智差别海。公于是中如法船，泛然出没无所畏。使诸游者心泰定，种种惊怖成虚空。平生神兵双不借，玄机不动万象惊。而公宴坐不言中，诸有求心如古井。钝根阿师终听莹，法味迷醉如惺惺。矍然奋迅为一戏，句里明人揳出揳。紫金锁骨眠空山，吁嗟音容不可觌。当知其声如雷霆，稽首慈明常出现。

李广射虎，石为之穿。耿恭祝井，涸为之泉。忠孝所致，如响答焉。公亦何为，饥餐困眠。人初莫测，公岂自言。戏为火浴，朽者明鲜。舍利粲粲，玉碎珠圆。乃至所养，盖其云全。天全之妙，非麤不传。如春在花，如意在弦。嗤嗤横目，气凌云天。死未及寒，化为腥膻。矧投于火，不作腥烟。安有万手，收此精坚。维德之一，垔所拳拳。死生之大，卒莫能迁。公初设心，唯此是専。不祈人知，人趋如川。终必有验，理之固然。我作赞词，丰碑以镌。

与之食则食，与之衣则衣。无衣衣木叶，无食食土泥。为人汲樵牧，仅存骨与皮。其道不可致，天子南向师。出家有如子，我亦著伽梨。

此毘尼藏，三世完坚。愿王手封，款识具全。死生之烈，不能变迁。何以至之，正知则然。何人逸想，以笔墨传。跏趺俯视，颓然深渊。天神护持，弟子敬虔。我拜稽首，泪滴九泉。法道凌夷，障云盖纒。乃于是时，瞻此释天。

欧阳之学，师宗于世。其徒喧阗，攻我以喙。童首儒林，气索力屈。公于是时，粹然一出。天縦之辩，武库纵横。璜玑捍我，如护目睛。义如串肉，理如析薪。一时名誉，耸动缙绅。世尊举身，毛孔俱笑。如公语言，笔下皆妙。六物不坏，未易致诘。岂其践履，明验之力。宗教之衰，河坏山摧。冠巾缁衲，其寒如灰。拂拭尘翳，见冰雪容。拜起而喟，涕落无从。

于自住境，见与见缘。如梦能所，如蜜中边。帷具正眼，入此三昧。如妙莲华，出缘生海。祖师活意，如来密机。成就众生，如鹍鹏飞。使其自化，不由他悟。秀出丛林，光于佛祖。趋灭陕右，诞生江南。暗中五色，天下云庵。

槁容而毳衣，殆不逾于中人。而于祖道颠危之秋，勃然而中兴。知我亦何幸，自幼及壮。出入其户庭，俯仰其藩篱。而其道德之精华，未能略窥其毫微。譬如戴天履地于终日，而其高明深厚所不能知。惟闻孔子之殁一百年而生孟子，释迦之寂二千岁而有禅师。拜手稽首，堂堂乎三界之依者耶。

三玄铨量，设选佛科。邪师坏之，付授外讹。以陷虎机，击其颓波。不动声气，怖走天魔。

十年积翠侍立，学得眼横鼻直。平生气压丛林，问著左科背听。一庵深藏霹雳，舌从教万象自分说。百非四句无处蹲，孤风照人众星月。

德腊俱难及，一庵江寺隈。敢称少室后，亲见老南来。鬓雪残零尽，心花烂熳开。若言只这是，九尾似黄能。

赵州只有一个齿，潜庵一个恐不趐。虽然下下都咬着，咸酸自分盐醋味。龙兴古寺曾闭门，断际云孙第十世。劝人莫信马大师，一口吸尽西江水。

辩如玄沙有边幅，韵如睦州出风骨。默然而说心自昭，八荒光明寄毛粟。独立南荣山岳峻，临济欲倾不敢覆。笑横玉麈气如春，一堂严冷天魔哭。

衲子无处摸索，画师笔笔画着。山僧醉眼难凭，付与众人弹驳。似则打杀灵源，不似{巾登}子烧却。

魔外如惊涛，大愿真砥柱。生与海众同，没与海众处。兀然引带笑不言，从教大地山河语。

风度凝远，杳然靖深。如春在花，如意在琴。虽甚昭著，莫可追寻。蹶起临济，如磁石针。

披衣肯来，奔百川而地喘。袖手归去，碧一天而电收。闭门无个事，兀坐青两眸。喝月倒行前日令，呼山入坐上帘钩。

平生脊骨，生铁铸就。关门理鉏，揎起两手。禅者见之，立不敢久。问未及答，已欲返走。如老黄龙机锋，如英邵武□叟。如雪峰之崄，如百丈之寿。末后报慈寺中，笑中打个筋斗。试问是何宗旨，代云合取狗口。

黄觉晚子，死心季弟。住黄龙山，为十二世。青春无背面，空花有根蒂。欲识晦堂背触拳，寒到黄河冻连底。

黄龙三关，初岂拒人。见者伫思，剩却法身。祐公掉臂直去，悦公追之绝尘。维瑛实两公之后，观其满腹精神。木床足折，续之以薪。则三十年后，当令天下闻之甚富，见之甚贫也。

奉持毗尼，珪璧无玷。研味般若，金刚有焰。有万其众，感以无心。如象牙雷，如磁石针。住持此山，垂三十白。殿阁化成，儿孙戢戢。高明广大，不可形容。稽首寄老，后身宝公。

自住石头，老无气力。一回上山，一回气急。禅流相见问宗风，一日两度钵盂湿。

以铁作喙，名无有双。老住回雁，道冠湘江。神机之妙，如钟在撞。为功德林，为精进幢。不动声气，天魔自降。怀我云庵，黄龙的嗣。说法如云，縦横放肆。孰知此老，胆气相似。大法付授，良亦在此。是名关西，克家之子。

洞庭无盖，虚空有口。步水东山，藏身北斗。石门壁立万仞，踞地一声哮吼。惊得四序回旋，喝下须弥倒走。是谓湛堂老人，不落威音之后。

望之翛然，冰枯而天粹。即之渊然，云闲而水止。意坐石而情无住着，故杖瘦藤而欲起。人言即俗复即真，出尘之相加冠巾。非因引法忤圣主，我宗僧俗两不存。五位正宗将仆地，以手挈之阅人世。屹然万仞捍狂澜，荷负大法当如是。纷纷鄙夫拜公像，譬如蝼螘见龙象。惊魂已化千微尘，岂特形容先沮丧。火刀直裰谁得之，醉李故时捕鱼师。岭梅已熟莫咬破，核子乞与宁馨儿。

春风入其肺肝，秋色漱其毛骨。名飞缙绅之间，身卧云泉之窟。岳顶凤之真子，僧中龙之的孙。吹彻风前无孔笛，露香和月落纷纷。

扬广山头种性，雷衡洞里根苗。法云明暗体露，道林知见香飘。试问春风吹不起，何如黄河冻连底。十分似九不欲全，一身两号只这是。大千戏以一尘摄，又譬此尘取空劫。置于掌间剔突𪢮，挝鼓升堂普请看。

临济正宗，有杨歧会。化四十年，丛林精彩。唯端精神，辩博无碍。克肖其家，沩仰犹在。后出舒勤，骨面气槩。始自太平，遂游智海。如法中龙，游戏三昧。玙也其后，斫额前辈。要识当年栗棘蓬，白藕火中香不改。

天骨岩岩，美髯玉頬。冰雪在躬，霹雳为舌。轩昂万僧，众星中月。视其心胸，山包海容。大沩小兴，振其家风。丛林百世，见者肃恭。

二百员衲子领袖，三十年丛林耆旧。所至楼阁森然，自然眷属成就。诸方度脚买鞋，报慈就身剪裁。莫嫌此老无巴鼻，曾见西堂古佛来。

钉空露痕迹，补云留罅隙。目机铢两中，思虑所不及。象王卓立回旋，师子翻身跳踯。眼光常盖人天，对面识与不识。识则火外有热，不识则水中无湿。劈破云门一字关，个中干燥如琼液。

{囗力}气秋腴雪，秀目椹口。其骨临济，其髄雪窦。袖手俨然，不落渗漏。一千龙象之冠，七世云门之后。君看一句当机，笑中脱略窠臼。

一法能知一切法，应机全不差毫髪。如是知见如是解，于一切法中对待。平生脊梁硬如铁，衲僧寻思心智绝。城中一室冷如冰，篆烟灭尽灰如雪。

三关洞开无鏁扃，汝自艰难起战兢。师过此关悉闲暇，掉臂径趋呼不譍。如春消冰自涣释，如鲲化鹏谁使令。归来笑搭出檀服，依旧淮山千万青。

是身梦境一尘垢，分段苦业所成就。折旋俯仰谁使之，皆汝一念颠倒想。若言此身非念伦，云何想中可传令。乃知妄想融通趣，如露如幻如云影。念清浄则身光明，念杂想则身垢秽。君看火力初无情，圣凡伪真俱发梦。云庵偏得老南道，粹然一出支临济。平生慈悲喜舍力，及乐说辩智慧光。大愿所熏精进幢，上契佛祖超情见。至妙要非麤不传，悯世狭劣示小者。稽首作赞示同学，千载丛林有耿光。

地水火风，动暖坚湿。是中何从，出此坚实。盖众生心，引大法力。化为光明，圆粹五色。稽首死心，骂人老贼。

窜朱崖军而生，还遭黄茆瘴而复活。陷于采石而不死，囚于并门而自脱。夜行有披袖神光，露卧醉压糟醇浊。魔外熟视之无如之何，佛祖不得已与之酬酢。两眼入鬓头髼松，手中木蛇毒如药。

三玄纲宗，壁立崔嵬。攀缘路绝，热恼心灰。如化鲲鹏，不借风雷。盖自化耳，宁有法哉。汾阳此秘，寂音掲开。手提大千，毫端往来。

不似成背，似其成触。随汝颠倒，直中有曲。抛在言前剔鹘仑，拟议令渠总灭门。平生活计无窖子，真是汾阳五世孙。

随缘放旷，索尔虚闲。未埋白骨，且看青山。

不嗅梨花，而撚紫芝。不穿云袖，而披槲衣。何以风神，洞如冰雪。使人见之，眼寒心折。如麝有香，以缶覆焉。透尘透风，种性则然。又如烟雨，过孤山宅。于荒寒中，微见春色。图之壁间，是真过秦。季子好德，白髪日新。

空若不解，即是断空。解若不空，即是法执。是故居士，独号解空。窠臼不立，凡圣岂存。是谁宗旨，临济仍云。

家孝友以为乡，塾道德以为基。横忠义之劲气，吐刚方之谈辞。视阎浮其一沤，而寄梦境于儋耳。开胸次之八荒，而露幻影如蛾眉，此其大凡也。属熙丰之勃兴，追舜禹之有为。常一出而事悮，则袖手悠然而去之。如凤如麟，而瑞冠一世。非雷非霆，而名震四夷。造禆贩之中伤，嗟妒忌之何知。方其茹拳而微醉，以翰墨为娱嬉。则倒用祖师之印，檄万古而疾驰。如河汉之流，无有穷极。如烟云之出，无有定姿。欲录之以藏，则惧六丁之窃取。要当以日月为字，而天为碑。可乎。

盖九州以醉眼，而其气如神。藻万物以妙语，而应手生春。排黄龙之三关，则凡圣之情不敢呵止。竖宝觉之一拳，则背触之意不立鲜陈。世波虽怒，而难移砥柱之操。诗名虽富，而不救卓锥之贫。情如维摩诘，而欠散花之天女。心如赤头璨，而著折角之幅巾。岂平章佛法之宰相，乃檀越丛林之韵人也耶。

遍界难藏，而应缘震旦。通身是眼，而现形宰官。粲如景星，矫如翔鸾。贩夫灶妇，欣闻悦观。医国法门，笔端三昧。奋迅出入，游戏自在。居然不容，世议迫隘。梦游海南，御风骑气。觉来浙东，有口如耳。且置是事，聊观其一。戏以称性印，印毛印海。光生佛僧，沮却魔外。惟我可与此道人游乎大华严毗卢法界也。

眼盖九州，韵高一世。俨玉山富贵之豪，洗士林寒乞之气。挫万化于笔端，置八荒于胸次。迈往不屑，不可犯干。意轻邴吉，情追谢安。轩特秀发，乃尔秃巾椹褐。婆娑步趋，合在玉堂金銮。山泽不可窥测，所以纳垢污。麒麟不可系羁，所以异犬羊。正恐横风月之笛，披云锦之裳。骑元气之背，而游无何有之乡。

德以退为进，谦以后为柄。迹以暗而彰，麝匿缶而香。视夫子之胸次，若蝼蚁其侯王。方罾缴而去之，登千仞而翺翔。与夫苍颜槁项论博南，策未央者，殆各梦而同床乎。

翛然无累之神，见此有道之器。韵收一代之风流，骨含奕世之富贵。节临事而不夺，貌甚威而常喜。方其少壮，则酒阑说剑。横槊赋诗，名动塞垒。及其倦也，则浮沅湘。上衡霍，尽室行于山水。至于醉心翰墨，倾倒肺怀，则有王右辖、吴武陵之风味。驰至金城，而忠款乃著。罢归玉关，而功名自至者。皆非壮岁，庸讵知此老人独不如是乎。

韵出缙绅，秀见眉须。矫绛阙之风度，宜玉堂之步趋。有人所尽有，无人所当无。而乃袖补衮之手，而弄云泉以自娱也。余安能探其归宿，独见于皮肤。盖神于酌古，僻于誉书。求于古人，则谢幼舆王子敬之徒欤。

幅巾椹衣，杳然深靖。坐藓石床，横玉麈柄。松声度曲，笑作风听。是故有琴，弦索不整。人徒见其神和气平，颓然委顺。至于垂绅正笏，守法奉命。则活人之色严毅劲正，特不受富贵所吞，而有山林之韵。究其心胸，山包海容。表里不隔，八窗玲珑。盖游戏人间之出世，扶持洞上之宗风者也。

季子逸群，矫难控御。迹寄黄尘，名在紫府。观此风鉴，无以为喻。但见其清却梅林之风，秀等兰丛之露。妙文章之吐凤，视功名其破釡。我欲醉袖之旁，更画凌波之女。使其他日归道山，渡弱水，而骖风驭。

冠冕道德，被服文武。所临有声，最宜荆楚。果于去恶，发奸破柱。为国金汤，折冲尊爼。广平南海，乖崕西蜀。如雪中春，和而严肃。名闻乳儿，威被草木。能作丰年，茂我百谷。笔下烟云，胸次丘壑。风流余韵，与世酬酢。至于谈禅，气压诸衲。戏以法界，玩于掌握。补衮之线，调鼎之手。笑而不言，置之怀袖。咨尔邦民，再拜稽首。潭非久留，归相明后。

俯看人世，一沤起灭。失脚来游，梦入螘穴。前身后身，独临两境。左右见之，不杂其影。眉目秀发，嫩木含春。风度凝远，霁月洗云。叶屋花房，玉堂金宇。我视睨睨，渠方栩栩。

余观此老，神光浑圆，道骨粹刚。唾零功名，眼盖侯王。何为须髪沧浪，被此朝章乎。岂非如茅容杀鸡，毛义捧檄。但欲致慈母之一笑，安知有佳客之在旁也。所以袖补天之妙手，秘医国之奇方。独游戏于富贵，如蝶栖宿于花房。占百年之闲适，寄一梦于幽香。千花百卉，金马玉堂。丽风日之醇酽，遍雨露之恩光。遥增击而栩栩，亦何异一丘一壑之相羊耶。

毗卢无生之藏，震旦有道之器。谈妙义借身为舌，擎大千以手为地。机锋不减庞蕴，而解文字禅。行藏大类孺子，而值休明世。舒王强之而不可，神考致之而不起。此天下士大夫所共闻，然公岂止于是而已乎。

师黄叔度以筑太平之基，追韩退之以策翰墨之勋。故语妙如其浑厚，论高如其精神。超然挺特，华裾逸群。富贵之气已如透花之春色，功名之志又如欲雨之层云。秃巾折角，置之岩石亦不以为屈。长剑拄颐，图之凌烟亦不以为伸。盖虚以阅世，不可得而疏亲也耶。

风度凝远，和气如春。绿髪授道，精敏绝伦。名冠缙绅，挺然忠义。知国知兵，如唐陆贽。顷者天府，奉使江南。昼锦之荣，父老聚观。顿节西州，盗发江浙。提师百万，荡其窟穴。凯旋而还，口不言功。但欲使民，生于死中。重临南楚，化行郡邑。如春在花，不见痕迹。恢躁坦夷，易亲难忘。视其胸次，山包海藏。宜宿玉堂，宜在黄阁。跬步可待，昂霄耸壑。长沙之民，自怀其私。龛此画像，饮食必祠。

言似简缘公，法身有比并。不似简缘公，法身有少剩。平生赤吉历，两眼光迥迥。舍得大士打门椎，掣肘归去叫不应。开个铺席在街头，有药只解医禅病。

异哉此瓢，修吭矬身。弗生爪蔓，生陶家轮。我疑其中，藏十洲春。昔有列仙，杂于市人。屋檐悬之，自旦及申。辄入其中，偃仰而卧。而楼居者，见之胆破。遂从之游，推挤莫可。挽而同登，相向而坐。如四老人，会商山果。唯简素公，道貌天容。岂其人欤，出处略同。道山岿然，弱水之东。何时来归，泠然御风。而以此瓢，挂之瘦筇。我作妙语，天葩粲红。

异哉土蛇，登树而怒。怒见脊尾，口眼可惧。王孙地坐，气詟毛竖。欲去不敢，攀枝而顾。丰狐行藏，心常愧负。见之而走，敏若脱兔。孰能傲然，如此老树。与之相亲，不惊不怖。问何能尔，以无我故。酒色海中，有万奇趣。不出二种，猜疑掉举。盖无常蛇，终不赦汝。居士图之，以警未悟。觉范一见，笑手为拊。

形恃美好，今已毁坏。置之世路，自觉塞碍。始缘饥寒，致万憎爱。欲坏身衰，入此三昧。

此生梦幻，缘业所转。随其所遭，敢择贵贱。眠食既足，余复何羡。缘尽则行，无可顾恋。

僧婴王难，情观可丑。夙业纯熟，所以甘受。受尽还无，何丑之有。转重还轻，佛恩弥厚。

本无贪瞋，我持戒忍。食不过中，手不操楯。风必顿息，而浪渐尽。离微细念，方名见性。

吾活计，无可观。但日日，长一般。夜半子，困如死。被虱咬，动脚指。鸡鸣丑，粥鱼吼。忙繋裙，寻袜纽。平旦寅，忽欠伸。两眉棱，重千斤。日出卯，自搅炒。眼诵经，口相拗。食时辰，齿生津。输肚皮，亏口唇。禺中巳，眼前事。看见亲，说不似。日南午，衣自补。忽穿针，全体露。日昳未，方破睡。洗开面，摸着鼻。晡时申，最天真。顺便喜，逆便瞋。日入酉，壁挂口。镜中空，日中斗。黄昏戍，作用密。眼开阖，乌崒律。人定亥，说便会。法身眠，无被盖。坐成丛，行作队。活鱍鱍，无障碍。若动着，赤肉艾。本无一事可营为，大家相聚吃茎菜。

举手炷香，而供养佛。其心自知，应念获福。举手操刀，恣行杀戮。其心自知，死入地狱。或杀或供，一手之功。云何业报，罪福不同。皆自横计，有如是事。是故从来，枉沈生死。雷长芭蕉，銕转磁石。俱无作者，而有是力。心不取境，境亦自寂。故如来藏，不许有识。

天下心知不可藏，纷纷嗅迹但寻香。端能百尺竿头步，始见林梢挂角羊。

凉温远近转增疑，不答当渠痛处锥。当逐小儿争未已，仲尼何独古难知。

马祖有伴则来，彭公死时即道。睡里虱子咬人，信手摸得革蚤。

出定只消弹指，佛法岂用工夫。我今要用便用，不管罔明文殊。

灵云一见不再见，红白枝枝不着花。尀耐钓鱼船上客，却来平地摝鱼虾。

不知即问，不见即讨。圆满现前，何须更道。维坚密身，生死病老。面前塔子，不可推倒。

万壑摇苍烟，百滩渡流水。下有跨驴人，萧萧吹醉耳。

老妻营炊，稚子汲水。庞公扫除，丹霞适至。弃帚迎朋，一笑相视。不必灵照，多说道理。

相逢一拐大梁间，妙语时时见一斑。我欲从公蓬岛去，烂银堆里见青山。

庐山殿阁如生成，食堂处处禅床折。我此三门如冷灰，尽日长廊卷风叶。

今年九月十有八，清净法身忽衰飒。生死鹘仑谁擘破，披露梦中根境法。无生塔成自作铭，人言无亏宁有成。一切法空尚曰座，此塔安得离色声。障云方增佛日晚，长嗟更失人天眼。但余荷负大法心，乞与丛林照古今。

难藏为香衅，易满坐褊小。开口所有竭，馋奴法当笑。

前朝诏住栖贤寺，雪夜逃居岩石间。想见煮茶延客处，直缘生死不相关。

独倚阑干玩野塘，俄惊节物老春光。绿杨阴密莺将懒，红杏枝空蝶不忙。诗思漫沿芳草远，茶瓯微带落花香。那堪风雨频催促，公子王孙亦断肠。

红楼晓色催宫漏，紫阁春光杂禁烟。风定玉炉香影直，日融金掌露华鲜。

灵云一见不再见，红白枝枝不着华。叵耐钓鱼船上客，却来平地摝鱼虾。

以字不成八不是，法身睡着无遮闭。衲僧对面不知名，百众人前呼不起。

武陵王郎高韵度，鞍马四方在定住。眼随泉石便吟哦，咳唾珠玑不计数。我亦悠悠事不羁，浪萍风梗随安之。少室山前石兰若，邂逅便与同襟期。兴来岸帻一长啸，清声激越穿云峤。竹林故事独未泯，人物如君独高调。秋风猎猎促鸣蝉，归路千山入马鞭。白袍乌袖宜图画，不羡襄阳孟浩然。

我辈自应须左转，知君岂是背匙人。

啼妆露着花。

至今牛斗气，散作延平人。

梢横波面月摇影，花落尊前酒带香。

气与秋容一倍清，出尘风骨自天成。逢僧论性人皆说，指佛高谈母亦惊。已觉君家锺善庆，从来我法付豪英。他年勘遍诸方老，古寺编蒲更道情。

小轩明快照岩阿，得道幽人喜气多。但视世间如水镜，方知梦境有山河。佳眠不碍林光入，清坐何妨夜月过。我亦思归老丘壑，结邻西崦肯容么。

东山重到读题名，胜践清游此合并。雾雨开晴秋满眼，暮云欲合句先成。走禅璧月寒林静，来客兰丛玉树清。我老吐词如朽木，蒸成芝菌报升平。

折脚铛寻稳处安，对君此夕久盟寒。狐裘不合须羊袖，药簏何妨缺夜干。秋垄此时驱健犊，道山何日跨归鸾。仙𬬻只隔数邱耳，上水船方厄濑湍。

堂前丛玉知谁种，丛下高人自扫除。未论击声回顾眄，先欣秀色上眉须。随宜万偈风宣说，顿现千身月写摹。就地对谁曾画餠，当年馋水救饥无。

以身为舌毗尼藏，俨此空斋镜面清。蝉蜕尘埃轩盖集，蝶成魂梦篆烟轻。芦图世界分遗境，玉麈天花委落英。钵在道山归去好，摩挲风驭笑平生。

午窗石碾哀怨语，活火银瓶暗浪翻。射眼色随云脚乱，上眉甘作乳花繁。味香已觉臣双井，声价从来友壑源。却忆高人不同试，暮山空翠共无言。

海棠雨过尚娇春，袖手来寻林下人。未话柳条堪结纽，且欣梅子可尝新。孤踪衮衮风中絮，万事纷纷梦里尘。他日别山重会面，定知谈笑绝鲜陈。

日暮荒城倚瘦藤，江南春思倍添增。那知淮水黄尘路，忽见庐山绿髪僧。乞食久辞烟际寺，连床今对夜深灯。明年我亦寻君去，同陟天池最上层。

故乡乃有此丛林，下板何妨著寂音。永与世遗他日志，尚嫌山浅暮年心。冻云未放僧窗晓，折竹方知夜雪深。琢句自应清似玉，更宜坡字硬黄临。

岁晚山深过客稀，一灯清坐夜同谁。滴阶寒响雪消后，通火活红灰陷时。敛目旧游真可数，盖棺前事尚难知。古今不隔诸缘净，画出岩中道者诗。

祇今冢木上云雨，想见音容无恙时。竟作怀归恋云舍，空余泪眼看风枝。功名未洗终天恨，岁月难忘罔极悲。已觉夜林无触鹿，但看几砚出灵芝。

解知无竹令人俗，日报平安候起居。所以此君揖冰雪，长吟余翠满衣裾。瘦行清坐搜诗处，雨叶风枝解箨初。试作小轩聊寄傲，爱君生计未为疏。

机锋不减矮师叔，闻说丛林最饱参。无暇对人收冷涕，却能为我出寒岩。春江柔橹何时听，夜雨山房且对谈。掣电一懽端可贵，此生俱是再眠蚕。

丛林争致致不得，茧足径来寻俨师。幽境自能情外见，高怀独出世间痴。清晨倚槛临黄卷，五月乱山闻子规。夙习尚嗟消未尽，壁间时录和陶诗。

闻说高怀照雪霜，道容一见自清凉。今随生死晦心月，空使湖山蔼德香。故纸不堪看竹笼，凝尘那忍拂绳床。安门弟子真持远，独为斯人未始亡。

银髪齐眉衲半肩，相逢古寺独欣然。自云出岭三千里，人见空余四十年。拟欲就君求此术，预忧临食必流涎。何如万事随缘过，饥即须餐困即眠。

独木江头缆客船，暮江秋色两依然。落霞片段红绷水，危岫参差碧挂天。名利到头成底事，田园归得是何年。峥嵘壮志消磨尽，满目西风只自怜。

踪迹漂流不系船，旧游曾到意茫然。玉笙哀怨初凉夜，秋月婵娟落木天。往事已嗟如昨梦，壮怀无复似当年。𬬻峰当眼空相向，因念区区想见怜。

道人要我煮温山，似识相如病里颜。金鼎浪翻螃蟹眼，玉瓯绞刷鹧鸪斑。津津白乳冲眉上，拂拂清风产腋间。唤起晴窗春书梦，绝怜佳味少人攀。

夜晴风细月华清，遶寺霜筠雪竹声。锡响僧归帝青宝，梦香人宿水沉城。古今不隔尘都尽，心境俱忘镜对明。枕臂晓猿三叫绝，小窗灯暗读残经。

冲虎曾经落照村，千峰盘尽始登门。惯闻跛脚阿师法，喜见横行道者孙。爱客精神清入画，游方踪迹夜重论。杖藜又入层云去，知有安公旧隐存。

千峰万峰自云雨，一宿两宿心颓然。不知人间岁云暮，但觉涧风吹夜泉。地炉火焰水正泣，篝灯委昏僧未眠。古人去我不甚远，何必想像临遗编。

承英连璧光照坐，更著阿隆如鼎安。老兵先驰启关钥，西山奔走登栏干。刘郎端默自凝远，蔡侯奋髯牙齿寒。但余衰老百无用，搜句倚栏方细看。

瓶盂又复寄西州，弥勒同龛古寺幽。睡起忽残三月夏，朝来拾得一帘秋。浮云世事慵料理，断梗闲踪任去留。投老山林多胜槩，杖藜何日复同游。

风定晴云欲堕崩，林梢楼阁旋添增。一生高世清闲侣，千尺当门紫翠层。对客不妨拴坏衲，倦禅时作靠枯藤。暮年古格丛林在，重拨尘龛大智灯。

三世如来尊顶法，覆藏深密碧螺寒。通身是眼自不见，擘面出头窥更难。四义仅能分肉髻，八还终恐隔花冠。争如劈佛丹霞手，掲露从教觌体看。

随分丛林古格存，龙安真是泐潭孙。独持一节无求世，勘破诸方不出门。石虎已忘蹲草见，木蛇久灭住山痕。遥知百事俱衰落，尚有工夫虱自扪。

无尽龙安两勍敌，大梅庞老是同参。近闻赤壁同登赏，想见清风助笑谈。已作泛舟游夏口，又成横锡过江南。归来万壑松声在，依旧闲云没草庵。

朅来幕阜峰前寺，弥勒同龛两见秋。今日他山生远念，何年此地复重游。主人有道忘欣厌，闲客无求任去留。索纸题诗聊赠别，更哦江海一沙鸥。

春掠湓江绿染眸，多情还解向东流。故应夜梦清苍胜，欲趁春光烂熳游。饱学尚嗟心未死，痛吟已觉鬓先秋。何当一棹华亭上，闲唱波寒月满舟。

寻常轻别尚消魂，何况交情过弟昆。孰谓此身闲日月，自惭疏迹信乾坤。泠泠小雨江边路，薄薄浮烟竹外村。回首旧游方契阔，孤舟何处宿黄昏。

风流前辈已成尘，笔迹犹为世所珍。促膝猛观惊盛事，临风长想见斯人。气生伟逸龙蛇动，秀发精神点画新。破箧尚能多此物，且欣汪子未全贫。

三年三过龙安寺，亹亹清谈解逼人。顾我偷闲久无侣，与君数面自成亲。转头忽作幽冥隔，弹指空惊梦寐新。病眼看秋欲凄眩，攀翻投老一伤神。

风叶鸣廊夜色晴，隔云微月稍分明。下帘徒怯衣裳薄，拂榻空惊枕簟清。病眼得秋还少睡，壮心于世尚多情。何时却作庐山去，渡水穿云取次行。

我昔车轮翠里行，只今怀想似前生。那知古寺僧窗下，偶见高人眼倍明。秋月半钩留客意，冻云千顷欲归情。杖藜笑出千峰去，添得苍崖响答声。

溪雨初收岸草微，柳丝堪入绿罗机。望中情远恨烟树，何处暖多嫌衲衣。却信真人还有梦，岂关禅子未忘机。春风痛与传消息，教忆旧山新翠归。

高人秀句入幽微，濯出秦川锦一机。剪制未为春步幛，暗投先作夜行衣。语尊九鼎真难荷，意的千钧善发机。早晚杖藜松下见，应疑刘远谷中归。

灵根闻是花中瑞，可怜亦肯乘春开。色深卷肉浅巴锦，香浓入骨生秦梅。也知秀丽不群品，最宜阴洁幽庭栽。落英红叶不忍扫，从教狼藉蒙苍苔。

平生风骨秀琳琅，水镜胸怀未易量。声利光中忙趣少，烟霞影里淡心长。云泉隐德无情动，猿鸟侵身不乱行。他日定归当卜筑，青藜紫蕨壮诗肠。

虬髭铁面鹤精神，水鉴心胸不受尘。吹耳松风靠藜杖，敞衣山月岸纶巾。虎头猿臂成何事，道骨方瞳亦可人。他日西湖如过我，饮君一味武林春。

何处高人云路迷，相逢忽荐目前机。偶逢菜叶随流水，知有茅茨在翠微。琐碎夜谈皆可听，烟霏秋岭欲同归。翛然又向诸方去，无数山供玉麈挥。

欲去未成还执手，西风疏雨晚丝丝。暗惊岁月行飘忽，那更人生苦别离。君已到心工笔语，我今归计老茆茨。冷斋后夜谁同宿，莫向灯前读此诗。

密林病叶强翻红，已觉清秋夜气浓。懒复小窗邀独秀，却应归梦挂双峰。水分淮甸当悬席，路遶匡山可振筇。若见虎溪谿上月，为言相忆作衰容。

禹穴朝来散晚参，一程随便达云岩。南山任把浮云蔽，西岭犹将落日衔。幽径野花开旧菊，石床楸子下高杉。投宵夜永寒无寐，良忆真僧衣不蚕。

二休书壁诗争妙，促席吟时愧不同。豪句大鲸秋驾浪，俊才细马晓追风。支筇放荡千峰里，万事收藏一笑中。约我清溪老莲社，茅茨相映小桥东。

轻帆已有渡江期，高会清游惜此时。水阁飏烟晴试茗，雪窗剪烛夜论诗。冲寒远雁来横浦，弄色新梅半糁枝。林下自知无一事，亦应风月动关思。

沧溟曾见化微尘，花发桃源几度春。俗眼莫轻狂道士，此身应是谪仙人。清弹一曲悲风远，绝唱千章白雪新。异日三茅成卜筑，却因瓶锡得为邻。

草堂野饭蜀江滨，妥贴寒光刻削人。忽展五篇争疾读，便惊四座暖生春。已欣莲社风流在，更觉溪山气味新。放箸翛然庐岳去，门栏他日梦应频。

毗尼藏出清净宝，精进林生功德香。但得身心常寂静，自然毛孔发灵光。苍苔不厌芒鞋弊，空翠偏宜坏衲荒。好在虎溪长不出，阿持何意尚游方。

雪摧枯虑默如喑，秋压寒松老不禁。一室闭门稀识面，半窗斜照自拴针。重城此日留诗别，叠𪩘何年结伴寻。衰退宁堪久尘土，相看满眼是归心。

冻折枯杉已死灰，岂宜安著在尘埃。偎衰不入今人眼，精进曾亲古佛来。爱子渠渠念绨惠，为余得得出岩隈。苍颜华首供衰暮，未死重逢更几回。

翠寒空觉此生浮，岁月催人鬓易秋。忽忆倚天庐岳去，更寻清境武林游。情亲愧与高人别，兴发徒烦夜月留。他日西湖远相忆，为君一笑散沙鸥。

龙蛇头角混埃尘，临死方知老净因。三度傲辞天子敕，一生甘作净名身。虎皮羊质成何事，牛马襟裾亦谩陈。须信屈原千载后，空门犹有独醒人。

左手不仁右手明，怀情亦复弃藜床。不知门外山花发，但觉君来笑语香。颀绍神情扫秋晚，瘦权诗句挟风霜。两翁杖屦相追逐，此夕因依夜话长。

门掩青山相并居，爱君家法不萧疏。锦囊举子能佳句，瑞鸟隐公多谏书。学士八塼声价在，谪仙千首笑谈余。清朝第一他年事，且看归来着翠裾。

我爱修公亦自贤，未忻城郭爱林泉。醉骑鲸背诗遗落，闲把牛毛字细编。还我青山当夏晚，乞君佳句著床前。雨余独凭烟云上，目送孤鸿落照边。

月胁云行夜未深，满庭风露叶辞林。知谁墙外千竿竹，分我窗西一畒阴。山好已无归国梦，老闲犹有读书心。剩题诗句酬幽隐，岁月翩翩接趐禽。

势占江南三百里，烟霏相映出层楼。芒鞋竹杖山兼水，坐看行吟春复秋。浮世万途成底事，吾生一饱更何求。故人京洛风埃地，能信山中此乐不。

灯外佳眠试冷斋，欲成归梦暗惊回。一轩秋色侵衣重，半夜波声拍枕来。江国潮平人独令，海山家在意徘徊。倚藤明日秦淮上，看子风帆十幅开。

好山千叶青莲晓，斫额令人意已消。微出楼台知有寺，倦行云树忽逢桥。此生未觉丛林负，肯处真教日劫超。闲拾堕薪成浅立，细泉幽涧响寒蜩。

漱雾跳珠响涧泉，千峰秀出雨余天。共惊绣帽铜腮老，重到香罏石耳边。清境荒凉归叹息，故人迎笑尚依然。明年过此还相见，应及春风社燕前。

古寺闲关聊作招，夏秋归思谩迢迢。枕中柔橹惊乡梦，门外秦淮涨夜潮。想见旧房生薜荔，不堪疏雨在芭蕉。何时却理缘云策，峰顶同谁看石桥。

人生聚散等儿戏，梦境纷然此一时。老去渐知为客味，秋来长作送人诗。感君义色分心曲，慰我年华两鬓丝。想见故乡霜菊后，屋头千树橘累垂。

人间酷暑推不去，爱此南轩一榻空。眼倦抛书成午睡，梦悠谁复羡王公。岂知尘土随肥马，但觉熏风掠坏桐。起步西园闲倚杖，石榴花出数枝红。

已得希夷旨趣深，平生踪迹任浮沉。壶中景待和烟卧，海上山须带鹤寻。月里一枝慵举手，人间万事肯关心。出尘风骨凭谁识，且枕焦桐混世吟。

诸方游遍归来晚，闲构虚堂赎世纷。雷转空山动林叶，雪飞乱石溅溪云。石桥旧处龙湫吼，漱玉曾看岳色分。拄策眼高双耳瞆，上方白塔却亲闻。

青锁晓开残雨上，烟鬟春解笑声中。丛林今日犹雌伏，膺简当年是法雄。露碗忆尝安乐味，锦笼曾著瑞香□。何时玉钵青林下，与子婆娑小立同。

上元独宿寒岩寺，卧看篝灯映薄纱。夜久雪猿啼岳顶，梦回清月在梅花。十分春瘦缘何事，一掬归心未到家。却忆少年行乐处，软红香雾喷京华。

君诗清绝似沅湘，写妙宣心气味长。地僻且为三径乐，才高真是万夫望。随流我自分泾渭，赏骏谁能略牝黄。自古丰城匿神物，斗牛应觉动光芒。

谁家杨柳欲遮门，依约东坡醉处村。捶地不堪华屋句，仰天空记刻舟痕。尚余千载风流在，乞与三人语笑温。归路松风吹冻耳，共追前事吊英魂。

东坡醉墨浩琳琅，千首空余万丈光。雪里芭蕉失寒暑，眼中骐骥略玄黄。机轮妙转风雷舌，春色浓纒锦绣肠。可惜骑鱼天上去，断弦空壁暗凄凉。

及时膏雨已阑珊，黄道新泥晓未干。白面郎敲金镫过，红妆人掲绣帘看。管弦叫月宣和气，灯火烧空夺暮寒。咫尺凤楼开雉扇，玉皇仙仗紫云端。

阁雨轻寒敛夕氛，青牛画毂已争奔。皇州浩荡风光里，紫陌喧阗笑语温。冠压花枝驰万骑，帘垂绣箔卷千门。特传诏语君恩重，凝睇天阶谢至尊。

万马天街听启关，晓光佳气泼人寰。春生殿阁玲珑外，秀发园林顷刻间。为瑞懽声浮动植，争妍诗句丽江山。从教飞上朱蓝袂，点缀彤墀玉笋班。

童頬清光已浑圆，共惊玉骨解藏年。庵中篆缕长凝帐，门外云涛欲际天。道眼从来无异见，微踪何幸预谈禅。新诗满箧江南去，又作丛林盛事传。

胸次能藏大千界，掌中笑看小重山。飞来华岳一峰失，幻出匡庐双剑闲。偶触篆烟云点缀，戏浇砚滴瀑潺颜。莫将道眼生分别，随意聊安几案间。

北游烂熳看幷川，重到皇州及上元。灯火风光记前事，管弦音节试新翻。期人不至情如海，穿市归来月满轩。忽忆寒岩曾独宿，雪窗残夜一声猿。

汴水悠悠去不回，绿波垂柳眼初开。日边无意事迎送，海畔有山归去来。白却人头忙日月，缁飘山衲乱风埃。此行若到忘情处，拂石猿声后夜哀。

剧笑无因见秀眉，劳生会合恨难期。永怀京国旧游处，伏枕梦魂初破时。战叶萧萧山雨后，遶床唧唧草虫悲。明年定复西归去，船尾何妨载我随。

摩云标格久去眼，传得诗词锦段新。雪玉在躬秋满鬓，风雷为舌语惊人。留连南浦西山雨，弃掷𬬻峰绣谷春。何日诗肩拥寒帔，对床听我说京尘。

半年客食毗陵寺，颇厌尘埃污衲裙。虽有一身犹外物，且将万事付浮云。忽思放浪佳山水，要与顽麻散骨筋。凉夜满庭风露重，竹梢微月欲纷纷。

海隅相识笑谈余，清境同疑在玉壶。方作灵山栖小岭，又随苕水出东吴。透须白雪惊衰老，脱手青春入叹吁。悬想他年衡岳寺，雨窗相对话西湖。

地灵形胜自天成，山色溪光泼眼明。北岫飞来幺凤落，东邻相去一牛鸣。霜筠遶寺秋无数，璧月临轩夜更清。已约高人结莲社，他年香火寄余生。

曾学云庵逸格禅，别来江柳几春烟。相逢水寺初尝橘，忽忆风檐共擘莲。遥想到山寒食后，却思分首上元前。与谁振策西湖路，清晓一声啼杜鹃。

别后西湖长在梦，相逢气韵宛清真。剧谈要使君颐脱，大笑从教坐客瞋。淮海飘零方见友，湖山秀绝更逢春。快当火急追清景，莫厌寻幽散策频。

相对天涯岁月新，石门消息远难真。乘闲且觅几场笑，疾恶休生一念瞋。衬鹭芙蕖方破暖，藏鸦柳色又残春。光阴如此空搔首，行诵知归倦鸟频。

颓纲安得见重新，红紫纷纷正乱真。已矣无才吾自叹，慨然有志子宜瞋。闲寻陈迹消磨日，强作新诗挽绊春。振策苏堤朝复暮，路人应笑往来频。

独立湖边一笑新，纷纷世事信非真。竹林逢寺端须往，藜杖敲门不怕瞋。僮仆见人空自若，轩窗幽处亦藏春。老僧那识闲来兴，怪我时时过此频。

与君藉草湖边坐，听我论怀句句真。慵鬭睡魔强分怯，懒酬诗债不须瞋。亦知人寿一百岁，已识老来三十春。相见几回开口笑，忧愁风雨可胜频。

湖水行歌鸭绿新，吴音清软十分真。但知客子幽情快，不管游人醉眼瞋。戈昔曾闻能倒日，笔今犹喜解收春。剩将诗句藏深箧，归去须知展玩频。

处处山川俱胜绝，满村风物自纯真。横舟隔岸殊堪唤，吠犬随人不识瞋。归鸟独飞当晚照，鸣鸠相应正深春。心期卜筑藏幽隐，忽笑行行指划频。

湖山昔梦虽非实，开睫今游未必真。久客情多空自厌，故山归晚欲谁瞋。聊将愁里十分兴，更赏湖边一半春。君傥肯来尤所愿，莫辜日日作诗频。

绕舍初晴对意新，出门幽鸟语如真。催耕布谷殊堪听，劝客提壶却莫瞋。垅麦约风远有浪，海棠经雨匆添春。可怜好景无人共，回首斜阳太息频。

双林大士不复见，闻说龙华画像真。要向冰霜识风骨，愿求清冷洗贪瞋。空庭再拜俨如在，扣几重看喜胜春。我亦钝根期听法，质疑他日故应频。

头白逢人宛似新，自嗟世态不容真。君才廓落宜无合，我语刚强屡被瞋。千里来寻非爱雪，一时行乐谩游春。邻居冷淡应相笑，数夕温然语话频。

篇篇俊逸间清新，老阅群才始见真。秀却采莲溪畔态，豪吞指壁柱边瞋。肺肠旧信能纒锦，文字今知解鬭春。笔力肯低容我和，诗成无惜寄来频。

居士多情工比类，先生诗妙解传真。只知信口从头咏，那料高人作意瞋。云堕鬂垂初破睡，山低眉促欲娇春。何须梦境生分别，笑我忘怀叹爱频。

轻狂举世谁非伪，迟钝知余却甚真。未把僻怀投俗好，且将狂语博君瞋。已嗟心折垂垂老，忍看花飞片片春。满眼闲愁图不得，江南无奈到心频。

刮地阴风翦玉尘，那知此井解藏春。折胶堕指嗟时事，秀骨温颜似主人。碧甃湛明堪数髪，小轩深静可收身。超然高趣真难及，浪士愚溪一笑新。

水边修竹才堪数，竹外苍崖已半颓。我辈自追方外乐，轩窗谁为此间开。待邀山月三人共，要听松风万壑哀。坐久篆畦香遶遍，碧消烟缕雪残灰。

识暗长嗟未烛微，坐令归梦遶岩扉。忽惊尘土登须鬂，已觉云山负衲衣。孤坐知君扶瘦策，此诗慰我脱危机。天藏锺阜一区胜，乞与君侪为发挥。

病觉春寒花信重，起来散策夕阳中。方收一霎挂龙雨，忽作千林攧鹞风。淮水粘天雪翻浪，吴山吐月镜缘空。二豪诗眼应惊叹，觅句遥知与我同。

数峰烟翠叠黄昏，忽见松间窈窕门。好境未将佳句写，幽怀先与故人论。隔林每恨音容阻，此夕相逢笑语温。雪意不成应有月，夜深同看涌金盆。

冷斋托宿自携衾，卧听松风度栗林。黄卷青灯纸窗下，白灰红火地罏深。梦回清响春岩溜，夜久幽香喷水沈。惯作横刀眠下板，为君令有住庵心。

歙珍先数刷丝纹，那料端溪更逸群。已作退闲今似我，温然自重尚如君。岂宜禅室埋声价，合在文场著策勋。忍垢风棂应有梦，梦随笔阵扫烟云。

湘山名与故山齐，寺在沙村断岸西。系马槐根秋雨歇，倚栏云际暮猿啼。公宜谈笑光台阁，我合摧颓老涧谿。袖有新诗如泻出，逼人骏气不容羁。

睡起春衫取次披，髻云随从倚栏时。生憎柳底莺声巧，不分花前日影移。伊昔笑来忧易老，而今思去恨难追。林梢悬挂团团日，无语东风玉箸垂。

十幅蛾眉紫翠寒，何人逸想发毫端。匆惊瑞色云间相，曾向清宵梦里看。影像不真心自寂，悟迷无隔指空弹。了然一念非新故，我与群生入正观。

照人风骨玉颀然，来慰衰途亦自贤。肝胆秋光磨洞彻，齿牙岳色嚼芳鲜。应传画里风烟句，更学诗中文字禅。已作一灯长到晓，定然百衲不知年。

十年一别今重见，风度依然照映人。韵胜折松秋露骨，气和寒谷夜生春。三都君已传名誉，万事吾今付欠伸。梦境楼钟同此听，独寻陈迹记前身。

三界无家谁适从，大千俱集笑谈中。江南湖外梦到晓，宴坐经行月运空。狐死怀生正丘首，鸟栖知暖择南风。石门今日名天下，想见沿崖一径通。

君亦工诗苦入神，冥捜物象故应贫。客儿亭下才相见，巾子峰前便卜邻。梦里笔期生蘂萼，胸中镜懒拂埃尘。何当𨱄斧住山去，要看青原一角麟。

殷床钟静自垂帘，庭树无声欲雪天。山寺凄凉容我宿，地罏深暖枕肱眠。铜瓶秋蚓为谁泣，蜡烛春花亦自妍。夜半梦回闻骤雨，十年踪迹一茫然。

无计酬劳夏簟凉，遗编枕上阅兴亡。气增髯竟从元德，笑里瞒徒造子将。汉鼎未移存北海，蜀兵已挫失南阳。莫将胜败论人物，忠义千年有耿光。

高丝才歇转轻雷，无数晴峰笑靥开。大士已闻方卧疾，小空端遣出山来。宝方世路知无隔，俗驾山灵故勒回。多谢高情饯春色，十分浑在一枝梅。

残红换得绿阴成，随分闲愁取次生。须信百年终有别，未能一日便无情。何时岳色君同看，后夜湘晴我独行。好在西园行乐处，为谁依旧月华清。

铁面关西气逸群，平生踪迹付浮云。爪州渡口曾同泛，石廪峰前又见君。荔子招呼闽岭外，白粳留滞汝江𣸣。拄藤更入西川去，要读丰碑未见文。

壑源独步宝带夸，官焙无双小月团。未作浓甘生齿頬，先飞微白上眉端。汤声蜂穉秋窗晚，乳面鹅儿春瓮寒。饮罢为君登绝顶，俯临落日看跳丸。

鉏头当枕草为毡，曾与高人说任缘。岂料大嫌沽世价，未应虚费买山钱。闲编木叶轻于纸，细葺芦花软胜绵。石室至今增壮观，可知千载得人传。

我携骨面潜谿子，来访西山𨱄斧庵。梦蝶人惊犹栩栩，藏鸦柳暗已毵毵。峰连小阁宜春望，水遶重城隔夜谈。欲唤扁舟寻熟路，与君支策上千岩。

老去情枯道自肥，大刀破镜露全机。山边湖水无行路，枝上春禽亦倦飞。半夜舟移空壑在，故乡家是昔人非。炷香阅遍楞严义，坐看烟消一缕微。

我忆钱塘雪鬓新，三年东望肺生尘。那知南浦清湘岸，忽见西湖白阁人。熟视音姿疑梦寐，便惊风物有精神。倏然又入千峰去，惆怅孤云野鹤身。

人世百年蝴蝶梦，纷纷栩栩逐春繁。观根戏扫旃檀座，随意为开薝卜园。君每据梧深有味，我来欲问自忘言。丛林何必犹迷照，香在枝头不在轩。

响石岣嵝峰下寺，小轩开处近山房。苾刍来问宗风事，薝卜为薰知见香。聊复淡然成独坐，从教此语遍诸方。钝根不识金轮转，摘叶寻枝谩嗅芳。

法道陵夷赖典刑，此堂真有救时心。坐令衡岳为嵩岳，便觉西林近少林。面壁高风知独振，薝花细雨为谁深。故应弟子分皮髄，未愧驹儿善古今。

浮玉道人雷电舌，法云老师冰雪颜。后来事听诸方外，先数君游二老间。只把黑甜酬世味，从教螺鬓有诗斑。乘秋曳杖归何处，万叠匡庐是故山。

门前便是小曹谿，只欠孤猿岭上啼。水磨自鸣当濬浍，渔舟闲泊近沙堤。经游况是闲心远，富览谁能与物齐。一宿少留终未足，会须移锡向高栖。

勘破诸方剩得闲，归来岳寺掩深关。我行浅麓惊回地，君在翔鸾杳霭间。契阔独期当再见，峻严争说不容攀。勿矜出岫无心久，弱羽冲风亦欲还。

一篙湘水碧于螺，莹净无痕不受磨。晓雾有情呵素镜，东风作恶卷纤罗。老来谈笑追随少，岁晚别离头绪多。浦口送君聊倚杖，会看归棹掠晴波。

料理诗情难复难，萦心结思倾毫端。夺回天地英秀气，坐令落纸生风寒。老猿夜月叫苍壁，孤鹤晓霜疏羽翰。精神清韵知几许，付与后来能者看。

秦郎毛骨玉壶秋，望见令人忘百忧。便觉宗之未潇洒，肻容如晦独风流。来为南岳翛然别，去作东华烂熳游。想见醉围红粉处，雪笺佳句挽银钩。

西津渡口唐朝寺，到眼潇湘餍饫看。谁遣松声环坐榻，更令岳色堕栏干。君如鸟倦今知返，我与鸥盟久已寒。想见若耶溪上路，正尝卢橘带甘酸。

雨过沙村系客船，行间楼殿带晴烟。夜深霜月凉于水，门外云涛远际天。禾稻丰登如弃土，菱莲甘美不论钱。好峰不住犹行役，匆忆锺山掬涧泉。

圣朝贤佐蔚如林，天独于君着意深。喜气欲传黄阁信，夏窗先露绿槐阴。望云匆起怀亲念，隐几难忘济世心。他日此轩成故事，壁间应载野僧吟。

平生忠孝两难忘，乞得邻州近故乡。清白夜晴千里月，肃严秋迥一天霜。数行径彻临清晓，半印香消倚夕阳。记取东轩谈笑处，庭梅他日似甘棠。

髯琳身小胆崔嵬，严冷中藏热肺怀。京洛归来尝自说，湘山游遍与谁偕。解将骨董藏涪叟，又负籚篅访了斋。更说开春南岳去，要寻浯水看磨崖。

春游每觉客愁消，最爱晴湖涨柳桥。鸭绿皱寒初拍岸，鹅黄照影自垂条。恼人风物今如许，着意春光已不撩。但得与君同一醉，何辞日日作诗招。

文章瑞世本奇豪，风鉴霜天夜月高。且袖玉堂批诰手，戏来山邑试牛刀。意长千里奔頳尾，恩重三山压巨鳌。满荐寿觞何所祝，祝公亲见折蟠桃。

平生阅世等虚舟，临汝重来又少留。携弟来逃三伏暑，入门拾得一轩秋。隔墙昼永闻棋响，阴屋凉生见树幽。又值能诗王主簿，饭余春露啜深瓯。

涔蹄小邑著吞舟，未起风雷更少留。馔客酒酣腮玉缬，侍儿歌送眼波秋。诗成槲叶江村处，想见杨花院落幽。绮席忆曾蒙设醴，预闻谈笑把空瓯。

独宿圆庐意自清，夜凉林木寂无声。镜中白髪今慵剃，梦里浮华已懒争。故国别来空好境，旧游谁共读题名。遥知他日重相见，握手应惊太瘦生。

依然收付建康狱，拴索珑璁惊市人。寄语小儿休嬲相，未妨大士戏分身。懒于梦境分能所，枉把情缘比客尘。笑视死生无可拣，目前刀锯若为神。

深掩圜扉夜向阑，梦惊清境慰辛酸。卧闻瓦垅集微霰，起觉衾裯压薄寒。忧患饱经心老大，云泉归晚鬓凋残。书空偶尔成诗句，寄与西林阿永看。

南来稍复召惊魂，知有留侯异代孙。未即解衣甘九死，试令骑马赋千言。琼山有月光相射，玉海无风浪自翻。戏下应传获罗什，秃头争看戴华轩。

贪看长鲸吸舟楫，忽惊娇蜃吐楼台。朦胧醉忆王城别，汗漫游从海国来。夜半飓风携屋去，朝来瘴雾放天回。会须横笛骑云背，笑响从教落九垓。

投老南来雪满颠，羁囚不自忆生全。久为白骨今重肉，已卧黄泉复见天。报德定应追结草，效忠那肯愧餐毡。此诗清绝如冰雪，乞与江山洗瘴烟。

疆埸探骑断犇埃，院落棠阴暗绿苔。上疏乞闲追鲍靘，载书归老继吴恢。争怀父母三年化，愁见风帆十幅开。勿剪青青堤下柳，念公遗爱手亲栽。

漂泊孤踪一转蓬，语音虽在变形容。瘴乡猿鸟今为伍，螘穴王侯昔梦封。海阔盲龟登木孔，山高纤芥落针锋。公归不得参行驭，心折淮南紫翠重。

北来行尽关山道，梁宋郊墟眼力微。饮食甘酸杂淮甸，语音清软近京畿。黄尘又向九天去，槁项新从万里归。投老不堪行役苦，手遮西日想岩扉。

老俨化身甘露灭，不妨须髪著伽梨。虚舟阅世鸱夷子，彗帚囗囗除王伯齐。香火共修心老大，楼钟重听意凄迷。余生未觉全无累，折脚铛犹手自提。

天风吹笑落人间，白髪新从死地还。往事暗惊如昨梦，此生重复见名山。倦禅想见堆危坐，知法应抛放纵闲。初嚼芳鲜动诗思，一篇先寄倩君删。

海外归来两鬂秋，自嗟无地可逃羞。携筇肯过惊时听，炊黍能为信宿留。睡触屏风讥富贵，笑分脔社致公侯。遗编家世丹青著，铁砚磨穿未肯休。

乞浆问路到筠溪，天气清和得所宜。父老相逢班草坐，风光初过采茶时。摩挲禅榻营春睡，想像斋厨办晚炊。白首不知舟壑走，壁间来读旧题诗。

偶唤归舟隔乱谿，春山偏与晚相宜。自寻熟路悬崖去，正是新秧刺水时。身健已如秋社燕，梦回犹看客亭炊。雨窗灯火清相对，画出渊明五字诗。

秋光满鬓万事死，惭愧眼明牙齿牢。野寺闲眠听风雨，海山犹梦渡云涛。事非白傅方惊鼎，迹隐庖丁已善刀。一径莓苔三十载，未容此老独奇豪。

去岁重阳瘴海滨，病拈霜蘂嗅清晨。身闲已断思归梦，山好仍逢称意人。卯饭露葵欣旋摘，夜窗风栗共尝新。妙年衲子应相笑，痴钝耽源老应真。

春林院落曲栏东，小立初迎到面风。冰齿寒生花坼信，湿梅烟重雨毛空。病衰老去登临倦，节物年时气味同。却掩罏烟闭深阁，匆惊西日借窗红。

此生早衰坐世故，末路易归惊崄艰。临事无疑知道力，读书有味觉身闲。解医忧患臂三折，难隐文章豹一斑。永愧山赤头璨，不令姓氏落人间。

雁荡天台看得足，却搬儿女寄蓬窗。径来漳水谋三顷，偶爱庐山家九江。名节逼真如醉白，生涯领略类湘庞。向来万事都休理，且听楼钟一夜撞。

与公灵鹫曾听法，游戏人间知几生。夏口瓮中藏画像，孤山月下认歌声。翳消已觉华无蒂，矿尽今知珠自明。远壑夕阳残雨后，作数抹夕阳残雨外一番飞絮满江城。

一官游戏且同尘，梦寐江湖亦可人。轩冕久知身是寄，鱼𫚥才说口生津。解嘲镜里萧疏髪，时吐毫端浩荡春。自古浯溪好风月，买山终欲与君邻。

平昔巾盂共空壁，只今楼观碍层霄。道心针水妙应在，俗眼云泥谩觉遥。道路为家身是寄，死生如梦意全消。明年五顶东游遍，来听吴音发海潮。

清软吴音笑展眉，芳鲜犹在雪霜姿。十年不下欧峰顶，一旦肯来漳水湄。湘𪩘春深重记处，风瓯雨歇对闻时。红尘未可因藏迹，要卜云泉结后期。

雀罗门巷榻凝尘，千里相寻骇四邻。好事真诚虹贯日，照人清气水含春。忽惊我祸今无比，高笑君痴亦绝伦。此别遥知想标格，浅云东崦对冰轮。

居近池塘春意在，路穿空翠夕阳多。隔林放鹿哀怨语，掠水幽禽扑摝过。得雨村嚣觉风味，分秧天气爱清和。莫辞坐稳相寻数，酣战难回指日戈。

海外归来五见春，梨衣两识帝京尘。此生已觉浑无累，为累空惊尚有身。厚善最怜山解事，岁寒更爱月情亲。鹫峰峰下重相见，雪作飞花一笑新。

破夏来寻甘露灭，快人如对水晶轮。烟云扫尽词传意，知见不生情透尘。旋缚茅茨吞远壑，偶临檐隙见归人。露芽便觉如浮雪，品坐同分一盏春。

殿阁知谁烧夜香，矮窗灯火试新凉。草虫对语僧临砌，露叶翻光月转廊。补缀高风三袜线，破除清梦一匡床。与君游遍人间世，折脚铛中滋味长。

画架双裁翠络偏，佳人春戏小楼前。飘扬血色裙拖地，断送玉容人上天。花板润霑红杏雨，彩绳斜挂绿杨烟。下来闲处从容立，疑是蟾宫谪降仙。

高颿驾浪过南溟，那料归来扫此亭。桃李成阴春老大，谿山好在鬓凋零。瓦灯已照宫商石，卵塔分藏服匿瓶。春雪尚能知客意，荡除毛孔瘴烟腥。

门前谿水蒲萄绿，风掠松窗料峭寒。忽忆十年同祸福，那知今日共盘餐。尽籖书策齐幽架，已买渔舟泊小滩。君会不嫌村落僻，乘闲来此弄渔竿。

北山深转青松壑，万叠烟霏空翠堆。元亮果堪中路俟，子猷那敢棹舟回。鸟工魂梦寻公去，蝉蜕尘埃出郭来。他日荆林谈笑处，行人应指两翁台。

欹枕无人梦自惊，回廊广殿午风清。已浮春露浇诗胆，更炷水沉熏道情。忧患撼床闻螘鬭，功名殷鬓作蚊声。欲依浄社陪香火，僻处安排折脚铛。

对眠偶此风雨夕，又近寒岩槲叶村。谢昼未焚风鉴在，韦郎不见语言存。岁时暗觉持山去，忧患空惊斫水痕。绿髪雕零心已死，成蹊桃李落华分。

人间炊黍未及熟，万事只今归欠申。巳织青驹饯华骝，更披白帢称闲身。遗编终不求甚解，故人但愿长相亲。去年此日琼南岸，涨海翻天探骑尘。

自怜玉钵双峰信，来访牛头懒比丘。山色深浓过夜半，月华清亮近中秋。已欣境胜如龙阜，更觉庵幽占凤头。梦幻此身犹且在，杖藜投老得追游。

半篙晚涨绿杨湾，接翅鸥归雾雨残。数叠吴山围楚梦，一番花信酿春寒。别时小语依然在，隔岁来书展复看。补衮胸中五色线，只今应作怒蜺蟠。

三生事办吾知要，一室香凝独掩门。睡足便惊清昼夜，火红消尽白灰存。巷无俗驾螘纷绕，邻有高人玉粹温。隐比价膺犹可愧，会茶时复到幽轩。

功名今古一鸡肋，美味那知是祸根。扫迹世途龟曳尾，僻居烟雾豹埋文。如期见访穿窗月，不吿而行出岫云。火浴未为无伴助，塔吾遗骨尚烦君。

归来卧起有余适，老去消磨无杂缘。门外不知何岁月，梦中亦觉在云泉。千年高道谁酬价，一世清闲我卖钱。安得道人江北去，此诗先录寄师川。

古书漫灭字斓斑，眼倦颓然整顿闲。以法为亲疏世相，视身如幻寄人间。业缘有尽今脱手，老态无因日上颜。已办一瓢期涧饮，要刳余润到昆山。

宝镜当机不密传，纤毫渗漏堕言诠。圆伊三点分宾主，妙挟双明绝正偏。暗里丹青元异色，句中泾渭本同川。婴儿索物哆啝耳，与物宁瞋语未全。

已背荒南过永宁，犯寒呵手捉枯藤。雪如镜底颔丝白，山学谁家眉黛青。射影风光知脱离，伐冰门巷觉添增。故人不用惊风帽，我是前身卧像僧。

急景穷冬一千里，笋舆部曲去匆匆。候船班草江津岸，曝日探檐山店中。袖手归休今日是，隔生冤债转头空。湘西雪后青松径，想见声盘万壑风。

明日立春今日雪，雪中残响滴虚檐。方增谩说寒威在，不绝潜知煖气添。客去旋开书对语，闲多偏与懒相兼。湘山自古愁眉浅，纵御铅华不到尖。

夜残陡觉寒生骨，梦断空惊月转檐。瓶响卧闻秋蚓泣，火红起拨白灰添。欲酬清景寻侬去，更棹扁舟与子兼。要倩新诗写愁绝，笑呵冻砚蘸毫尖。

此堂冠绝湘西胜，枯木名多道不穷。用谷量云当衣钵，以江盛月展家风。买山归隐真寒乞，借竹为轩落笑中。绿锦涨连青玉浦，剪裁磨琢费诗工。

笋舆鼓角背层城，湘水涸尽行沙汀。岳麓雪云献楼阁，橘洲烟雨学丹青。此生多艰付跛挈，投老余闲到寂惺。苍鬛万身门窈窕，归来风叶扫空庭。

夕光江揺鱼尾红，何处扁舟开晚篷。雁字初成春有信，烟鬟空好雨无踪。荒寒数苇橘洲岸，领略半窗湘寺钟。浦口行人已争渡，林下归僧欣一逢。

起𦶟清香试返魂，松花闲泛刷丝纹。幽斋事业谁同办，小斛兰丛手自分。家世到今犹玉食，交朋强半在青云。笑谈麈尾延僧宿，要听清言洗俗氛。

无言桃李已垂阴，小雨南风自满襟。佳客偶来持茗碗，宝书看罢整瑶琴。未容丝竹陶闲适，尽把云山付醉吟。图画麒麟他日事，不将行乐负初心。

道夫飞鸟倦知还，一钵安巢又故山。无累自然增逸兴，有名终恐废长闲。背时生计风烟上，随意园林指顾间。应笑市朝争夺者，暗惊清镜失朱颜。

拄笏西山爽气新，万人如海一闲身。堂中自蜡登山屐，门外从增没马尘。美禄方辞缘肆志，华轩偶羡见清真。遗编半掩思标致，未必今人愧古人。

此堂华构面层城，意趣追回万古情。落帽被嘲真有道，买金偿谤亦求名。黄庭卷掩凝香缕，画戟门深列卫兵。安用山林笑朝市，戏将轩冕寄余生。

从来鲍靓有仙风，脑满方知气自冲。万事收藏微笑里，十虚俱集一尘中。乾城不碍丹青色，天女何殊大小空。满地落花春寂寂，岸巾时倚曲栏东。

淡云缺月两微茫，独酌沽来竹叶香。已把功名比鸡肋，更惊世路似羊肠。心情老去俱消尽，诗律年来觉倍强。解诵东坡北归曲，此身安处是吾乡。

无计遮拦岁月飞，岁除江寺老垂垂。自围红火堆危坐，熟读黄沙感叹诗。已笑因山论肥瘠，更惊逢水说分离。重湖去国三千里，想见残缸梦断时。

窗户青红花木繁，午阴修径接深关。人如巢许逃名迹，山学娥英露髻鬟。采菊悠然常独见，望云时复对僧闲。夜闻松雨惊飞瀑，疑宿匡庐黄石间。

风檐负日背胡床，千颗初惊昨夜霜。噀雾香争和露擘，过墙枝作照林光。佳名曾用题书尾，小字仍呼背药囊。先与儿曹为美兆，读书窗映笏头黄。

莲峰千叶吐晴烟，玉頬遥知一粲然。梅坞雪消香错莫，庵僧老尽气完全。暗惊梦蝶人间世，回看醯鸡瓮里天。谁见清言横麈尾，满庭风露竹娟娟。

湘山也学庐山好，落瀑声飞绣谷风。正欲来归向儿说，戏将收拾入诗中。浪惊醉枕寒松响，春满茶铛活火红。清景骨飞嗟未到，故应唯许梦魂通。

行尽湘南尽处山，爱公高韵不容攀。会当拭目瞻双阙，应笑寻幽到百蛮。甚欲解鞍休荦确，更能揎手弄潺颜。定知醉看千岩晓，大字题名石壁间。

持节南来喜欲狂，弄舟时得棹清湘。然膏独宿牵牛洞，枕玉曾眠锦瑟傍。未可便寻闲作伴，不须先以醉为乡。金城驰至陈方略，要指先锋一破羌。

闻君新构罢徭亭，邂逅河源又报清。郡郭不输天子赋，谿山偏协野人情。唐虞暇日饶耕凿，秦汉当年浪战争。风月倚栏如可借，待携斗酒话升平。

堂堂叶脱露遥天，自炷临轩一穗烟。贵客独游聊尔耳，道人相见亦欣然。是身已悟浮沤久，万象中观宝镜圆。寄语横机莫相试，刻舟甘作小乘禅。

万峰剔卓起孤峰，惭愧灵源与世通。花异空怀上林苑，梦清疑宿广寒宫。泄云吐雨遮金地，溅雪跳珠落石□。忙里为君成妙语，丰碑正欲就崖砻。

午梵知藏释梵宫，危台遥喜石桥通。下无俗驾攀缘至，中有高人笑语同。解执易为摩诘语，经行难续德云风。千岩万壑吹松雨，替说侬家胜义空。

天柱唯连紫盖峰，路危不与众峰通。瓢沽狭径疑相值，芋火何人想此风。借榻醉魂窥冻螘，凭栏诗眼送飞鸿。空嗟千偈出山去，半折遗编看未终。

邵陵山水丽风光，游遍归来夜话长。秋翠等闲开雉堞，惊湍哀怨韵笙簧。随鞍此景凭诗写，他日尘纷一笑忘。上阁与谁同小立，坠金拄笏说三湘。

剩雨残晴暴所长，客窗花气噀余香。每怀追逐云泉惯，无计遮拦岁月忙。谁谓伐冰连戚里，年来尽室泛沅湘。诏书行看椎门至，已觉眉间一点黄。

当年举网得双舄，想见胎仙风度幽。朱顶顾吾今未识，长身意子是其流。山家趣味无人共，王事经过作意游。千里帝城何日去，不妨佳处且迟留。

华屋张灯展画屏，当年纤手指岩扃。宦游那料重湖隔，醉里空惊叠嶂青。绣口词章人复见，笔华声价梦通灵。诗成独立西风晚，满眼归心插羽翎。

浯谿山水今无恙，浪士曾为烂熳游。大字中兴余断碣，小舟空此醉垂钩。词源不减无双誉，人品当时第一流。地坐摩挲增叹息，高标想见尚横秋。

独上凌云百尺楼，栏干一曲一迟留。丁丁樵斧空山里，泛泛渔舟古渡头。蔽日绿阴鸣好鸟，际天芳草牧青牛。回头城市分尘土，堪笑王孙取次游。

此身已觉此生浮，去作云山老比丘。古寺闲门人莫问，寒绡蒙首涕慵收。道林风月心能了，子美工夫志未酬。为问太原王处士，一瓯春露可同不。

家声十辈拥朱轮，更畜青牛解鬭犇。应念高楼闲舞袖，故凭山月洗吟魂。助舂泉落量云谷，输税人归吠甑村。被冷夜晴成好梦，马随香雾入修门。

翰墨平生气吐霓，诗成先喜示筠谿。山中见客应偏好，笔力知公不肯低。夜寂据梧饥鼠出，岩空同听怪禽啼。上方闻说非人世，更陟缘云第几梯。

高情与客凭栏处，便觉身藏语笑中。已许此生当乐死，不辞老去坐诗穷。遥知兵卫戎衣盛，只欠花轮小袖红。绝境天藏今日献，千峰登睫岂人工。

吐词秀似出盆丝，好古幽情八咏思。论字来寻鲁公碣，因诗曾访少陵祠。留题楚俗争传去，懒赋山灵必有词。定价文章比珠玉，此篇不独慰吾私。

特筑飞台丈室傍，便惊形胜发天藏。登临时作一声啸，已觉翛然两袖凉。待月拭除昏雾色，看云入得野花香。君看抖擞铃幡意，欲替禅翁为举扬。

闻道高人愿力深，幽居端与法为林。风泉松雨随宜说，密室晴轩共一音。意妙故应人不荐，地偏还喜我相寻。夜阑更入诗三昧，消尽平生未死心。

金殿谁焚南海香，霭然芬馥扑回廊。数枝银烛高低照，两个清萤上下光。风度素秋惊宿鸟，水舂碧涧濯游舫。栏干独倚无人问，细细孤吟月满堂。

弃舟植杖首重回，隔岸遥闻津鼓催。淮上梅传春信至，江南山逐笑声来。行瞻瑞雾笼双阙，更看神光发五台。王事幸陪方外乐，为君点笔走风雷。

种性难教草掩藏，苍然小室为谁芳。槲培几案轩窗碧，坐款宾朋笑语香。糁地露英犹洁白，快人风度更纤长。议郎嗜好清无滓，独有幽兰可比方。

太丘作邑付弦歌，剩得清闲可奈何。满地棠阴惊昼永，小亭诗眼觉天多。佳眠夏簟便光滑，醉耳松风喜再过。想见句成书棐几，侍儿浓笑出微涡。

衡岳乘春着意游，诗词不独锦囊收。又携峰顶云房石，归致闲斋夏簟秋。尘下笑谈且同梦，胸中泾渭自分流。忽惊几案寒层出，卧看令人忆故丘。

爱山心志如君少，王事何妨陟翠微。怪石方欣典刑在，新诗仍写画图归。客来一室烟光满，掌上千岩眼力稀。颇怪周郎赏音者，独于此境尚弹机。

议郎诗胆久崔嵬，敏句无烦急雨催。玉局波澜嗟已绝，少陵风力赖追回。荡晴香雾吹红藕，迥地花茵叠紫苔。静极凉生闻剥啄，渡湘知有道人来。

比物曾闻知姓名，树间斛悬林百升。此庵外圆似盂覆，其地中方如镜平。善不近名真有道，高非绝俗更幽情。会当目击维摩老，端作毗耶问法行。

一幅纱巾九节筇，翛然生计似庞公。孤云野鹤登空去，万壑千岩堕笑中。岣嵝晴披应独往，懒瓉醉卧与谁同。遥知勘破痴禅老，想见临机面发红。

天迥游丝百尺轻，水寒时觉縠纹生。琢磨佳句输吾弟，文点春眠付老兄。山寺独来无一事，竹轩相对有余清。永怀东院成千古，寂子难忘叔侄情。

诗先春色附湘船，来与幽人结浄缘。句好空惊碧云合，韵高疑在白鸥前。君应归诵陶彭泽，我亦南寻率子廉。想见江头同握手，采茶时节雨余天。

归思啼禽日夜催，宝书临罢意徘徊。榆钱满地买春去，岳色渡江排闼来。行乐风光清梦晓，卧披烟雨曲屏开。兴来敏速诗千首，落笔人惊挟怒雷。

湘上清山爽气浮，开轩相对亦风流。但工酣寝成疏懒，甚拙谋生太谬悠。数笔江村供晚望，一蓑烟雨助诗愁。借书知子能医国，有志常先天下忧。

迂阔庵成又自夸，要令妙语发天葩。未容临济终仆地，正赖云门已出家。少日浪曾参泐水，暮年端合在丹霞。赠君革屣游山去，勘破诸方一笑哗。

春寒作意搅吟魂，欲出云涛已溅门。入画潇湘连雉堞，落梅烟雨暗江村。依蒲觅句壮心在，附火抄书老眼昏。一掬幽怀收拾得，谩题窗纸与谁论。

我在湘西画牒中，时高时作送飞鸿。事治山翠经旬雨，印可春晴尽日风。引步幽探聊自适，满怀疏快与谁同。东君倾写无余蕴，都放山茶称意红。

投老归来椘水滨，水清聊可濯衣尘。拼心乐事都还汝，入手清闲不与人。尚有笑谈消白昼，更无情绪管青春。暗惊少日王城外，走马争先看宝津。

咏君好句欲消魂，想见朱轓画戟门。解组正当强健日，载书归老水云村。虚堂风撼牙籖响，密室岚蒸画牒昏。偶在湘山最佳处，旧游闲与野僧论。

无复捜诗惨淡中，便能落笔敏惊鸿。高情不在两疏后，句法追回二谢风。倾盖未论桑梓旧，忘年先喜唱酬同。朱颜长觉清光溢，不学东坡是醉红。

诗轴来寻寂寞滨，把看字字蜕埃尘。江南家世休相问，陈氏文章不乏人。岳色渡江长自好，桃花满县不胜春。克家有子如麟凤，骨相吾惊是要津。

浓翠湿衣三十里，渡谿知背几重云。忽惊宝构从空堕，便觉风光与世分。夜久天香凝错莫，庭闲花雨自缤纷。他生曾伴安禅地，此夕楼钟复共闻。

喊山鹿蓛社前摘，出焙新香麦粒光。撼树师应怀大仰，传瓯我欲学南阳。要看雪乳急停筅，旋碾玉尘深住汤。今日城中虽独试，明年林下定分尝。

独立天衣四世孙，作家手段典刑存。大沩路峻诸方让，空印风高四海闻。有愿欲依龙象众，无求羞逐鹜鸡群。此生一聚灰中骨，终葬千峰顶上云。

棋布诸方尽子孙，道缘浑似雪峰存。全提盖色骑声句，直要临机以眼闻。围绕千僧名冠世，指挥万象语惊群。独能收此无家客，分占沩源一坞云。

门外追犇没马尘，堂中安顿自由身。修筠有泪知谁恨，枯木开花为我春。隔岸云山犹可借，满怀风月未全贫。小诗勿笑清如画，聊为高人戏写真。

占丛浓碧绕虚堂，堂上仙郎戏比芳。香并蕙兰终漏泄，色同草木浪遮藏。过墙山泼轩窗翠，吹鬂风生燕寝凉。敏豆才高家法在，要看落笔拥红妆。

闲轩清似冰壶水，轩上人如元紫芝。坐觉秋光漱毛髪，客来春色满谈词。宝书读罢依蒲久，玉麈经行曳履迟。卷挂一声林叶动，黄昏月出雪消时。

露叶朝阳沃枣桑，暑风吹鬓荡莲香。已欣点水蜻蜓款，更觉营巢燕子忙。翠浪舞翻争涨垄，黄云割尽想登场。小楼楯瓦谁庭院，弱柳多情故掩藏。

偶寻邻叟问桑麻，踏尽山矾糁径花。传得新辞春烂熳，更惊行草醉欹斜。遥知小县少公事，想见高情照物华。尚念无家甘露灭，一蓑烟雨似玄沙。

句法疑君每太高，湘南山水助挥毫。暂临小邑聊观政，未见全牛可受刀。珠玉光难藏瓦砾，芝兰香岂掩蓬蒿。坐令百里清如镜，吏猾民奸岂易逃。

平生不识刘居士，想见茅庵枯瘁姿。百八珠轮红玛瑙，万千峰遶碧瑠璃。笑人经卷钻故纸，彼世金珠似笊篱。折脚铛中谁共过，小庞真是出家儿。

刺桐花映野蔷薇，湘水侵门过客稀。此日音书经岁隔，何时麈尾对君挥。楼高三楚天空阔，夜久千岩月正晖。我托丛林如越鸟，南枝虽稳亦思归。

不改平生岁寒操，近来随世解方圆。知君出异惊群听，显我寻常是一偏。但见苍官遭宠锡，那知青士亦超迁。水花院落春风晚，庭种连蕉怪石前。

众中闻语识巴音，京洛沅湘久访寻。张口茹拳君聚落，垂膺拭涕我山林。碧岩花堕鸟飞去，蒲坐叶飘针正纴。袖里两勤太饶舌，丈夫声价老婆心。

五宗抄语挟风雷，佛日将倾赖取回。薝卜花香已零落，旃檀塔坐更尘埃。钝根厌看摩挲去，妙手端能拂拭开。当有异人来荷法，丛林因子见奇瑰。

南岳有云留不住，东归结伴过湘湄。解将疏影横斜句，不换垂珠的皪诗。癯甚鸢肩寒入画，清哉鹤骨老难医。定知入岭风烟暮，正及追胥馈岁时。

近闻禅寂似丛林，縂众能为世所钦。百巧难磨真实行，两涂不改岁寒心。衣今椹色如栗色，语未吴音变楚音。盛夏入城缘厎事，扁舟湘水独相寻。

道公胆大过身躯，敢逆龙鳞上谏书。独欲袒肩担佛法，故甘引颈受诛鉏。三年窜逐心无愧，万里归来貌不枯。他日教门纲纪者，近闻靴笏趁朝趋。

十里松风长不老，一庭秋色为谁闲。偶逢此日休新夏，偏见耆年忆故山。贫里有秋同举箸，法中添口共开颜。偶然弄笔成诗句，乘兴留题屋壁间。

蜕尘标韵矫翔鸾，鬓髪楼飕风露寒。脱舄骨飞何日见，解衣沐浴万人看。肯来从我翛然住，皆说他人屈致难。戏作猫声行聚落，自忘身是晋郎官。

不曾识面已倾倒，便觉胸中泾渭分。句精不减李长吉，才高大类沈休文。看山诗眼湛如水，拄笏爽气高摩云。他年竹屋夜连榻，妙语悬知过所闻。

快马东风走帝京，归来门巷绿阴成。顷知一第文章贵，能致三公衮冕荣。子涉风波方棰探，我闲几砚觉尘生。赠诗谁似王摩诘，翰墨场中独策名。

闭户不妨依聚落，开轩随分有山林。残经半掩世情断，好鸟一声村意深。篱外霜筠森束玉，屋头露橘欲垂金。能营野饭羮红酱，渡水何辞数访寻。

羊肠世路替人愁，袖手归来事事休。只有信缘唯得计，不过随分复何求。数声属玉沧浪晚，一坞黄云{禾巴}䅉秋。寄语封侯塞垣外，何如高卧小轩幽。

雨叶风枝小径通，拂砧清坐有谁同。粉衣香滑秋丛瘦，泉珮丁东夜壑空。半世已归弹指内，前途都付枕肱中。堤防老境犹多事，折脚铛炊腐颗红。

游遍名山过水西，夜谈奇语尽横机。君如槛鹿犹思奋，我似栖禽已倦飞。闻道老禅能眷旧，更烦诸衲借余辉。欲知胜践多佳思，怀得新诗满袖归。

南台山浅北山深，深处开轩更茂林。作夏悬知成契阔，扁舟乘兴一相寻。灯青竹屋风雨夕，谿遶石门乡井心。投老都忘身是客，坐中谈笑尽吴音。

巾瓶挂壁亦翛然，无所营为地自偏。句法不能医老病，梦游时解到林泉。扶持瘦玉筇随步，堆叠荒云衲半肩。小住闲庭数归鸟，从教人作画图传。

寂音闲杀益风流，寒涕垂膺懒更收。得失是非都放却，死生穷达信缘休。湘中戏剧三千首，海上归来十二秋。斋罢展单吾自课，暮年眠食更何求。

霜须瘴面老垂垂，瘦搭诗肩古佛依。灭迹尚嫌身是累，此生永与世相违。残经倦读闲凭几，幽鸟独闻常掩扉。寝处法华安乐行，荡除五十二年非。

季真少俨三十岁，俨入新年五十三。疑我满怀揣佛法，解腰抖擞破裙衫。大瞻终老同香火，小朗平生共石岩。深炷罏香待清旦，偶闻残雪落高杉。

重城车马气成雾，隔水岩丛冷欲冰。昨夜窥窗先有月，今宵对语偶无僧。腊高鹤骨柴崖露，病起霜须逐旋增。欲写宝书惊力乏，阿慈能为扫寒藤。

和风冻雨上元后，断岸橘洲春水生。村寺独归江路熟，竹篱谁系小舟横。偶成诗句长哦罢，谩折梅花一嗅清。想见连床成夜语，此篇先慰远来情。

草树扶疏夏簟清，梦惊鬭雀堕空庭。过墙雌竹已数子，出屋耄蕉终百龄。雷后怒云鱼尾赤，林梢剩水鸭头青。都无伎俩酬闲寂，谩搭伽梨自诵经。

僧残寺僻游人少，草满池塘笋过篱。卢橘带酸春去后，榴花出叶雨晴时。一年事办秧齐遍，连日江寒水退迟。偶上高台成远眺，兹游更得子追随。

划然斜去和天晓，夜火相惊事已虚。春信写来无款识，东君胸次亦恢疏。最难读似成文蠧，不乱行如水上鱼。勿讶羲之笔神骏，换鹅瘗鹤是临书。

今年未雪今日雪，地迥眼新人不嚣。永巷扫除闻屐响，暮林翔集看鸦娇。韵高雒下应难画，兴发山阴未觉遥。想见茅斋已摧压，曲肱清梦到山椒。

翻空渐密呵不止，刷我当门螺髻峰。银椀满盛谈类堕，径松深覆示藏锋。因徒逃去宁知褊，显自何来不见踪。独拥衲衣成坐睡，地罏瓶泣伴疏慵。

平生文彩照诸方，暗谷行藏草木光。要使丛林想高韵，故将名字挂虚堂。笑拈倚壁过头杖，闲坐当年折脚床。进步竿头如不荐，草深门径未相妨。

平昔云岑在怀抱，而今怀抱在云岑。闻泉偶尔成诗句，班草相看坐木阴。古鼎自然无俗韵，朱弦真是有遗音。羊欣不肯踏城市，背郭江村独见寻。

吏散东园胜践多，落花起舞鸟能歌。故应毛颖曾同泛，不独龙文惯自磨。弄影风枝空掩冉，困人天气近清和。倚栏欲去犹回首，奈此霄晴月色何。

虚檐碧瓦临无地，吐月吞风六月寒。帘卷烟光揺户牖，雨余岳色堕阑干。侍儿自炷真龙脑，座客同分小凤团。谁谓太平本无象，规模堪入画图看。

危楼华构倚青冥，卷尽晴岚独自登。去雁横斜纷点点，好峰青碧露层层。胜游与客同清赏，佳处题名在翠筠。凭槛不堪衰眼力，候船津渡见归僧。

三玄三要古难分，劈破从教剔突仑。父母未生前一笑，言诠不到处重论。椎开临济百年意，推出汾阳六世孙。何用老婆更饶舌，暗中五色自成文。

三玄三要沈埋久，正令重烦振此宗。陷虎机关须毒手，活人眼目贵藏锋。真诚莫负丛林志，大愿当追佛祖风。覆顶把茅休取相，同安曾著老黄龙。

高视世波增眼寒，公如砥柱捍惊湍。市中一虎成三口，醉里扁舟过百滩。佳处每烦诗句写，胜游宜作画图看。遥知二老相逢处，拾得风前一笑懽。

泮宫授道最驰名，想见经筵玉麈横。学问有源堪景仰，行藏无地受讥评。门前江浪银山攧，醉里诗篇锦段明。远宦不须嗟白眼，只今台阁半书生。

少年翰墨擅时名，老爱江乡翠𪩘横。闻道异书常自校，近来佳句与谁评。幽寻湘水映衣碧，小寝晴窗泼眼明。寄我三诗争妙丽，疑公曾梦笔花生。

问讯黄龙来道者，住山况味定何如。齿牢未怯和沙饭，眼倦应嫌夹注书。但见衣胜寒薜荔，不妨心赛白芙蕖。都疑生近楂田市，时觉淮南语未除。

前时无际曾入梦，近日真游又得书。一味岁寒甘淡薄，十分懽喜说乡闾。闲寻老俨台南寺，更过史髯湖上居。想见朝来闭深合，卧听檐雨滴阶除。

父老扶携看使华，那知勋业在咨嗟。人生安得颜长少，岁暮今惊日欲斜。谩有清诗敏风雨，空余醉墨走龙蛇。应怜妙语如芝菌，不吐青林吐卧槎。

下临烟雨凭危栏，游客新辞禁从班。露湿衣巾近云汉，风吹笑语落人间。曾闻诗律如彭泽，想见风神似鲁山。何日三人成品坐，夜窗参论到更阑。

夹道传呼部曲奔，遥知秋色动吟魂。黄柑绿橘平芜路，剩水残山夕照村。似镜此心清自迥，如云往事去无痕。钟声有寺藏烟翠，忽见林间窈窕门。

绿玉霜筇喜自提，芒鞋初试得攀跻。欲穷深谷一区胜，更上齐云百级梯。物外名山长好在，人间乐事自难齐。遥知太息出山去，一笑无人悟过谿。

曈昽晓日出苍凉，草木欣欣露叶光。千里秾纤上眉睫，一区形胜发天藏。有诗摹写江山美，无计遮拦岁月忙。韵险暗惊才力短，坐令毛颖秃锋铓。

故人持节在三湘，白首相逢话更长。挂锡曾怜道林寺，携衾来宿楚山堂。意消忽觉风敲竹，梦断空惊月转廊。常恨出门无所诣，敢辞时此夜连床。

茗碗闲窗不厌过，暮年归计定如何。我思杖履游嵩少，公辈家山近洛河。具茨功名关意少，颖皋丘壑赋情多。二诗俱可镌崖石，乞与云烟相荡摩。

问法能来浑圣凡，毗耶丈室未曾关。解分钵饭如摩诘，欲散天花欠阿蛮。属稿新诗追鲍谢，抗行醉墨似杨颜。遥知穿市听归驭，及我昏鸦落照间。

兄弟令人眼倍明，六经心醉几时醒。韵高山岳横南极，机妙鲲鹏化北溟。丽句重逢天下白，俊才今见海东青。数篇秀色凌千嶂，来慰摧颓病掩扃。

徐侯官舍土山边，颇为看书废昼眠。偶见画梁巢雪乙，更惊云汉舞胎仙。致坡入梦殊堪纪，与俨忘形亦自贤。闻道小亭时縦目，江山信美似斜川。

万身马鬛转龙腰，十里风声卷海潮。翠霭晴时飞画栋，苍崕断处见朱桥。老惊乡井心空在，说着岩丛意已消。惭愧东风知此恨，夜来吹梦到山椒。

良辰美景古难幷，且趁身闲稻雨晴。鸟语猿歌留我在，水声山色益人清。得幽诗句聊题壁，遇好峰峦即住程。回首十年尘事里，与君今日梦魂惊。

议郎粹和色无求，绕屋江山秀气浮。弱柳娇眠禽唤起，异花含笑草忘忧。闭门不放青春去，解榻长令佳客留。摹冩高情无好句，谩横诗眼付冥捜。

幽寻野外兴何如，蚕市村嚣忆故墟。煮茧生涯春老大，饷田时节意苏舒。吹开麦浪南风至，落尽花房小雨余。暂借僧窗聊假寐，梦惊身世两蘧蘧。

纸衾来自玉峰前，旋坼封题一粲然。便觉室庐增道气，不忧风雨搅闲眠。就床堆叠明如雪，引手模苏软似绵。拥被并罏和梦暖，全胜白{叠毛}紫茸毡。

秋入纱厨夏簟空，颓然瘦坐一衰翁。声凉乱叶红蕉雨，香暗分丛紫菊风。清境净缘惭独享，幽怀佳句与谁同。平生垢习消磨尽，只有文章气吐虹。

步尽长廊觉倦游，丛蕉出屋小轩幽。壁间诗在红埃满，窗下香残碧缕浮。喜有绳床容我借，更因茗碗为君留。忽惊林杪湘山露，谁作江天数笔秋。

老去生涯无窖子，隔城荒寺到人稀。岁穷百里扣门乞，夜棹孤舟载米归。隅坐小僧寒附火，联拳羸仆睡和衣。故人醉里闻芗泽，应背银缸照翠帏。

春水初生湘岸边，阴晴城郭上元前。暖消积雪成檐滴，火烈残香发篆烟。念旧十年乡井梦，试新一首送行篇。翛然路入江南去，想见归时及杜鹃。

法华台上凭栏久，吹鬓东风晚雨晴。断岸平横千雉堞，道林远在一牛鸣。喜餐水饼清明近，开遍山茶杜宇声。想见京尘遮便面，应思携手此中行。

紫霄峰下鸾谿上，幻出宝坊金碧开。沃野不辞常自献，暮云无事解归来。永怀香火三生旧，想见松风万壑哀。阿上笑中如问我，为言诗胆尚崔嵬。

大河卷浪雪翻风，桥压千艘卧彩虹。岱岳烟云连绝域，北门楼阁碍层空。浪游荆椘重湖外，更在沩源叠嶂中。水餠槐芽动乡思，近来归梦与谁同。

词刃平生工斫伐，探怀每欲取公侯。朅来世事懒经意，醉看湘山不转头。忽忆归吴泛千里，偶然尽室载孤舟。却将挥翰风雷手，且钓华亭万顷秋。

到寺回身望众峰，一堂疏快万缘空。槲林曲折通幽径，莲荡凋零退晚红。师已灰心增夏腊，我今霜鬓撒秋风。亦知旁舍多佳士，香火他年愿此同。

白沙翠竹并江流，小县炊烟晚雨收。苍藓色侵盘马地，稻花香入放衙楼。过厅客聚观灯网，趁市人归旋唤舟。意适忽忘身是客，语音无伴始生愁。

心知家本住仇池，傲睨人间老变衰。两鬓京尘初邂逅，一尊川语问归期。劝沽何处禽知我，含笑谁家花隔篱。天水摹胡飓风作，夜归江路月相随。

千岩雨雪黄昏后，一室香灯一寝余。此夕乡关入归梦，明朝云物记曾书。地罏不独闻瓶泣，山果时惊落屋除。清境鼎来劳应接，暮年生计未全疏。

宴居端若寄虚舟，三峡词源日倒流。惯与衣冠游泮水，坐看图史认瀛洲。胸中耿耿观澜术，物外悠悠涉世谋。莫谓縦横止容膝，济川林叶此中求。

此生于世已无求，况有村原事事幽。乞谷住山真素志，栽田博饭是良谋。别坡笋蕨春兼采，遶舍桑麻岁倍收。强健自能营饱暖，尘埃回首谩悠悠。

风物淳真似故丘，茅茨结处自深幽。竹西邻舍颇相近，客至须供良甚谋。灯火夜窗衣自补，丰登秋亩稻重收。安闲有此支余岁，更欲驱驰亦谬悠。

尸罗清浄心清浄，寄迹南台亦偶然。室掩香灯见行道，壁悬巾屦伴孤禅。宝书独欲烦君诵，法力真期迨我先。细味此诗如实录，他年僧史定须编。

瘦骨孤标韵绝伦，传闻宗派出云门。收藏画里三玄老，分付湘中十世孙。骂佛风神疑正怒，打僧气宇尚惊群。能言灭却正法眼，不负滩头毒手恩。

泐潭卧龙今不见，空有遗珠留世间。圆转自然离矿秽，光明聊复秘形山。随师受嚫前身事，披掌犹存此日还。言不走盘无影迹，方知生死不相关。

异种灵苗著四方，谩将名字挂虚堂。道林可惜昏岚掩，枯木那知在处芳。韶石曾闻傲烟瘴，焦山今已饱风霜。阳陂且喜根株茂，雪里花开烂熳香。

湘容岳色中秋后，古寺闲房小寝余。扫径帚粘新落叶，开窗风掩读残书。吹云又作他山去，种漆何时伴我居。洞上闲名犹在世，未应容易与人除。

惊风急雨中秋后，回首长沙杳霭间。迎送初辞大藩府，逍遥来看小庐山。故人情义千钧重，行客生涯一叶闲。明日旅亭劳昼梦，孤峰标格不容攀。

雪玉在躬贤令尹，江山约束入宏规。惊波溅岸凭陵□，杰阁控云弹压之。雾敛尘清闲縦目，蜂争螘分想当时。邦人凖拟朱栏外，安着他年惠爱碑。

独凭危栏眼力穷，当年胜践想遗风。歌喉云杪殷余韵，笑靥尊前发醉红。世相难逃朝夕改，山容不老古今同。议郎笔力回春色，摹写都藏画牒中。

因法相逢亦一时，云泉所至共娱嬉。怪君追送不辞远，知我从来未有期。酝造离愁成独笑，欺凌秋色有新诗。阎浮掌上诃梨勒，去住休纒爱见悲。

雪夜山中还独宿，地罏深暖纸窗明。百年有限身今老，一枕无求梦自清。弟子分灯成保社，故人持节顿江城。瘴疴疏快诸缘浄，卧听摧檐泻竹声。

芒鞋竹杖快新晴，天迥游丝百尺轻。沃若柔桑连野绿，炯如白鸟照溪明。逢山有寺幽欣集，对客开轩午梦清。曦竟未回凭阁久，忽闻高柳子规声。

水灵有源不知处，但见方沼供无穷。俯波下看远山色，卷雾忽惊清镜空。危亭快若望霜晓，江岸□□□阴风。宜呼此泉作檀越，岁致万斛无凶丰。

少年出蜀今耆艾，十见襄阳浩荡春。山近京畿看愈好，食兼虏馔味尤真。君今避世成深隐，我欲移庵结近邻。相对无嫌太岑寂，待添明月作三人。

汉上相逢兵火后，苍颜华髪两摧颓。尘清雾敛闲身在，螘分蜂争一笑开。志捍丛林山剔卓，义规朋友玉崔嵬。瓦精决舌休皮相，曾见淄州古佛来。

才高自是万夫望，语妙人疑锦绣肠。新事惊嗟入诗律，故交契阔付凄伤。开书想见湖山好，他日悬知夜语长。狱屋岂能埋宝剑，斗牛长觉射龙光。

淮西气宇盖三军，绝似平原旧使君。今日孤城独坚守，疾风劲草昔传闻。龙蛇戏下唯呼姓，翰墨场中亦策勋。想见棠阴谈我处，笑持茗碗辩如云。

平生翰墨到精微，盛氏诸郎最白眉。气讦曾窥豪士赋，初交先和野僧诗。谩劳清梦思相识，那料孤踪晚见知。君看临危用心处，何殊晏子解骖时。

烟凝生怕席帘开，快煖偏宜榾柮柴。夜久饥鼯嗅空案，梦惊鬭虎堕层崖。优昙花偈余残纸，薝卜杯香自满斋。折脚铛安莫嫌稳，地偏人懒遂幽怀。

势密连空若推下，随风起舞不容追。门闲走犬无深巷，树暗栖鸦有剩枝。旋拨地罏通宿火，却呵冻手写新诗。轩窗秀发惊清昼，万壑春归说向谁。

平昔才名似孟宗，暮年一钵并岩丛。交朋半在青云上，意气都消白眼中。庞老尚余灵照在，伯鸾应许孟光同。君看张柬之为相，不害荆州秃鬓翁。

五马东来数月间，十州人物帖然安。池边芳草新吟罢，楼外遥山昼卧看。铃阁蜡烟秋色晚，谯门铜漏夜声寒。虽然自是云林客，犹把风流作话端。

草芜门径过从少，那料秋来夜话同。屋漏移床时发笑，粥稠当饭巧于穷。我留痴绝传身后，君见平生似掌中。明日渡江应转首，数峰无语晚连空。

绿髪凋零白业增，住庵随分有规绳。为分一邑人家饭，普供十方云水僧。扫径客来圆笑靥，开轩云破露寒层。君看击桶金牛手，坐续山头柏子灯。

老眼朅来惊节物，闲同诸子话江乡。试茶正要旋烘盏，煮饼且令深注汤。忽忆海山餐荔子，更思湘水劈莲房。夏休便可车轮去，菌蕈秋肥趁及尝。

深观诸佛刹那际，三世十方无遁形。已尽凡情不颠倒，如除目翳自光明。意俱大地山河丧，心与空花梦幻生。垂手遇缘携法界，美髯跣足散衣行。

二天给侍慈忍象，一虎槖经常寂光。意处世间离生灭，梦中尘劫浪遮藏。即真不必冠巾毁，绝染何妨枣柏尝。提起超情无比句，夜来山雨落花香。

青春径去不小住，天迥游丝增眼寒。想见手提大千界，翛然身现一毛端。若存情见智山隔，但断攀缘业海干。面目分明今日是，敢将枣柏荐盘餐。

生死鹘仑无背面，摩挲把玩久嗟咨。悟明必藉戒定慧，随顺差成老病衰。净意即空良显决，色身对现出思惟。千烹万锻知恩德，敢忘摩尼在矿时。

眼盖人寰撚美髯，年年相见晚春前。摸苏缘妄心俱尽，揩拭鲜陈念已圜。指下琴方才发越，眉间毫相见无边。微尘劫海依今住，生死何劳较后先。

一刹那际入正受，互参三世妙难思。有情梦境依此住，无量劫海不移时。任运行藏难掩覆，随疑语默出思惟。大哉无比金刚句，世罕知之我独知。

十世为僧皆姓杨，死生游戏自隋唐。铁身自倒汝邪□，写字无为我道场。异迹著于无量寿，慈风不减普昭王。两川显化人皆识，今日全身不掩藏。

昙相禅师第二身，蝉联十世姓杨人。女兄慧辩成勍敌，弟子悲欣记夙因。解使邪迷知有佛，自呼名字凛如神。平生接物多方便，何似今朝一句亲。

非烟云子酿新晴，争看麒麟堕地行。悉达已闻今日诞，优昙知复为谁荣。已惊久视方瞳碧，更觉藏年玉骨清。曾伴麻姑家法在，愿随风驭到蓬瀛。

才过中秋今几日，夜来海月上三更。梦魂传得天书至，窗户俱明厩马惊。骨相终当为国器，儿声初已识人英。明年庆节山中友，金屋怜君夜直清。

清规懿德古难陪，秋尽民歌庆节来。瑞应草余双叶在，优昙花适一枝开。莺娇妙管传佳句，玉腻新妆献寿杯。慈母千龄何所愿，早看贤子践三台。

孟夏南风草木薰，民歌庆节喜传闻。今朝雪乙呈双瑞，后夜冰轮满九分。材业牛刀试小邑，家声天派落层云。吞舟岂久容涔足，禁殿论思政要君。

江夏家声世所闻，无双千顷典刑存。肃严郡邑霜分晓，照映簪缨玉粹温。楼迥岘云供醉望，夜晴汉月洗吟魂。行将补衮调羮手，却执元圭侍至尊。

身世浮云偶尚存，白衣苍狗与谁论。梦中不记金门宿，醉里曾看玉海翻。尚有惊魂纒瘴雾，已甘华髪老江滨。枯荄欲藉阳和暖，催发新来雨露恩。

缙绅家法想清规，平昔高风此一时。居约云山夫有道，客陪房杜子无疑。九原泪湿老莱袂，千字碑传幼妇词。他日欲寻贤母墓，北山松雨路人悲。

苦冰洁蘗是行藏，一节无求老更刚。好在缙绅师俭德，尚余闾里说谦光。阴功隐秘天应录，遗训丁宁世共伤。勿谓不身尝报施，故应遗泽在诸郎。

一生纯德无遗恨，千字埋名有逸辞。墓隧嫩泉谁种玉，书斋子砚自生芝。音容已作终天痛，岁月真成罔极悲。拥鼻功名知不免，空将泪眼看风枝。

射圃闲亭酒半醺，手柔弓燥气超群。已惊百步穿杨彩，会看双雕落塞云。且集旌旗森画戟，未输文字饮金樽。治朝文武须兼用，万寿称觞祝至尊。

太平无象乐年丰，况值疆埸久已空。宾主献酬成雅集，江山谈笑助清风。良辰美景开金斝，缓带轻裘控角弓。鼙鼓急催齐指目，大侯的处中飞鸿。

雨后园林花木新，传闻千骑出城闉。异能未中侯中鹄，佳气先浮盏面春。画鼓绣𫖇筵奏曲，红妆细马地无尘。长沙万古民争说，宾主人英伎绝伦。

闻道长沙贤太守，漆瞳玉頬照衡湘。讼庭散后宾朋集，民瘼苏来礼乐昌。且展绮筵陪胜饯，何须檀板闹红籹。晓无探骑？边檄，愿献君王万寿觞。

细柳成阴花满径，晚来钲鼓导朱轮。河东鸑鷟三英杰，天上麒麟两俊人。闲里笑谈清似玉，杯中贤圣韵如春。引弓一箭惊穿札，堵立懽声快吏民。

绣衣天使志澄清，五马贤侯见典刑。公退钲声闻射圃，日高槐影覆闲庭。共看酒蚁浮琼斝，不废花轮遶画屏。银烛红纱侵夜色，醉归明月淡疏星。

陇西家世到仍云，许国清忠盖代闻。有道风流贤太守，无双才气旧将军。整弦使者情和易，承附诸郎艺逸群。便好画图收拾取，要传盛事满湘滨。

如云旌骑照湘江，千里农桑楚大邦。中鹄才高今有武，射雕伎巧古无双。锦袍雅称黄金带，琼液尤宜白玉霜。笑挽雕弓如满月，万人惊慑已心降。

无双自昔擅家声，春色都还细柳营。中的聊为万人杰，飞觥要使百壶倾。三湘父老传风化，十郡儿童识姓名。武纬文经俱不乏，桑弧蓬矢见平生。

画鼓晓晴三击罢，如云兵骑整全威。俄闻画角胡笳断，忽觉华堂羽箭飞。一百步中精力巧，数重围内见心机。风流太守兼文武，扶路争看踏月归。

九龄风度照峿台，宴寝香凝画戟开。归国已倾天下耳，驻轩宜举故人杯。青天白日心常在，附骥攀鳞志未摧。累足待公成相业，更随风驭看蓬莱。

山帔蒙霜顶，跏趺岩石中。夜寒虎疴痒，林静月升空。

扫径偶停帚，幽怀凝伫间。暮樵迷向背，余响答空山。

数峰横杳霭，空翠疑有无。落日谁同看，啼猿我欲呼。

新晴收雨脚，宿雾隔花身。睡美不知晓，啼禽解唤人。

舍南一曲溪，春涨半篙水。去作落崖声，雪花溅山翠。

堕薪行且拾，爱此林径幽。偶坐欹斜石，忽逢清浅流。

明白庵前路，辛夷树已花。窃香知犯律，匹练墨翻鸦。

棐几自香滑，宝时一开道。根根九连络，清境更壅培。

室空无侍者，唯置一匡床。万事俱衰落，但余常寂光。

身心俱寂灭，想念亦纷纭。此是维摩老，无生不二门。

我心若有生，梦境堪把玩。目前今洞然，底处藏忧患。

云门达法空，玄沙见根蒂。两翁脱生死，一味多爽气。

心光本无碍，悭贪空盖纒。一切但仍旧，自然常现前。

灵源坐痴兀，万事付天真。何事禅和子，相逢碍塞人。

临济十世孙，泐潭克家嗣。一唱主中宾，不容留意地。

本色出家儿，机轮盘珠走。须学老华亭，用处无渗漏。

如来功德力，内外悉清浄。念起勿随之，自然心无病。

形与佛祖等，道致人天护。戒浄福人天，心空同佛祖。

石火机锋上，那容着意根。透情名出世，离念是知恩。

瑞鹿吾所慕，勇决敢不勉。夜来归梦清，疑在啼猿𪩘。

老去一庵深，聊将自浄心。要当酬佛祖，终不负丛林。

归路山花发，欣然折一枝。动容扬古路，不堕悄然机。

哀蝉满风听，草树初茂密。空斋有奇事，屋角寒藤入。

客来理清言，客去依蒲褐。道乡知不遥，髣髴见城郭。

希夷登岳顶，与子相追随。天风落笑语，想见对谈时。

子从两人杰，此游真胜缘。他年传故事，一叶共湘川。

遥知歌座中，随意吐十住。海门妙莲华，应逐谈词吐。

我庵无量相，泯迹变清思。觉范如新故，空华今盛衰。

松下朅来见，依然冰雪颜。未须惊世故，且复卧看山。

高谊今照人，剧谈旧惊座。别来如许久，一见千愁破。

无生师子窟，僧宝光照夜。我如龟六藏，一庵聊作夏。

千峰夕阳外，空翠揺烟霏。终古无求处，相看一笑归。

相见自完全，分明透语言。衲僧犹听莹，入户不知门。

道骨清如玉，闲拳瘦策时。钝根并鹘眼，到此自分岐。

此堂常说法，亦是主中宾。无地容啖啄，缘渠彻骨贫。

睡余供漱盥，齿頬带茶甘。兄弟知家法，从教鹙子惭。

倦依蒲褐坐，脱体露全机。曲篆风窗细，烟横一缕微。

拟心成剩法，况复更随言。试凭堂中几，闲看窈窕门。

智识不到处，言诠路绝时。欲藏还露骨，叶带更多歧。

瘦容无住着，举手评来宾。不是无言说，虽穷不讳贫。

梦里寻音响，教休定不甘。忽知眉盖眼，开着替人惭。

言语皆为病，全提却物机。更无遮掩处，兀坐笑微微。

经月得楼飕，头懒垢不𫖃。树间一梳理，道与精神会。

痒处搔不及，赖有童子手。精微不可传，龉齿一转首。

呿口眼尾垂，欲喷将未发。竟以纸用事，快等船出闸。

耳痒欲拈去，猛省须用{耳月}。注目深探之，疏快满须髪。

披云斵奇峰，稍稍堕危峭。百年能几何，万事付一笑。

方经脱手春，又复送余热。悬知到故山，定与秋风别。

故山久不归，田园废耕鉏。但余玉涧碧，依旧绕吾庐。

吾庐亦何有，草屋八九间。床头挂湿水，枕上见他山。

夫子固真亮，刚劲如何远。玉骨定含秋，出语便清婉。

西斋君去后，别绪乱于莎。乃知长笑语，始奈客愁何。

我诗水清浅，只鹄浴不烦。君才正豪迈，霜足拥华轩。

门前短石桥，日日送君过。归来院落间，还作北窗卧。

一从秃毛髪，万事成乖阻。贪食等饥鹰，酣眠如饱虎。

与君游戏处，个中无悟迷。冰华来脉正，不独是曹谿。

君家清癯生，风姿极孤峭。我欲为传真，世岂无笑笑。

笑笑解衣处，酒后耳先热。笔端走精神，叶叶无差别。

汪郎工笔耕，万卷供犁鉏。我方买牛具，赁屋邻子庐。

胸中有奇趣，诗成谈笑间。往来无一事，城郭似居山。

晓庭蒲叶翻，天涯归梦远。尚记泊舟时，隔水桑婉婉。

月华泼空壁，露颗压庭莎。哦诗欲仙去，无计奈君何。

虽住城隍寺，而无迎送烦。清风如有素，时复到南轩。

南轩绝低小，亦无佳客过。相看两无言，径作对床卧。

诗狂欲发言，因此难韵阻。君看短后儿，掉臂搏怒虎。

暂借人间路，未达忽如迷。石门端不远，归思乱筠谿。

怪君岿如山，诗句最奇峭。此篇如缚须，为作陆云笑。

君驭秋风来，破我残夏热。方欣对榻眠，遽作虎谿别。

曾约还康山，披蓑共春鉏。东林缚我屋，西崦置子庐。

百年驹过隙，世事撚指间。谁能脱秃帽，从我归故山。

公诗如渊明，语直气益远。此篇犹可人，幽趣更清婉。

佳人如美玉，华裙似春莎。百年被束缚，奈此青山何。

所居远城市，已绝送迎烦。赖有隔桥子，时来过小轩。

静闻鬭牛犇，闲数群蚁过。秋风拂庭槐，枕书欲酣卧。

与君居相连，长恨笑谈阻。作诗歌追踪，人笑学画虎。

思涩不自胜，援笔真欲迷。那堪屋漏雨，供此不尽谿。

大江自吞空，中流涌孤山。欲取藏袖中，归置几案间。

太平无事僧，死时是今日。逢缘不借中，无间功不立。

幽轩如镜净，峰好亸云鬟。不用称丛秀，为君名照山。

野僧自是闲，不复知闲味。譬如庵中人，不见庵外事。

昨夜中庭树，阴寒叶上稠。今宵扫疏影，写出十分秋。

雨洗诗魂健，梅梢月色新。遥知愁绝处，对影只三人。

雅志在丘壑，不甘丝竹围。摩挲林下石，忽忆钓鱼矶。

爽气诸峰晓，闲心古井波。小楼新得句，清绝似阴何。

生死镜中像，非面亦非镜。像既无起灭，心岂纒垢浄。

不了号无明，了知名真智。如人因地倒，而起亦因地。

木头与碌砖，抛出无巧妙。无实法于人，即是我纲要。

句下无活路，知渠见处偏。君看珠走地，不定始知圆。

万法如有功，梦事应存体。但知一月真，宁许堕非是。

既了超四句，自然绝百非。电光石火上，不许更追维。

毁誉不入念，方知心已空。魔宫并虎穴，还与道场同。

问讯跛挈师，汝今亦知有。棒打不回头，乃尔能掣肘。

疏牖慵自分山翠，矮墙不隔荷香。睡美不知雨过，觉来一有微凉。

壁上龙虵飞动，坐中金玉枪然。起望微云生处，一声相应残蝉。

贤也嵚嵌历落，轩然颐頬开张。松下偶然相值，立谈爱子清狂。

卧听石间流水，起寻洞口归云。但愿一生如此，闲游更复同君。

月在留云峰上，人行落涧声中。归去殷床钟歇，满庭风露蒙蒙。

水面微开笑靥，山形故作横陈。彭泽诗中图画，为君点出精神。

苏黄一时顿有，风流千载追还。竟作联翩仙去，要将休歇人间。

人间识与不识，为君折意消魂。独入无声三昧，同闻阿字法门。

自顾面无四目，何止心雄万夫。和得灵源雅曲，绣𦈡更绾流苏。

须鬓沧浪梦幻，江湖厌饫平生。一旦便成千古，坏桐弦索縦横。

平昔驭风骑气，如今夜雨荒丘。欲动西州华屋，空余南浦渔舟。

东坡坐中醉客，让君翰墨风流。为作羊昙折意，莫年泪眼山丘。

老去田园可乐，秋来禾黍登场。相见鸡豚社饮，喧哗暧热谿堂。

数叠夕阳秋𪩘，雨余眼力衰时。可是招要归思，故应酝造新诗。

月下一声风笛，尊前万顷云涛。玉堂他年图画，卧看今日渔舠。

举世夸君笔语，雾豹渠知一斑。莫问人间非是，且看醉里江山。

今代南州孺子，要是万人之英。安得际天汗漫，著此海上长鲸。

风鉴晴云霁月，衣冠紫陌黄尘。勿笑铎驼长卧，起来便自过人。

阿牛骨相似舅，文章定能世家。差胜宗武不袜，犹作添丁画鸦。

心在青牛城下，身行白鹤泉西。何日相逢一笑，看君饱食蛤蜊。

海门何啻千里，行人替我生愁。远尔妄生分别，阎浮等是一沤。

闻道希夷处士，今居诃梨仙村。要看笔端三昧，重谈医国法门。

屋角早梅开遍，墙阴残雪消迟。帘卷一场春梦，窗含满眼新诗。

文章风行水上，岁月舟藏壑中。自怪顶明玉钵，人疑笔梦春红。

舅相决予十□，尘埃羡子清闲。孤坐定非禅病，剃头犹有诗斑。

世事但堪眼见，此生何殊梦游。未倩青山掩骨，且牵黄衲蒙头。

有客惠然过我，疏眉秀骨岩岩。且复柔搓冻耳，听君放意高谈。

说尽庐山胜处，寂然相对无言。东崦峰头月出，依约如闻白猿。

我已作成行计，喜君亦有归期。何日虎谿松下，却说江海别时。

曾共故山寒食，忽惊庐岳重阳。想见洞庭橘柚，累垂又出青黄。

世议嗟嗟迫隘，白头相视如新。只有渊明似我，逢人故面成亲。

君住青鸾谿上，我留石佛峰前。捉手粲然一笑，秋容□更撑天。

却度来时危径，断崖落照孤烟。分手更无可奈，相看只有凄然。

已是浮云身世，更余一钵生涯。是处青山可老，何妨乘兴为家。

西风夜吹客梦，霜清更入锺山。且作跳鱼縦壑，会看倦鸟知还。

冰缺涓涓嫩水，柳涡剪剪柔风。滓色尽情澄晓，游丝放意垂空。

暖压催花小雨，晴宜到面和风。莺舌管弦合调，兰芽雪玉分丛。

揽衣欲起还眠，杜宇一声春晓。家童走报新事，山茶昨夜开了。

深谷清泉白石，空斋棐几明窗。饭罢一瓯春露，梦成风雨翻江。

炼尽人间机巧，却能随处安闲。云深旧迷归路，木落今见他山。

读书不求甚解，偶尔会意欣然。点笔疾书窗纸，倚蒲却看罏烟。

负日自然扪虱，看山不觉成诗。快暖啼禽归去，受风林影参差。

鸟啼不妨意寂，日长但觉身闲。扫地要延遗照，掩扉推出青山。

轩借谁家修竹，簟留满眼清秋。手倦抛书枕卧，一声殿角风瓯。

掩卷高眠客去，望云乞食僧归。秋近柳阴低瘦，年高瘴髪能稀。

句好真堪供佛，泉幽欣更同僧。闲麈自横凉簟，飞蚊故遶篝灯。

行道疾于转马，坐禅危若蹲鸱。爪皮能作地狱，荷香解破毗尼。

忠子定应诗瘦，隆禅甘作书痴。两客绝无消息，千峰见我栖迟。

目诵自应引睡，手谈聊复忘纷。一曲青林门巷，数声白鸟江村。

茶味尚含春意，鸠鸣匆觉村深。扫地风能施手，过门月解论心。

妙语欲浇舌本，故人匆到眉尖。云薄茶烟索石，浪寒竹色侵帘。

江素尘泥疏遶，泉清昼夜澄明。气入茅堂萧爽，润滋草木鲜荣。

松榻独安枕簟，纸帏长隔埃尘。辉映夜窗明月，下藏梦蝶幽人。

烦扰自兹深隐，寂寞相与沉冥。淡泊既谐真性，恬颐复顺生经。

风月冥捜秀句，诗家肺腑同期。自古人间俗物，此心虽死奚知。

舍后树林深秀，日中阴影繁浓。宴坐时来有籁，炎威欲入无从。

杏实残笼金色，杨梅烂染胭脂。气味新鲜可口，清甘喉舌多时。

源坞似甘西畔，精庐于此相邻。迎接喜能忘我，住山知是何人。

林外鸣鸦零乱，山头落日微红。楼台迥然暝色，谷幽已答疏钟。

泯泯下窥软碧，洄洄匆作惊湍。时看稚子对浴，少陵诗眼长寒。

邑势自然藏胜，江空表里含秋。夜棹近人明月，襄阳应在渔舟。

我是布毛侍者，解藏陷虎锋机。勘破诸方归去，一藤深锁烟霏。

一等心华自照，不烦春色须开。安用翻澜千偈，却输枯木寒灰。

随处千岩万壑，一钵云行鸟飞。岁月却还惊浪，蒙头破衲同归。

迹要风蝉蜕壳，道愧泥龟六藏。面上唾痕莫拭，自然知见含香。

百节紫藤风骨，得自泐潭石门。不受云居勾络，定知临济儿孙。

作伴经游已遍，住山尚存典刑。寄与毘耶作戏，当场撺出惊人。

鸥寒争浴暮雨，舟闲放縦江风。一幅花光平远，谁藏觉范诗中。

四五叠峰深处，归去开荒南亩。是非不得扶犁，春晓一蓑烟雨。

煴火扶持清境，篝灯点破黄昏。冻耳欣闻软语，冷斋忽变春温。

冲雪来寻觉范，思时山说灵源。此夕蒋陵二老，画出韦郎五言。

觅句初闻试手，吐词果复惊人。夜觉千岩昼永，晓看万瓦生春。

对书只图遮眼，题诗何必须编。且看无情说法，群山雪尽苍然。

风过渊明卧处，林间子厚来时。睡起一杯春露，壁间数句坡诗。

过江问大沩路，失脚到小庐山。惭愧没个虏子，满堂都是乡关。

自笑干陪奉汉，人夸热肺肠僧。饭了脱剥打睡，椎门击撼不应。

秋来又入重城，满腹憨腮惊人。只欠一个布袋，便是弥勒化身。

闲里虽无白业，笑中自有丹沙。啜我同游蓬岛，个中枣大如爪。

连日颠风断渡，一番花信催春。残夜华鲸吼粥，梦回窗月窥人。

米岭脊吞西岳，筠谿尾插漳江。兴发扁舟寻子，夜晴风掲蓬窗。

雨后哦君佳句，华气如川方增。石出水生微渚，云闲山露寒层。

山学春愁眉黛，水如含笑花香。睡起凭高凝睇，浅红数笔残阳。

住山心已老大，看云情转虚闲。东华软红縦好，无因飞到窗间。

屋破不至露寝，食乏不至餐毡。此身投老未死，万事一切随缘。

行尽几重添秀，雷犇响落晴空。散坐煮茶为别，云间一径微通。

鸡声乱人语秀，山色涴我衣裳。洗尽人间热恼，还君坐上清凉。

同到洪崖桥上，水光射著山寒。为君更吐妙语，乞与西山老端。

暖压催花小雨，晴宜到面和风。莺舌管弦合调，兰芽雪玉分丛。

玉骨解藏岁月，饥肤不受尘埃。落笔惊鸿掠纸，延僧春露浮杯。

寂寥空山独夜，萧条古木清秋。风月谁家捣练，江头何处钓舟。

闲房古寺陈尊宿，对石谈经生法师。万壑松风一轩月，冷斋清夜想丰姿。

石门冢木团云雨，偶爱车轮烟翠深。火种刀耕期饱暖，问心求法谩追寻。

夜冢髑髅元是水，客杯弓影竟非蛇。个中无地容生灭，笑把遗编篆缕斜。

粪火但知黄独美，银钩那识紫泥新。尚无心绪收寒涕，岂有工夫问俗人。

瘦行清坐老垂垂，栗色伽梨取次披。岩壑形骸虽可画，烟霞痼疾不须医。

闲中不省岁月改，但见四山青又黄。指客却随流水去，笑渠世路未全忘。

车轮峰作碧螺旋，不用招邀自满轩。等是世间无用物，故宜相对两忘言。

绝知名迹能妨道，正恐师承亦累人。问法沙弥莫饶舌，百年逆旅要同尘。

在宅觅车犹是欲，出门露坐始无依。载行一兽无名字，但爱雪山香草肥。

火宅縦横皆暗弊，化城触处是光明。子争狂走欲方炽，宝所依然念不生。

塔解听经无两耳，佛称全体有分身。宝书读罢惊清昼，叶叶花花縂是春。

慈和自是山林服，知见长凝宴寝香。要与如来同止宿，却须常拂法空床。

阿字义深当自读，般舟行苦与谁行。人言成辨须三世，我欲圆成在此生。

生存异梦传书镇，骨冷青莲出瓦棺。试看法华精进力，两翁先已为开端。

雨过东南月清亮，意行深入碧萝层。露眠不管牛羊践，我是锺山无事僧。

未饶拄杖挑山衲，差胜袈裟裹草鞋。吹面谷风冲虎过，归来松雨撼空斋。

眼不自见宁见物，去来不见宁见今。万物只今全体露，镜里有空无路寻。

了知无性灭无明，空慧须从戒定生。频呼小玉元无意，只要檀郎认得声。

十智同真面目全，于中一智是根源。如今要见汾阳老，劈破三玄作两边。

十智同真选佛科，汾阳佛法本无多。爱心竭处寻真智，面目分明会也么。

浊世肯留竟何意，玉芙蓉出淤泥中。谁谓秋来亦零落，病收衰泪泣西风。

姓名自可磨千古，文字收藏付六丁。唾雾珠消君勿笑，梦回比物镇长灵。

才疏意广孔文举，身健长贫白乐天。一代风流今已矣，三吴云水固悠然。

吹毛用了急须磨，铁脊师兄舌太多。祖佛命根俱截断，笑中惊倒老维摩。

维摩愿力元无尽，重见真州宰辅身。舌本雷槌烹佛祖，笔端和气活生民。

四夷八蛮想风采，灶妇乳儿知姓名。寄语袖中调鼎手，未容扶杖独经行。

五达衢头梵刹新，著书来唤住山人。折松惯扫和云石，披衲难随没马尘。

亦欲便随流水出，重惟我法付王臣。回看坐睡横眠处，折脚铛儿解笑人。

龟毛索子衲僧冤，阔角关西亦被穿。小犊鼻头无觅处，听渠露地且闲眠。

明月洲头一笛风，暮云灭尽水吞空。倚筇笑语无人问，疑是西湖落梦中。

山勒回流作窟盘，翠萝绾带结鸳鸾。故应此境幽难画，乞与庵僧自在看。

形胜迥分千里远，地灵还受众峰朝。从来庆泽流无尽，异事先看继八萧。

世辩不妨无骨舌，好山难绊自由身。从教折脚铛儿笑，且欲南来识凤麟。

公有自然台辅望，与民同乐亦同忧。我惭雅思非支遁，亦伴东山烂熳游。

谩说毗耶问疾风，主宾信手画虚空。争如快活月洲老，万事收藏一笑中。

窗外云闲如去鹤，门前山好似翔鸾。此时更有疑情在，试借疑情面目看。

一丘一壑思迢迢，莫把山林较市朝。江上相逢两无语，夕阳衰草暮萧萧。

公是睡龙今缩首，我如江月且分身。人间一戏成何事，冢外君看半卧麟。

虽然无证复无修，扑破虚空亦可忧。欲识老庞端的处，饭余摩腹且闲游。

金篦抉膜去重重，露出当时晦昧空。拨转上头关棙子，莫教更堕有无中。

晚来妙语逼人寒，逸气翩翩栖凤鸾。珍重平生造物手，十分拈出与人看。

拥衾睡美无人唤，闲忆当年趁早朝。今伴赤松聊卒岁，后来功业付曹萧。

众生烦恼乱如尘，共现如来智智身。自笑露腮狂宝志，识公天上石麒麟。

楼阁不劳弹指入，众魔相顾匆惊忧。回光却复思初友，从此南询可罢游。

此法从来妙莫穷，何须痴坐学观空。劈开结角罗纹处，摄入圆伊三点中。

法本无差须拣择，楚鸡元不是青鸾。当机一镞三关破，觌体分明箭后看。

云林一坞正寥寥，不把清闲负圣朝。岁晚追随真可画，行人明日马萧萧。

我亦从来彻骨贫，谁知遍界不藏身。住山𨱄斧劳收取，不是青源众兽麟。

一笑相看万事休，公无荣辱我无忧。挂名入社非难事，圆寂光中不厌游。

仙郎齿頬嚼松风，吟处晴峦翠倚空。佳句兴来浑不惜，一时倾出锦囊中。

我亦闻弦知雅曲，松风声不类鸣鸾。相逢意气须倾写，一任旁人冷眼看。

历世兴亡皆可数，升平不复似今朝。野居兴味应无限，小字明窗拔二萧。

未展事功扶圣世，幅巾林下且收身。善谿广坐看谈笑，骏气骎骎地上麟。

我固浮云轻俗眼，君真萱草可忘忧。妇翁一室藏沙界，兴发时来把臂游。

爱君道骨有仙风，人品浑如月在空。清论不穷霏锯屑，故应云梦吐胸中。

牛渚笑中曾捉月，道山归去亦乘鸾。人间尚有余缘在，又把尘编倒折看。

吾道如山欲撼揺，群儿毁誉漫前朝。冷看狂骂黄冠奕，却笑辛酸合爪萧。

有味新诗名不得，正如仙爪为爬身。此时风味无人会，想见麻姑擗脯麟。

八琼洞口桃花笑，失却尘寰半世忧。闻道客亭炊未熟，坐看冻蚁梦中游。

老师面目无寻处，藏在毗耶文室中。乞与盘山狂弟子，背抛筋斗撒颠风。

欲振云庵出格风，直教魔界化成空。此邦已属张无尽，二佛难同一化中。

百千万亿恒沙佛，正眼观来縂是空。纵有毗耶方丈子，为渠权置睫眉中。

青山自在人情外，白业空消{土孛}土中。岁晚一帆江海去，群飞争看刺天鸿。

素公死后闲名在，末后句如黄石书。杀尽英雄人不见，子房两眼似愁胡。

无为两字如何说，开口知君病转深。试问旧时宣侍者，不言不语笑吟吟。

一觥春色红鳞动，数笔海山青玉开。耳热浩歌无说处，却将佳句写归来。

已作闭门稀识面，千金争购暮年书。空余修水连天碧，白鸟时来炯自如。

阅世竟为蜗角事，不妨闲作虎头痴。平生笔语难传处，独许灵源大士知。

十方刹海毫端具，一念交参无别路。妙明廓彻不依他，当念无来亦无去。

妙极玄微亦昧机，须明句里电光飞。眼开做梦圭峰老，笑倒盐官百衲师。

平生百事耳边风，尽听人嘲诈哑聋。跌著起来还一笑，何须半夜上孤峰。

覻逻牛儿亦久如，于今正好抚怜渠。但能收放知时节，咤咤常教旁屋庐。

因法相逢一笑开，俯看人世过飞埃。湘南岭外休分别，圆寂光中共往来。

根机饶我三干倍，纯熟输君一百筹。谁似梦中忧患里，饭余要睡即齁齁。

仰惟陛下实英主，铸印消印如沛公。补天正赖女娲手，万物吐气思春风。

文章日月不能老，忠义奸邪胆自磨。公能一念了万法，奈此功名未放何。

谢公捉鼻知不免，整顿乾坤民望深。勿嗔秃头预世事，我是同时支道林。

回雁峰前醉眼醒，卧看波影蘸空青。起来一笛春风晚，万里无云月满汀。

醉里南游亦偶然，归来客舍梦初圆。袖中沧海烦倾出，要看毫端浪拍天。

喧热婆罗大火聚，无厌足王刀锯场。闻道饱参俱透过，来寻初友见清凉。

争道头陀再应缘，那知南亩不陈鲜。君看提起超情句，马得幡竿尾指天。

礼拜起来无伎俩，拈花笑里有精神。何如眼倦抛书睡，一枕雷霆撼四邻。

笑看痴蝇遭唾涴，绝怜香象截流过。归来儿女团𪢮坐，嬴得心如古井波。

应思灵鹫多年别，来作锺山十日留。一句鹘仑难劈破，风泉松月夜堂幽。

南亩头陀施毒手，北山道者起慈心。解于粪扫堆头笑，拾得茸穿穴鼻针。

六根清净精进力，二热消亡法供真。舌本青莲香不歇，色身三昧现尘尘。

分身可集呈真伪，宝塔能言透死生。佛眼尚难窥向背，谩烦机巧并头争。

一切女人皆障道，十分厚味最伤生。登床未敢期穿屦，见慢须防起现行。

履稀瘦处却知肥，间物须防狱治之。虎穴魔宫同止住，寒灰枯木是男儿。

世途崄巇鼻先酸，折脚铛寻稳处安。谁见睡余闲振策，松风吹耳夜涛寒。

厌看潇湘万顷山，江南归去卧龙安。只将一味无求法，留与丛林作样看。

龙安闻说好岩丛，瘦坐孤行两頬红。剩得清闲无着处，一时排遣笑吟中。

闹中抛掷亦奇哉，句里藏身活路开。生铁心肝含笑面，不虚参见作家来。

去年曾陟白云颠，投老相逢亦偶然。蝉蜕君今成贴叶，春蚕我已作三眠。

生死已将同夜旦，闲眠行乐不相妨。遥知此日龙安寺，蛛网高人梦蝶床。

捍裘未减春罏暖，丈室偏宜道骨寒。摆手便行呼不应，闲名在世试除看。

洞山正似锺山坞，惭愧新诗写得真。欲唤定林闲相国，要看清散岸纶巾。

油然无定似云闲，今在江南尽处山。肤寸顾吾真可度，奇峰如子未容攀。

数笔湘山衰眼力，一犁春雨隔清谈。遥知稳靠蒲团处，碧篆香消柏子庵。

饱参衲子一千指，古格丛林二十年。想见升堂提祖令，道容水雪照人天。

湘南道价独惊群，知是黄龙的骨孙。本色住山何所有，白鸥春水自当门。

能回箭锋射自己，方肯竿头进步行。道得未生前一句，始信虚空解讲经。

兴工愿力经营地，楼阁咄嗟金碧开。满院青春人不管，一庭苍藓客闲来。

蹇驴寻我亦乘兴，秋泼空山烟翠时。脱帽不知谁主客，一灯相对夜弹棋。

风径霜清拾堕薪，野炊童子解经营。翛然放着秋窗晚，篱落凄清屋角晴。

精麤一饱随缘去，林壑诸方到处乡。去住了知无可拣，谩烦辞锦照人光。

旁舍潜夫十年旧，会茶时复坐僧毡。爱将夷甫雌黄口，解说定林文字禅。

蔡家兄弟好儿郎，骨秀同熏知见香。好在绿杨堤上路，幅巾来往自相羊。

临济三玄劈不开，近来金鏁转生苔。喜公袖手通关棙，同在灵山见佛来。

与人实法土难消，道火何曾口被烧。抛出秦时{车度}轹钻，突圝如斗两头揺。

不犯锋芒平正偏，分明有语是无言。寻思绝处一句好，咬破方知百味全。

虽赴来机少异之，箭锋相直出思惟。讷庵言下瞠双目，孔子原来是仲尼。

从来未悟不曾迷，一见庵僧更不疑。脱体现前无軃避，鼻头向下少人知。

盘珠走处无留影，百计推寻摸意根。酬汝欲心颠倒见，哆啝元不是无言。

但识纲宗无实法，为君拈却眼中尘。鸳鸯绣出从教看，莫把金针度与人。

收得讷庵末后句，罗敷种性觉风流。海坛马子似驴大，失晓山童不裹头。

百年应尽便应尽，坐脱立亡夸小儿。酪出乳中无别法，死时何苦欲先知。

知有道乡何处是，个中归路滑于苔。万机罢后见城郭，一念不生金鏁开。

抽身世路崎岖处，掣肘功名逼逐人。勿谓老来无伎俩，绝踪迹处解藏身。

丹霞未见庞居士，已有言词满四方。何似他时亲识面，未劳语默强遮藏。

同条生不同条死，觌露全机谁后先。一句鹘仑难劈破，一时乞与子孙传。

丛席凋零空敛眉，争锋唇吻鬭轻肥。叹无老宿提纲要，时有亡僧为发机。

宾朋鸳鹭门如市，声价灵延一世惊。只有片时人看好，死生那解替人行。

择乳鹅王非鸭类，影鞭良马本龙媒。正中妙叶无人会，句里空惊法眼开。

灵光寂照神通藏，意地经营幻住庵。已喜眼根今现证，何妨要耳作同参。

表里洞然无量相，晦明无计掩藏伊。庵中但见人孤坐，门外从教事不知。

荷塘寺后千竿玉，折脚铛中五合陈。静里笑看垂钓者，夜深方见把针人。

檐日未通孤坐暖，雪云都放九峰青。空阶夜滴闻铃响，卧学荷塘耳诵经。

正中妙叶讳当头，洞水从教向逆流。唱起新丰旧时曲，要看跃浪鬭泥牛。

八角通红铁弹丸，衲僧未嚼齿先酸。笑中抛掷寻常事，石火敲时着眼看。

蜜脾新满割山房，都是诸花知见香。味绝中边深为有，待将无舌为君尝。

跛脚阿师六世孙，毗陵古寺独关门。也知祖是陈尊宿，平昔高风宛尚存。

行智慧心名解脱，绝荆棘地号慈祥。烟消火冷诸缘尽，憎爱化为平等光。

十八声闻解倒根，少丛林汉乱山门。知他何处攞斋去，不见堂中第五尊。

自笑忍饥空画饼，谁期击竹丧全身。休夸魏药能起死，须信金尘解翳人。

风声卷地犇万马，雪花连空若推下。道人轩渠何所来，笑里丹砂不知价。

万事信缘安乐法，一身随分实头禅。不知影草声前句，何似和衣粥后眠。

思虑不及犹为物，分别未忘都是梦。阿难树见竟难分，曹谿风幡元不动。

营办胜缘真戏事，临平此偈亦逢场。妙无影迹如龙句，应笑痴人戽夜塘。

智光广大精进力，化作人间释梵宫。我亦生涯无一钵，伴公他日听楼钟。

十世为僧生复死，今朝生死不相干。从来被眼常遮盖，不信如今借汝看。

诸方说禅炙手热，此庵默坐如冰冷。美食不中饱人餐，他人不肯我自肯。

子母俱忘脱体看，纤毫才动被渠瞒。若非竖亚顶门眼，那辨红罏点雪寒。

言下百骸俱脱尽，更无一法覆藏伊。亡僧对面分明看，却是禅和眼搭痴。

睡美春来常失晓，日高衾暖懒翻身。戏将古寺闲房趣，夸与闹中无事人。

稽首一切智成就，譬如一月落万水。乃知洪崖桥上看，不离文殊一月体。

谩说难酬彼工人，上人言语未全真。世间所有皆虚幻，何独芭蕉可喻身。

孤筇冒雨出山去，应与道人增笑声。永愧萧萧碧岩下，衲衣清散自经行。

当年随我出西州，到处云山共胜游。那料秦淮烟雨里，倚筇看子上孤舟。

野外相逢一笑新，十年峰顶卧云人。却将南楚登山脚，去踏东华没马尘。

中郎书异为忠孝，右辖诗清付水云。林下一灯长到晓，此生真复是知闻。

一麟众角失精彩，尺璧千崖发耿光。借面北人无四目，独余方寸是慈祥。

三多授子文章法，坏衲酬吾老大心。帘卷暮凉烟翠重，一声云斧觉山深。

宝公关鏁寻常事，谂老家风气味长。十载故人情外意，一杯今日雨前香。

幽人十月犹𫄨绤，万瓦霜清木叶号。赖有西邻念衰冷，夜窗丛手办衣袍。

卧诵故交风雨散，忽惊时序岁时同。遥知吏散无余事，只有花枝遶郭红。

石渠天禄略上口，长啸簿书欺得人。龙卷大身藏一髪，儿曹聊尔与相亲。

昭默老禅最高遁，孤风闻说不容攀。烦君倒用彭泽印，折简招之应出山。

我昔南游跨海还，梦中常忆海边山。匡庐忽见山中客，果笑人间是梦间。

芒鞋踏破成何事，坐榻尘埋只汗颜。斋钵生涯唯涧饮，结茅终待老锺山。

袖手对君增白业，照溪嗟我减朱颜。遥知岁晚归心急，不为江南卧看山。

平生百态不挂眼，倚杖看云慵解包。湘水丛林多古格，何妨一钵稳安巢。

平生厌饫水云间，老境优游剩得闲。远谪瘴乡君勿叹，天教更看海南山。

情缘不断自消灭，浮念欲生无起因。多谢炼磨金出矿，敢辞枷鏁梦中身。

卢能岭上容君看，弥勒楼前借汝观。成佛捷途当举足，不须平地致艰难。

行藏独许青山见，议论犹容乱石闻。勿谓衲盲贫胜我，谿分明月谷量云。

丛林职似惊群雁，供给情如反哺乌。梅蘂犯寒持钵去，山茶出屋得归无。

嫩日柔风春恰晓，花光醉人浓可皛。到山不必问老师，春色为侬都说了。

手抄禅林僧宝传，暗诵石门文字禅。拣得湘西好三角，春风归去弄云泉。

观公短小精悍色，试手来参五味禅。挂起北窗都会取，湘江云水自连天。

暗中树影平生意，水底鱼踪病后机。想见道容无住着，倚藤闲看暮云归。

平昔追随骨海心，暮年粥饭并丛林。朅来万事撩人笑，此去青山为我深。

渔人寄语兀翁道，出没烟波各有由。死见镬汤如攧浪，爱鱼心在未甘休。

法真有子是弥天，派出南屏共一源。鲁钝经旬陪夜语，浪持短绠汲深渊。

危径盘空一线微，游人举足已先疲。大圆光透难遮掩，不学龙牙眼似眉。

腾腾兀兀地行仙，依约曾参蚬子禅。古庙纸钱堆里睡，从教岁月自推迁。

万层翠𪩘玉崔嵬，独自凭阑日几回。知有芙蓉更深秀，振筇何幸获追陪。

凝伫残阳眼力微，孤云偶伴野僧归。形容万古沩山色，正赖晴岚与夕晖。

蟠龙不许在层渊，一句全提赖发宣。惭愧儿孙家法在，未施声色透重玄。

宝塔当烦妙语传，要令此地福人天。个中已有全身见，何用分身遍大千。

未言酬倡多佳句，半月游山亦自贤。我亦生涯无窖子，愿陪香火饯余年。

大沩愿力有谁同，贯日精神吐白虹。我酌轼公泉叹息，此源有尽水无穷。

川舌一从尝虏馔，山衣三载湿湘云。挑包又过江南去，𫛸鴂遥知半路闻。

众魔不敌精进力，万行难过平等心。持钵莫辞穿聚落，道人随处是丛林。

圆通捶碎牢关后，古镜发光金石开。稳坐龙安今七日，从教山路滑于苔。

李珣骨已成丘垄，仲逊身犹占水云。扶策南来山满眼，实头乡话与谁论。

凤尾争高照映人，玉芽明洁出埃尘。也知欲救众生病，共现如来智智身。

韵倾瘦字试乌丝，苦语偏多别后思。青𪩘君能容易去，白鸥愧我负幽期。

数篙云碧卷晴空，无数岩花落醉红。满袖东风疏雨后，却欣春露一瓯同。

老眼慵看读过书，十年心迹更谁于。青松我欲追三径，白髪谁令继二疏。

长臂幽姿要性灵，写经欣得尔添瓶。不须睡着惺惺著，窗外闻人唤便应。

三月东荘新麦熟，碾迟罗细玉尘香。要看十字开笼饼，寄与庵头老俨尝。

老俨年来百不忺，最嫌苦淡不嫌甜。蜜中有味中边绝，莫笑山居世味添。

老烂丛林四十年，平生跛挈但随缘。未言亲见云居老，只识归言亦自贤。

诸方法席慵抬眼，懒墯成群妒忌深。此老把茅如覆顶，却能努力捍丛林。

熏烝闻见有源流，诗学寒谿老比丘。勿讶谈禅太文彩，从来虎穴不生彪。

携诗过我亦翛然，百孔寒光坏衲穿。日与庐山对酬酢，故应妙语嚼芳鲜。

道火何曾烧着口，问透法身藏北斗。当时我若见云门，一杖打杀乞与狗。

靖康二年四月十，眼见耳闻信不及。三玄三要都掲开，露出法身赤吉力。

朝霞散绮仗天容，无际山岚分外浓。风土萧条人迹静，林蹊花木自鲜秾。

秋霁湖平彻底清，沧浪隐映曜光轮。寒光炯炯为谁好，倚岸凭栏兴最清。

长空暝色黯阴云，六出飘花堕水滨。万境沈沈天籁息，溪翁忍冻独垂纶。

岳麓甍檐苍莽中，萧萧江雨打船篷。一声长笛人何去，箬笠蓑衣宿苇丛。

目断青帘在水湄，临风漠漠映斜晖。渔郎笑傲芦花里，乘兴回家何处归。

水国烟光映夕晖，谁家髣髴片帆归。翩翩鸥鹭西风急，凝盻沧洲眼力微。

轻烟罩暮上黄昏，殷殷疏钟度远村。略彴横溪人迹静，幡竿缥缈插山根。

寂寞蒹葭乱晚风，江波潋灔浸秋空。横斜倦翼归何处，一点渔灯杳霭中。

映门杨柳未全遮，才有柔条自在斜。不信春寒犹有雪，误惊飘舞作飞花。

春到梅梢雪未知，横斜初见过墙枝。暗香愁绝无人问，一再风前月上时。

昨夜江村雨一犁，白沙江路晓无泥。戏波拍拍凫雏暖，掠岸翩翩燕子低。

晓霁晴湖已拍桥，桥边春色解相撩。分疏积雨饶莺舌，拘束东风倩柳条。

郊原雨歇看春耕，茧栗能驼稚子行。青杏欲尝先齿软，海棠开遍恰新晴。

山前山后花半红，桥头桥尾柳揺空。流莺枝上未成语，始啭一声来去风。

残香和雪隔帘栊，只待江头一笛风。今夜回廊无限意，小庭疏影月朦朦。

琴筑春流涨浅滩，圆吭幽鸟语林端。纤蒲水荇空凄寂，背立东风整钓竿。

绿遍西园春正残，青梅小摘嗅仍看。单衣初试殊清爽，更爱凉风掠面寒。

落花片片怨春阴，雾雨那堪更作霖。小院晚春犹惜扫，欲穿凖拟倩金针。

散衣行处雨初凉，庭院谁家柳暗墙。倚杖南轩看修竹，快人解箨玉苍苍。

居近幽林复碧江，水光林翠到西窗。鹧鸪啼竹声相应，㶉𫛶眠沙只一双。

落英寂寂草离离，天气清和得所宜。头面惺愡快清晓，可人惟有海棠枝。

枝上啼禽毛羽光，商量密叶恰能藏。路旁垂柳阴堪歇，墙外樱桃小可尝。

题诗径欲挽春还，噪吻吟窗秃笔端。寂寞却怜当槛竹，嫩黄新袅出林竿。

昼永呼童挂北轩，青山无数卧披看。独怜杜宇啼声晚，催发芭蕉战莫寒。

桃李无言暗浅深，晓云惭愧不成霖。化工胜却耶谿女，绣遍园林不犯针。

去岁春游爱野棠，今年还复出东墙。行思往事心犹在，却照清溪鬓已苍。

睡魔昼永不能降，一梦春晴赏北窗。只有敲门漫谿叟，也嫌疏懒世无双。

山桃喷火柳垂丝，野店溪桥处处宜。我作春游亦清散，榆钱聊挂瘦藤枝。

困人天气渇思浆，喜有人家密竹藏。稚子不知僧不饮，压糟醇酽劝人尝。

春心百种竟衰残，幽事侵寻尚数端。清晚闲题记新竹，粉衣香滑一竿竿。

清晨花下露团团，飞鸟行吟仰面看。杰句天资人不及，勿嗔岛瘦与郊寒。

压枝万朵浓如绣，初歇连绵十日霖。穿蘂蝶须轻似线，刺香蜂尾快于针。

倦行放步卧垂杨，谁打秋千笑隔墙。风物恼人情不浅，归来山色更青苍。

夜凉静话欣同榻，春晚分题喜共窗。解笑疏狂才莫敌，诗禅美誉旧传双。

红梅真是醉吴姬，浴罢偎风事事宜。吟次纷纷落红雨，小禽飞去动危枝。

从游法侣意何长，况更深云僻处藏。共喜春山有新事，小窗晴试露芽尝。

南来还复见春残，历乱愁人恰万端。贾谊少年能肆笔，太公垂白始投竿。

杨花满院掩深关，半折文书偃卧看。幽鸟等闲回睡眼，暖风时复破春寒。

春寒瘦骨病难禁，多谢新晴霁晚霖。自补衲衣矮窗下，黄鹂声好屡停针。

剧笑自知跻奥室，好诗安敢望门墙。饶君丽句春难敌，输我朱颜鬓未苍。

深院无人得散衣，海棠经雨更相宜。若为化作翩翩蝶，遶此扶疏竹外枝。

清绝新诗写硬黄，著籖端为密收藏。自惊短拙知何限，爱子高才见未尝。

酒入香腮笑未知，小妆初罢醉儿痴。一枝柳外墙头见，胜却千丛著雨时。

野梅官柳不胜春，妒面愁眉各鬬新。欲作清诗成瘦坐，生憎白雨解催人。

叶欲藏禽花没腰，春愁叠叠觉难消。碧云新月谁梳鬓，翠浪柔风自织绡。

凫鸥水暖聚圆沙，带雨春湖脉脉斜。翠线受风遮径柳，燕脂含雨隔篱花。

叶云谁剪芘花身，花厎何人笑语频。应是流莺诉心事，窥墙欲见恨无因。

一盏露芽袪睡思，半帘疏雨作愁媒。似闻池馆花如海，杖策当为得得来。

嫩寒清晓欲留春，睡足山中乐事新。珠玉等闲无胫至，风流全付茂陵人。

柳如西子舞时腰，飞絮初狂雪未消。多谢余郎造化手，解拈春色写鲛绡。

雨过清流走白沙，隔篱红杏一枝斜。可堪风日浓于酒，更爱君诗丽似花。

旧游新事两关身，花下清晨吉{口建}频。野步寻梅曾共乐，夜诗联鼎愿相因。

人笑才高真祸本，自惊诗好是穷媒。贪看百尺游丝转，忽见双飞乳燕来。

幽草青青绕竹扉，雨余人在杏园西。无端黄鸟惊春梦，正向绿萝深处啼。

春园南北笋过墙，墙下离离草更香。啼鸟野花无问处，苍山牢落下残阳。

暮年身世极南边，病眼愁看北客船。忆著金明池上路，宝津晴瓦隔霏烟。

年少无愁事业新，小诗写得楚江春。已知字字愈头痛，可是骎骎解逼人。

方见柳条堪结纽，忽惊梅叶解藏禽。春归掣肘径不住，院落残红一寸深。

闲愁一寸在垂杨，游丝百尺拖清晓。榆钱满地赎春归，山茶昨夜都开了。

人间花亦有仙骨，卯酉发妆呼不醒。醉里那知更岁月，韵高班草卧空庭。

桃花落尽柳阴成，寒食风光小雨晴。半掩宝书凭几坐，满庭芳草为谁生。

夜雨晓晴春盎盎，绿愁红醉思迢迢。独存滋味无人会，笑看柔风拂柳条。

嘒嘒新蝉绿叶遮，一声临晚到山家。未应春色全归去，犹有芳丛刺史花。

野水稻苗青拂岸，柘冈麦穗熟分岐。前村父老胥欢甚，笑指桥边露酒旗。

院落寥寥日正长，小梅初熟亚枝黄。午窗书引昏昏思，角簟宜开旧竹床。

流莺声老绿杨中，栏槛萧疏堕晚红。二十四番花信重，园林又觉转熏风。

南轩日静小帘开，百舌无端唤梦回。莫为杨花不相识，随风还解过墙来。

残书半折立风檐，欲步还慵睡未忺。忽忆故人谈笑处，擘莲尝芡御炎炎。

声华籍甚浙东西，胸次玲珑绝坎蹊。那料南来遭白眼，强颜腰作偃松低。

山县萧条早放衙，莲塘无主自开花。三义路口炊烟起，白瓦青旗一两家。

水阁风微快葛衣，沙村返照淡余晖。数声楚些无情思，不似吴中缓缓归。

我忆西湖山水清，君诗说尽欲归情。何时京口同烟艇，柔橹咿哑短作程。

皮似柿椑髪易剥，核如龙眼味芳鲜。满盘的砾如金弹，丛手分尝忆去年。

琅玕数本倚墙阴，新笋均条忽作林。昨夜小轩添得境，却烦佳月碎筛金。

梨杖晚经桑柘坞，园林秋尽露人家。破篱犬吠柴门掩，寒犊自归山日斜。

碧云红树晚相间，伫立不堪游子情。划破秋空一行雁，断肠南去两三声。

紫梨红枣八九树，竹屋柴门三四家。机杼声迟秋日晚，遶篱寒菊自开花。

绿罗架上破红裙，占得春多独有君。那料晓来犹带雪，素衣丹顶鹤成群。

戏折寒梅画里传，便知香爨揽佳眠。爱吾花木逡巡有，干笑春风入暮年。

年年长恨春归速，脱手背人收拾难。那料高人笔端妙，一枝留得雾中看。

修叶闹花增秀色，为谁幽径撒秋香。还如此元行藏处，不为无人亦自芳。

一幅湘山千里色，碧天如水盖秋寛。磨钱作镜时一照，乞与禅斋坐卧看。

仙郎落笔敏惊鸿，文字追回两汉风。脱腕旧闻供十吏，探怀行看取三公。

无赖春风试怒号，共乘一叶傲惊涛。不知两岸人皆愕，但觉中流笑语高。

玉纤金钏隔窗纱，醉整残妆满镜花。撼地跳珠千丈白，骨飞宁复用毛车。

庐阜归心久未降，梦魂时复渡湓江。忽惊古寺秋庭上，翠蹙烟峦对矮窗。

成破须臾知世相，雨云翻覆见交情。何时一叶春湖阔，塞管横风夜月清。

正尔思山想归路，偶行看雪立阶除。忽惊昼永轩窗迥，推抵清寒拥燎罏。

怀中但自除衣垢，面上从教有唾痕。负日风檐成坐睡，梦随鸥鹭落江村。

莓苔遍地榆钱满，院落无人柳絮飞。信手翻书香篆冷，夕光山翠上窗扉。

措置已落古人后，猛省令人愧衲裙。庐山好处轩窗在，留眼归看五老云。

君才俊却海东青，鼻笑生华笔有灵。寄我小诗足风味，展开如对镜中形。

卧念高人最起予，时时想见秀眉疏。石门自古无佳句，寄语云山莫放渠。

停蓄幽怀万顷波，一倾要及少年时。正当清啸寻君去，已办登山绿玉枝。别后梦归关不住，得归车已走先锋。催诗疥子捞春瓮，有味难言却皱容。

道林烟雨久不到，忽见橘州芦雁行。笑里笔端三昧力，坐中移我过潇湘。

琵琶亭下孤舟宿，夜静风清水四围。蝴蝶梦中江月白，芦花鸣笛钓船归。

尽日舟中情思疲，晚来何处最幽奇。沙鸥数只妆江面，云带两条山画眉。

秋叶丛边风索索，迎宾亭下水弥弥。蓼花深处老渔父，更把床头羌笛吹。

从来佳句出寒饿，太白飘零子美穷。箸下万钱如有意，作诗遣兴不须工。

长欲探怀取卿相，对人信口比伊周。安知投老空拳在，句法不医双鬓秋。

慈云寺在古城隈，月阁风轩照水开。独倚阑干秋雨后，青山相逐渡江来。

渡头路入白云隈，断岸柴门窈窕开。忽忆去年曾过此，拂尘闲看旧题来。

浅抹浓堆翠却烟，老松无数更苍然。石梯又入千峰去，时见楼台夕照边。

楚国楼台凌九霄，软风行复弄柔条。当年弦管今何处，飞雪满空如舞腰。

数峰江上晓不见，指点先烦楖标条。却望苍崕寻折干，偃松梢重压龙腰。

寒岩花木鬭迎春，古寺修筠战雨声。负日晴轩成坐睡，朦胧何处鹧鸪鸣。

长马人家古道旁，秋来禾黍已登场。池塘水落菱蒲冷，篱落霜晴橘柚黄。

家在匡庐叠翠层，云开仿佛见微棱。褰衣欲上千岩去，隔岸扁舟唤不应。

要看红雨滴残春，作阵惊飞乱蝶群。好在一枝长不死，谩烦诗笔扫烟云。

玉骨冰姿过眼空，却烦摹刻倩诗工。暗香错莫知谁写，多谢黄昏一阵风。

残秋千里游梁去，破浪扁舟别我来。对坐无言看山月，一庭松雨在莓苔。

闲人忙事莫参差，各梦同床暗发嗟。相值一懽难把玩，摩头输子看京华。

轩上仙郎面如玉，槛前修竹翠于葱。壁开他日春眠足，应对同僚话故丛。

蹇驴醉頬兀红酣，眼艶秋波望翠岚。长向诗中见风度，爱君笔力似黔南。

口腹平生厌事治，上林珍果亦尝之。天公见我流涎甚，遣向崖州吃荔枝。

前身定是赤头璨，风帽自欹麻苎衣。久客琼崖看诗律，袖中藏得海山归。

我老又穷交旧绝，姓名面目畏知闻。餐痂是病竟不悟，裹饭相从独有君。

天公无计奈此老，时复致之拴索间。寄语故人休念我，幸因王事得游山。

轩前丛玉是谁种，笑里风姿件件宜。耐久节高真不屈，此情惟有雪霜知。

岁晏身心无一事，江山信美又吾乡。去年今日黄河北，夜趁明驼上太行。

老僧乞食城郭去，小阁无人独自登。急雨忽来添瞑色，诸峰领略露寒层。

秋来林下偶相寻，松雨风泉一径深。小立听君临水语，十分知我住山心。

江山千里笑谈中，暖热寒泉出伏龙。却看秋容能拂掠，夕阳无语敛眉峰。

懽伯平生数往还，个中城郭未尝关。暮归健倒三四五，凭仗酪奴扶玉山。

西山出云青未了，九客凭栏一笑时。秋天便是一张纸，写取江南觉范诗。

小县风光秀句传，太平无象宰君贤。虽非社日长闻鼓，不是炊时亦有烟。

作官要自有家法，童稚熏蒸饱见闻。堆案文书谈笑了，先将勤政报君恩。

去年苛政如狼虎，盗贼縦横民散居。那料春来见天日，抱孙门巷买犁鉏。

社饮扶携春日和，柘冈麦垄竟相过。不因旧岁追胥苦，安得春来喜气多。

无数花红霞委地，几重云碧幕摊空。遥知客退西园里，尽落登临语笑中。

庭讼凋残道气增，早衙清磬夜香灯。吏人莫作官人看，我是南州有髪僧。

弄晴雨过秧针出，花信风来麦浪寒。想见丰登民讼少，长官行折道书看。

烟鬟散乱犹梳月，谷口含胡欲吐云。山寺闭门春睡足，可怜凭槛不同君。

家山又产灵芝瑞，天独于君着意深。层秀已成重盖兆，色黄更类笏头金。

器分三足真神物，具体而微有旨哉。我识地灵先献瑞，知公才业足盐梅。

剩水残山惨淡间，白鸥无事小舟闲。个中着我添图画，便似华亭落照湾。

分外浓甘黄竹笋，自然微苦紫藤心。东坡铛内相容摄，乞与馋禅掉舌寻。

二十六窝猿臂上，夜晴引手酌星河。忽惊此地羊肠险，世路羊肠崄更多。

赤髭病客烟瘴面，漆瞳道人冰雪容。俯槛夜残看落月，不知脚下有千峰。

人间热恼不到处，一室篝灯到晓明。枕臂聊为吉祥卧，雪猿声与梦俱清。

屋老僧残湘水滨，丛林气象傲比邻。莫嫌川客贫彻骨，满院青春不借人。

杖藜庭下花如海，红浪颠风急雨时。分得春归无着处，都将裁刻入新诗。

春眠失晓殊可喜，红日曈昽闻唤起。平生嚼{虫葛}观世间，一觉梦乡如此矣。

吹鬓风俱小雨来，残红扫尽露苍苔。稻畦绿锦无边幅，更欲烦君为剪裁。

一庵万事不挂眼，孤坐枵然龟六藏。漆园摸索太饶舌，强为立名为葆光。

画戟丛中小寝惊，日长闲试道衣轻。含风广厦过微雨，宾从时闻下子声。

万古湘江绕故城，水光夕照动檐楹。行人仰看春风软，吹落凭栏笑语声。

烟雨溟蒙暗小窗，湖山堂下水连江。已欣一叶浮千顷，更爱飞来白鸟双。

倚栏天际数归帆，春在沧州数笔间。我与小楼俱是画，雨中犹复见庐山。

清明雨过快晴天，古寺寻春亦偶然。浓笑春风穷似我，也将柳絮当榆钱。

若逢梦蝶庵中老，为道归期压旧年。肯施独龙冈畔地，大胜小岭买山钱。

倦卧耆阇峰顶云，呼船闲立楚江𣸣。爱师任运如湘月，影入千江体不分。

云泉措置万事外，须髪凋零伸欠中。想见龙城山下路，一川秋色稻花风。

小雨初晴上元过，湘江水生图画开。江南今日且归去，杜宇啼时还复来。

客情容易到双眉，干没晴湘夜月晖。风露满庭人未寝，飞萤故入小帘帏。

长廊广殿午风清，禅倦何妨曳履行。欢喜闲中有奇事，镊髭空对纸窗明。

兑高山水目清晖，雨勒孤云放縦飞。多谢炎凉摧溽暑，更阑静极忽僧归。

饱霜毛颖泛松煤，窗底鱼笺自在开。琢得小诗清似玉，步筇时遶紫莓苔。

此生身世两茫茫，醉里因君到故乡。沧海何曾断地脉，白袍从此破天荒。

别后时时想见之，朅来吐语便能奇。夕阳寒带殊山雨，写出萧郎醉里诗。

万锺我欲解带食，双璧从来赐立谈。君视新丰独杯客，不因州县著来簪。

锦堂闻有传夫子，马鬛仓官卧夕烟。未展玉堂挥翰手，却来从我弄云泉。

秀句端如我晚烟，白髭画出石门禅。未论翰墨惊流辈，只识萧郎亦自贤。

五鼎八珍非我事，曲眉清倡乞人争。一帙冷斋夜深话，青灯相对听秋声。

插身在俗热恼处，留眼看山寒翠中。修径扫除知有寺，忽惊窗户湿青红。

长爱东坡眼不枯，解将西子比西湖。先生诗妙真如画，为作春寒出浴图。

行尽湘西十里松，到门却立数诸峰。崇公事迹无寻处，庭下春泥见虎踪。

扶策经行此堂上，万峰翔集汉江津。山林未放公深隐，只恐功名逼逐人。

小停与客登临处，闲暇江山又故丘。最爱名花每含笑，更怜幽草解忘忧。

亭中偶坐悠然见，不学王郎拄笏看。多谢秋山每倾倒，泼云秀色堕栏干。

闲来禅室倚蒲团，幻影浮花入正观。江月松风藏不得，大千俱在一毫端。

襄阳林壑精神处，此地正如眉目间。笑看弓弯弄云水，风流那减谢东山。

永怀焦管愧平生，任运无心更道情。野火烧庐成露寝，暑天因浴亦江行。

城中信宿无所诣，径作思山破雨归。偶过南台同野饭，听公放意说岩扉。

楞伽本在海中央，钵具悬知挂旧房。不泛木杯惊俗眼，一蓑烟雨渡潇湘。

隔屋江梅欲堕飘，幽香细细故相撩。披衣春晓无人见，小立微闻意已消。

迈往高风不可攀，老成今独见波澜。平生嗜好如漫叟，更在浯溪烟水间。

旧闻清宪使临卭，今日公能继此风。舍者从教坐争席，玩龟不废抚焦桐。

枕孤衾冷月空斜，卧看青灯自委花。逸想醉翁非梦语，酒醒能道客思家。

斗折清江接暮林，堕江残月水浮金。松间有风自成曲，清坐不须重整琴。

贪看江草间江花，不觉移舟着浅沙。数笔潇湘春自晓，橘丛离落露人家。

湖山景物亦相知，岂独纱巾坏衲师。喜我远来何以见，夜来湖水满平堤。

谁开幅纸如方镜，照见巫山十二鬟。若信朝云是呵雾，许愁那复置眉间。

芦花蓼花能白红，数曲秋江惨淡中。好是飞来双白鹭，为谁妆点水屏风。

露井银床照碧苔，地灵献瑞亦奇哉。将成万寿千楹构，故遣双莲一夜开。

小轩只著竹方床，散髪陶然夏簟凉。手倦抛书成午睡，梦回齿頬带茶香。

到天亭下开春晓，丛折万峰螺髻青。瘦策缘云上峰顶，为谁妆点夕阳屏。

天阴连日不成雨，古寺无人鸟雀喧。立尽黄昏门半掩，缩肩裹被作猿蹲。

风骨东瓯语带吴，见君满眼是西湖。径山河上今佳否，想见年来鬓亦枯。

十年不得吴中耗，凋尽耆年付等闲。闻道瘦规颜愈少，独余此老殿湖山。

遥知与客登临处，看得云山到落晖。四注小亭清入画，万竿寒玉碧成围。

万身高节清癯老，四座飞檐寒影间。门外黄尘吹鬓者，有谁见此坐看山。

溪上江山似故乡，朅来卜筑近鱼梁。会须一叶浮秋浪，卧看惊飞白鸟行。

文章风节冠中朝，耸壑昂霄太华高。想见山阳宾从上，醉围佳丽写临皋。

孤凤丹山五色雏，人呼身后秘行书。高标秀彻如春晓，更爱含风万顷湖。

野径无人花竞芳，淡红疏碧间轻黄。不须折向尊前供，杖屦归来已自香。

山中流水水中山，尽日青藜共往还。闲向僧窗看图画，不知身在画图间。

幽花疏竹冷梢云，江北江南正小春。但得青山常在眼，不妨白髪暗随人。

别开山径入松关，半在云间半雨间。红叶满庭人倚槛，一池寒水动秋山。

白水连空不见村，冥冥细雨湿黄昏。秋山咫尺无由到，须信关人不用门。

秋山木落见遥村，取次人家只隔云。一阵西风雨中过，数声笑语岭头闻。

蒲柳冥冥花已残，水田南北是青山。晚村归路闻啼鸟，家住寒云缥缈间。

元石无尘处处青，一谿花照碧天晴。山云乱却来时路，鸡犬惟闻洞口声。

漠漠烟云映碧流，暖风晴日动鸣鸠。何当绿叶枫林下，杖屦相追结胜游。

出御未闻归北阙，角巾长念入西台。林间三月花犹在，第恐春风作恶来。

柘冈阴满雨初晴，野迳无人独自行。一饭茅斋最潇洒，香芽如玉待君烹。

处处三门向南开，青山绿水自围裹。钟鱼鸣时摊钵盂，精粗随分吃些个。一生受用只如此，何用忙忙脚踏火。口闲莫说事，留取吞饭颗。眼明穿得针，要自时补破。粥后眠一觉，不着溲涨亦不起。斋后行数步，不是肚膨也打过。我不求世人，世人不求我。时时牵衣领，臃肿包头涡。一味怯风吹耳朵，世上许多人。枿枿犹如蚁旋磨，团团并头争什么。一筹输与摩陀板头盘脚坐，人言南岳好。奇峰七十朵，庐山更是好。瀑布垂天云，净色不受涴。殿阁参差如画出，万人围遶看登坐。汝若学道便成佛，汝若不学地狱祸。眼看鼻孔也寻常，六月日头甚热火。一筹输与摩陀看屋卧，唤渠挽不来，送渠推不可。摩陀摩陀，无如之何。问著不答，好哑大哥。

天王如来现于世，文殊思往问法义。便遭贬向铁围山，须臾复摄文殊至。文殊拜起依位住，问我此谪坐何过。佛言汝自堕艰难，故起现行为不可。佛边女子名离意，端然入定方七岁。又问何以不逐之，佛言此女久无意。女以无意逐获免，十方来众何不遣。如来自在神足禅，有意测之近成远。

一个面如楪子大，眼耳鼻舌分疆界。髑髅里面都不言，听渠外边争捏怪。日用经行坐卧中，一段光明没遮盖。端上人，会不会，会与不会俱窒碍。如见灵源瞌睡翁，石火光中著精彩。

好菩萨，人中来。好菩萨，羊中来。女娲弄土飞尘埃，洛阳楼阁非愿力。众生业影空崔嵬，苾刍心不在法道，鲜衣美食何为哉。好菩萨，人中来。好菩萨，羊中来。女娲弄土飞尘埃。

十方都卢是个虎，玄沙斫柴见不怖。傍却报僧云是汝，言中有响今谁悟。华林年少相体解，庵中与之同行住。谁会呼作大小空，痴儿见之毛卓竖。我居十年无侍者，呼唤应时随指顾。有人问著是何宗，万里无云霜月苦。

霸陵将军万人敌，射虎饮羽马躃易。下马视之辄一笑，宁知虎为草中石。控弦复射又中的，砉然有声箭不入。将军但知为石耳，坐令疑虎心相失。诸方今谁达此机，蒋山老勤默而识。变公心挂蒋山云，浩然欲归约不得。洞庭青草水粘天，高帆摩空一千尺。仰看浪摧碧玉山，此时法界毛端集。

长沙大虫方肉醉，倚树疴痒威见尾。逸禅来展寂子机，举足欲促适其睡。后身荆州张曲江，解锻佛祖如老庞。如闻去作丹霞问，正当一口吸西江。西江一口吸得尽，是汝法身应有賸。要令川客读此诗，都作蒋山吞栗硬。

汝未办道业，何能超尘累。但观身精进，则知心猛利。日中乃当食，食不敢尽味。夜分而后寝，寝不敢熟睡。贪入光明想，贪证法明智。是名心出家，是名身出世。大哉无累神，合此有道器。若具所行心，件件俱不是。而称释氏子，动止是羞愧。

直心是道无虚假，是牛何曾呼作马。平生日日常一般，但知九旬为一夏。声色峥嵘争盖覆，法身散失无寻处。因缘时节属今朝，不用追求全体露。七十八年弹指过，元来诸数不曾堕。南台再拜炷炉香，重渠当时不说破。

不见丛林老陕西，铁牛生得石牛儿。泐潭扑面红尘起，四海禅流满地疑。沩山作人热心肺，冷处着火人方知。龙山说偈聊戏耳，万象惊叫天魔悲。三生大士视云汉，和倡四座知为谁。南台拱读万寿笑，生机妙语皆临时。诸方传诵著精彩，不是龙山唱和诗。

三世如来所说，开遮或擒或纵。一切微尘句偈，只明众生日用。譬如一室千灯，其光不杂不共。无色天女击鼓，四大部洲头痛。一切智智清净，开合不成痕缝。钦禅一等行脚，莫听虏子取奉。若说有法可传，但作眼见鼻孔。

醉李宣道者，活计太天真。把茅盖头处，只就松树身。树边有石两三块，便与倾倒为比邻。眼子崒嵂奇，寂寂亦惺惺。却倩松风替说法，而石侧耳听。宣公咄云，直饶听得如器盛水泻，也是外来之□。何如我此横眠坐睡，佛祖一齐丧气。

祝融凌寒空，方陟缘云径。此山翠被重，有岩如侧磬。拂石聊枕肱，便觉诸缘静。万瓦粲霜晓，千里增目迥。石头有高弟，衣草却心病。千年续灯人，谁接悬丝命。

潜庵九十一，自是百岁人。造物偶遗漏，顿置漳水滨。先禅江西来，邈得渠侬真。展挂雪色壁，毛髪皆精神。三玄合水乳，五位透金尘。譬如百衲帔，岁晚思惠新。臊僧不肯信，眼肉悬千斤。飞兔略燕楚，敏若臂屈伸。衲子参活意，击电飞机轮。宁如臊僧徒，蠢蠢粘唾津。

牛鸣马不仰，火必就燥地。应真隐耽源，寂子一再至。至言无缘饰，大道甚简易。三关不却人，见者自拟议。法身忽有賸，佛祖俱丧气。君看暮归人，径去方掉臂。

荆簪女，工采桑。画鸦女，衣罗纨。赤脚人，趁兔鹿。著靴人，饱食肉。百丈出家不害痴，一日不作一日饥。后生十指不点水，得便宜是落便宜。亲禅学道不檐板，自然公办私亦办。新年持钵走衡湘，要令一众毛孔香。

虽应锋机，不是语句。鸭寒下水，鸡寒上树。不妨办众，推究自己。一手摸鱼，一手戽水。推开三玄玉鏁，揩拭同真十智。要知天下南台，口含三十六齿。夜归候门立地笑，眼脑痴憨肚里峭。缘来点铁成金法，白揣与人人不要。

以有梦幻身，安能軃饥渇。剃头舍饰好，则以乞为活。炼尽世间心，方称闲披衲。格言非汝欺，余尘尚诸学。吾师三界尊，食时亦持钵。春风吹湘云，万峰寒踢卓。出门一句子，团团生四角。

鼓声无作者，有作必有处。乃知毕竟空，诳惑凡耳故。镜象无生灭，生灭则有体。乃知毕竟空，诳惑凡眼尔。以我如实知，法无心外者。若人见自心，一切如幻化。

甲辰腊旦底时节，太虚完全无一缺。陷虎机参陕右禅，骂人觜是新罗铁。云居老子最精锐，长笑师兄难控制。龙象蹴踏非驴堪，鹅王择乳非鸭类。睡快庵中知见香，试焚一铢熏十方。不在鼻端空与木，毕竟此香何处藏。

妒忌之火，焚烧善根。增恶果报，坏好名闻。以着我故，见慢增胜。瞋所盖纒，心不清浄。大则坏国，小则杀身。从古至今，数如沙尘。既会爱憎，当衣慈忍。如是进者，名真随顺。

见胜进者，心生嫉妒。以苾刍相，包蛇虺怒。不敢以身，而先天下。三人同行，必有师者。孔老之圣，行已如此。奈何怀瞋，而称释子。子以缘差，我故痛告。尽世间心，乃可学道。

瞋恚现行时，无明所迷醉。不知自之失，但见他人是。如人在暗处，见外不见里。大哉圣人学，事事必求己。

曹谿传祖位，夜舂先屈身。童子诵句偈，乃称曰上人。南山证果位，天神常伏膺。自以本持律，不敢称大乘。

昼为情缘，夜为恶想。譬如血脉，流注不断。笑喜怒骂，折旋俯仰。我观个中，无三界相。山河大地，与意俱丧。十方分身，向此安葬。耳中有尘，捕风缚响。舌头无骨，如拳展掌。婴儿哆啝，语无背向。终必得物，人不敢诳。是坚密身，独露万象。才落意地，即同侣伴。

那落迦中，论劫受苦。焚铁其地，汁铜其柱。鱼鲙而脔，爪分而锯。于一日夕，有万痛楚。我避世纷，重闭其户。而此知识，勃然而怒。吏收付官，于此土住。自寻其罪，焦芽石女。然非天人，所能见与。自业成熟，现行会遇。受尽还无，无可措虑。我作是观，上契佛祖。

观饿鬼趣，论劫饥渇。针锋其咽，火聚其髪。昼夜号呼，百千死活。我常饱暖，今暂缺乏。当生大悲，入此观法。

白衣微涴辄易觉，软泥硬地俱隐脚。自家力量那借人，了义心头无处著。实无一法可相传，直语临机休卜度。

解弹无弦琴，急拍红牙碎。得生睹史天，冤债有头对。须知泐潭禅，妙出言诠外。猛焰炉中堕指冰，箭锋拄处君休昧。

教乘法檀越，宗门禅判官。今朝藏不得，推出与人看。看看，夜行只管贪明月，不觉浑身露水寒。

当初二祖说禅，拜起依位而立。后来百丈听法，卷却坐前拜席。曹山一堕二目，老儿衣穿骨露。譬如弹指阁前，门开还合如故。

十世古今圆当念，日用当以何法验。梦中享尽百年荣，黄梁未熟路傍店。乃知无明无性体，狂逐妄缘颠倒转。枣柏指我此妙门，故能千偈如瓴建。

黄龙三月十有七，天下衲僧信不及。尽道三关透者难，鼻直眼横谁不识。满院东风花不言，死生情尽于今日。汨罗江上小丛林，放意说禅无愧色。

万古知音是今日，晦堂古锥口门窄。今既不来昔不往，桃花落尽春狼籍。南台茗椀荐炉香，世礼丛林笑未忘。只个死生收不得，梦中声色谩遮藏。

生死枞然无背面，名字由汝舌头转。昔日曾死今应生，今日是生何不见。是俗何故无须髪，是僧何不着伽梨。僧俗死生明不得，团栾一句匾如锥。

见闻觉知只一度，如刀斫水终不破。细寻痕迹了无有，谓无破处则不可。譬如密室风寂然，谓风无有俱是过。以扇为风则动揺，风本不动汝会么。

头颅枿枿贪肉脔，眼孔巴巴憎妒聚。但寻他人是非说，不知自己败阙露。鬭死他年输与我，鬭生今日不及汝。见时先意相不审，各自念佛修行去。

妄见往来颠倒性，智入三际刹那定。即此名言是污染，知为污染心清浄。此知不属缘非缘，一丝不挂鱼脱渊。梦幻死生藏不得，永夜清宵常现前。

政和八年四十八，一念了知一切法。颠倒妄想垢消灭，平等性智光通达。常令现前绝功勋，不欲染污差毫髪。云庵梦中提诲我，不然何以同登塔。

九江浪粘天，气势必东下。万山勒回之，到此竟倾泻。如公廷诤时，一快那顾藉。君看洗日光，正色甚闲暇。使唐不敢周，谁复如公者。古祠苍烟根，碧草上屋瓦。我来春雨余，瞻叹香火罢。一读老范碑，顿尘看奔马。斯文如贯珠，字字光照夜。整帆更迟留，风正不忍挂。

开元天宝政多暇，孽臣奸骄浊清化。尺八横吹入醉乡，国柄倒持与人把。渔阳番将易汉官，在廷之臣无谏者。吴绫蜀锦光照眼，更觉霓裳韵和雅。叛书夜到华清宫，狩吕骨惊天子讶。二十四城陷同日，长嗟乃尔忠臣寡。闹传平原城壁坚，穴鼻可以牿牛马。譬如灔滪屹中流，江势远来波倒射。吾知守职事主耳，行藏初不较用舍。公时风姿入睿想，贯日精诚震天下。我行上蔡黄犬门，惊风急雪吹平野。娇鸦暮集村不嚣，古祠窈窕连桑柘。圣朝亦旌异代忠，轩然眉须入图画。和如戏泚卢杞题，俨若梦令希烈怕。至今握拳透爪地，想见怒词犹慢骂。声光自与日月争，事之成败其天也。此诗我欲扫东壁，入字端宜擘窠写。便觉云收六合阴，春随喜色生晴野。

武王既伐纣，乃不立微子。虽有去恶仁，终失存商义。夷齐不肯臣，甘作首阳死。下视莽操辈，欺孤夺幼稚。汗面亦戴天，特猴而冠耳。桓公弄兵权，刘裕窃神器。先生于此时，抽身良有以。袖手归去来，诗眼饱山翠。追还圣之清，太虚绝尘滓。长恨千载心，断弦掩流水。崔子果何人，赏音乃知此。与君读此碑，相见一笑喜。

淮阴北面师广武，其气岂止吞项羽。君得李祐不肯诛，便知元济在掌股。羊公德化行悍夫，卧鼓不战良骄吴。公方沈鸷诸将底，又笑元济无头颅。雪中行师等儿戏，夜取蔡州藏袖里。远人信宿犹未知，大类西平击朱泚。锦袍玉带仍父风，拄颐长剑大梁公。君看鞬櫜见丞相，此意与天相始终。

上皇御天功最盛，生民温饱卧安枕。醉凭艶姬一笑适，薄夫议之无乃甚。长安遮天胡骑尘，潼关战血深没人。哥舒臣贼不足惜，要脔国忠如脍鳞。苍黄去国食不暇，马嵬赐死谢天下。反身罪己成汤心，奈何犹有讥之者。取非其子又遽匆，灵武君臣无怍容。何须呜咽让衮服，自控归鞍八尺龙。谁磨石壁湘江上，揩拭云烟溅惊浪。龙蛇飞动忠义词，颜元色庄俨相向。与君来游秋满眼，闲行古寺西风晚。道人兴废了不知，但见游人来读碑。

春风著万物，粉饰相明鲜。雪霜摧压之，不情如世权。问谁不可犯，揖此苍玉椽。斫头未易屈，抢地犹傲然。相逢凋零中，秀色披晴烟。陈侯我辈人，逸气倾群贤。开轩冷相向，酬酢忘岁年。我来作风听，夜雨杂山泉。携被愿假宿，与子对床眠。

希郎真吾道门友，初见忘年今耐久。天机深稳道骨清，诗句谁令愕人口。可怜佳处未全知，但见兹篇气浑厚。我生痴鲁人所弃，洞视胸中了无有。但忻所至有青山，依倚丛林遮百丑。君才一筹胜却我，胡为包腰反随后。人生嗜好调自殊，海上旧闻人逐臭。江南长忆好云泉，今日云泉长入手。万顷苍然几桉间，作诗举以为君寿。理毫聊为试冰华，小字明窗看挥肘。

萧萧暑雨过，空山成夜晴。月出东南峰，娟娟风露清。飞萤自开合，寒蝉亦悲鸣。兴来忽独往，听此落涧声。永怀西湖上，绝景玉壶明。松际翛然姿，振策自经行。即欲呼就语，忽隔千里程。何时径寻子，夜航过临平。呼猿何足道，摩云亦虚名。未若择法眼，能识廓然兄。应知像教末，大法欲欹倾。谈笑复一出，要使万世惊。灯火作朝夕，已有相似情。愿随人天会，仰看辩纵横。

沙村宿雨余，炊烟淡寒色。山墟蚕市休，野饭渔舟隔。忽逢柳际门，知有道人宅。扣扉山答响，童子出迎客。空庭竟何有，冻死千岁柏。钟鸣食时至，老僧揖就席。香秔定宿舂，露葵应晓摘。羌饥一饭美，何啻万钱直。风轩纳山翠，引手扪石壁。爱此玉崔嵬，岁久自崩拆。下有洄涡泉，甘凉冰齿颊。勿轻一脉微，去涨万顷泽。吾行无疾徐，住佳去亦得。欲收有声画，绝景为摹刻。兴来勿复缓，转顾成陈迹。

遶塔不忍去，新凉生早秋。不见江西月，一水空悠悠。龛灯耿昼影，遗像青双眸。永怀皇祐间，曾此狎沙鸥。往事已陈迹，丰碣撑高楼。公昔从吾祖，来往亦风流。但余松菊在，井臼遗林丘。高风不可攀，落日令人愁。倚杖哦清诗，溪风波白头。脉脉不能语，归心浩难收。今已不如古，无复相绸缪。何当效船子，华亭从钓舟。

昨夜颠风吹裂石，晓来雪片大如席。耶溪先生醉不知，拥絮雷霆喧鼻息。痴奴捶门呼不譍，但闻含糊语呵叱。先生行世如行川，虚舟触人无怨言。逢人觅钱即沽酒，得钱不谢犹傲然。我欲看君堕帻醉，便觉两颊微涡旋。款段自能驮醉起，归路逆风吹冻耳。入门儿女啼饥寒，瞪目瞠然作直视。

灵源道价压四海，骨相正似陈睦州。去年龙山同坐夏，时君亦来从我游。闹传诗胆抵身大，时吐佳句凌汤休。故山归去恰千里，茧足过我不肯留。行看海上荔子熟，落枝丹颗无人收。应共钝夫行树下，未输分柿独风流。

颜柳以字名，画画法可究。后世何寂寥，此辈了无有。皆云学未至，妙不应心手。那知斯人徒，德高名往就。字工德不修，名与身俱朽。吾子佳少年，俊气驹方骤。新诗作行草，开轴龙蛇走。坐客口为愕，我亦知肯首。积墨如陂池，积笔高陇阜。学之不至颜，要亦终至柳。此诗闻东坡，请君书座右。

沙丘牝黄马已死，俗马千年不能嗣。忽生此马世上行，神骏直是沙丘子。紫焰争光夹镜眸，转顾略前批竹耳。雪蹄卓立尾萧梢，天骨权奇生已侣。绿丝络头沫流觜，绣帕搭鞍初结尾。次骤意态欲腾骧，奔逸长鸣抹千里。

野夫加于人一等，玉骨春容含秀整。已惊词源倒三峡，会看声名重九鼎。江南尽处山作堆，雨余青碧数峰开。那知万壑千岩处，风帽蹇驴能独来。凤凰鸑鷟未入眼，今识鹓雏犹恨晚。兴阑掉头不肯留，出门去袂聊一挽。君家富贵若骑虎，拥鼻未免非虚语。何当解带食太仓，时时携被宿玉堂。

大范风月湖，小范烟雨柳。清明与秀彻，风度随付受。醉阑看落笔，已觉风助肘。声名定追寻，公卿在怀袖。江湖方纵浪，第未一唾手。乃公干国器，谠论在人口。谪居长闭门，药方曾校否。著书亦细事，用舍付杯酒。君看雨园鸠，雨晴定呼旧。

石麒麟儿天上物，英姿秀彻气超忽。我非宝公亦识君，嘉期半千知一出。五色豪端欲飞动，万卷胸中正撑突。会当谈笑取卿相，先看唾手斫月窟。词锋堂堂无笔阵，人笑我顽取缨绂。昨日赓酬一百篇，遶纸风雷出仓卒。我诗拙恶未全贫，君语定知穷到骨。朝来爽气西山高，倚杖风流如拄笏。祇恐与君汗漫游，共跨长鲸过溟渤。

我家与君邻屋居，君昔未生先长我。君髪齐眉我总角，竹居读书供日课。君诵盘庚如注瓶，我读孝经如转磨。长老奇君王佐才，拭目颙颙观长大。十三环坐同赋诗，出语已能惊怯懦。风雷遶纸成千篇，弃遗不惜如零唾。神思义表文融明，清绝如珠不受涴。江左相传纸价增，东坡一读不复和。怀高识远不可屈，功成回首破甑堕。家贫口众难自安，出图斗粟充饥饿。闹闻笔阵扫万人，上国英雄胆先破。殿前作赋声摩空，盛名四海争掀播。华裾如葱马如龙，九衢突若流星过。我经忧患早衰微，生怕虚名招实祸。方衣童首住江村，饱饭爱寻闲处卧。睡余信手摸书看，会意起来行复坐。林泉成趣亦题诗，年来藁帙成堆垛。仙郎开卷面发光，夸我雄词惊李贺。相期他日同此游，先买邻庵山数朵。青松白石闻此言，共作庐山二十个。

出碓新秔明玉粒，落丛小豆枫叶赤。井花洗秔勿去萁，沙瓶煮豆须弥日。五更锅面沤起灭，秋沼隆隆疏雨集。急除烈焰看徐搅，豆才亦趁洄涡入。须臾大杓传浄瓮，浪寒不兴色如栗。食余偏称地炉眠，白灰红火光蒙密。金谷宾朋怪咄嗟，蒌亭君臣相记忆。我今万事不知佗，但觉铜瓶蚯蚓泣。

十年怀石门，今日石门去。双林动曦光，跋河开宿雾。力微藉古藤，泥软脱芒屦。风泉白云壑，夜雨青松路。我生百事废，齿髪行衰暮。但余爱山心，不逐年华故。此山甲天下，自昔家吾祖。峰如青莲花，千叶晓方吐。烟云浮香色，清凉洗肝腑。异哉万木间，白塔岿然古。此老无恙时，超放殊媚妩。万象供谈笑，大千为戏具。我曾从之游，绝尘追逸步。谁云今已亡，塔开全体露。永怀凭妙观，此意竟凄楚。那知深林间，聊与故人遇。电眸霹雳舌，咳唾成妙语。笔端撼江海，千偈浩奔注。人间有此客，自可忘百虑。堂头百衲师，嶷嶷法王辅。君看说禅口，未肯让前古。夜阑对昏灯，豪迈激顽鲁。相逢俱偶然，此生真逆旅。何当各努力，业已共骑虎。诗成对轩渠，一笑小天宇。

三峰棱层如削玉，一派悬泉泻寒绿。平生山水性贪婪，聊与白云相伴宿。松风竹露有余清，夜伴孤月依檐楹。神凝气爽睡无梦，不闻楼上霜钟鸣。庵头禅翁头雪白，麻衣草履提筇策。谓予久与世缘疏，青眼逢迎喜诗客。三峰高兮溪水深，造物留之无古今。新生松竹不须剪，四时风露常萧森。粥罢收盂知我去，殷勤乞与题诗句。山头尘土任茫茫，白云自在来时路。

雪里梅开何草草，欲问清香无处讨。回看水际竹丛边，寂寞闲愁洗妆早。东坡戏作有声画，竹外一枝斜更好。但恐金须容易堕，额黄虽妙难长保。笑笑先生独爱竹，雪壁风梢麝煤扫。应为冰姿不可传，醉里相忘亦颠倒。惭愧高人笔下春，解使孤芳长不老。从来病眼错黄昏，隔雾相看更相恼。

荒寒扫横斜，稀疏开未遍。烟昏雨毛空，标格终微见。吴姬风鬓乱，睡色余妒面。谁令种性香，风味极不浅。道人三昧力，幻出随意现。塞管玉纤寒，无劳写哀怨。

数笔何处山，领略分树石。远含千里姿，间见复层出。我本个中人，惯卧苍崖侧。借路行人间，勃土相欺得。那知一幅中，见此晚秋色。悠然欲归去，远壑谁同陟。旁人笑绝缨，卷卷成陈迹。

今年上巳日，久客望江南。双林接修水，石路入烟岚。千峰出云雨，空谷吞寒潭。苍杉郁童童，秀色动云庵。不见庵中人，青灯耿尘龛。空余行乐处，攀翻闻笑谈。风光与节物，触愁味参参。临高望烟霭，衰涕落春衫。

先生素坦率，元日慵拜贺。独从耶溪翁，掩门作清坐。一尊对喧哗，酒酣巾帻堕。忘形到挽须，困倒相枕卧。一虫辄堕耳，忽觉风雨过。隆隆竟不已，亟起呼灯火。颇疑含沙流，射影阴中祸。虫亦意堕井，咨嗟恨坎坷。岂曰无意出，欲出但未果。惊忧发清诗，怨语终婀娜。夫子英伟姿，奇韵出羁锁。那知乘一醉，遭此微物挫。鬬螘真鬬牛，此事古亦伙。置之勿复疑，自可平物我。我诗无好句，聊复相唱和。恐亦有佳句，一笑千愁破。

薛公衣尚敝，饥肠转鸣雷。天子征辽东，细君笑靥开。吾夫虽奇蹇，要是高世材。发必藉时耳，今岂其时哉。往见张将军，喜曰真吾侪。三矢定天山，英声驰九垓。房杜未肉食，席门蒙积埃。但余王氏子，文字相追陪。贤哉太夫人，智鉴照襟怀。尝自抚其子，国鼎真盐梅。但未识其友，试与俱而来。窥窗见之喜，亟使罗尊罍。果见贞观间，相逐登三台。予尝阅旧史，至此尝徘徊。数子初未贵，踽踽蒿与莱。而彼一女子，底蕴遭窥猜。何知娄师德，硕大非栽培。譬之万顷波，但见瑠璃堆。倔强如梁公，包抚等婴孩。掩卷发长想，鄙吝为崩颓。吾今著田衣，百念如冷灰。功名一破甑，掉臂首不回。颇怪欧阳生，谀语坐差排。人生如逆旅，岁月苦逼催。悬知贤与愚，终作土一抔。美恶何足道，君亦真恢谐。愚贤君勿取，吾肯罪形骸。不肖君谓贤，是适为吾咍。重轻宁在子，意子定痴呆。所喜亦清散，时时过茅斋。明日念当行，引纸研松煤。诗成极醇酽，蒲萄初泼醅。

邦基今年方十九，美如濯濯春月柳。龙章凤姿绝世无，金马玉堂如故有。酒阑爱捉玉麈尾，玉色正同批诰手。高烧银烛拥新妆，看君落笔龙蛇走。欲驱清景入秀句，万象奔趋不敢后。人疑锦绣纒肺肠，不然笔端应有口。谪仙风流今复见，况亦仿佛外尘垢。但恐功名纒缚人，未放青山挂窗牖。

道人泉南来，音姿颇纯美。观其略笑语，亦自饱风味。相看坐终日，孤月堕止水。但见篆畦间，青烟行未已。朝来忽去我，秋风动衣袂。试问安所之，笑指千峰里。秋晚当相寻，结伴入层翠。

吴郎气高明，温然见标格。文章当世家，风流走上国。清谈落玉麈，醉袖余诗墨。一种富贵韵，绿发映坐客。便觉儒生寒，枯衰酸冻色。解来古招提，炉香伴禅寂。宗之果潇洒，壁门应夜直。岁晏或来归，共理登山屐。

朱门连属南昌郡，东湖褒贤拔高峻。西山卷帘入栏楯，富贵遮人不容进。我初见之不敢瞬，吴家诸郎特风韵。戏语嘲之终不愠，笔锋落处风雷趁。冰华百番一挥尽，红妆聚看眼波俊。一堂喧阗客懽甚，大厦吞风檐月近。君看渥洼本龙孕，俗马那能著神骏。

西山遭雾雨，形胜久抑郁。云开谁使令，千峰为子出。骨瑛淡如秋，谈笑极强倔。扶提登高阁，慷慨问陈迹。特欣昙显醉，不受澄观律。加额想诸郎，豪气洗寒乞。新庄花成轮，春生梦蝶室。清境乃不游，万壑同称屈。洪崖清不杀，笑傲时出没。路逢骑雪精，挟以两橘栗。

穷年踏黄尘，旅卧每自鄙。此山颇岑寂，饮食亦清美。瘦藤当一折，且作终老计。晓堂看春雪，秀色浄窗几。炉暖倚蒲圑，颓然成坐睡。君从何所来，会我清梦里。琼花斜袅帽，眸子湛秋水。伊予杂懽笑，应阿竟何事。忽然长揖去，惊觉在千里。人生孰非梦，安有昏旦异。心知目所见，历历皆虚伪。他日或相逢，何殊开睫寐。此诗当见渠，一展笑相视。

西湖漠漠生烟雨，浦浦圆沙凫雁聚。今日高堂素壁间，忽见西湖最西浦。翩翻两雁方欲下，数只飘然掠波去。独余一只方稳眠，有梦不成亦惊顾。萧梢碧芦秋叶赤，青沙白石纷无数。我本江湖不系舟，尔辈况亦江湖侣。令人便欲寻睿郎，呼船深入龙山坞。

南阳国师古禅伯，玉殿以棋聊戏客。客虽四海棋绝伦，我解两奁俱用黑。侍臣大惊帝微笑，客亦袖手吁莫测。黑中优劣自能分，正似苏汪今试墨。老潘气韵凌阿寛，二李不平有矜色。坐令好事旁舍郎，瞠视无言受巾帼。我非南阳不能辨，以手扪头空叹息。径当相携诣瞽叟，夜半一辨须明白。

芙蓉阿隆耽两耳，急性天然缓如苇。怀亲径归不肯留，少留龙山今月矣。新交未数故人稀，睡足明窗临棐几。管城落帽为微笑，便觉金光走龙尾。试校鹅经拂硬黄，传此宝书千余纸。纸光叶叶揭筠膜，字工戢戢行冻螘。胜公昔读龙宫文，百本妙谈此其髓。流落人间今几年，此去西天十万里。我寄闲房古寺中，阆风著毡自当止。自非道人三昧力，此书何以能至此。炷香一读万缘空，海印发光初按指。愿君垢尽鸡出燖，亦于此法信根起。生生要续无尽灯，照了无明痴种子。

赵州饱丛林，懒墯亦惯便。起步作欠伸，藏经终一遍。投子犹可骇，手足未舒展。但于数字中，演出五千卷。两翁古禅伯，措置令人羡。安知尘尘中，法轮常自转。无数妙章句，函匦金碧昡。芥子瑠璃瓶，历乱齐发现。颇怪老龙华，底事别营建。幻出诸鬼物，奇状分百变。疾驰并推毂，过目等飞电。万众初错愕，熟视生悲恋。譬如观写照，笔下出眉面。争贵纸上容，活者反弃贱。乃知像教末，妙理蔽浮浅。要令齿发辈，种性受熏炼。元禅今南归，酬此夙所愿。我作送行诗，败墨磨破砚。诗成一大笑，相顾春风软。会看出谈笑，错落照深殿。想见午梵清，随喜时遶漩。

金华上人牧羊伴，来寻江南好山看。西湖毛骨漱秋光，野鹤精神照冰段。嗟余尘事苦相羁，槁项苍颜老路岐。二年来往南州浦，古寺闲行三见之。生涯初不受尘垢，到客跏趺听秋雨。玉轴已闲经半掩，银叶未寒烟一缕。云泉佳处包当解，未暇从人觅钱买。不嫌高笑常垢污，与子俱载归东吴。

器禅鄱水来，一钵自笑傲。偶然家此山，十见青林槁。寒骨耸诗律，枯笔作行草。韵如绛阙容，日月不能老。伊余曾闻名，再见遂倾倒。情高付无求，语妙知有道。兹山得君居，便觉山愈好。何时卜东岩，邻径云共扫。时时从君游，吐词觅遗藁。

川原积雨收，余阴阁新晴。一宿古兰若，归梦有余清。清辰起危坐，笑看烟缕横。读此阿师诗，秀丝出盆明。中有众谷髓，气和李骑鲸。遥知落笔处，遶纸风雷生。世无欧阳公，意气相倒倾。岂当弃置此，终老黄茆坑。云居道疑大，上蓝持简精。藉渠一笑起，颓纲相拄撑。秀也旧不识，一见气不矜。索诗亦不恶，写此抑郁情。持以示流辈，试令俗眼惊。

子苍布衣昨日脱，今日便校秘阁书。勿惊韩雷相隐显，今来古孙名姓俱。君看守道已华国，先生徂徕犹把鉏。嗟君六丧寄空馆，富人满前那可拣。坏衣悬鹑无一钱，想像郭公四十万。青云故人气如春，解令寒谷生和珍。江浦买舟春水生，片帆何日到宣城。府中若见空青老，从渠为觅诗遗藁。

终夕不自寐，老逐客愁长。寒威正折绵，归梦不成往。萧惊闻打窗，气势颇舂撞。地炉对残缸，瓦沟集清响。起看雪覆砌，秀色动屏帐。归来檐溜滴，坐席初未暖。乃知春草微，已出严凝上。但余檐卜林，落花和月赏。

元朝喜见雪，一室哗少长。新年方下车，故岁已长往。和诗如奕棋，时时作头撞。知谁径寻我，东墙屐齿响。正当稳靠蒲，移几就纸帐。宿砚已生冰，呵笔藉和暖。一片忽飞来，堕我诗卷上。为置石鼎烹，茗饮聊同赏。

淮水送君春雨余，刺舟断岸归匡庐。江南别我秋天远，轻囊瘦策游西湖。君去复来如社燕，我独留滞如贾胡。牵衣觅诗亦不恶，怪君儿戏忘髭须。平生千偈风雨快，约束万象如驱奴。饥来一字不堪煮，乃知弄笔输耕锄。不如寻我旧游处，武林清境天下无。耐清不得却来此，作诗送君游上都。

老源缚屋矶山侧，庐山对门江水隔。单丁住山二十年，一等栽田博饭吃。诸方说禅如纺车，我口钝迟无气力。屋头枯木自安禅，生铁脊梁钉椿直。我昔东游曾见之，两颊温然笑涡出。到今持梦渡杨澜，浪花漫天浩无极。纷纷衲子饱眠卧，面如栀子衣领白。年年江北与江南，谁肯端来寻此客。爱君今人肺肠古，毛骨含秋眼睛碧。能知此老端往寻，处处好山留不得。作诗赠君终自愧，君去我留空叹惜。

黄尘踏遍江南岸，矫首无言对河汉。故山有屋埋深云，一夜归心掣不断。山舟日夜去无休，挽绳欲系惭无由。纷纷世态真一梦，顾我所为如直钩。绿锦江头识谅禅，倾坐高谈象帝先。疑君即是僧太白，不然无乃真弥天。仙风袭人欲轻举，天容道气出眉宇。拥坐衣裳堕不收，山水怀云轻百补。我今老倦亦慵参，去死正如三眠蚕。相看一笑有佳约，他日同归五老庵。人生真若屈伸肘，萍浮梗泛因邂逅。料君有胆大于身，未应捜索因诗瘦。闲亭夏木初垂阴，相逢还得同携手。未见千首万丈光，先看七步才八斗。

老来渐觉朋侪少，夜室孤禅还自照。惟诗垢习未全除，赖有汪郎恰同调。尝闻从来以类从，谷风忽作虎应啸。交道今嗟张纸薄，老人尝乖少年约。与君一笑似三秋，此道长令洞开廓。

幽人修水上，春涨冒陂田。时时想见之，笑颊微涡旋。往来柴桑间，妙语生云烟。庐山自高寒，青碧开晴天。倚藤望绝顶，风味如斜川。我思从之游，子亦当勉旃。诗成聊假寐，归梦历层颠。

杨柳护桥春欲暗，山茶出屋人未知。冒田决决走流水，小夫铲塍翁夹篱。雪晴春巷生青草，烟湿人家营晚炊。心疑辋川摩诘画，目诵匡山商老诗。夜投村店想清境，蛙满四邻檐月移。卧看孤灯心耿耿，呼童觅纸聊记之。

晓痕翠浪行将遍，掠面柔风初剪剪。梅颊欺寒底死香，柳眼窥烟皱未展。相看感此故意长，欲别忍看春尚浅。离情恼人深造次，撩我小诗弄清婉。肠断江头无语中，谢郎匹马嘶风远。

三月江南春不浅，谢家池上开花苑。层坛迸破碧瑠璃，嫩蕊簇成红婉娈。一枝两枝和雾白，素娥月下逢姑射。十朵五朵照水红，仙姝并立瑶池东。人生遇景须行乐，莫使余香散帘幕。白雪难逃鬓上斑，金樽且对花前酌。醉则傲羲轩，醒则歌尧舜，荣辱是非都莫问。风云际会自有时，忠义果然天不困。君今还作天涯客，凭栏正遇群芳拆。不插群英醉上林，人谓少年真可惜。明年再献平戎策，顺风高举摩天翼。大手亲提却日戈，刈除天下闲荆棘。古人养花如养贤，我今说花心亦然。栽培直欲助真宰，扶持造化工陶甄。时人莫以花为浼，大都自是人情改。若使人情长似花，相看颜色年年在。谢安道辈真难得，不容蒿艾生墙侧。不劳巧手写丹青，不学世人画墙壁。灵苗自有天然格，门外溪光长泻碧。更向溪光种碧桃，宛然便是神仙宅。谢家池馆胜瑶台，浅白深红次第开。为报赏花君子道，何须东海觅蓬莱。

老踪沧海珠，道价压千古。暮年还东吴，岂不以亲故。世衰道陵夷，学者例顽鲁。处处如尘沙，纷然不容数。但夸谢公子，乃翁堕江渚。坐令乳臭儿，高论不少惧。安知覆渔舟，甚愧编蒲履。大师京国来，秀色见眉宇。笑谈出流辈，亦自有佳处。怀亲不能休，饮食忘匙箸。醉翁乡里贤，安角诵翁语。人老尚康健，春寒与秋暑。念之凭高楼，白云入瞻顾。浩然有归兴，掣肘径驰去。遥知到螺江，社林闻布谷。迎门一调笑，讙极但摩拊。童头想怀橘，衣椹应戏舞。聊用慰其心，高追古人步。此诗语散缓，细读有奇趣。譬如食橄榄，入口便酸苦。勿示痴道人，被骂吾累汝。

蜂房蚁穴天魔宫，青莲忽生楼阁重。升堂挝鼓集衲子，争看掣电飞机锋。耆年过忧食时至，欲学遣化毗耶翁。瑜禅闻之粲一笑，此老变怪惊儿童。我当乞行等贫富，欲使胜利传无穷。出门掌钵何所诣，胡马旧闻嘶北风。霜清月冷动归思，已觉荷山生眼中。会看对众捧璎珞，平等心华含太空。

宰肉社树阴，岂无天下志。用材朴楔间，已有经纶意。欲观临大事，必自小者耳。彭侯伟杰姿，要是千乘器。小邑试牛刀，不满一咲喟。仇亦何所为，睡足时隐几。原多深夜耕，门有昼眠吏。三年爱等母，百里平如水。政化不自知，草木发奇瑞。论人或多舛，唯天不容伪。耿泉岂知忠，元乳岂知义。应之捷影响，物有固然理。此堂湿青红，宾从时毕至。应为文字饮，砚席生佳气。□□□□□，□□□□□。□□□□□，□□华裾翠。吏民起献觞，愿酬太平醉。

浮云山尽际，花木迎春晖。佳人殊方来，见之消渇饥。藉草坐松影，粉香时落衣。气貌秀可掬，出语超幽微。岩壁钟声寂，山阴花发稀。去袂挽莫留，又作瓯峰归。

君去中秋犹一缺，爽气洗开倍明彻。昨夜宵晴独倚栏，露冷鸣廊卷风叶。百年客舍熟黄梁，梦境偶逢还偶别。谢安拥鼻公岂免，百年死灰我何说。故国天涯眼力衰，飞鸟当还倦始知。可怜此别秋方壮，未审重来是几时。

天不逸群君独立，洞彻心胸秋色入。于中堆积万卷余，笔力至处风雷集。刃游理窟无全牛，端与腐儒到固执。昔年囊绽露微铓，已陟云梯最高级。纵令大醉赋凌云，玄珠闭眼从头拾。森张秀骨真神驹，顾盻绝尘那可絷。□□亦是个中流，恨不识君只依悒。西园道人工文章，览诗愧叹不复习。野僧顽钝谁比数，而得听君论轲伋。别来三月鄙吝萌，闹闻传习新诗什。翻澜妙语惊倒人，气焰霜锋光熠熠。此诗初得喜未展，乌鸣下啄鸡得粒。初如积水窥落霞，浅碧秾红相间辑。又如霜晓听边风，十万军声何翕翕。笔锋正锐物象贫，降旌狼籍诗魔泣。嵚嵚太白不得俦，倔强退之自莫及。蝇头细字好生书，为君卷束藏幽笈。嗟予衰老百无能，园圃自锄瓶自汲。人间万事一笑空，流年忽忽将三十。形骸念念非昔人，暗中负去何其急。朅来蹇剥犹可哂，两眼欲昏愁泪涩。擎盂専作口腹谋，骨立侯门听与给。旧山归去成蹉跎，半年飘泊留城邑。诗源荒涸如废池，浅穴败堤微有湿。不量更拟和阳春，枯木钻膏竹沥汁。夜楼无语立西风，月华如水清堪挹。君居若耶溪水东，我舍秋河半山隰。露冷亦应思故人，箧有缇衣余十袭。碧光当户应可掬，顽翠撑天空嶪岌。撚须落日意无穷，片片催诗暮云歙。知君今作蟠泥翁，头角那能久埋戢。妙龄素有廊庙具，破衮烦君重补缉。我亦东西南北人，从君预可揩杖笠。早晚风云际会时，雷震一声龙起蛰。

画工妙物无不可，谁能笔端自忘我。醉蒲睡着呼不闻，但见解衣盘礴裸。起来漱墨滋破砚，霜绡只尺开纨扇。点缀四时无不有，但觉眼前红绿眩。云破连峰青碧开，林梢时复见楼台。断桥落日空流水，为问秦人安在哉。春山杳霭知何处，夏木森森蔽云雨。秋阴未破雪满山，笑指千峰欲归去。看山对客忆蛾眉，客去愁多自不知。满眼匡庐看画轴，平生坐愧虎头痴。万事浮云定何有，白鹤归来千载后。江山长在身世忙，岁月不移舟壑走。对此未归心欲折，借君玉斧修圆月。会看谈笑满清风，讵使人间畏炎热。

名都大藩地，英俊蔚如林。乌靴青衫中，时见阎资钦。风度若英特，杳然自清深。借无轩冕意，功名亦相寻。合是廊庙具，下僚那敢沉。邮亭款夜语，霜清特携衾。篝灯伴清对，商略杂古今。譬如武库开，错粲森球琳。诗工出奇丽，写物意在琴。绝如欧阳公，但欠雪满簪。句法本严甚，颇遭韩柳侵。愿为匿盆麝，耻作跃炉金。世无子期耳，广陵谁赏音。何当学梅福，九江归云岑。

心亲出倾盖，气合论夙因。久已仰高谊，窃伏淮海滨。夫子真自重，不减南国珍。笑谈带富贵，翰墨生精神。譬如千江月，处处能分身。而予续高韵，坐客讥效颦。安知磁石针，妙处无陈新。思君欲夜话，痛嗟隔城闉。熟读寄来诗，秀色摩清春。便觉海棠雨，圆吭争滑唇。游丝登百尺，飞絮沾泥尘。要当为设榻，敷以白氎巾。看君把麈尾，抑气思旧申。凉肝藉苦语，激烈敢不遵。

平生迈往气，酝造次公狂。才高簿书缚，貌和无叹伤。君看此风味，自是万夫望。利害方焚如，唾笑皆清凉。颍皋旧庐在，顷稻连亩桑。时以笏拄颊，阻隔如涧冈。少陵功名念，看镜毛髪苍。长哦和秋雨，旁林更闻螀。人生行乐耳，万事付一觞。淮南谪天厨，大言忘巽床。吾侪本疏拙，阅世忘否臧。愿言置此喙，无咎持括囊。桂贤供火浴，龟虚得刳肠。一蓑烟雨蜗两角，我耕南亩君开荒。

少年四方志，一杖余氎巾。朝来过微雨，扁舟买南津。庐山冠天下，况复当青春。遥知泊星渚，云开苍翠新。相看发一笑，瀑布垂天绅。虚汉清月上，山空无四邻。应怀千载姿，坐榻空埋尘。兴来得好语，录寄北山人。

晚庭一霎过暑雨，高林相应山蝉鸣。南窗梦断意索寞，床头书卷空纵横。蔬畦日涉已成趣，起来扶杖园中行。葵英豆荚小堪摘，矮榆高柳阴初成。野禽啄果时落地，池塘盖水新荷平。归来西屋斜阳在，原舍尚闻舂簸声。

道人秀杰僧中龙，挥斤八极转苍穹。虽然削弱不胜服，童稚亦可揕其胸。世人徒见例秃髪，安知璞玉混铅铜。顾君自是无营者，千山何事来匆匆。山衣一披出松际，萧然自有清散风。我狂如君不知耻，驽力亦须追高踪。作诗颇亦叙宗祖，秀气杰句争豪雄。读之吐舌颈为缩，忠义能尔形于中。初如迷径失向背，忽得车首分西东。从来蠢直失计置，猬头但可衲帔蒙。饭余便寝百无事，可以傲视金盖重。乃今得名齐物志，激快如鸟初出笼。愿君勿复忘此语，他年吾欲观事功。

扁舟秋晚离南浦，片席揺风望新渚。扬澜大浪晴拍天，南山窈窕开莲宇。倒樯散策一登临，便拟掩关深处住。吾生饱食随东南，去亦无求住无取。江山得意且题诗，从游况复皆真侣。青灯灼灼夜窗深，对床卧听风瓯语。忽惊忧患一笑空，便觉此生真逆旅。隔岸庐山金碧开，月明尚记曾游处。何当乘兴更一游，兴阑却向锺山去。

湓江万朵真蓝泼，寒空翔舞狂如活。白龙擘开苍翠飞，烂银鳞甲千寻发。舂岩触石声震山，金石谼洞奏深壑。野风吹断蒙山云，松端仿佛遗楼阁。中有道人如婴儿，颓然一身无所为。而今妙誉走天下，衲子向风争奔驰。自嗟匏系天一角，睫交去梦渺难追。何时再拜觐珠玉，激昂吐我胸中奇。上人今向山中去，明年应到云生处。紫霄峰下如相逢，持我此诗烦寄语。

炎炎三伏过中伏，秋光先到幽人家。闭门积雨藓封径，寒塘白藕晴开花。吾侪酷爱真乐妙，笑谈相对兴无涯。山童解烹蟹眼汤，先生自试鹰爪芽。清香玉乳沃诗脾，抨纸落笔惊龙蛇。源长浩与春涨激，力健清将秋气嘉。须臾沓幅乱书几，环观朗诵交惊夸。一声渔笛意不尽，夕阳归去还西斜。

荷山锦水灵秀锺，半千嘉运生英雄。李郎年少韵洒落，天容道骨轩仙风。下帷默与贤圣对，钩深索隐皆旁通。肝肠盘屈疉丽锦，心胸洞彻光玲珑。文章气焰长万丈，那应笔梦生春虹。桂枝未折白月窟，麻衣尚走红尘中。岩僧素有孝基眼，观人虽众无如公。昂霄耸壑跬可待，行行不用啼途穷。

性之自是英特人，唯恐富贵来逼身。我非宝公亦识子，地上复见天麒麟。眉间爽气照秋色，山水顿觉生精神。胸中撑拄万卷读，对客倾泻如崩云。不恨子未识和仲，但恨和仲未识君。道山归计傥可缓，且复白帢拖红尘。他年携我渡弱水，侥幸一看瀛州春。诗成笑答千岩响，东崦峰头涌玉轮。

乃翁纯孝曾种玉，一双秀干森如束。忆昨同舟游邺都，鬓须尚带庐山绿。只今追想如梦魂，更堪哦子阳关曲。霜蹄暂蹶堪一笑，连璧终当照金屋。且醉山中浩荡春，锦绣谁同赏云谷。

阿环梦回如堕云，砚中玉纤如醉文。香囊翠被不复见，华清草木犹醺醺。仙郎春光洗怀抱，柔情不断如芳草。软风细涨玉横斜，一尾追风北山道。词锋落纸磨秋霜，千首今余万丈光。从来支遁识神骏，岁月不知君意长。

韵如春水初含风，秀如兰芽新出丛。人间何从有此客，坐令衰老忘龙钟。新词锵金纷满眼，妙语屑玉霏无穷。读之置卷欲仙去，风度绝似欧阳公。儒生寒酸不上眼，江南风流翻手空。那知此郎蹶然起，笔端五色回春工。只今陛下固天纵，文章星斗悬高穹。天生尧舜稷契主，君宜置在明光宫。雪中呵手研破砚，诗成一笑天开容。

万株苍烟间，杳然出微径。相逢知有得，一笑洗孤愤。萧萧半窗雨，终日满风听。绿云到巉绝，小立锐清兴。约公我辈人，发此一区胜。春工自无私，风力亦强敏。柳垂拂掠黄，溪作揩磨净。篱间殿寒梅，吴姬发微哂。已忻鸟声乐，更爱游丝迥。余郎妙天下，气与山岳峻。春光纒肺肠，霁月磨风韵。诗如画好马，落笔得神骏。日斜兴未阑，山穷春不尽。更为明日游，踏遍锺山顶。旋汲一人泉，峰头煮春茗。

我有忘年生，气韵亦秀拔。岂惟有诗癖，亦醉凌波袜。平生慎许可，期期不忍发。但余说仲宣，十常在七八。袖中出清诗，韵字清到骨。遥知亦说我，喜气见须髪。相思一水间，楚岫出毫末。昨夜西风高，凭栏暮天阔。识君定何时，目送孤鸿没。

君诗秀气终不没，长吉精神义山骨。诸公贵人亦识面，想见宗之双鬓绿。嗟予弃置卧空山，索寞何人着眼看。高轩一日肯过我，夸声万口锋刃攒。当时见君喜不彻，喜中便知有此别。秋风云帆十幅开，石城浩荡天水接。淮南不独江山胜，国士英才从古盛。期与高人冯仲宣，小字同联寄我篇。

秋来残暑犹顽赖，推挤不去吁可怪。哦君妙语齿颊清，冰壶照人吐精彩。绝知此公风味高，想见尊前持蟹螯。说禅不用朱藤杖，看月却披宫锦袍。大藩衣冠蔚城市，君所过从天下士。忘怀一笑饯年华，醉里千篇是生计。相知何必盖须倾，此语荒唐却甚真。人生怀抱要磊落，他年相逢是故人。

当时吕望要周室，渭水垂纶恣遗佚。后来严陵傲汉家，七里滩头钓月华。二贤一旦辞隐沦，当年平步升青云。至今踪迹耀经史，千载何人能继此。宜阳高人真贤族，构亭仍以钓鱼目。时人尽咏钓鱼诗，独我来歌钓鱼曲。君不见吴山青，湘水绿，唯爱夏弦春诵声相续。以轲雄百氏为丝纶，以周孔六经为饵属。遇时伸，不时缩。人言君钓鱼，我言君钓禄。盛代儿孙满场屋，前春举手得鲸鳌，犹恐主人心不足。

乌兰洲塞夏国口，大河天来箭激溜。排空但闻地喘吼，势撞石壁欲穿透。石坚捍之不肯受，攧雷溅雪喧夜昼。千年石骨亦不朽，碎为青红杂怪丑。疆埸久空烂甲胄，举觞天子千万寿。李侯横槊千骑后，望云赋诗剑碍肘。徐涉河流马俯齅，下马得之等琼玖。万里来归亦何有，出以示我为拊手。笑君儿嬉忘白首，李侯气如春在柳。大河西虏置怀袖，君徒自珍世不售。敲门那能易升斗，功名偶然梦岂久。道人乃尔自薄厚，此石笑汝汝惭否。

秋光一半去无迹，万里阴晴占此夕。书生醉语哦月诗，想见看朱眩成碧。白公初携佳句归，便觉草露寒霑衣。夜晴兰室亦怀古，领略太白怀玄晖。千字一挥才瞬息，流珠走盘纷的皪。故应奇韵自天成，此诗如女有正色。风鉴从来别俗氛，吐词句句含烟云。坐令一日传万口，不减长吉题高轩。君家客皆天下士，放意高谈饮文字。江左风流扫地空，今日追游可无愧。嗟予秃鬓欲逃名，朅来百虑霜雪凝。世间垢习揩磨尽，但余猿鹤哀吟声。刘生餐痂亦何美，玄德结{月毛}应有旨。平生清境吾所嗜，正如翔鸾饮须醴。君看清河夜升镜，微云灭尽如磨莹。定当先生度青冥，思冷魂澄亦幽兴。笑中笔阵横词锋，照人秀色烟茸茸。调高未数紫芝曲，酒味且卧黄金锺。人生一笑如电掣，岂特山舟藏岁月。自惭陋句类无盐，敢并高人天下白。

锦江风晚吹征裘，幽人诗思遏不休。心知无处可告诉，掉臂直上齐云楼。凭栏展目时一快，万山奔走趋帘钩。回头下视茫茫者，龟囚蚕缚令人愁。楼中夫子神仙流，道容玉颊红光浮。少年读书浩江海，回春妙语生笔头。致君终使尧舜上，大作一雨苏林邱。深山野僧拙笔语，作诗欲赠烦冥搜。艰苦思索得个字，谨用持上君牢收。谢安昔与支遁游，及其贵也加绸缪。高风气识正相侔，他年身退百无忧。复来把臂登此楼，轩渠一笑三千秋。

风埃九陌吹冠巾，冻蚁旋磨无富贫。忧患着人骨肉隔，奔势熏天吴楚亲。何妨社栎神其拙，壑舟不暇供岁月。句法不医霜鬓秋，迩来览镜茎茎雪。蔡侯大家言不诬，笔端五色图空虚。酒阑耳热题诗处，豪放超逸先锋车。古来百局坐奇智，并头暗中争射利。对人含笑真含沙，幻影浮屠同一世。世味甘于涴蜜刀，舐之割利那可逃。痴儿坐守忘啼哭，乃欲避就空勤劳。君看秋风秀江叟，枯木形骸外尘垢。屋下沙鸥交友同，耳边胜利蚊雷吼。水光绿静山青葱，意行回反遭路穷。莞然一笑答山谷，忽见幽林小径通。我诗赠君无杰句，碧湾明月不可取。游人欲上忘机堂，请哦蔡侯醉时语。

道人少小来庐山，水光山色供盘餐。坐令山水秀杰气，缭绕胸中成块抟。我初未识已嗟骇，夸声万口锋刃攒。故人坐上适相值，妙语生我世间欢。新诗脱口划如霓，奋毫狂赴龙蛇钻。翩翩奕奕出意外，慓然茅屋翻狂澜。切疑汤休蹲舌底，又疑醉素戏笔端。作诗问君觅奇字，留待老年偎日看。

熏风度南枝，余芳委红绿。微云生晚阴，梅雨净林麓。穿花莺语迟，翻泥燕飞速。遐想幽人居，梦过剡溪曲。清声久绝耳，斯怀抱烦燠。仰道思弥高，哦诗出凡俗。脱屦满户外，轮蹄日相逐。吾徒不得人，大法世陵叔。智刃剪蒿蓬，利锋挥朴樕。念往造前席，初筮不我卜。别来空相思，徙倚苍山木。悬知清兴多，银钩堕盈轴。愿得三百篇，遗我藏诸椟。如彼知音知，价不低金玉。

君诗素雄放，出语秀不俗。更读病中吟，清婉犹可录。自愧鲁钝者，文字毎见辱。有取定乡闾，余事亦何足。夫子饱书史，屡晒便便腹。蓄深故发远，诗成惊众目。我诗虽不少，俗马空多肉。赖遇秃毛发，苟仕安得禄。所至有青山，是处堪藏育。行当拂衣去，此志吾已卜。君须更勉旃，当以谦自牧。功成还故乡，竹杖巾一幅。永从林下游，此诗无厌读。

君不见海门比丘海为家，说法光明生齿牙。坐令十二缘生浪，幻出定慧青莲华。又不见佛图澄师气迈往，披拳山川俱在掌。从来身世无二法，勿作情与无情想。何如巴邱老居士，声名雷霆喧一世。迩来趣味等头陀，山中儿嬉杂童稚。宅相天藏公发之，卷帘万山登睫眉。粪除得石大如砚，中有傲霜岩桂枝。婆娑望之花六出，熟视直气终不屈。言不得意以象传，桂枝馨香石介然。

西山层翠长倚天，我来正及社燕前。城中高阁时纵倚，妙语已复凌芳鲜。方将结伴未有侣，而子乃敢犯众先。会当披云乱峰顶，却下濯足寒涧边。遥知笑语山答响，诗句时作何必编。就岩折桂亦细事，海棠烂熳烧晴川。归来仰屋念清境，夜未央兮犹不眠。此诗未到已如见，戏为图画人间传。

吾闻彼上人，不惰不精进。观其吐词气，人品极爽俊。迩来效丹霞，裂冠铲须鬓。高才固难容，世议久迫窘。想于龙象群，眉宇发奇韵。渊才干国器，美若兵厨酝。平生至孝节，初不愧虞舜。相逢大梁城，连榻尽底蕴。如开衡岳云，仰此摩天峻。此诗为渠作，崖略见笔阵。把玩立东风，料峭应花信。明窗小字临，握管腕不运。爱君透真境，迈往无顾徇。脱身索寞滨，洗我岑寂愤。掉头一长哦，语卒意未尽。

文章有神惊颖脱，风雷先听毫端落。穷年秀气不知休，此盖道余德之粕。大人见世当有驭，一枝区区何足托。此语令君意自消，双眸新退重重膜。鼻端余地大于天，挥斤请看无沾垩。吟诗写字到骨清，寓意乃佳工折莫。我年十五恃豪伟，废食忘眠専制作。人令瑕玷混吞声，将使骇世驱时恶。那知任已返吾病，迩来猛省能自薄。默唇僻处兀聋痴，十问烦人慵一答。聚呵随骂嗟愚狂，不详乃背初心约。我不怪君亦不嗔，君独何心惟喜跃。人生异趣各有谋，分定那可相更博。君不见谪仙历落解全真，月下一尊堂独酌。又不见渊明坦率从所好，闷遭五斗相纒缚。矧予于世百无求，纷纷固可俱抛却。岁月更如秋晚池，草木向枯泉欲涸。行看东风颠沛来，又丽繁红入斜萼。

密林影群阴，露叶光翻夕。幽人独经行，满院许秋色。几年涉岭海，颇亦历佳席。迩来寄江寺，痴坐室生白。吾家在漳南，万顷苍玉璧。何当附舶归，重拂林下石。此生一梦耳，梦觉试寻绎。倚筇作长啸，万事付鸟迹。若有闲中吟，无惜寄飞翼。

我昔游东吴，曾过南山寺。一识山中人，知是黄龙子。超然精悍姿，晓日出尘滓。坐令平生怀，未吐心已死。别来今十载，岁月乃如此。近闻归南都，老色更丰美。遥知君见时，机妙乳生水。道眼真鹅王，拣辨不容拟。应怪纳饭师，赶逐倒脱履。万象争惊吁，虚空笑启齿。却归下板头，破衲蒙冻耳。他日重相逢，烦君再指似。

仲夏林木深，古寺雨初足。殿阁风瓯鸣，闲庭草空绿。小轩试凭几，解箨爱新竹。点笔记题诗，粉色不受触。道人有佳处，面数良以熟。翛然亦无营，来往相追逐。此时偶相值，一笑天宇局。何当烹壑源，看此粟米粥。

我读瘦权诗，起舞忘华颠。疑与霅溪画，句法争后先。遥知清啸处，逸气生云泉。聊将笑时语，乞与人间传。思君发遐想，瘦坐如痴禅。便觉香炉峰，青碧开连天。太禅十年旧，生计良萧然。清辰一钵外，卧有三根椽。偷笑痴种子，梦幻供肥鲜。锺山领略游，相值衡门前。将谒道乡老，巨浪翻吴船。想见笑抚掌，衣裾雪花湔。

彦章退然才中人，讥诃唾笑皆奇伟。看君落笔挟风雷，涣然成文风行水。坐令前辈作九原，子固精神老坡气。儒生寒酸不上眼，此郎要是天下士。嗟予生计等飞鸟，翩翩吴头复楚尾。去年兴废看京华，笑傲清狂人背指。君独折简坐致我，迎门欢笑自挈履。旧闻牛鸣马不仰，女逐臭夫那有理。今年黄花南浦岸，忽然见君失声喜。僧房借榻营夜语，灯火照人如梦寐。怀中卿相且袖手，翰墨风流聊戏耳。行看上书苫块中，凛凛范公只君是。

空山无人舟壑移，坐看香烧行篆畦。兄弟华轩肯过我，堕甑与帚生光辉。著屐登山亦不恶，携被假宿良幽期。灯前绿髪映玉颊，风流未数崔宗之。夜谈词辩出神骏，顿尘赤兔真权奇。我欲置君帅河朔，军前千骑红妆随。望云题诗付横槊，玉带锦袍英特姿。又欲置君玉堂卧，雾窗棐几春昼迟。醉中草制敏风雨，诸公堵立相嗟咨。微吟拥鼻笑不语，恐未免尔无多辞。为君张灯扫东壁，他日重来读此诗。

君初髪齐眉，玉颊照秋光。诵诗巨万纸，一目俱五行。不信同舍儿，所阅随废忘。姓名入清禁，诏落铜山阳。十三见天子，奏对允且详。翻澜诵五经，如水传觥觞。环观共嗟异，朱紫如堵墙。华裾小旋制，初挂烦宫妆。归来汝水𣸣，夹道万夫望。指目无双裔，吟嗄有此郎。异态悬睿想，行看登庙堂。那知事龃龉，放浪鱼稻乡。顾我与君别，忽忽移十霜。更逢石门下，美髯如许长。抵掌话夙昔，夜语响山房。古人当大谬，噪索失其常。夫子独何得，坦率追羲皇。乃为任重器，愈抑道愈昌。作诗以寿君，他日未易量。功成径归来，复此山水傍。幅巾青杖竹，卒岁以徜徉。

筠袁唇齿邦，一水连清碧。朝行筠溪边，暮见秀江色。忽闻儿童音，乃知身是客。独归江上寺，杖笠倚空壁。犀颅会四海，香火自朝夕。相逢作熟视，面数心莫识。但记石门时，笑颊清光溢。惊定喜失声，卒语成小立。是时夜气清，隙月金蛇掷。念君当北行，钵饭从谁乞。我虽能少留，秋燕社已逼。一懽偶然耳，分首成陈迹。他年何处逢，话此空叹惜。

生计居然成脱略，投老南来看衡岳。禹谿久留困霖雨，低摧闷若剪翎鹤。朝来南寻度坡垅，针水秧齐鸟声乐。风光融融一都会，鬼祠雄深抱山脚。梯空延缘止巉绝，瘦策扶衰意超豁。拂云苍杉杂锦石，紫藤绿蔓相连络。石桥下视隔人世，但觉岚光翠如泼。亭泓无波自绀碧，涧草有香空错莫。忽惊梵宇堕林梢，宝势飞翔照深壑。欹斜万础盘苍崖，十步一楼五步阁。冰柱琼窗不知数，旒苏一一垂帘箔。犀颅道人相笑迎，冰雪形容无住着。午梵清圆林叶动，天花细雨无时落。凭高且复息疲颈，心清别殿鸣风铎。云开千里上眉睫，吴楚江山见浓薄。{山耆}阇如有女正色，春不洗妆秋拂掠。紫盖颀然似矜妒，半出晴烟翠棱抹。永怀堂堂武津老，天骨开张耳重郭。三生来游等儿戏，灵山一会俨如昨。他年遗迹旧岩下，拴索犹存众惊愕。解云此山增智力，鹏飞天风转羊角。江西驹儿快腾踏，青原麒麟亦超卓。折足铛中过一生，野蔬数根陈五合。故庵遗塔尚依然，行诵神交付冥漠。影不出山岂难事，准拟茅斋就林缚。退之南迁曾过此，好语夸词杂嘲噱。自谓忠诚动岳灵，望碑字字犹精确。但余佳处不可状，浪秃霜毫秋色阔。东坡唾笑成文章，山川胜处多奇作。暮年亦为儋耳游，不一过山山愧怍。为君试将说禅口，掉头长吟拥山衲。心胸便欲捏荒怪，落纸雷捶散风雹。要将杰句酬佳景，未怕山容作颦頞。

山高夜气催烦暑，竹风为作南轩雨。梦随柔橹到西兴，舣舟步入龙山坞。萧萧松下逢睿郎，问信远来亦良苦。觉来但记谈笑欢，不省懽时竟何语。卧看篝灯一点明，岭海茫茫隔吴楚。安得却如清梦中，杖履追随长尔汝。

兀坐思归不举头，窗风为我翻书叶。众中闻语认乡里，便觉石门寒疉疉。云庵已作白塔新，当眼风枝心欲折。道人丛林十年旧，古寺青灯夜相接。失声方欲问江南，忽忆去年淮上别。逃空蛩然闻足音，见子令人解愁结。地炉火冷霜月苦，一室喧哗终暖热。湘山破晓立俜停，秀抹铅华余积雪。故应山亦为余喜，隔岸遥看圆笑靥。千岩佳处可同游，明日波晴当理楫。

江夏无双果无双，子云赋工未必尔。那知一饭在家僧，真是潜山癞居士。春湖白鸥未入手，衣冠林中作蝉蜕。平生俯视造物儿，儿顽不省犹相戏。罗浮旧游今再游，一念去来开眼睡。泊舟隔岸望湘山，应爱烟霏浮幕翠。快当着屐上千岩，要看松风迎笑齿。公虽妍蚩付一目，定自胸中有泾渭。我非破头山下人，闻弦赏音亦风味。知君不传西土衣，一龙一蛇聊玩世。

只今海上青石牛，曾卧天子黄金屋。下看朱紫如堵墙，上前诸公遭抵触。眼高四海镜面空，潜山归来巾一幅。惭愧君家小冯君，自是河东真鸑鷟。文章五色体自然，秋水精神出眉目。人间不识但闻名，水非醴泉石非玉。江南一峰独高寒，时时笑语云间宿。弟兄出处两相高，故作云巢对山谷。

范韩醉倒眠荒丘，撼之不应民始愁。天生公副天下望，雷霆声名塞九州。立朝严冷传铁面，坐令鼠辈惊鱼头。上前论事伤太直，逆鳞投笏来南陬。长沙共渡一水碧，中流笑语惊沙鸥。湘西古寺夜对榻，高论自破千人浮。华藏法界在掌握，遇缘即宗甘自由。世惊海隅在万里，我视阎浮同一沤。坐中忽举毗卢印，印海印毛皆遍周。大哉此法本无碍，从公一游容我不。

陕西道人最声价，自与老南相逼亚。常恐清尘补缀难，那知乃有如君者。争传绝似余杭标，十年梦想空飘飖。迩来衡岳祝融下，一见便令人意消。道骨清闲神秀彻，湛湛光风磨霁月。高谈未了山日斜，篆烟已灭灰如雪。平生安得情相似，可怜投分今如此。且作山中盛事传，我忘朴陋君忘年。

西湖睿郎最高道，思之不已令人老。道人相逢吴楚间，闻说绝与睿郎好。年来学富身转贫，岂特诗胆大于身。法朋半是奇逸者，我亦放浪无羁人。霜威折绵寒入颊，长廊无人风卷叶。寒窗诵读夏日吟，和气坐令寒妥贴。笔端解语敏于口，网笺时作龙蛇走。烦君清哦当少休，万象乞怜争叩头。

我寻流水行，忽入霜华谷。山阴见幽人，目带湖山绿。语温如春风，韵秀自拔俗。暗惊枯木堂，栖此一枝玉。遥知夜窗深，雪响乱修竹。宝书掩残红，佳眠正清熟。逸想在西兴，清梦不容逐。觉来念行处，小诗欲收录。诗成写乌丝，银钩夺人目。棐几著牙籖，兴来还自读。

何郎西州来，逸气扫秋晚。平生贮书腹，中有文武胆。材如骆宾王，其直亦不减。上书论国事，忌讳失料拣。居然为逐客，安免投手板。世方例皮相，我亦作白眼。闭门古寺中，一榻聊医懒。迩来偶病渴，意绪觉萧散。颇怀当垆人，楚岫屡欲铲。我从山中来，携被夜假馆。地炉拥红金，妙语容细款。凛然忠义气，不肯受盘绾。正恐复一吐，与民作温暖。坐觉舟壑走，岁月不可挽。人生一梦耳，勿作镜中叹。何当结后期，相携游汗漫。

湘山半夜雨，断我西湖梦。卧看读书灯，花作扶头重。晓窗晴泼眼，倒挂闻幺凤。起寻殿寒梅，小立幽香喷。柳丝不胜绾，笋庭春脉动。春色已如许，乐事非一种。平生所怀人，忽此笑语共。云轩为谁停，危坐山衲拥。眼高空丛林，志大骨森耸。开怀见赤心，亹亹饱谈诵。坐客鹤脑侧，我亦快心孔。袖中出新诗，笔力发豪纵。风日丽醇酽，黄泥初扬瓮。舌根有沧海，潮辩自掀涌。何当横枯藤，啮镞追两本。吾宗欲颠覆，支者例阘茸。君能为我起，逸足王良控。我诗如石田，疏理终无用。朝来强鉏垦，秃笔时呵冻。摩挲铜鍱腹，博君一笑捧。

溪毛数叶一寸碧，风姿底事能清癯。戏将红玉旋螺石，共置雪色花磁盂。沙泉甘滑见毛髪，时时酌以浇根须。苍然棐几明窗下，五月秋色磨肌肤。已忘身世在南岳，勿觉梦寐游西湖。遥知夏木午阴静，篆畦半破烟舒徐。莫翁睡足百事懒，相看微笑依圆蒲。

进公事业颇拔俗，欲凭妙语招遗魂。文章种性欠疏理，焦芽故态何足论。心知高人笑谀墓，抱羞无地容逃奔。佳章忽来生喜气，风轮载我登昆仑。徐观笔力作波险，正与醉素争弟昆。山高水深世听莹，爱子赏音知道门。

此山分得僧中龙，独论悬断今年丰。定知胸次有造化，是非饱更田舍翁。清晨一雨符君说，喜如初得丹砂诀。精神矍铄口垂涎，一饱可期扶病劣。老来百事不如人，但愿{禾巴}䅉秋如云。莫如往年水车联，龟兆坼出生黄尘。莫翁心地绝榛卤，圆中规而方中矩。千偈平生如建瓴，此诗可意真时雨。我诗脱口酬未当，只欲与君凭阁望。万顷连天绿锦光，舞浪崩腾似春涨。

韵如风蝉蜕尘垢，气如春容在杨柳。风流翰墨俱细事，自是吾家道门友。十年契阔挂梦寐，一见令人忘白首。况在祝融眉额间，青碧连天雪晴后。冷斋拨炉闻夜语，雪灰消尽红金斗。君才合在台阁间，簿书堆中不应有。且置玉堂风雨笔，来试牛刀霹雳手。民奸吏滑本有神，到君难藏如鼻口。卧驼忽起便过人，再拜当为乃翁寿。此诗乘怒勿示人，愿君低回为遮丑。

萧寺霜晴日初吐，曦光烟翠横深坞。经行迟立望吴山，气势飞翔争入楚。山中有客冰雪姿，十年不听吴邦鼓。忽然曳杖出山去，安禅后夜知何处。石龛看月莫降龙，栗林暮过应冲虎。此生聚散等浮云，可怜俯仰成今古。吴江一色成瑠璃，有寺正临江上住。他年法眼照人天，赠诗记取南州祖。

胸中蓄奇为谁吐，闲卧湘西云一坞。兴来落笔如崩云，五字凭凌气吞楚。我诗望见倒降旗，攻之何必更鸣鼓。独对湘山夜色晴，万壑千岩最幽处。卧要明月听松风，为君哦此文中虎。此生身世付一戏，安用声名照千古。知君大用参黄蘗，三篾束腰随处住。何当峰顶结茅庐，要看掀髯呵佛祖。

道人秀发兰牙吐，家在金华最西坞。不从大士携画轴，一筇千里来游楚。评诗结髪师浣花，论字童牙夸石鼓。我皆不能但知爱，亦似胸中有佳处。气韵翛然松上鹤，意态索寞阱中虎。却于翛然索寞中，诗句时时出奇古。乃知笔力有神助，三峡迅流辄于住。疑非蓬髪休上人，定是秃头杨德祖。

赤河沙泉自吞吐，北崦疏钟答南坞。凭栏试诵鹏鸟文，洛阳少年亦翘楚。当时七国犯谋议，睢阳不复闻鼙鼓。时更事往空流水，豪魂英魄知何处。金华衲子如玉清，温粹愈恭如履虎。明章秀句出仓卒，慷慨山川吊前古。篇篇秀发春欲酽，便疑造化毫端住。不须众口夸昼公，苕溪君作中兴祖。

幽寻忽觉暗香吐，竹西知有梅花坞。一枝试摘与君看，念君明日当离楚。戛然飞去若惊鸿，弃掷自嗟如卧鼓。遥知旅枕生清梦，梦到江南春好处。苍杉拂云烟翠深，为吊大雄山下虎。我识山中因褊头，骨目清坚貌淳古。便欲闲提折脚铛，柏子庵边结茅住。行看谈笑起云门，海上横行如乃祖。

黄梅为法去，睦州缘母归。两事世难兼，二老其敢违。君看去留意，日月争光辉。子方童牙中，已喜家翠微。既长游四方，万里孤云飞。方将追新丰，冰雪横锋机。讣音辄僵卧，声吞泪沾衣。平生哺乌情，栖风无定枝。大江浪如山，飞棹不可追。要当济安流，龙神严真威。一杯春露香，仰荐天地慈。更期办白业，慰此罔极悲。

文如水行川，气如春在花。挟书随乃翁，千里游京华。人生少年乐，于子何以加。上庠阅英俊，过目知等差。君才固逸群，如金浑泥沙。明年对殿陛，落笔翻龙蛇。遥怜绿槐阴，绛帐张红霞。金门看跃马，芦鞭作横斜。滔滔九衢中，懽情浩无涯。驭吏亦傲睨，隐语相嘲夸。红妆莺燕语，拭目兴叹嗟。知谁乞佳句，骏墨字如鸦。

汝江软碧摇寒空，环江玉色罗五峰。神奇融结孕千载，于是代出文章公。荆公道德辈孔孟，致君勋业伊周同。君侯才气真不减，行看接武隆休功。妙龄人夸好风节，气压颍汝何其雄。曾经大笔战文阵，豪俊莫敢撄其锋。老师硕儒玉堂上，争看洒笔回春工。果然一日盖天下，声名熠燿驰华戎。都城立石传万口，士林矜气横长虹。岩僧废弃谁比数，亦复诵咏懽填胸。迹微自恨不及识，向风每觉劳双瞳。天公恤此慕善者，因遣识面山水中。坐令平昔心变灭，譬如尘净余清铜。自夸问道陕西老，道人况亦参禅宗。与君于法实昆弟，姑留十日游从容。拙诗别君无崄句，何从赏我双颊红。他年揖让对明主，回顾此会成虚空。蹄轮冠盖塞门巷，容我剧笑应无从。

临川富山水，井山最深幽。愧我今日来，自非清散游。试问井中龙，吾行汝知不。高秋嗜酣卧，此计非良谋。晚稻已及穗，一雨足可收。曷不跃而起，霈然泻南州。要看贤使君，放衙拥黄䌷。

平生阅诗如阅马，自怜双眼如支遁。子因句法马群空，爽气横秋太神骏。上苑花光缠肺肠，西湖霜晓磨风韵。较君年少翰墨场，贾生仲舒觉寒窘。醉中逃禅亦不恶，况复机锋类庞蕴。奉身一饭聊自珍，富贵功名苦寻趁。凤巢定生五色雏，文章从来论种性。嗟余索寞卧空山，多生垢习消磨尽。但余欲识天下英，毙蛇脊尾犹一振。岁月去人江浪翻，何时仰此摩天峻。

雷捶雨骨天为低，行云趋走不敢迟。桐英满地谁拾去，花态正颦魂欲飞。紫金蛇光谁掣断，堕空万点跳珠乱。须臾井滑绀无泥，琉璃骨软争道驰。乱红残萼惊千片，可怜憔悴吴姬面。林光草色自连天，残香依约知谁怨。

小槽横捧梳妆薄，绿罗绾带仍斜搭。十指纤纤葱乍剥，紫燕飞翻初弄拨。梨园曲调皆品匝，敛容却复停时霎。日烘花底光似泼，娇莺得暖歌唇滑。圆吭相应啼恰恰，须臾急变花十八，玉盘蔌蔌珠玑撒。坐客渐欲身离榻，裂帛一声催合杀。玉容娇困拨仍插，雪梅一枝初破腊。

我生少小秀不丛，题诗落笔先飞鸿。一从废弃脱毛髪，乃与石田樗木同。平生百虑湛古井，无复掀涌波春风。尚余覻书旧垢习，终日伏桉如哑聋。默观前古忠义辈，光明硕大皆人雄。闻之恨未目亲历，周行四海如萍蓬。猛闻君侯富道义，浩然养就如婴童。笔端五色藻造化，经纶事业罗心胸。扬清激浊出天性，英声不减狄梁公。一节直走汝水上，回首弊帚香炉峰。徘徊一月不及见，痴坐掩扃知命穷。霜清昨夜兴飘忽，匡山落我清梦中。吾身去住本无系，便欲登舟而向东。再惟君侯未我识，恨遗他日山水重。作诗愿见亦不恶，谷风从虎云从龙。

肉身大士延平公，眉毛如雪声如钟。东坡醉眼亦多耳，信口呼作僧中龙。坐令玉色烟峦里，晨钟暮鼓三千指。而今滑冷撼不应，青灯白塔临寒水。上人谈笑有精色，闻是延平坐中客。紫霄峰下曾相逢，别来几何头已白。地炉夜语寻前事，当日交游半生死。与君等是三眠蚕，浮世百年那免此。我寻旧游聊自娱，忽然见君懽有余。一笑且从吾所适，后会重来知有无。

烟霏含空青，向晚望逾好。欲行落瀑边，俊鹘屡侧脑。偶携白髪禅，步尽青松道。孤鸿聊送目，瘦策自扶老。甚欲东涧阴，缚屋安井灶。我亦个中人，归计嗟不早。永愧岩上僧，松鬛和云扫。

方忻望庐山，忽见苏养直。向来败意事，捉手一笑失。澜翻诵新诗，与山争秀色。归来对青灯，危坐口挂壁。翰林谪仙人，隐显吁莫测。正恐骑鱼去，千里作一息。

可师有奇骨，吐语愕众口。秀如出盆丝，媚若春月柳。旧咏雪梅词，便觉落渠后。抱疴亦同粲，视身一尘垢。卧看东溪云，悬瀑激窗牖。庐山久无僧，殿阁空华构。谁知千岩胜，竟入此郎手。我痴世不要，冷落如弊帚。但意君可夺，独能容我不。

庐山万木春已透，满目春光迎马首。北山攫饭借榻眠，一任春山穿户牖。道人闻是福唐来，石门曾结游山友。相逢未说一笑懽，且忻春色浓如酒。何当瘦藤上孤绝，深谷忽惊如锦绣。人生超放当趁健，东风已暗藏鸦柳。

意行忽出门，欲留聊植杖。云开飞来峰，岿然眉睫上。气势欲翔舞，秀色无千嶂。万物皆我造，何从有来往。大千等毫末，古今归俯仰。心知目所见，皆即自幻妄。如窥镜中容，容岂他人像。颇怪胡阿师，乃作去来想。此意果是非，一笑声辄放。且复临冷泉，举手弄清涨。

眼高四海语英发，自应文章有家法。金陵地肺山川骄，要君诗句时弹压。东来藉甚名誉传，景星瑞鸟人争先。忽惊华气倾坐客，但觉人品春湖前。一杯春露容同啜，更看归舟登一叶。遥知笑语散惊鸥，万顷烟波上眉睫。念君怀中有卿相，何时摸苏一唾掌。要看儒林万口夸，文公诸郎能世家。

一子被夺去，囷廪遭火焚。冷官寄僧舍，僮仆卧朝昏。平生五色笔，落纸生烟云。文章竟何用，袖手声一吞。东坡昔无恙，豪俊日填门。君如汗血驹，胆气终逸群。坡今骑鱼去，众客亦缤纷。翩然淮海上，霜鬓此身存。我亦识坡者，一见等弟昆。乃知水与乳，自然和不分。心期营一笑，发君双颊温。那知堕机阱，面上余唾痕。我公佯瞌睡，嘲诮了不闻。遥知读此诗，拊手髯一掀。

去年锺山今夕晴，二豪兴发来扣扃。开轩咄嗟办法供，一味万壑松风声。颓然意适相枕卧，便觉语笑纷先争。我方小立倚风槛，君忽蹶起孤髻撑。今年此乐堕渺莽，维摩卧疾毗耶城。乌衣郎亦憎俗子，闭户卧看星河横。美髯和易坐畏暑，扁舟散髪歌月明。遥知君定宿浮玉，诗狂欲跨横海鲸。传闻已至蒋陵坞，留滞未归宜一抨。连床夜语久不理，砚席忍垢珠网生。乃尔弥日复信宿，不为万顷无浊清。推挤不去有深意，恋此百瓮郎官清。瓮边被缚真有道，酒后耳热良高情。不嫌折简苦招唤，要看款段兀醉酲。

山舟不肯留，白髪日夜益。晓窥青铜光，乃觉朱颜失。故人半凋零，行吟百忧集。旧山天尽头，岁晏衰眼力。高枕此山泉，比兴复何日。百年暗相惊，奔忙如瞬息。乔松亦已尘，仙术无烦乞。

礼法日荒芜，坦率日增益。唯余枯藤枝，起坐不相失。山枕孤云归，林寒倦鸟集。爱此亦题诗，钝涩见才力。乃知衰老来，全殊少年日。劳生知几何，万事归叹息。𨱄斧好濯磨，当就阿谁乞。

此来渐觉身无累，欲学灊溪讳名氏。锺山万顷独经行，山日松风吹冻耳。闻有僧从法窟来，当锋戏作横机试。探怀示我妙伽陀，两翁回互偏中至。乃知道德无贫贱，□□相求亦相契。妙谈何日看挥斤，此老鼻端有余地。

茅檐分首才信宿，佳句俄惊照云谷。两翁諠閴姑置之，银钩勒出鬼神哭。识君笔力回春工，妙语天成绝雕㔉。是时秋阴泼庭户，微月珑璁隔寒竹。便觉玉川照映人，譬如六月失三伏。深云开轩亦不恶，窗户青红照林麓。方欣杖履日追随，渐喜并崖村路熟。平生与山寔神会，戏语嘲词杂山绿。要当终副此轩名，绝境于君岂宜独。悬想青灯夜对床，香火净缘期昔夙。此诗烦寄谪仙看，要使轩渠笑捧腹。

朝为北山游，暮作南涧宿。此生亦何幸，称心良易足。青灯委昏花，笑语暖幽独。月出东南峰，升此一轮玉。开扉发清啸，意行无涧谷。胜韵高摩空，妙语清到骨。亲朋万石门，门吏千锺禄。如何饭薇蕨，衲子相追逐。明年守北屏，夜直黄金屋。应怀此夕游，梦想亦清淑。定有寄来篇，吴笺烦自录。

单衣喜和风，诗眼爱空翠。野亭亦翛然，散坐聊倦倚。坐久忽闻樵，见视一笑喜。那知深林外，曲折见流水。幽光弄绀碧，春色泼秀气。去为千顷泽，堤柳相妩媚。月光方下彻，浮空见頳尾。投砾戏惊之，扑摝沙禽起。归途望林壑，烟霭隔山寺。便如斜川游，岁月亦相似。

龙孙初长浙江曲，疏影萧萧濯寒玉。平生知爱足风流，只有山阴王子猷。而今流落苍崖顶，暗换年光乡路永。冰敲雪压未应衰，鸾凤不栖空故枝。坚干犹堪制长笛，最合宫商胜金石。为君吹动镜湖秋，惊起双龙翼小舟。

北窗赏新晴，睡美正清熟。竹鸡断幽梦，朦胧不能续。卧闻故人家，山茶已出屋。欣然一命驾，妍暖快僮仆。千朵鹤顶红，染此一丛绿。坐客例能诗，秀句抵金玉。携过回龙寺，扫壁为君录。逸笔作波险，欹斜不可读。坐惊殷床钟，暮色眩双目。入关更清兴，市井乱灯烛。人生分万途，称心良易足。时平且行乐，余宾非所欲。

王郎本豪放，富贵缠缚之。颇复厌丝竹，来听松风悲。叶侯须似棘，谈兵辄纷披。恃此文武胆，英气吐北西。正直威鬼神，动欲焚淫祠。道夫忧国心，造次常念兹。事功未入手，愤酒谁共酾。正恐追老范，一吐胸中奇。秀实气刚大，归宿未易期。新诗弄清婉，霜晓临湘湄。锺山冠世境，登赏乃所宜。林间见隐者，面有无求姿。不必问贤否，但读诸公诗。我无支遁才，敢逐王谢为。推挤幸不死，岂非怜其痴。一昨阅诗战，望见仆旌麾。今能犯矢石，居久气自移。

迂疏世不要，冷落眠山寺。空山断往还，落花自流水。平生所怀人，那料千里至。懽极看屋梁，通夕不成寐。晓从城郭来，山亦为余喜。登门见眉须，已觉增爽气。洪徐皆人龙，论议例英伟。君于二老间，妙语发温粹。胡为下僚中，混此万乘器。摄衣愿从君，举步惧推鄙。安知出爱忘，剧谈略势位。便欲携与东，载我以船尾。予生分奇蹇，事事得败意。独于天下豪，未识已神契。天公亦见怜，以此厚我耳。西湖今古胜，前辈风流地。风月久干没，画舫谁料理。行当入君手，想见饱风味。不得陪清游，起坐终夜喟。定有湖上诗，无辞远相寄。

蜀客快剧谈，风味出讥诮。众中闻巴音，必往就一笑。道人西蜀来，风度又高妙。吾家长头郎，高蹈万物表。平生少推可，说子不知了。吾初意魁梧，一见殊短小。篝灯款夜语，每毎犯吾料。貌和华林风，气爽霜天晓。坐令岑寂中，绝尘追騕袅。君看显与讷，出蜀亦同调。竟如众星月，声光泼云峤。子亦当加鞭，岁月一过鸟。

我怀希夷老，如哑无处诉。忽闻得生还，失声喜能语。想见如镜中，仙风拂眉宇。欲问华严宗，忽觉隔吴楚。摄衣出从之，久疾恐顿仆。佳哉蜀道人，精爽驰揵武。殷勤愿偕行，得书即径去。我生百无求，青山满门户。公卿一□□，掉头不回顾。斯人独难忘，自不知其故。夙昔当问佛，□□亦法侣。达书理故事，已办住山斧。太虚吾斧柄，能□□收取。

锺山对吾户，春晓开烟鬟。白云峰顶泉，绀碧生微澜。经年未一酌，对客愧在颜。两翁亦超放，瘦策容跻攀。大千寄一瞬，境静情亦闲。是时天惨憺，佳处多遗删。立谈共嘲谑，豪气破天悭。临川冰玉清，风流继东山。兹游适所愿，但恨无弓弯。东阳邱壑姿，痴绝胆亦顽。孤坐巉绝处，掉头不肯还。天风吹笑语，响落千岩间。归来数清境，但觉毛骨寒。从君乞秀句，端为刻斓斑。

我不识公衮，时时见醉墨。爱其吐词气，人品极英特。君看句中眼，秀却天下白。前辈风流尽，尚复余此客。世议隘不容，道山归未得。三年谪湘楚，妙语敌山色。归来大江南，声价长籍籍。我亦不羁人，梦境聊戏剧。要当径寻君，已办登山屐。想见一秃翁，攫攘吾辈侧。

湖山烟翠层，千叶青莲拆。公家莲菂间，如眼不自觌。一登功名途，富贵两追迫。开轩延爽气，拄笏望秀色。锺山盘万丈，云破见尾脊。殷勤度邑屋，分此一寸碧。升空带青小，撑汉螺髻出。我亦个中人，登览增眼力。知公寓逸想，喧不碍岑寂。给札令赋诗，相顾愕坐客。愧无暮云词，涴公雪色壁。

华亭富文物，最后机与云。妙年翰墨场，唾手立奇勋。万物鼻一垩，驰扫数挥斤。道人出尘者，一见过所闻。置之缁衣林，玉石宛自分。能将霅溪昼，解追青龙氲。超然劲高节，冰雪看此君。故应知见熟，玉骨久受熏。天眼视浮俗，争奈空煎焚。我寻住山侣，识子吴江𣸣。人生各有适，未易分黠嚚。风物亦自私，草木俱忻忻。何当断岸坞，赓歌苍石垠。我诗无杰句，愧子才逸群。此篇颇尚有，句意雅而文。把玩值清月，林影白纷纷。高怀亦自放，岂以我辈云。君看功名事，真如过耳蚊。行将挂社籍，莲沼开奇芬。劳君读此诗，正如莸与薫。

君家兄弟万人杰，何止才容夸两绝。忆昨江南山尽头，西津渡口曾相别。君时惨然缞制中，行将扶护归吴越。我亦买舟还故山，社燕秋鸿那忍说。客中不觉舟壑走，迩来飘忽经岁月。毗陵那料又相逢，喜君美髯冰玉颊。竹轩堆髻话临川，清论无穷如锯屑。意消已觉在秋乡，坐令五月失炎热。归来喜甚不成寐，起步空庭听风叶。念君姓名悬睿想，吴江未可停舟楫。欲看騕袅付王良，相鼎烦君为调燮。平生无求任所见，往往撩人面红冽。恃君犹作故人看，此诗聊当名纸谒。

此翁胸次足江山，万象难逃笔端妙。君看壁间耐冻枝，烟雨楂芽出谈笑。想当郤立盘礴时，醉魂但觉千嵒晓。恨翁树间不画我，拥衲扶筇送飞鸟。并作玄沙息影图，禅斋长伴炉烟袅。王郎自是玉堂人，风流合受莺花绕。何为爱此枯瘦枿，嗜好果超凡子料。为君援笔赋新诗，诗成一笑尘寰小。

西湖招提三百六，佳气如春在眉目。一番雨过吞青空，万顷无波鸭头绿。望湖楼阁独自登，烟霏向背攒寒谷。想见襄阳孟浩然，此中有句不容续。道人生长西山阿，骨清气明韵拔俗。久居京国压尘土，一夕归心俊如鹄。明窗为君研破砚，落笔转头风雨速。龙山深处如定居，就彼结邻容我卜。

浊流一千里，快泻如建瓴。解舟东湾桥，昼夜不得停。忽惊万顷碧，一举当眼青。自推舴艋窗，出步杨柳汀。精神觉萧散，鹤雏生翅翎。僧伽坐阅世，层崖登青冥。生涯亦何有，随处悬盂瓶。洗心依老宿，湛意终残经。回头大梁梦，尘迹俱凋零。余亦厌久客，行趁东扬舲。会宿淮山阳，话此遭熏蒸。看君新句法，霜刀新发硎。

芭蕉莫寒心欲折，密烛华光清夜白。春风吹梦正扶摇，□高堕落银蟾穴。青鸾睡稳云委地，桂叶初齐香不□。千门万户金碧开，时时忽见如花妾。心清别殿闻□□，觉来殷枕哀怨声。月廊花影无人问，金鸭香消风□□。

政和官焙雨前贡，苍璧密云盘小凤。京华谁致建溪春，睿思分赐君恩重。绿杨院落春昼永，碧砌飞花深一寸。门下宾朋还毕集，碾声惊破南窗梦。高情爱客手自试，春雾脚萦雪花涌。聚观诗胆已开张，欲啜睡魔先震恐。我有僧中富贵缘，此会风流真法供。定花磁盂何足道，分尝但欠纤纤捧。七杯清风生两腋，月胁澄魂谁与共。戏将妙语敌甘寒，诗成一吊卢仝冢。

雪里壁间枯木枝，东坡戏作无声诗。霅川谪仙亦豪放，酒阑为吐烟云词。闹传秀色绝今古，正如四月出盆丝。老僧遮护不许见，敲门游客遭慢欺。我来拟看亦乘兴，兴尽却还君勿嗤。

君诗清绝若冰壶，读之六月失烦暑。我虽好吟无逸才，空有千篇俗于土。料君肺肠饱清秋，驭风骑气无何游。投毫欲和先噪吻，诗源悭涩劳披搜。吾庐题者遍今古，今古当以君为优。我今即死且无愧，先生未识真吾羞。

道人西岳来，气与秋争晓。读书如壁月，罅隙必委照。当从贤俊游，运斤端得妙。傥明句中眼，王良控騕袅。嗟余老渐衰，绿发亦加少。喜君解妙处，见博而知要。录余一千篇，正可付一笑。同归漳水垠，乘月答清啸。睡起山花开，脱履万事了。

醉隐琴无弦，乃得琴中意。诗髯轩无山，而有看山味。青山随意有，那复问城市。醉眼看雉堞，便觉是横翠。因以名吾轩，坐卧增爽气。春花解言语，风松中宫征。我来不能辨，夕阴满窗几。颇怪灵鹫峰，颠狂复飞至。清啸呼白猿，愧我非慧理。戏题五字诗，平淡出奇伟。君应意挑战，讵敢摩其垒。大胜赋子虚，夸词托亡是。

暮烟重山翠，微风壮松悲。吾为五顶游，税驾修水湄。阿余幽国来，细路盘颠危。褁饭夜兼程，杖笠寒相追。入门一调笑，如获璧与珪。问来何所欲，雅意在诗词。念余绿发日，不减子辈痴。是中有何好，迷著不自知。败煤磨破砚，冻笔时呵之。诗成思掀豁，熟读忘倦疲。乃知少年病，根蒂老未移。双林古禅宇，檀越多孝慈。明年东游还，买山缚茅茨。市蔬近易致，红饭熟夜炊。得饱即甘寝，万事付儿嬉。子辈当从我，林麓相追随。十年何足道，乐死以为期。

六月稻田龟兆坼，十日愁霖潦翻室。试来嵒下酌此泉，□寒一泓无减溢。以杯浮之著沙石，戏投鲋鱼露尾脊。谁令空阶响环珮，卧听泠然心境寂。诗成窗户湿空翠，便觉西山排闼入。

由心有痴爱，痴爱乃有业。因业疾病生，痛此百骨节。声相成呻吟，齿颊空咬龁。侧眼看圜扉，以手枕匣褉。观此心无形，安得有业结。业结如空华，病宁有枝叶。方作是念时，颠倒想即灭。心造古佛様，路入法界辙。稽首甘露味，销此烦恼热。

出狱未两月，单身寄孤馆。别甑容搭馏，酬以涤椀盏。那知复入狱，亲旧无半眼。但余半月粮，何以供岁晏。摩挲没柄杓，准拟吃官饭。来生空敛眉，其室亦喟叹。丛林明白老，寰宇洪觉范。所至神物护，尔辈见不惯。我说此偈已，万象俱称赞。

我觅应佣者，忽得黄与雷。结束颇精悍，拱喏骇吾侪。从余今几日，临事见肺怀。立身守中直，勿自无疑猜。为奴不欺主，乃是廊庙材。何必弄笔语，然后为贤哉。纷纷贵与贱，百年同一抔。弛担坐亦汝，万事付浮埃。

堂堂福德相，凛凛龙泉威。天神护戒足，山鸟曾巢衣。弥天并舆载，清凉七帝师。其徒今日荣，渠心终笑之。一钵游人间，不言行四时。胡为肯至此，惊定心愈疑。乃知明月净，曾不憎污池。异哉月旁星，随逐相因依。群囚手加额，雀息瞻梵仪。吾亦失沉疴，一笑欢解颐。

招谤坐多谈，近稍遵寡语。仰嗟浊恶世，友道终愧古。君独淡无营，诵经如谷布。见人作白眼，此意吾亦与。十年云水间，所至每同处。旧游虽陈迹，历历尚可数。更期秋风高，结伴湘山去。我生无寸长，百事仍莽卤。不知独何修，得与君辈伍。无乃造物者，不杀念痴鲁。云居无所为，粥饭听钟鼓。不材获饱暖，此德荷佛祖。诗成自夸笑，闻者亦惊顾。已决寡语堤，事过乃知误。毕卓卧瓮边，谢琨挑邻女。见之独傲然，真情人不怒。君能识此意，吾语亦可恕。

大圆庵中亦何有，但有草座枯藤枝。朝来壁间亦图画，何从貌此宁馨儿。发光抹漆肤琢玉，坐睡俛然方拄颐。当时两脚不肯举，今虽有口如当时。知谁逸想寓此意，必也高人非画师。我遭俗瞋坐多语，坐客厌处终不疑。兴来曳杖出门去，路穷回反无涧谿。见之心怍有愧色，君以赠我聊针之。亦知褊心当服韦，命车何必先锋为。从今靖然痛坚捍，正恐习气时决堤。细看忽忆孔北海，曾读曹瞒禁酒词。

我生风韵无尘埃，扬清激浊心不回。少年不忍混白黑，出言动辄为身灾。突汀出岸水必拍，乔木颖林风必摧。乃知此世要不免，毁誉于吾何有哉。君今欲脱此等忧，献君一策真良谋。人言白璧为石头，唯唯慎莫分劣优。坐中亦复发一语，众将环视如仇雠。此策简截君牢收，饱食熟睡且随流。泛然四海无不可，人将爱与君同游。

破屋如马厩，楚囚亦王尼。名士连璧来，下马气吐霓。论高玉屑锯，意妙鸡骇犀。君看八尺姿，一尾抹万蹄。弟昆清净妍，俱当籍金闺。胡为披白帢，作队趋尘泥。漏风驼止卧，跨海鹘方栖。何时对陛下，道与稷卨齐。功成归修水，春风雨一犁。嗟余世不要，所至值涧溪。愿从诸郎游，日涉长灌畦。

宝公禁锁寻常事，形如聚墨非实然。濳庵去眼十五白，再见敬仰加拳拳。黄龙今代南阳老，而公不减真耽源。眉须俱荒气深稳，幻灭都尽光浑圆。公登八十我才半，道义乃尔相忘年。西山无时渡漳水，洞壑俨在眉目前。祝公勿学亮座主，兴来径往呼不旋。

冲虎困顿归，投枕眠烂熳。夜晴霜月苦，睡美不知旦。日高披晓绿，万事付衰懒。百年炊黍久，强半得忧患。起临清浅流，白发不可拣。此生终一壑，形胜已入眼。明年定来归，茅屋并崖瞰。掩门无营为，一味工寝饭。

我昔度瘴海，夜浪光熳熳。经旬困掀簸，饮食借日旦。动辄值墙壁，更觉归心懒。平生百念灰，但有身为患。卧看生与死，两者无可拣。那知故园山，秀色长在眼。爱此□洌崖，中有山房瞰。会当持老齿，嚼此无沙饭。

杨柳风萧萧，芙蕖晴熳熳。水阁试新凉，披衣快清旦。幽居非养高，一榻聊医懒。嘿观四大空，吾复有何患。上人超诣姿，丛林得精拣。勿嫌白兆村，真是人天眼。穿云得得来，其他空非瞰。遂为信宿留，与子同朝饭。

道人弃家年最少，毛骨稽山冰雪妙。为余远出仙庐峰，云晴水寒秋自晓。孤风峭世凤增击，高谊映人珠自照。嗟余苦遭梦幻纒，龟囚蚕缚何时了。明朝定向旧庐归，想见盘空云露小。当期半夜立西风，月中拾取吹来啸。

哑羊苾刍纷作队，口吻迟钝懒酬对。猛公来自知足天，南山爽气增十倍。为公放意谈海山，神颀透出形骸外。八月中秋滋露华，千岩尺璧生光彩。正当刻志从炉峰，看子稳骑元气背。

昏花委篝灯，夜雨集梧井。空房啮饥鼠，坏壁咽寒蚓。有生独多艰，念极泪殷枕。亲朋势宜绝，丑恶讳闻听。弃遗等苦李，零落如断梗。忠也新数面，义已到刎颈。愿留广推挤，守护轻躯命。逐臭宁有理，嗜痂亦天性。人情骨肉离，道义燕秦并。相逢百忧中，如热啜甘冷。气清秋泼山，韵胜月夕镜。何时一丘壑，携子脱尘境。风林作清歗，追步千峰顶。

我昔海山度寒食，虽有花看非故园。今年寒食花又见，已在故园疑梦魂。虚弦丧气念前痛，瘴面敢辞增唾痕。此生流落坐旷达，晚悔坦率加辛勤。觉城老子天乞我，人品秀拔高摩云。定应分身在绛阙，想见珮珰裙褶𫄸。君看翰墨吐秀句，绿杨春重含朝暾。袖中功名未暇探，且复行乐追幽欣。陋邦忽见洛阳面，为谁扶头清露翻。残春风日太醇酽，发妆初罢争迎门。丰肌忍调獭髓医，笑涡尚初红朝温。谪仙点笔风雨疾，少陵眼寒烟雾昏。公独寓之一戏耳，宁用解语方佐尊。夜深秉烛花不睡，饮到落月窥金盆。情钟耳热意一折，赋诗遶纸风雷奔。诗成我读辄起舞，自忘首秃衣绁袢。泠然驭风欲仙去，引手便觉天可扪。归来僵卧数屋角，万象困顿天不言。

三年窜南荒，两过中秋夕。月不弃羁囚，高义照罅隙。凛如寝雪霜，但觉炎瘴失。梦清不敢归，鲸浪溅天白。中原一转首，心折数弟嫉。遥知亦念我，看至玉轮侧。有生穷至此，甘作死生隔。今年又中秋，气味如夙昔。筠溪遶茅芦，波影登几席。危磴通石门，高眺屡顾陟。空山夜气升，草木正蓊郁。超然凛清癯，可即不可及。华纷落无余，但见霜露实。三子新间旧，学问川增益。骏气不受羁，奔颿初伏枥。人生一大梦，聚散两戏剧。境岂妍鄙哉，而心自南北。忽惊西楼高，含光下注射。林叶动流水，楯瓦粲佳色。翩然步修径，杖履草露湿。地坐閴无人，但闻虫唧唧。清境难抱石，秀句为收拾。明年当复和，胜践要缀续。晴阴万里同，世路致欣戚。付与市朝人，举酒相叹息。月虽默不言，泾渭视喧寂。

一昨海外归，尽见故山侣。夫子独未见，梦想识风度。今日复何日，乃获抵掌语。犹疑是梦中，惊定无所睹。欣然诵新句，句法杂今古。初如涉微波，沙石俯可数。忽惊锋刃攒，凛然为毛竖。可读不可识，森严开武库。百态出俄顷，春破赖缀补。词高殆天得，那借江山助。人间有此客，而使衣涴土。君看绛阙姿，矫不受控御。大言蠢上商，坐此得龃龉。天公聊戏之，一官良蹇寓。天风吹绿鬓，醉眼盖寰宇。阎浮一沤耳，是身等唾雾。功名付揶揄，富贵我剧具。道山弱水上，凝睇隔烟雨。夜晴觉天多，月好笑起舞。引手挽醉袂，恐骑紫云去。

凶衰不祥忧患变，卧念余生真自厌。向时衣裓识天香，朅来唾痕余瘴面。故人诃讥岂忍闻，新交推挤不容喘。子独心翔异众人，追逐南来不辞远。重逢难取梦中物，一懽且喜身俱健。忽忆南荒海外时，敢料北山松下见。莺唇清滑柳困顿，醉人春色初醇酽。莫凉香雾满村落，轩包到榻眠山店。我已归休万事足，但余老眼遮黄卷。静时颀绍痛诫我，先须从此焚破砚。念子怀亲渡大江，枝叶行复登淮甸。分携一语有精神，行藏直使珪无玷。

山深久不晴，领略三伏暑。夜凉闻风泉，疑作空阶雨。但觉纸窗明，不知山月吐。阶除偶独立，满庭浩风露。室闲门未掩，时有飞萤度。余生愿俱子，万壑千岩处。艰难百忧中，长恐此心负。今宵复对榻，乐事遽如许。地偏心亦远，喜俗忧自去。风光如辋川，窈窕辛夷坞。以短暴弟长，正坐功名悮。何如庐山阴，一水断世路。持远两镜临，于中可无睹。此诗若散缓，熟读有奇趣。便觉陶渊明，仿佛见眉宇。

道人去我久，书问且不数。闻余窜南荒，惊悸日枯削。安知跨大海，往返如入郭。譬如人弄潮，覆却甚自若。旁多聚观者，缩项胆为落。僻居少过从，闲庭堕鬭雀。手倦失轻纨，扣门谁剥啄。开关忽见之，但觉瘦矍铄。立谈慰良苦，兀坐叙契阔。谁持稻田衣，包此剪翎鹤。远来殊可念，此意重山岳。悃愊见无华，语论出棱角。为余三日留，颇觉解寂寞。忽然欲归去，破裓不容捉。想见历千峰，细路如遗索。相寻固自佳，乞诗亦不恶。而余病多语，方以默为药。寄声灵石山，诗当替余作。便觉鸣玉轩，跳波惊夜壑。

駮云漏微日，诸峰猿晓时。飞檐寄木杪，晴瓦暗差差。意行爱仓凉，地坐休顿疲。哀蝉尚泣露，积水欲生漪。瘴疴余睡色，破裓老垂垂。心事世途悮，风神邱壑宜。高标谁对我，白鸟深自知。重来应邂后，归去不须期。

永怀山阴老，漱流味余津。幽寻见兰丛，苍然出荆榛。便欲即之语，忘其千岁人。归休正吾志，理顺如析薪。夜舂博饭吃，犹胜海南民。

念昔谪海南，路尘吹瘴风。未即弃沟壑，尚在拴索中。亲朋半天下，万里不一逢。髯胡岂有罪，乃肯与我同。情亲等昆弟，使令惟西东。时为解我语，道大自不容。邵阳雨中别，涕泪落无从。我伴有形影，渠归无仆僮。三年锻百巧，遂成喑与聋。今日复何日，岳寺闻楼钟。聚观迎万指，登睫排千峰。黄泉天复见，白骨肉已重。髯虽未对面，音问已喜通。夫子佐岣嵝，有道如葛洪。笔力扛九鼎，奇语出遽匆。长篇春争丽，送我归新丰。且约老南岳，幅巾追瘦筇。拊手辄大笑，此计随虚空。山林当付我，君事侯与公。麒麟未易系，健鹘那可笼。

闲中过却重阳节，江城风雨吹黄叶。与君来游亦偶然，聚立西偏读丰碣。凭栏眼界得天多，雨脚明边飞鸟灭。西山向人亦倾倒，犯云争来献层疉。未归负负无可言，相视心知惭在颊。会当却立云生处，纵望晴江生雉堞。尚喜清游不属人，故作此诗相暖热。

携僧登芙蓉，想见绿云径。天风吹笑语，响落千岩静。戏为有声画，画此笑时兴。夙习嗟未除，为君起深定。蜜渍白芽姜，辣在那改性。南归亦何有，自负芦圌柄。旧居悬水旁，石室如仄磬。行当洗过恶，佛祖重皈命。念君别时语，皎月破昏暝。蝇头录君诗，有怀时一咏。

朝来多爽气，拄笏望西山。看君此标致，合在台阁间。赖有宗之辈，文字相往还。遥知醉九日，红潮生玉颜。嗟予抱瘴疴，古寺长闭关。亦复把霜蘂，行嗅赏余闲。琢诗偿清境，索句常苦艰。爱君吐云词，端为破天悭。气胜起疲堕，语妙镌老顽。正当作小字，明窗写斓斑。

掲阳滨瘴海，苦雾搏蛮烟。自古无衣冠，安得礼义传。韩子见而叹，岂是终弃捐。选士得赵德，讲学与周旋。遂为乡里荣，士慕旧而先。却后三十载，才者森排肩。东瓯赘华夏，西汉为边沿。民俗号殷富，亦有佳林泉。黠者事商贩，朴者工力田。自隋迄于唐，稍知慕华轩。乃有欧阳生，粹然而出焉。古文有师法，学问知渊源。其后贤者至，杂遝盛中原。至今号多士，富贵争熏天。江南佳丽地，南昌富山川。幽谷抱欧峰，西山秀气连。地灵秘奇运，当有命世贤。山辉玉韬石，水媚珠怀渊。君看乌衣里，俊雅争清妍。治朝开三舍，精拣无遗篇。幸当勤灯火，无忘临简编。会看起白屋，宁遭犯青钱。大当到三事，小当步八砖。赵德欧阳生，岂独令居前。努力各自励，请视徐子言。穷耕有恶岁，惰农无丰年。言小可喻大，岁晏宜勉旃。

瘴海夜成焰，鬼关昼常阴。栅庐余百家，间见椰子林。居人例推髻，豹狼而衣襟。语言不可读，冥目以意寻。居然不可解，欲问返如喑。君持使者节，风彩动云岑。轩渠笑时语，万籁转笙琴。余方卧圜土，跫然欣足音。相逢春脱手，归意不可擒。便觉暮雨山，扫空烟翠深。袍袴洗羊负，项背逃芒针。乃尔径去亟，翩翩出笼禽。津渡已挝鼓，高帆摩天心。行矣勿作恶，万事付醉吟。当会西林下，相对说如今。

我穷亲旧绝，君来殆天遣。度关一句妙，不拨机自转。令人意颓然，盎如醉黎衍。新诗丽吴姬，雾鬓风前卷。细看发豪放，川犇惊地喘。才高那可妒，默念耳自反。不禁数余年，三眠蚕欲茧。思君谁与同，月度微云浅。

悉如羊公鹤，氋氃费推遣。心如旋磨驴，日夜团𪢮转。夫子为讥诃，譬说颇蔓衍。愁心得少休，忽作象鼻卷。出门无所诣，地坐息疲喘。路穷辄一笑，兴尽复回反。风光闻布谷，人家初煮茧。倚藤望九峰，层疉分浓浅。

霜颅玉骨眉有棱，孤风照人虔敬增。寒松撼空夜瑟瑟，古井吞秋波不兴。天柱峰前额加手，一别十年弹指久。嗟予尘土化征衣，爱君坐中舟壑走。绳床为拂两头尘，响答空岩笑语新。人间何从得此客，解令寒谷夜生春。

道林一身浑是德，别来遥知颔髭白。尚记山房夜语时，睡笑诃讥尽秋色。黄龙开二甘露门，灵源方等真弟昆。道林真珠撒罗帐，昭默雾豹方埋文。鹅王自应能择乳，飞黄颔得王良驭。东风吹散岳山云，道人明日当归去。故人若问老垂垂，为言肘骨露麻衣。赤头已作齐眉雪，自提风帽海山归。

快山山浅亦有虎，时时妥尾过行路。一竖地坐牧两牯，以棰捶地不知顾。虎搏竖如鹰搦兔，两牯来奔虎弃去。回往荷庠挨老树，牯相喘视同守护。虎竟不能得此竖，竖虽不救牯无负。一村嚣传共鸣鼓，而虎已逃不知处。嗟乎异哉两大武，高义可与贯高伍。令走仁义名好古，临事真情乃愧汝。此事可信文公语，为君落笔敏风雨。

吾道例孔子，譬如掌与拳。展握固有异，要之手则然。晚世苦凌夷，讲习失渊源。君看投迹者，纷纷等狂颠。韩子亦儒衣，倔强称时贤。凭凌作诟语，到死不少悛。后世师韩辈，穴攘犹可怜。走名不自信，逐队工语言。哗然皇祐间，飞蚊闹喧阗。田衣动成群，怒瘿空自悬。缩头不敢息，兀坐如蹲猿。堂堂东山公，才大德亦全。齿牙生风雷，笔阵森戈鋋。隐然湖海上，长庚横晓天。作书肆豪猛，挥斤莫敢前。群儿虽貌敬，臆论已不専。书成谒天子，一日万口传。坐令天下士，欲见嗟无缘。功成还山中，笑语答云烟。我来不及见，山水自明鲜。入门寂无声，修竹空满轩。永怀翛然姿，骨肉耸清坚。僮奴岂知此，住此亦弥年。指余以石塔，草棘北风颠。再拜不忍去，听此遶涧泉。吁嗟末运中，那复斯人焉。文章亦细事，清苦非所便。但爱公所守，远相诸祖肩。迟迟哦公诗，落日满晴川。愿携折脚铛，结茅西涧边。岁时逻松桧，来此扫颓砖。

青灯照华发，掩卷成嗟咨。事有世共见，而意复难知。杀父子受封，殆非人所为。孟津观兵者，非天尚谁欺。孔子盖周人，而为殷宗枝。欲辨则不敢，亟口称夷齐。使彼果圣乎，古今无异词。则其罪武王，明甚无可疑。呶呶与世辨，泛滥惊群儿。惜不经柳子，为一剖击之。知谁千载下，击节读吾诗。

穷冬海道绝，瘴雨晴墟里。何以知岁丰，未卯炊烟起。先生清梦回，科髻方隐几。獠奴拾堕薪，发爨羮𫉄米。饱霜阔叶菘，近水繁花荠。都卢深注汤，米烂菜自美。椎门醉道士，一笑欲染指。诫勿加酸咸，云恐坏至味。分尝果超绝，玉糁那可比。鲜肥增恶欲，腥膻耗道气。毕生啜此羮，自可老儋耳。录以寄徐闻，阿同应笑喜。

昔闻安期生，以术干项羽。羽无人君量，佯狂辄遁去。又闻鲁仲连，舌有济世具。人君欲禄之，高视笑不语。吁古列仙人，万事不干虑。乃肯入世纷，岂非以民故。翩翩遥增击，悠然知事悮。道合人所难，一律无今古。我生饱忧患，晚有二子慕。肮脏刺世眼，甚宜著闲处。一篇引一杯，举杯揖黎母。

我读谪仙诗，句卒意不尽。层峰俯绝壑，可望不可进。忽如登旋云，便觉星斗近。浊醪世间义，糟粕真典坟。先生琼液口，不饮嫌其村。只今牛渚春，盎盎余醉魂。昔醉过汗漫，怀袖揣昆仑。尔来颓檐下，负日虱自扪。

先生谪儋耳，一叶航渺茫。褊心隘世议，怒骂成文章。昆虫伏孔垤，仰看青鸾翔。世欲羁縻之，凡虑不自量。琼山遶珠渊，宝光夜煌煌。我曾至其舍，月出波心房。追惟对遗编，灯火夜初凉。丽词有逸韵，文君方小妆。便觉胸次间，八窗玲珑光。似闻青冥上，幢节鸣珮珰。先生应过我，衣袖识天香。

我来客湘江，独泛无人佐。封疆接南越，都会列百货。方嗟岁除矣，仍喜此月大。思归姑置之，且枕曲肱卧。馈问亦未能，起看灯照座。念贫米无舂，笑富粉转磨。二者分劣优，等是一年过。唯有东坡翁，作诗今续和。

除夕自不寐，守岁世事杯。念此岁月往，嗟哉难蔽遮。旧岁幸无疾，新岁知如何。此夕且相守，拊掌一笑哗。静闻闹市中，夜鼓不停挝。弟兄醉酩酊，冠巾堕欹斜。我居岩壑中，不觉日蹉跎。和诗无好句，其敢对人夸。

新岁压已至，旧岁去不迟。我尚留不住，石火那能追。不知岁所在，凫雏喧水涯。父老相邀迓，年年知此时。梅花只落尽，又见春水肥。我本无欣喜，何尝有戚悲。想见君饮酣，一举时一辞。春容尚能老，此身那不衰。

好山不知源，胜处藏疉嶂。兴来理清游，意适争勇往。事异倾同识，顾语山答响。野泉行浅沙，脱屦屡植杖。相羊木阴下，喘坐清相向。阿祐华林风，媚秀得妍状。忠禅等鹄清，精神照冰段。住山异比丘，韵出羲皇上。风度太清癯，吐语极豪放。拨置形骸外，卸裓藉草莽。独余衰退姿，面色余烟瘴。胜践偶获陪，兹乐非夙望。一笑粲妍鄙，散坐推少长。愧无斜川诗，苦语出牵强。读之辄自嗟，幸君一拊掌。

海昏石门在深谷，排闼千峰如触鹿。崫然独秀一峰高，自与千山作眉目。曾学关西一味禅，众中杂遝多豪贤。如今此老成新塔，但有楼阁如当年。道人今作石门客，须眉尚带芳鲜色。冷斋说我旧游处，梦魂夜渡修江碧。朝来秋声发舟树，羡君先我山中去。故人问我归何时，试令哦我送行诗。

议郎诗眼发天藏，咄嗟办楼临汝水。遥知残夜笙歌散，月出东南人独倚。纤云灭尽光下彻，微波不兴天著底。忽惊白昼在轩窗，试数游鱼见鳞尾。平生肮脏笑伊优，官冷对人言少味。但余清境得厌饫，天应用此相偿耳。我当兴发竟相觅，一棹西风健行李。登临尚能为君赋，要使江山增胜气。

江楼为谁构，想见晴瓦碧。夜读楼中诗，终疑笔五色。气方吞刘备，和不以口击。丽如傲梁公，正恐是花魄。君才比西子，果识天下白。我句陋无盐，笔砚焚欲亟。吾家大冯君，酒酣颇自适。书来夸壮观，盈纸溅醉墨。初无万钱念，脱帽见秃笔。时时及少年，追逐寄夙昔。诫勿效宝公，清狂挑镜尺。

新诗夜读寒更尽，兄弟尽容窥所蕴。此诗未暇数奇趣，谈笑先看押难韵。家在筠溪白石滩，后堂分得玉千竿。遥知华屋青灯夜，想见对床风雨寒。湘山晓学愁眉浅，思归凭高意凝远。贯珠妙语肯寄我，暴富人惊呼北阮。何时促诏紫宸对，草制千言倚马待。才高合在明光宫，忍令流落江湖外。我渔意不在金鳞，湘浦华亭一样春。苑头佐舟未干没，问法僧来寂寞滨。古师政与人意合，有问自应忘所答。一波才动众波随，光遍千灯无坏杂。

多生垢习消磨尽，一念定光空五蕴。尚能弄笔戏题诗，如钟殷床有余韵。南台烟霭隔重滩，城廓遥应认刹竿。湘西六月失三伏，一枕窗风午簟寒。年来懒复嫌山浅，更欲移庵藏僻远。又思喧寂不相妨，卧念当年三语阮。镜里朱颜岂长对，岁月去人宁少待。是身已作梦幻观，肯复经营此身外。议郎材志堪逆鳞，笑谈解生寒谷春。会看为天作喉舌，愿听高风淮海滨。要知未必与世合，载之诣世世不答。譬如瓶中有渑淄，虽与世混终不杂。

久不对睿语，便觉牙颊强。独行谿山间，清鹄失群伴。温软闻吴音，攀翻忽东向。试问识睿否，客曰甚无恙。但遭吕吴兴，拽手不少放。欲使开笑齿，说法人天上。掉头掣肘去，不顾西兴浪。登舟翻然行，万众皆目断。平生勇于道，气韵真迈往。安肯逐儿辈，低首投世网。但恐吕望之，追法薛廷望。茶盐以加之，趁出白云嶂。要看呵佛祖，瘦拳捉藜杖。

随轩文字海，异宝罗周遭。忽见张公诗，雪浪翻惊涛。坐令千岩秋，万壑风怒号。如君阅缙绅，异材杂蓬蒿。我公廊庙姿，王室久勤劳。只今天下望，北斗太山高。验君平生术，月胁窥秋毫。嗟余人世外，灵台关钥牢。行将侣白鸥，浩歌作远逃。已作华亭叟，月明水一篙。

彭侯惯法战，机锋吸西江。衲子畏面目，望见投矛𫓩。丛林真一害，斯人喧此邦。我虽耐矢石，貌抗心已降。霜钟但摩挲，岂敢施微撞。时来奋棘髯，剧谈对闲窗。初见揺心树，久则摧幔幢。遂使浇薄态，琢磨成敦厖。吾志荷大法，君欲插手扛。从来内外护，刘远名亦双。斯道久破碎，百孔而千疮。要当共补缀，追配能与庞。

杏子生仁桃叶长，西园日脚逾女墙。墙阴娇语谁家娘，凉凉作队来采桑。玉纤拾砾抵翠羽，莺燕笑语殊不忙。吴蚕睡起未成茧，肺肠已作金丝光。归来远山堆莫碧，无端野李娇春色。辛夷花零愁更多，熏骨真香无处觅。

道人有奇骨，野鹤在鸡群。十年江北南，高踪等浮云。朅来□国生，纷埃涴衣裙。西山遶漳水，玉涧连石门。中有唐朝寺，禅诵度朝昏。正当袖手去，坐对柏子焚。君看市朝间，冻螘环磨轮。何当作高笑，视世一虻蚊。

每欲一醉竟未尝，今朝杯翠如桄榔。须臾耳热仰天笑，气吞万里驹方骧。何从人间有此客，杜门忽见车轩昂。兴来对我弄弦索，妙观随指追文王。绝学子云不汲汲，颇许叔度能汪汪。何当万事付一笑，卧看天雨云飞翔。

老住江上村，随分亦迎送。陪堂一钵饭，不得日日供。唯无清净福，正坐失修种。后身老湘庞，测然施心动。妙语俱积香，把玩废吟讽。才高气骏特，飞兔不受控。天与洗妒悭，何止愈头痛。吾闻佛事门，同宗而异用。甘贽打粥锅，应仲独送供。

寺已余十僧，田不登百数。何以常乏食，强半了租赋。今年失布种，正坐无牛具。六月始分秧，江流冒塍路。水退秧陷泥，经月已无雨。枯根拆龟兆，瘦叶压勃土。邻家饭早占，我方质袍袴。此生为口腹，梦幻相煎煮。阿慈佐井臼，事众耐辛苦。今朝质且尽，父子屹相觑。颓然辄坐睡，欠伸久不语。只个甘露灭，可质请持去。

一昨游京华，坏裓变尘土。思归念云山，夜梦亦成趣。故人骤登庸，时时宿西府。如鸟得所栖，倦适忘飞去。从中奇祸作，失声惊破釜。三年王海南，放意吐佳句。归来骇丛林，冠巾呵佛祖。突兀刺世眼，所至遭背数。夫子独凛然，高谊照寰宇。哀怜欲收拾，奋髯排众怒。岂惟子义世，独有孔文举。此恩无陈鲜，岁月有今古。朅来湘楚游，坐阅六寒暑。今年中秋夕，水宿青蘋渚。谁持一纸书，剥啄叩蓬户。呼灯得款识，扶床喜而舞。开书有新诗，喜事遽如许。丽如春湖晓，月映蔷薇露。笔力回春工，仿佛失风度。湘江三百里，款段沿江路。岳色满征鞍，疾驱那敢顾。朝来真见之，了非梦时遇。堂堂千人英，要是干国具。龙蛇吁莫测，涔蹄聊蹇寓。道固有晦显，会看跨云雨。天下张荆州，四海陈合浦。当时寂寞滨，皆获陪杖屦。今又从公游，楚山更佳处。诗成倚峿台，天风吹笑语。

梦幻有贵贱，譬如绵与芦。美恶俱一暖，未易相贤愚。我少怀毛髪，倦禅辄逃儒。投老加冠巾，舞笏师道吾。世事几时毕，云山何处无。何为聚落中，滞留如贾胡。溪声替说法，聚石为讲徒。拊手笑远志，甘为小草乎。

霜清已高掲，水清见游鱼。橘洲颓晚照，属玉行烱如。我穷世不要，老并湘江居。君独念故旧，时时容借书。我亦循陈迹，驱莽如磨驴。诗成辄自省，壁月挂清虚。

公家兄弟俱秀杰，人言不减河东薛。凤皇鸑鷟虽见之，闻有鹓雏更超绝。周郎坐中见新作，天葩奇芬众口愕。君看气焰遮缙绅，想见精神映台阁。我穷岁晚犹奔走，小邑那知有邂后。堂堂合置明光宫，簿书堆中不宜有。功名偶然耳是寄，故应随流坎而止。且置袖中批诰手，下帘弦歌聊尔耳。此诗摹写见标格，晴湖无风照春色。沧海遗珠果见之，邵阳他日如彭泽。

翰墨场中见奇杰，行书半杂欧与薛。此诗押韵如射雕，应弦而落人惊绝。词惟达意非有作，公虽不怪傍人愕。嗟余平生事苦吟，吟笔今真为公阁。涣然成文自湍走，如水与风初邂后。颀然绿发映华裾，人间此客何从有。我诵此生真一寄，禅林枝稳容栖止。敢将丑恶酬绝倡，狗尾续貂堪笑耳。坡谷渊源有风格，光芒万丈余五色。吾闻龙蛇所由生，必也深山并大泽。

年来槁项皤须发，世眼憎嫌遭栈绝。君独照人如冰轮，洗尽宿云寒皎洁。今日层楼空独倚，天高衮衮飞鸿灭。掉头哦此赏梅诗，如对北窗香喷雪。爱君语妙蜕尘埃，道骨自能逃岁月。玉儿岂是解清唱，想见笑中呵手折。嗅看应作小颦娇，关心不与年时别。一懽纷然云雨散，落英满地蛙声歇。可怜城郭都不知，新诗一出人争说。和羮他日愿如君，长红袅花歌寿阕。

楼钟尚殷床，密室僧定后。窗风鸣摵摵，黄落知榆柳。蜘蛛忽胎丝，灯花亦骈秀。人从城郭归，村落闻夜嗾。读诗映檐月，两清俱顿有。斯人太白豪，醉里诗千首。要宜万丁带，肘合黄金斗。袖藏批诰手，却作僧扉扣。玉堂未放君，此物君家旧。饱永仍父职，人望亦天授。悬知夜直清，应念山中友。莫以腕脱后，嘲我饭山瘦。

晓烟幻出千万峰，个中我曾如懒融。天公亦妒饱清境，戏推堕我尘网中。人生万□无不有，道士宁知为老枫。去年雪夜宿绝顶，笑声响落千岩风。今年千岩在掌握，烟雨又复分西东。磨钱作镜照千里，必也高人非画工。季长胸中自邱壑，吐辞便觉春无功。韩侯玩世难共语，精神满腹仍疏通。酒阑耳热眩红碧，醉语撼子崔嵬胸。遥知堕帻笑不答，但见玉颊回涡红。

一杯愁倡低眉峰，不平万事都消融。嗟余分身处处有，遥知到子谈笑中。平生踪迹亦可笑，以丑见传如瘿枫。而公才大置闲地，正坐道骨合仙风。颇闻少年类豪侠，臂鹰走马王城东。尔来闭门看修竹，藉甚但传诗句工。懒于能琴嵇叔夜，痴于恋酒王无功。明朝此乐堕渺莽，路隔关河魂梦通。付子后堂以清夜，料理丝竹围酥胸。曲音少悮即回顾，笑看杯面微波红。

湘西今日云生早，岳麓雪晴看愈好。朱栏青琐寄木杪，下临绝壑青松道。知谁沙步泊渔舟，舟中应容寂音老。爱山谁复如君者，一幅湘西和我画。分身亦欲看京华，要使痴儿惊羽化。

邵阳归去知几里，万顷斜阳渡湘水。一叶扁舟共看山，伯鸾德耀俱风味。山中信宿不忍去，班草松间呼不起。波心月出卧不知，但爱松风吹醉耳。朝来拾得浩荡春，雪英红雨纷桃李。大钟横撞山答响，遥知有寺藏层翠。想见道人出迎客，犀颅戢戢三千指。王事得从方外乐，佳处迟留固其理。何当更和宿山诗，要看云泉生逸气。

十年不踏黄尘路，老尽归心余一缕。因同夜语想京华，归心百尺游丝举。前年别我楚山边，解鞍班草弄云泉。今年送公古城北，花发水流闻杜鹃。眉间秀色照春晚，青云故人纷满眼。门前车马气如云，知谁倒屣迎王粲。行看腕脱供十吏，玉堂风景非人世。万乘扣扉宫月斜，梦惊呼烛度窗纱。

我行厌风埃，日莫休逆旅。疲坐扪蚤虱，呼童洗袍袴。起寻古招提，思与幽人晤。忽觉华气生，乃与周郎遇。笑谈倾坐人，我亦为停麈。袖中出新诗，贯珠穿妙语。丽如花林风，清甚空阶雨。坐令羁旅情，掣肘弃余去。太平疆场空，英雄功业悮。如君文武姿，其可著闲处。霸陵旧将军，月黑射猛虎。夜归逢醉尉，颇复较胜负。丈夫有用舍，世态度今古。何时紫泥书，夜半捶门户。边风吹塞尘，千骑红妆女。横槊赋新诗，唾手取黠虏。麒麟入图画，佩剑撚白羽。

霜须瘴面豁齿牙，门前小舟尝自拏。茅茨丛竹依垅畬，君来游时方采茶。传呼部曲江路賖，迎门颠倒披袈裟。仙风照人虔敬加，秀如春露湿兰芽。和如东风吹奇葩，马蹄归路冲飞花。青松转壑登龙蛇，路人聚观不敢哗。诗筒复肯来山家，想见戟门兵卫遮。湘江玉展无纤瑕，但闻江空响钓车。嗟予生计唯摝𫚥，安识醉墨翻侧麻。喜如小儿抱秋爪，宣和官焙囊绛纱。见之美如痒初爬，爱客自试懽无涯。身世都忘是长沙，院落日长蜂趁衙。园林雨足鸣池蛙，诗成句法规正邪。细窥不容铢两差，逸群翰墨争传夸。坡谷非子前身耶，沅湘万古一长嗟。明年夜直趋东华，应有佳句怀烟霞。

不嫌滞留湘水涯，时作新诗夸露芽。此篇醉墨翻龙蛇，雷锤雨雹飞尘沙。开卷疾读喜欲哗，此郎真是能世家。气如横槊万骑遮，妙如琢玉无疵瑕。缙绅传观众口夸，矧余秃鬓缠袈裟。崔嵬胸次书五车，于人岂止一等加。坐令应手开天葩，不因笔端梦生花。何时词刃诛奸邪，世途嗜好纷万差。风流扫地吁可嗟，十年去国道路賖。两手未忍置所拏，贾生岂欲从螾𫚥。渊明但爱谈桑麻，湘西有舍如藏蛙。年来颇种东陵爪，爱君才宜践清华。妙年声誉闻童牙，君看爱客自著茶。红妆聚观烂朝霞，撑突万卷遭搜爬。职宜莲烛烧窗纱，不宜槐笏趋早衙。未甘终老勤山畬，尚能见子昂霄耶，想见雾窗烟缕斜。

君不见楚竹虚心劲如铁，上有娥英洒清血。岁寒姿含凄怆情，乱点余花涴高节。又不见南山紫藤亦清雅，过头标致宜老者。一簪华髪乌角巾，瘦拳扶之立松下。何如我公蓄神物，铿然振之露风骨。横拈倒用惊老禅，劲如紫藤节如竹。个是云门真正脉，不学芭蕉空指月。十方都在此杖头，视之不见纤毫隔。说禅游戏时卓地，魔外狐禅俱胆碎。仙郎闻是旌阳孙，文章自宜掌帝制。从来诗句人争说，时出一篇慰衰薾。此篇秀如望秋山，奇峰自献晴云灭。朅来酬唱已厌饫，与公倾倒良有素。岂惟但和铁杖诗，追从已办登山屦。

君不见功名欲致砚磨鐡，桑公人间驹汗血。五季干戈争夺中，低摧几不保臣节。又不见相如赋工合骚雅，九重偶有赏音者。及见但为上林令，断国反在淄川下。长笑两事俱外物，自怜不是封侯骨。独爱华亭百袖师，小艇横蓑一竿竹。久住湘江谙水脉，掲蓬惯看湘西月。闻道公眠画戟丛，相寻长恨城闉隔。去年卜居城北地，客心每有悲笳碎。惭愧诗筒走老兵，病眼那容见新制。老来情绪那忍说，夙瘴乘之觉疲薾。此生梦幻姑置之，半掩残经香篆灭。湘中清境享已饫，湘山多情慰心素。年来更欲学睦州，古寺闭门工织屦。

睡觉飞蚊绕鬓声，读书偏爱小窗明。梧阴满地方隐几，想见捜诗毛骨清。谁教风鉴在人间，眉宇渊然如鲁山。指点虚无数归雁，摩挲香滑写琅玕。旧闻五色笔如椽，平生醉里傲羲轩。登轩不解颙颙意，幽鸟自啼华不言。贾生忧𫛳入其居，子美亦遭牛酒污。仙郎兵卫森画戟，风调特与前人殊。杖屦相从年可忘，不羞蒹葭玉树旁。青眼特开浮世少，白头相逢故意长。尚记垂髫秀发时，神彩不异崔宗之。此生流落天一角，敢料长沙再见期。

道人貂蝉后，骨面远瞻视。少年憎俗子，竟以须髪毁。形骸已变尽，终不没豪气。君看谈笑时，时复出奇伟。湘西松下见，班草问行李。问侬归何许，披须开笑齿。名山皆吾家，况复生如寄。意行吾车驰，身止吾驾税。吾生天地间，大仓一稊米。只今相会面，宁知非寄耳。思归固偶然，吾诗聊一戏。

诗眼爱云泉，玉骨含富贵。精神画牒开，怒威亦和气。材宜侍至尊，广殿俨剑履。胡为檐隙间，仅止容膝耳。譬如横海鳣，蛣屈见脊尾。卷而为一发，寓此涔蹄水。何当黑月夕，戏逐风霆起。悬知王氏轩，又补湘中记。

霜华旧游秋正深，涧风落日寒蝉吟。敛眸默数曾到处，笑看碧烟浮水沉。朅来大旆为山至，山绾烟鬟三十二。当时老宿契新丰，坐令衲子如云萃。眼前无复见此公，叹息丛林扫地空。空余楼殿出云雨，涂金涧碧光岩丛。卧听松风难比拟，个中偈句谁宗旨。赖公摹写入新诗，公不作诗山愧耻。

平生合腰万丁带，谁使天涯宿溪濑。晓驱部曲上香山，路人如堵看飞盖。桂环卷舌啸云烟，右辖风流是谪仙。辋川草树入画图，此风颓落今追还。散髪岩阿聊一快，世议从来嗟迫隘。为君戏语敌山光，棘句钩章穷崄怪。诗成便觉王公轻，整顿道山归去情。子廉未必山林见，市人中有安期生。

心许房次律，神交郭元振。人品如奇峰，横秋耸孤峻。笔阵工斫伐，忠义见词刃。仕如上濑船，饶力挽不荩。酒狂夸严武，登高叫虞舜。大爱淮南王，甘作天厨摈。死犹遭谤诬，谓坐酒肉馑。荒祠丛筿间，下瞰湘流浚。夫子䌸富贵，高韵洗骄吝。诗清如玉珮，中节含温润。并辔揖此老，让驱不肯进。嗟予固瞠若，却立那敢瞬。

今年湘山三尺雪，大松夜倒苍崖冽。晓惊谁推华藏界，堕我坐前光不灭。驼裘石丞鄣泥马，壮士甲趋花洒铁。空斋夜对故人榻，妙语霏霏如锯屑。窗寒雾暗日生东，恍疑珥笔明光宫。蹁跹欲点朱蓝袂，一声云斧山玲珑。明年麦秋歌岁丰，夜香横目祠上穹。太平无象天有道，塞尘蛮雨长蒙蒙。归来笑卧北窗下，侍儿簇花闹清夜。老寻清境几成癖，一觥满引酬讥骂。应思和月踏层冰，快意暗惊梦犹怕。诗成字字如贯珠，乞与人间不知价。

危亭为谁小，临此一泓碧。晴天戏投饵，戢戢见尾脊。而以鳌名之，相顾愕坐客。昔人醉鱼海，六鳌曾偶得。归来眉目间，津津有矜色。安知华藏界，持取等戏剧。纳之芥子中，不见有迫窄。巨细何足较，未出是非域。夫子忻然笑，请以书屋壁。

公才如天骥，超绝气逸群。低摧簿书中，一笑置勿论。我如剪翎鹤，俛啄穷朝昏。生涯无窖子，乞食尝扣门。但为口腹累，乖隔如参辰。此夕复何夕，共宿湘山云。境清藏胜气，情高发幽欣。天风吹笑语，乞与人间闻。念公翰墨场，少年策奇勋。世味如嚼蜡，喜著磨衲裙。裴公师黄蘗，圆泽友李憕。因法偶相逢，则以法为亲。安知我与子，夙昔非弟昆。吾闻三生石，曾歌旧精魂。他年葛洪陂，相寻定烦君。先当理故事，过山寻老仁。要同夏口村，发瓮惊前身。

少节暮年名太重，诏书致之坚不动。当年捧檄良为亲，安知坐中有张奉。茅容避雨依树丛，旁人夷踞渠独恭。朝来杀鸡本供母，从教床下拜林宗。两翁高行今谁继，吴侯作堂深措置。镜中勋业姑置之，自广其心养其志。传闻绝似广陵公，从来孟陶风味同。未能侯门烦倒屐，想见窗户开青红。夫人年高视听捷，扶持不用如华妾。十分金叶寿千龄，笑看醉红潮玉颊。

我庵湘山麓，君家湘江尾。共看湘山云，同饮湘江水。君有负郭田，饱食骄穉世。小儿探井臼，大儿了租税。我独生事拙，𫗴粥每不继。君如李大夫，时时容乞米。永怀湖山堂，风物自闲美。楞严初读罢，篆冷空窗几。微风拾残红，幽鸟妨春睡。苍苔满门巷，榆柳阴覆砌。杖策亦窥园，悠然望层翠。岁时无营为，祭奠修家礼。自觉去幼安，正复不远耳。遥知读此诗，忻然开笑齿。

梦回闻打窗，晓起喜覆瓦。江山惊昼永，秀色玄相借。升鞍风便旋，浩荡春随马。不忧江瘴生，更喜麦连野。湘山宜可老，庆吊同里社。乃尔废推挤，眷此多贤者。湖山薝卜林，为我花连夜。想见老居士，拥衲清入画。山阴兴未尽，玉麈思对把。政恐触机锋，怒遭握拳打。遥知和此诗，呵笔意闲暇。妙语鬭清妍，正围红粉写。

夫子和雪诗，放意如注瓦。手搏华严界，笑中已见借。高词师枣柏，宁暇数班马。如登妙高峰，如游广莫野。怪公个中人，亦入此保社。朝来谁扣门，寂音老尊者。扶筇坐山堂，诗眼不知夜。不入人间世，谁将作图画。但欠维摩女，玉骨无一把。纷纷散奇英，梨花风雨打。湖山晚多态，应接殆未暇。此诗聊戏公，诗成还自写。

筑堤盖南堂，雪霰响新瓦。我踏雪泥至，自携双不借。爱公有俊气，句法洗凡马。清婉继彭泽，寒陋笑东野。愿为西崦邻，投名入诗社。余年吾事济，过从有公者。何时闻折竹，灯火共清夜。晓堂人未扫，如开辋川画。平生学牧牛，鼻索尝自把。而今失所在，宁复事鞭打。吾诗一寄耳，雕琢特未暇。且欣两俱健，意气要倾写。

周髯迂阔亦自笑，安乐饥寒奈嘲诮。东坡墨戏偶得之，保藏更作千金调。自言吾富可埒国，痴病已深那可疗。坡初画此适然耳，髯以夸人无乃剿。彭侯满腹是精神，翰墨行藏两俱妙。应嗟玩物非尚德，未欲夺攘投火疗。乞之如易紫香囊，岂弟高风珠自照。此诗醇酽等佳酝，为君满引那辞釂。

贤为万人英，笔力挽万牛。宝带腰万丁，封及万户侯。彼富一二数，其实富未周。君看清曲江，杰立万富楼。山川占形胜，佳处横高秋。丈人披白帢，凭栏清两眸。凛然无求姿，一洗骄气浮。郿坞痴肉脔，金谷酒色囚。名均谓之富，泾渭实异流。余穷蓄一喙，得饱事事休。贫富若天渊，饱岂有劣优。此诗如橄榄，初嚼欲弃投。终然成可口，味永当见收。

武林散烟鬟，一峰螺髻孤。烟云有奇态，华木秋不枯。理公何许来，望见辄轩渠。曰此灵鹫峰，何年来飞乎。个中有白猿，为子抵掌呼。至今呼猿涧，飞波跳碎珠。朅来楚国南，万山争走趋。精庐开横塘，清可照眉须。高人家武林，致此从东吴。那知湘水西，乃有飞来湖。连荡满秋色，小艇藏菰蒲。闲来倚危槛，对立鸥烱如。我与湘峰色，俱堪入画图。

问人欲买山，便应知官情。诗眼艶秋水，袖手望空青。家蓄不贪宝，寸田常自耕。永怀柴桑归，悠然见真诚。不甘口腹累，折腰求乳腥。偶题五字句，醉墨半欹倾。麒麟入图画，鼎彝书姓名。何如瘿瓢中，独酌郎官清。鸟啼春寂寂，院静花冥冥。悬知睡足处，衾暖纸窗明。

朱门连大藩，知是故人宅。登门一笑懽，忘其身是客。丛林断岸西，聚落一水隔。欲知往来数，鸡犬亦相识。人情改朝夕，世议苦迫窄。公辈月轮高，不涴浊流色。拨书卧清晓，井汲闻余滴。职严宾谒少，境静意自适。嗟余眷闾里，边风马嘶北。公贤义当亲，此外吾何择。瘴疴苏昼簟，小寝喧鼻息。梦惊哦公诗，清懽洗岑寂。

湘西雪连日，荒寒发明鲜。谁持华藏界，堕我宴坐边。遥知毘耶老，薝卜开满前。想见散华女，笑颊微涡旋。不受禅律缚，尚遭富贵缠。游戏翰墨中，骨清耸诗肩。白灰红麒麟，玉液黄金然。醉眼艶秋水，落笔驱云烟。放意吐秀句，与雪争清妍。我诗出寒饿，苦语秋蛩煎。定作笑拊掌，望空须一掀。

卧便午簟袪残暑，谁令殿阁风鸥语。君来谈笑破岑寂，慰此经旬携手阻。湘山解事不须招，数峰入座争翔舞。心知清境世不要，胜践从来数支许。戏将平时说禅口，贬剥诸方呵佛祖。眼高丛林不见人，但许南台称法乳。忽惊词锋乱斫伐，披靡千人如项羽。诗成相对两咨嗟，此生俯仰成今古。

辘轳晓汲罢，幽响闻余滴。不知雨毛空，但觉炊烟湿。闲居少过从，屋角寒藤入。夫子独念我，问讯常络驿。时来款柴扃，饥饱共休戚。此诗丽如春，妍暖破岑寂。如追蓟子训，可望不可及。

稻田翠浪翻，风叶朝露滴。按行阡陌间，归来袍袴湿。駮云漏日脚，窗户空翠入。当年走京尘，日莫驰山驿。此生弹指间，强半是悲戚。朅来效支遁，买山老闲寂。君真许询辈，诗语时见及。

嗟余早衰人，多病良业疾。脾劳禁晚餐，腿重怯下湿。尔来又增添，冷气攻胁脊。愁坐如蹲猿，呻吟喧四壁。闻世有仙茅，温中等金石。恐能祛吾疾，侥幸延余息。我家小郎君，道眼窥罅隙。恐余偷心在，指数烦口击。负负无可言，颓然惭道力。检蜜念慧远，诵咒忆罗什。两翁例一笑，颠倒不足惜。世尊病须乳，侍者遣行乞。达磨五遭毒，知毒乃敢食。佛祖岂贪生，避就唯恐失。二者如不坐，吾罪亦可释。想见读此诗，笑中和易色。

既有疾可示，非是都无疾。如春有阳焰，渴鹿想为湿。以君足疾苦，例我痛腰脊。忍痛而曰空，触墙为无壁。此论盖四座，闻者皆屏息。吾闻有漏躯，有病资药石。漏尽病乃除，其神则无隙。譬如出矿金，万锻受锤击。妙哉迂开老，辩博见才力。种性能文章，怒骂成诗什。荆山玉抵鹊，而为路人惜。此诗不辞和，而药不厌乞。又如梦中人，饥而获饮食。觉来辄大笑，饥饱两俱失。以是知法空，妄尽方自释。解空如佛言，不许离声色。

两诗护宗旨，万仞仰峻岭。攀缘不可及，妙语出锋颖。钝根遭讥诃，正坐不勇猛。譬如策疲羸，强以扛九鼎。顽冥虽难化，岂不发深省。坐令跛驴心，奋迅起驰骋。爱君辩纵横，又畏面严冷。直谅有如子，敢不加虔诇。尚记笑语时，水轩同煮茗。池闲如镜空，倒蘸垂杨影。归来渡湘江，一叶浮万顷。舟中亦晒药，欲以驻颓景。君傥终不瞋，药尽更当请。

虞卿脱魏齐，弃意与俱去。公卿一破甑，掉臂不复顾。萧何追韩信，弃车遂徒走。贪贤如攫金，不见市人聚。会合意倾写，掩书想风度。彦周虽绿髪，风味映前古。高论倾座人，能破万毁誉。独立傲世波，屹然如砥柱。令人毎见之，不敢发鄙语。推堕吾法中，偃蹇揖佛祖。死生人所怖，玩之于掌股。此生几离别，此别觉酸楚。夜寒众峰高，独看霜月吐。明日解归舟，西风白蘋浦。君去我独留，苍茫烟水暮。

道人天姿心匠妙，漆瞳含秋看飞鸟。气和不减华林风，韵高胜却霜岩晓。心胸冰壶不隔尘，争传落笔如有神。不画凌烟大羽箭，来写山林梦幻身。清秀摩云洞冰雪，更将已素称三绝。不作能痴顾虎头，定为露顶王摩诘。传神写照谁与功，吾闻成在阿堵中。拟将万匹鹅溪绢，为写沤中胜义空。

隔岸暮山秋翠重，少焉月作冰轮涌。闲披白帢登此堂，绛阙神清气深稳。齿应衔环舌卷桂，两鬓西风心一寸。此中不着丝竹耳，但觉清圆林叶动。余韵夫须百里闻，风露清冥人跨凤。恐君夜残亦仙去，弃米叫云空目送。

周郎南州俊，毛骨特英拔。结髪翰墨场，声光先逸发。上书论国事，人危泰山压。居然窜南陬，风埃到须髪。平生拙生事，寒饥坐旷达。相逢湘水湄，清甚等苕霅。书近庾西台，诗如王右辖。解寻磨衲禅，仍领凌波袜。春露试晴窗，舌颊增脱活。浇公刚直胸，捜搅医国法。气当宿玉堂，丝絇八砖踏。当分买山钱，放□痛一掐。

身心俱出家，岂复论家世。一念断攀缘，即入三摩地。珍重大愿王，此法端可恃。若能训此心，是毕丈夫事。君看宏觉师，后身是昙谛。傥欲贮甘露，先将洁令器。自当福人天，岂止能自利。譬如鸡出燖，真复生厌离。空印法门杰，净慈数高弟。初不荷吾法，亦自为□瑞。汝能倾心事，建此平生志。净中有浮念，何异目有翳。内外俱一如，乃称真正士。以此谈妙法，要使天华坠。百里半九十，良医三折臂。果解信此言，不愧甘蔗裔。

醉看湘山二十春，杖藜疾趋旋路尘。儿童拍手呼不住，并行磨之不怒瞋。人间祸福本无象，引手按之如有神。草鞋不踏公卿门，术中玉石两俱焚。不知世上有憎爱，一味但觉山林尊。得钱行沽付一醉，儿啼妻号了不闻。孔仲山为阿里卒，吴门亦藏梅子真。何年笑跨紫云去，举手山头谢世人。

刚疏触时怒，髪之投海山。沛恩出意外，缧囚遂生还。湘西谷量云，结屋清蘋湾。举手弄云水，意适情自闲。大藩英俊地，翰墨相追攀。聚话兰丛秀，吐气雌霓弯。我穷世讳见，所至特见删。但余遭夫子，时时客扣关。迩来又识公，喜忘双鬓斑。夷粹韵拔俗，简重语不烦。人品有如子，合在台阁间。归来梦西津，五峰解烟鬟。故人讶归晚，负负愧在颜。此诗虽梦语，亦足发天悭。乃知忧患烈，不能镌冥顽。遥想为一笑，秀句出饥寒。

世味尝已遍，亸著匿云山。为问何能尔，鸟倦自知还。湘西一千顷，分我杨柳湾。时为理鱼蓑，人眠舟自闲。公真功名人，高韵不可攀。譬如秋无云，璧月挂一弯。我诗聊寄耳，猥语凭见删。峻句乃见辱，崄如履潼关。细看秀争发，红英微雨斑。坐令十年心，清凉去煎烦。竹林在何许，延颈伫望间。遥知醉逃暑，玉纤侍丫鬟。得句有奇趣，笑涡印朱颜。引纸欲续和，自叹才涩悭。应当恕不迨，乡闾念疏顽。把卷味长哦，松风嗽齿寒。

结髪功名场，吾岂厌朝市。风埃涴袍袴，乐事嗟无几。那知望耆阇，举手弄云水。山空答清啸，一洗风埃耻。赤岸横落日，孤烟起墟里。阴晴故多态，风物自闲美。归来说佳处，尚复喜见齿。为作鹤脑侧，失床忘而趾。平生嘉遁心，衍挽车轮起。拭涕师懒瓒，多事笑昙始。

万峰缠烟霏，一线盘空路。丹楹出翔舞，半在生云处。海人猿臂上，哀湍不堪溯。夫子英特人，自是干国具。醉耳厌丝竹，来此良有故。临高赋新诗，妙语发奇趣。便欲抱琴书，亦作东家住。山灵应拊掌，笑公入窘步。自当眠玉堂，莲烛夜枉顾。偶此爱山尔，戏语亦瓦注。富贵本缚公，云泉宁可付。置卷发遐想，湘月微云度。

昔人隐临湘，解跨白鹿游。公来吊陈迹，但有林壑幽。春风扫夕阴，雌霓饮涧湫。披晴望形胜，衣裾空翠浮。道人高尻揖，自陈语和柔。乌犹为人好，草亦能忘忧。矧汝家临川，共饮西津流。欣然为题诗，清绝如霜秋。诗成又自录，小字如蝇头。意重恐难荷，乡义良已周。遥乘知兴耳，兴罢夫何求。我和无好语，效颦增叹羞。

大圆镜空越数量，是中岂容男女相。风橐俱声未易分，前身后身翻覆掌。种石王生砚出芝，人亡物在何足奇。请看襄母千里至，庭竹骈根生瑞枝。人言亲少而子老，异事相传争绝倒。心法之妙传以麤，此理难与俗人道。云居的孙难共语，辩如建瓴空气宇。不将双脚踏城闉，郤侯诗句能写真。

两诗清于玉堂卧，气如汉军争袒左。高轩想见连璧来，辗我门前碧苔破。为君哦此万籁簧，楚音变尽余微些。文章自然真吐凤，句拙见之那敢和。高材要当万钱食，小邑折腰坐饥饿。仲弓曾为太邱令，义方亦作吉阳佐。丈夫功名未入手，行乐莫嫌诗酒涴。

门前无俗驾，篱外有青山。不出已成趣，懒惰心所安。鸣鸠惊午梦，意消风物闲。可怜修竹林，遮我茅三间。兄毎缘诗来，有时忘巾冠。永愧隔壁呼，束带酬问端。此诗可三复，句挟风霜寒。令人想见之，恨身无羽翰。寿子一杯水，世隘轩独寛。

慈觉初见我，背呼仰而应。遂同宿湘上，夜语如建瓴。犀颅气不詟，虎颔目有棱。精彩类澄观，突兀掩万僧。乔岳占南极，寒翠知几层。此老家此山，亲分漳水灯。宝坊天雨华，午梵盘清冥。欲知法席盛，但看道价增。破夏出山来，乃尔忘规绳。盖皮为之灾，公卿慕声称。我幸无子累，痴钝人所憎。平生寝饭外，摩挲一枝藤。少年入三吴，题诗遍西兴。归来舟彭蠡，浪山雪崩腾。匡庐落笑中，万叠横空青。又尝游并汾，趼足渡河冰。冲虎上太行，鸡鸣见日升。此乐堕渺莽，坐睡头鬅鬙。朅来湘西坞，倦鹤整羽翎。只待秋风健，祝融期再登。

黄沙横吹意傥恍，江色摸胡迷背向。刺舟开岸风掠耳，日莫归来说惊浪。旋添榾柮火蒙密，堵立咨嗟罗少长。椀楪铿然野炊熟，井税未输夜舂响。少年信脚蹈忧患，几同蜑叟埋烟瘴。归来闲散赎辛勤，老住江村无杂想。梦回书几有青灯，鸡一再鸣布衾暖。遥想老禅读此诗，应作掀髯笑拊掌。

东风背立知谁家，扶头醉韵中流霞。天涯也识洛阳面，露丛幽蘂生奇葩。两翁赋诗皆妙语，读之令人欲仙去。坐间亦着白髪禅，胜游且愿追支许。拥毳同看聊自娱，春归不肯略踟蹰。解空勿忆南泉老，但言如梦不言无。

我读元侯诗，崄若过惊浪。忽于旋涡中，溅雪涌千嶂。又如曹征西，唾手缚袁尚。又如花间春，熟视迷背向。何从得此客，要是万夫望。少年翰墨场，开口取卿相。低摧牛刀中，轩特见雅量。君看风月湖，自是无尽藏。应手物华妙，纤秾见情状。平生冥捜眼，已照鲍谢上。自当走奇勋，岂止称师匠。嗟余衰退者，那敢论辈行。正如羊叔子，坚卧答陆抗。诗成急雨来，扫尽层云障。重惭无杰句，酬君语豪壮。

举手弄云泉，溅衣作跳波。侧耳闻遗音，仰看幽鸟过。两公作妙语，清绝类阴何。气爽如南山，晴岚掩峩峩。意快如落瀑，万仞崩银河。秀如华林风，嫣然散微和。而余独朴拙，欲登选佛科。十年类马驹，镜谓砖可磨。枫瘤或见取，此事古亦多。噪吻成绮语，宁恤犯尸罗。

长沙解岭海，浩壤冠南楚。岂止风物繁，山水亦清富。然以余观之，两者未足数。虽曰大藩地，要以多贤故。元侯汝颍奇，家世工酌古。朅来簿书中，见此廊庙具。三年令小邑，野鹤剪翎羽。侧脑望云汉，奋跃思远举。忽闻除书至，当得赞天府。婢仆想京华，一室哗儿女。便觉驼铎声，吹帽黄尘路。举首望绛阙，金碧碍云雨。富贵来自天，车马气成雾。遥知念旧游，笑与同僚语。

幽人独负三尺琴，自谓羲皇得意深。经年不肯鼓一曲，欲造千里求知音。夕阳渡口西风起，黄叶纷纷坠秋水。送君默默上孤舟，片帆忽举风波里。此去吴中风物好，重复江湖我曾到。桂子落时双涧秋，白猿啼处孤松老。却入苕谿凡几里，连天震泽无穷已。红蕖苞拆流水香，紫莼丝软鲈鱼美。何时兴尽见归舟，古今客路多飘流。孤云别鹤无踪迹，空听蝉声野渡头。

道人貌癯骨藏年，漆瞳照人方而渊。家住湘山湘水边，气清日应嚼芳鲜。罗浮饭石性所在，定林饮涧老更坚。子其徒欤宁果然，抱琴过我亦自贤。玉徽按抑朱丝弦，借弦为舌传语言。谁家恩怨余妒怜，绮窗莺燕春风颠。颠风盘空搅苍烟，萧萧吹鬓人未眠。清都绛阙断世缘，骨飞不到梦所传。秦筝心知是响泉，置之髯须一笑掀。蘂珠三叠舞胎仙，坐令遗世如蜕蝉。何年醉骑紫云去，此琴枵然成弃捐。

湘西春色无人要，万顷镜空飞白鸟。小阁披衣眼力衰，一声款乃酬清晓。芒鞋闲穿聚落来，此岸绿阴行不了。南台老未忘乡井，抵掌清谈辄高笑。烹茶煮笋未当勤，放意赋诗语奇峭。此生何处不戏剧，万事随缘真道妙。何当借子西斋宿，共看湘月千峰表。

先生如梁鸿，德耀亦爱山。湘西十日留，笑语烟云间。弄泉石梅坞，唤舟青蘋湾。藉草饮松下，松风当吹弹。二妙生清妍，山花插云鬟。粲然起为寿，舞袖相翩翻。先生堕帻醉，颇觉天地寛。醉语忽成诗，为题苍壁颜。城郭遥相望，但见千峰寒。

青山随处有，见之辄欣然。独于湘上山，欲买归休田。此邦多君子，故欲吾终焉。先生人品高，白鸥春水前。弟子亦秀发，玉树相明鲜。颇怪翰墨场，亦着白髪禅。分题得难韵，下笔风雷旋。诗成愕众口，不复较后先。闲中有此乐，安用食万钱。紫芝爱陆浑，遂为好事传。悠然见眉宇，宁复羡遗编。

长沙古都会，何以冠荆楚。但曰财富强，山水最佳处。那知号大藩，寔以英俊聚。张侯官虽冷，藉甚有名誉。心胸高崔嵬，万卷相撑拄。君看逸群姿，矫不受控御。罢官当北归，一室哗儿女。想见驼铎声，桑枣黄尘路。倚马草十制，胆气见眉宇。此职谁当之，夫子无愧负。璧门黄金闺，独宿无晤语。时应梦湘江，醉卧闻柔橹。

湘南古丛林，钟梵百世传。大圆百丈来，缚屋岩石边。焕然成宝坊，服用如诸天。经今成几何，已逾三百年。谁为中兴者，卓哉空印贤。大钟日夕撞，圆音答山川。衲子自成群，昼诵而夜禅。道人旧未识，眉目何渊然。乞诗亦不恶，篝灯临网笺。人生等浮云，达者无后先。我亦一戏耳，走笔成长篇。

清凉寂灭塔，三世无鲜陈。岿然尘尘中，现此光明身。尚无有祖成，宁当说有坏。悯此情见者，亦惊世议隘。泐潭道人珠，愿力无碍限。行看苍烟丛，一切俱成办。狐死必首丘，马嘶必望北。盖皆不忘本，人岂宜忘德。秋风净湘楚，万里浩无垠。嗟予颓然卧，羡子如孤云。

英公南海来，眉宇静而渊。少年辞海山，脚力生云烟。已能弄翰墨，句好自可传。君看嵩仲灵，□瘦耸清坚。平生护教心，光与星斗悬。化去四十载，凛然长在前。文章一技耳，几不减市廛。要求出世法，道眼照人天。吾言激后生，君俊无忽焉。千峰开宿雨，蒙头作深禅。古人亦何远，何必羡遗编。

去年社燕前，道人江南住。一笑塞鸿来，又在龙安浦。今年寒食后，归心忽飘絮。不知换秋菊，能复如期否。此生付浮云，忽散还复聚。要之不可必，恐作人间雨。行藏类隐峰，两踏石头路。故山有遗恨，缺典念马祖。落日颓金盆，苍茫烟水莫。离情渺难收，摹写入凝伫。

乱峰踼卓不容数，宝构翔空盘万础。沩源水作青莲香，攧雷溅雪出烟雨。住山老如大雄虎，暗谷行藏文彩露。说禅不费丝毫力，以空为印印诸祖。道人乃是小于莵，气已食牛难共语。悠然踪迹似孤云，羡侬先我山中去。会当出钵螺顶间，见此颀然秀眉宇。

湘云遮世路，闲客此闲行。弥日不忍去，眷此山水清。暖窗欲春色，茗椀雪花轻。道人旧不识，一见意已倾。人主无根蒂，聚散如流萍。聊炷返魂梅，将以熏道情。此诗亦偶尔，夫用四座惊。

道人江南来，快作临川语。立谈当夕照，乡闾问安否。坐令十年心，想见西津渡。少年游诸方，迺欲追佛祖。清韵不可摹，髣髴见眉宇。岂止义中龙，当作文中虎。西风健行李，暂会还径去。我如社后燕，并立理归羽。□□□□云，风约聊复住。勿长应深谿，当作人间雨。

鹘瑫脑骨紧，脚力健生云。叠数一万里，捷于臂屈伸。肉佛不讥诃，称之返云云。坐诵觉范诗，抄录亦甚勤。群儿争欺之，伪杂以佗文。瑫独颔不语，饭沙俱一吞。湘西雪达旦，万树吐奇芬。冻行如鹭鸶，雪泥溅衣裙。解包呵直指，又作饥猿蹲。放意说临平，想见禅诵群。坐令冷斋中，忽然变春温。明朝别我去，掣肘径出门。便觉西湖月，夜坐生梦魂。

青灯映窗山月西，读遍颍皋居士诗。四蹄雷电骏□□，万丈光芒豪放词。古锦濯江有余丽，夜光走盘无价珠。韵高不受富贵缚，眼盖缙绅说林壑。一语不合□□□，太华摩云森剔卓。一往归心如鸟工，十分风味□□□。沉溟山水柳子厚，拨置形骸庞德公。揽辔不当□□□，珥笔合在明光宫。天床长哦起曳履，旋呵冻笔□□□。寄语公家王坦之，为编乃翁诗集尾。

青原生下一角麟，单丁住山须底物。试垂一□□□□，阿师𨱄斧成干没。凭栏小立与僧语，浮云卷尽千峰出。永怀倔强韩退之，南迁正坐讥诃佛。山云开遮良偶然，自诧精神费诗律。阎侯爱山得云饶，胜处迟留多记述。慕韩毎毎手加额，见诗未读壁先拂。此公文不数□□，微词天姿含宋屈。

颍皋韵秀彻，如春在杨柳。清游毎见删，题诗□□□。□篇如用兵，曹瞒破张绣。神远付一快，奇变愕众口。□□含至美，醇酽兵厨酒。柳文马顿尘，骄嘶不忘骤。置□□文中，碔砆杂琼玖。同时公与侯，富贵可炙手。人惊风云会，自矜时命偶。一懽难把玩，忽焉成老丑。居然成□□，累累增培𪣻。两公独如在，并驱让先后。文章有耿□，□语置坐右。我老坐诗穷，犇走营升斗。时能吐佳句，英华出枯朽。

形骸寄簪绅，趣味在林麓。楚国富山水，下车已心足。昨闻入层翠，超放等犇鹿。情高如谢安，举手弄落瀑。恰如红妆女，弓弯双屈曲。登高发清啸，余响动林木。名山冠东南，佳处数天目。以比衡霍胜，家鸡例野鹜。归来渡湘江，水作鸭头绿。应怀绛翠山，归期何日卜。

云踪不容挽，乃曰堂可贮。知谁爱岳色，欲以遮藏故。岳山冠世境，自昔庐诸祖。道德无鲜陈，世相有今古。君看马驹儿，乃是僧中虎。

鼻端有余地，世议嗟迫窄。君看阎夫子，广莫以为宅。去宦游人间，面有无求色。酒阑爱松风，醉眼眩红碧。俊爽类王济，端复有马癖。何当食万钱，四海蒙惠泽。湘潭紫翠间，松下偶相逆。袖中出新诗，苦语凉肺膈。夜半来床前，且以慰穷厄。岂真谪仙人，何其似太白。

不眠盥漱罢，和衣肱再曲。村落鸡未鸣，部曲炊已足。露行逢远火，盲龟值浮木。马上续残梦，不复较迟速。故乡夫岂远，随分有松竹。自种橘千奴，大胜五斗禄。

元和八司马，子厚独奇伟。谪官无以敌，妙语凌山翠。山以囚自名，谿以愚为字。醉心谿山间，胜处无不至。至今永州祠，大类罗池祀。生存伍猿鸟，遗像土偶侍。经游香火罢，感叹追前事。才高出不容，起坐终夜喟。

闻弦能赏音，公独知雅曲。易亲复难忘，终期老林麓。公如追风骥，未见所归宿。嗟余老摧颓，翩如啄苔鹄。遥知双泉上，颇亦莳松菊。何时闻夜舂，并斋著茅屋。慧观友李源，高风当补续。便觉雒秀间，杖履笑追逐。今非茶陵梦，犹欲更秉烛。爱公押难韵，敏若方破竹。

钝拙无人着眼看，一庵睡快如梁端。那知高轩肯过我，终日笑语成盘桓。畏公笔力不可敌，坐令三峡回奔湍。威棱王节照湘楚，夸声众口锋刃攒。此篇意气更倾写，句法超绝风格完。许令赓酬亦不免，但恨语带儒生酸。苦嫌丝竹围醉枕，卧看烟缕凝雕盘。双泉云树时到梦，神武门前思挂冠。朝来清事亦稠叠，野饭蓬窗分小团。人间曲屈多败意，莫辞时此同幽懽。

阎公立朝时，凛然古遗直。孤忠捍世波，砥柱屹挺特。一旦成千古，埋玉秀山侧。至今山中泉，实以配公德。欲知其源深，下涨千顷泽。沙渠走清快，石井湛绀碧。譬如渑与淄，相去无寻尺。日光毎下彻，山影必倒植。倚栏应忻然，游鳞见尾脊。知谁念纯孝，满掬种白石。粲然生玉英，冥感吁莫测。泉旁有精舍，闻多登覧适。何时同二老，追逐扶瘦策。诗成坐假寐，梦历秋山赤。想见环珮清，绕除余响滴。

隐几群动寂，池塘浮夕光。瓦沟急雨过，熏风满南堂。飞萤忽点衣，小立闻荷香。东南喜见月，微云复遮藏。长哦颍皋诗，清语凉肺肠。劲气终不屈，镆铘淬光芒。高怀寰宇间，蠢蠢犇炎凉。斯人古遗直，天质自温良。兹夜发遐想，易亲复难忘。归田无别意，难以枘入方。

颍皋擘窠书棐几，玉勒银钩照林麓。山堂聚观杂贤鄙，人人欢然如所欲。独余耆年视凝远，就观尚如隔罗縠。筠床瓦枕试新凉，小雨南风正清熟。岸中一笑山答响，我亦为君聊捧腹。晚晴轩槛亦何有，隔屋茶烟度修竹。呼童索纸赋新诗，诗成字字清如玉。人间何从有此客，满腹精神真可掬。我惭衰老亦作诗，譬如菌芝生朽木。

清狂平生笑李赤，诗慕谪仙名烜赫。尤胜曲影傍权门，爱其炎炎手可炙。袁丝若至晁错逃，热中未老嗾与嗷。犹胜怒及水中蟹，不合郭索持双螯。何如一庵听松雨，泼眼晴窗发茶乳。更无俗子作白眼，但有水沉横碧缕。长爱朱生论不卑，神明不欺宁自欺。买金赏诬岂不美，尚笑世俗今浇漓。玉川作诗曾救月，退之抵掌夸奇绝。公今又赋喜雨诗，诗成肯寄甘露灭。气吐虹蜺辞吐云，才大端如梁与棼。丽如宫华蜀锦色，骏却千樯万马犇。屈宋宗枝君得髓，江左风流复兴起。试手作诗君勿笑，毫忽增之至弓秭。长哦月出湘淹东，翰墨场中久策功。千篇翻水不足道，绝爱风味如醉翁。

解鞍成小寝，部曲营夜炊。此生一寄耳，梦幻相拘縻。风餐杂舍者，水宿依江湄。何时步八塼，压犀帘幕垂。三湘在图画，开屏供卧披。公宜宿玉堂，明甚无可疑。今复聊尔耳，闲作虎头痴。

先生绛阙姿，名字占仙籍。妙年取荣名，翰墨乃其职。而云赋归欤，戏语吾不逆。醉翁昔仙去，人间暂休息。文字颇横流，士气久不怿。公实不出后，议论有精识。冰壶含青春，不容一尘隔。吐句如善射，字字皆中的。佳丽增奇峭，欹侧多醉墨。高辞敦故旧，读之气横臆。阅深似退之，顿挫杂抛掷。如春餙万物，妙用无罅隙。故人困长哦，其节不容击。自昔闻公家，诸郎居连璧。道学进未艾，庆泽流无斁。纷华脱髪弃，酌古分阴惜。泛观得其要，云升复川益。孝友如机云，争攘笑丕植。闻风方对食，不觉起投䇲。神交梦成趣，意合气自激。庐陵在何许，纵望手加额。那知湘江上，握手笑堕帻。妙处无陈鲜，倾盖如夙昔。归来看屋梁，喜极心更惕。弟兄定世家，富贵已寻逼。而我世憎嫌，暮景桑榆迫。相从可忘年，顽鲁幸勿责。一懽难把玩，转顾成陈迹。闭门工寝饭，且复适吾适。遥知不吾诧，颇尝有此客。

退之倔强迁掲阳，道经衡山爱青苍。逸群骏气不可御，顿尘初控青丝缰。朝云偶开岂有意，妙意放浪高称扬。我生少小善诗律，读之坐令身世忘。朅来结友本上座，南游私喜初心偿。橘洲看雪已清绝，更櫂野航浮碧湘。忽惊万峰上云雨，走栋飞檐云雨旁。知谁凭栏俯落日，跳丸一笑千嵒光。紫金鸡含一粒粟，磨塼作镜传遗芳。小庵自披慈忍服，十方普熏知见香。巉巉玉骨撼不应，但诵妙偈声琅琅。只今般若台前路，过者拳拳加敬庄。我寻遗迹恍自失，譬如一苇航渺茫。三生为扫坐禅石，往事令人思建康。绍隆佛种有神足，九旬妙义谈汪洋。当年以法施穷乏，无数珠玑曾斗量。而今但有楼观好，再拜顾瞻空涕滂。我公王事获胜践，自谓此乐非寻常。情高赋诗亦感慨，十年出处何明详。竹轩莫凉暑雨过，风檐把玩情激昂。初如冰轮涌东崦，漻漻云幕方高张。俄如奇兵出不意，铁衣雪刃森堂堂。细窥如春在花柳，芳心皱眼开包藏。魂惊豪气立毛髪，风樯驾浪犇龙骧。韵如玉色映晴昼，清如碧瓦粲晓霜。适如醉乡识归路，醇如烧春浮玉觞。意公前身是太白，醉貌宜披云锦裳。芳津浣匙饭云子，美液浇齿尝琼浆。吾闻高辞殆天得，宁论结髪翰墨场。酸寒鸟迹无足道，坐令藉湜仆且僵。皆言笔端有五色，不然古锦纒肺肠。夜阑掩卷耿不寐，空庭曳履心彷徨。譬如三伏黄尘道，坐令炎焰欣清凉。又如病鹤长侧脑，仰看千仞孤鸾翔。嗟余胆大亦欲和，韵险恍疑登太行。何时坐隅乞诗藁，襟量悬知容攫攘。吾恐斯文将断绝，长哦披髪下大荒。儿曹乃欲犯矢石，洪钟何异施莛芒。公如珠玉在渊石，荣辉草木皆煌煌。读其诗律似仙曲，不杂人间笙与簧。我非赏音空叹息，拟欲学之嗟未遑。遥怜与僧登绝顶，意适暗惊人世忙。诗成气焰如项籍，叱咤千人谁敢当。自嫌白髪世不要，万回歌舞聊佯狂。盘珠岂有影迹露，雾豹不欲文彩彰。那知湘上偶邂后，气岸欣逢许子将。霜鬓须面一破笑，城隅古寺眠闲房。心知贵贱不同调，且复抵掌谈江乡。□□暇日陪杖履，对公岂敢谈文章。兹游正类羊叔子，湛□与山俱不忘。

大曾秀发如层颠，小曾秋水随方圆。二豪说诗气旷逸，而我老坐如蹲猿。弟兄骏气骥堕地，自怜老欲蚕三眠。一庵收身万事外，但有坏衲长堆肩。会看连璧登集贤，腰间累累金印悬。分缘自是公家事，安知不秉卿相权。平生忠义要活国，浓笑东川无杜鹃。古城野寺□□□，白灰已烬余凝烟。瘴疴未损方曲臂，静如鸿鹤就拘挛。清诗寄我忽惊矍，秀对白鸥春水前。长哦曳履□□□，余韵发越鸣朱弦。坐令万象受控勒，知君有笔真如椽。细看字字有根蒂，满掬明珠谁为穿。诗坛从此不敢诩，受降君已临中坚。

君家庐岳苍崖颠，睡足茗碗浮轻圜。十年不归空蕙帐，夜鹤哀怨惊晓猿。朅来湘尾寄城寺，夏簟清凉便昼眠。扣门剥啄谁过我，上腾火色仍鸢肩。轩然辩论杂今古，不觉前席心旌悬。以身徇国爱子布，塞门以土推孙权。□云诗穷少陵老，饥寒正坐拜杜鹃。遥知铃斋宾谒□，□□紫砚浮松烟。作诗寄我对岑寂，为散顽麻双脚挛。弟兄高才当济世，会看笑揖人主前。嗟余百念已灰冷，倦易敛翼为虚弦。粥鱼斋鼓日课办，仰屋卧看三条椽。管宁木床五十载，好事空传膝处穿。何如敛目十□□，□树身同金石坚。

残暑霁严威，新凉酿归思。梦惊闻松声，两鬓到万事。中情怯离别，此别仍对子。追惟初识面，宁复讣有此。明朝舟洞庭，惊浪银山起。醉眼失湘楚，妙语凌淮泗。我如浮水叶，遇坎当自止。行将看荆山，归老鹿门寺。今不欠无言，但是欠一死。淮山有奇逸，要是天下士。若问寂音老，烦君一举似。

公诗自雄放，故我甘雌伏。韵高霜月苦，洗尽瘴雾毒。游丝映明窗，小字为公录。便觉春争妍，胜气增林麓。永怀矍铄翁，论兵到精熟。子阳井底蛙，提耳论祸福。归来得真主，简易心屈服。才高犯众忌，薏苡致谤讟。梁生付一笑，何必较直曲。山僧亦何知，鱼鼓听斋粥。陈侯金闺彦，论清如屑玉。南游兴未已，甚欲乘桴木。湘西独何幸，旌旆先见辱。松间偶相值，论交一言足。云山久干没，赖此佳句赎。

夫子谪仙隐于儒，仲连太白真其徒。栴檀林间法檀度，翰墨场中行秘书。譬如山川有珪璧，光被草木蒙碔砆。又如羽毛有麟凤，瑞照百鸟藏鹗鼯。玉堂金马未入手，公不自叹旁人吁。猒看朱门森画戟，暇日聊为山水娱。下车褰衣却部曲，纵望林壑情忻愉。朱陵洞口见落石，引手匊云跳明珠。诗成万象在掌握，磨琢无玷如瑾瑜。旁观十吏不驻足，一日万口传荆湖。南山道人纷□□，摹写磬石烦丹朱。归来尽以录寄我，意句不尽情有无。为公长哦立风槛，明月满轩时卷舒。吾闻骏马日千里，未遭剪拂随盐车。嗟余驽钝世鄙笑，分甘垂耳同骡驴。世间安得支遁眼，画作嘶风神骏图。

飞梯上云雨，猿臂攀层岩。天风吹鬓须，兹行非人间。幽泉不知处，但闻鸣珮环。崄艰硋清快，洄涡走平寛。□□落万仞，溅雪惊潺潺。悬崖忽见寺，白昼方掩关。境□□遐想，坐久生清寒。山空寂无人，鸟啼花不言。云披献青嶂，风槛争卷帘。

笋舆翩追随，顿撼杂揺兀。蒙腾穿聚落，超放上巉绝。山腰转巇崄，部曲失行列。身世逐云轻，眼力与天阔。撞钟千指集，楼殿寄林末。同来久倦局，相向怀抱豁。市朝昏利欲，走鹿不忘渇。公独蜕尘埃，风蝉妙脱骨。盘桓拊孤松，松粉落金屑。谁卷青帝云，推出银蟾阙。

云开见楼阁，峰顶知有寺。众峰让高寒，盖是出其类。娲山下僧谭，笑走魔外戏。忽于一毫端，集此大千界。曹溪正脉深，不断盖如带。流而至衡霍，百川蓄汇浍。廼知般若台，自昔分灯地。清游亦不恶，俯仰忆前事。宝构出灰烬，人逝时亦异。永怀韩潮州，夜与千峰对。仙去三百年，音容浮如在。妙语落人间，断碑卧榛桧。公亦潮州□，□势翩已似。低摧夙昔心，惨憺经游意。林高句天成，□□鄙组绘。刻之苍崖阴，与山增胜槩。

苍杉三十里，不复逢川原。忽然在林杪，万峰延目观。长崖有积雪，松声杂风泉。是时春正深，风威犹折绵。君堇金闺彦，而有清净缘。和云扫车辙，引手酌灵源。山空破岑寂，笑语答云烟。鲁僧作鹰顾，惊此佳少年。何以比人品，白鸥春水前。既非山泽儒，亦非地行仙。谐峰□□□，千叶开青莲。景净若有得，兹游良偶然。部曲亦欣□，喧哗下层颠。归来念清境，依约闻啼猿。

已甘老死长松下，赏音乃有如公者。谬当大匠许才能，名器从来岂容假。但欣一笑说江乡，意气平生要倾泻。先生之诗自豪放，寒陋心知鄙东野。此篇粹然有精思，百锻良金方出冶。汗颜缩手置袖间，对公谁敢言骚雅。自怜华髪住江村，地偏心远过从寡。茆檐扪虱鸟声寂，故絮悬鹑成磊苴。右耳已从前月聋，更欲忘言到喑哑。多生垢习磨未尽，公诗又欲临窗写。何当看公醉岸帻，约束万象闲挥洒。眼寒独立梁宋郊，一尾追风睇犇马。读罢新诗发长叹，春色惊回阿练若。浪秃宣毫和不成，自笑才悭真注瓦。

公才受斧斤，鼻端有余地。一官游人间，穷达置度外。著屐登名山，眺览吞眼界。倒倾蛟龙室，聊为翰墨戏。搏取华藏海，几间日相对。石桥亦何有，万峰作阶陛。平生冠世境，胜践得君辈。坏壁题新诗，一洗俗眼眦。我本个中人，久负未归债。我自负名山，名山岂余弃。

老思垂一足，饭想成沙纕。顿斧盘石上，分灯续螺江。坐令遗迹地，咄嗟成宝坊。永怀青松下，睡快欣明窗。曾侯有逸韵，诗律挟风霜。重来拜白塔，前身疑姓庞。山僧作巴音，耸肩颀而长。愿施笔供养，普熏知见香。吾观三公子，凛然万夫望。何当吐佳句，刻石照沅湘。

十年尘土中，厥状浸成俗。坐令眠云衣，化作征人服。此行欲买舟，寻我旧山谷。识君御水傍，笑齿璨明玉。肃静鹙子仪，修拔孝基目。殷勤抚道义，祖道欲倾覆。赖子今妙年，真风跬可续。闻之厚自愧，所趣在幽独。君言如不欺，是亦含生福。须臾读君诗，气韵丽可掬。心胸何玲珑，多能吾所伏。春流日夜急，归心难管束。良会故已述，妙谈何日复。吴山嘉有余，为君置茅屋。头白早归来，暮云无使瞩。

牛车注经宗两角，那问虚舟移夜壑。竹间扫除闻击声，戏作伽陀歌独脚。心波不兴类古井，情缘脱尽如遗箨。高笑痴儿倚富贵，危如乳燕方巢幕。已办山藤待湖月，不把芒鞋穿聚落。安知沙门自有体，全象纷然众盲摸。要之行藏不属人，手自安然随展握。

世路惊风波，山林知岁寒。君看争夺中，忽觉深渺漫。归来湘西寺，兀坐依蒲团。摩挲折脚铛，规以稳处安。湘山亦多态，扶杖时游观。偶逢林下人，班草一笑懽。霜风水痕落，岁月难遮拦。但觉颔髭白，不复知岁残。堪公故园旧，义胆见急难。相逢开肺怀，倾倒无余殚。所居隔聚落，日喜成媻媻。作诗夸我贤，宁知如玉冠。遂分湘山翠，茅檐相对看。往事都莫理，有求真祸端。饭罢口挂壁，□□发长叹。暮寒因有雪，炉暖且檀栾。

湘水有庐山，蜀僧有吴韵。无尘而俱清，雪月夜相映。书痴喜借人，香癖出天性。垂涕拨黄独，粪火曾发哂。三年我东邻，家颠开小径。一饭必招呼，嘲之终不愠。明朝趣去我，岁逼青阳近。子已饱丛林，件件无遗恨。赠子湘源春，山穷春不尽。

岁晚湘水滨，黄尘似河朔。江流涸欲尽，缾罂汲余浊。闹闻双旌出，千骑烁山岳。雪云卷山去，天宇献辽邈。娇鸦集风枝，冻鹤时俛啄。谭兵杜牧之，赋诗果横槊。山虽非故人，识面亦已数。文章固余事，正尔全三乐。太丘令国器，谠议久扬榷。长吉有美才，崭然见头角。君看分韵诗，夭力那容学。嗟余老山林，辈流殊龌龊。宁料寒窘中，见此三卓荦。和诗无杰句，钝涩费磨琢。穷略似孟郊，必劣追韩偓。

长沙人物秀而雅，争如绝致名天下。率更之书更古今，锺王笔迹遭凌跨。藏真草圣梦英篆，齐己诗篇洞青画。易生宝觉未暇数，尔来邹敦最声价。巨公要人邈已遍，戏画寂音老尊者。绳床坏衲气深稳，霜须瘴面情闲暇。平生刚褊语忤世，定知见此遭讥骂。凉都贵人如玉丛，富贵熏天光照夜。凌烟风姿剑拄颐，妙手当烦为图写。

碔砆世既以为玉，芝兰那知不为莸。人间万事醉不理，携被来为林壑游。雪花成山过惊浪，五展暮天开橘洲。篙师绝叫风掠耳，萧萧两鬓空飕飗。松声盘空上烟翠，顾陟佳处毎迟留。袖中出诗愕坐客，涔蹄乃尔容吞舟。东坡句法补造化，山谷笔力江倒流。两翁连联竟仙去，暮年见子忘百忧。念当明日江南路，幕阜倚天佳气浮。故人问我今何似，为道摧颓如慧球。

莱公少年日，逸气生云泉。定策清东宫，天子为矍然。奇豪不世出，获一以当千。亲征功第一，尚记破虏年。想见和易姿，垂柳春风前。我公嗣前列，刚特才亦全。方持使者节，眉宇秀而渊。高楼独自登，爱公能补天。高情吊陈迹，妙语吐新篇。如风行水上，涣然成漪涟。乃心在王室，何时朝日边。正坐霖雨手，丰年自留连。何必羡遗像，公自当济川。

书堂山崦西，微路经桑柘。婉婉绿阴中，伛偻牵羸马。须臾将平川，时过幽谿泻。源深人家稀，落日耕钓罢。过墙傍修竹，深处开茅舍。池塘远轩窗，秀露风清夜。杯盘灯火里，笑语茆檐下。白酒泻新糟，醇酽如压蔗。酒酣面发赤，箕坐谈王霸。排斥出忌讳，怪语令人怕。野僧旧不懽，痴坐相嘲骂。但作鹤脑侧，思欢殆无暇。夜阑乞新诗，自愧非作者。张灯扫西壁，把笔强驱驾。万景毎骚纵，此夕偶相借。遂令诸子懽，一一如图画。

吴氏季子世不乏，子孙魁垒特秀发。人言才业任世重，更觉文章有家法。奉亲作意构华堂，想见青红湿窗闼。堂中二老鬭康强，夫妇承颜荐寿觞。朅来儿侄俱登第，举族请名重庆堂。富贵鼎来推不去，道德照人闾里光。富公玉食由及养，范公诸郎尽卿相。亲养子荣兼有德，家声置公范富上。虚檐风月夜未央，靘庄成轮发清唱。金鸭香清碧缕飘，灯前玉颊醉红潮。一尊满劝何所祝，盛事要看追八萧。

湘西峰顶寺，楼阁藏烟翠。危台占峰颠，小轩寄幽致。游人常不到，石壁照溪邃。于世复何求，此生眠食耳。翛然亦何有，蒲团空曲几。凭高俯城郭，车马环磨螘。城郭望诸峰，时见孤云起。

选本住山人，精进激惰懒。规模如乃翁，铁喙石肝胆。岂特七闽英，盖亦丛林拣。子少长庚晓，我老碧云晚。相亲出数面，别袂聊一挽。是非一言足，勃窣百事办。分携青蘋湾，相对秋满眼。

夜清成水宿，月出波灔灔。那知是中秋，老眼欲凄眩。此生天地间，飘泊如蓬转。朅来泊湘濒，此月凡七见。冰轮上天衢，万里不知远。夜深度明河，轮侧明河浅。西楼欲吹笛，余声落哀怨。魂清到月胁，寒露纷满面。林光泼流泉，天大微云卷。阿崇具纸笔，橘亦磨破砚。诗成月华清，幼妇与黄绢。

卜式与弟赀，如塞无底窦。其爱止弟耳，亲旧竟何有。二疏得赐金，尽以散亲旧。但可施一时，安能继其后。然于简编中，耿光白如昼。邓侯功名姿，颖脱盖天授。分财赡族人，约劵规永久。君看纯孝心，履狶先履瘦。纷纷窭人子，悬鹑露两肘。雨雪抱儿女，扣门易升斗。邓氏岂无贫，炊烟满蓬牖。安知寒微中，不复生奇秀。阴功虽无形，报应捷于口。此风起颓俗，能使薄者厚。作诗附家传，想见为拊手。

仙郎如惊鸾，风格殊秀整。文章体自然，五色丽云锦。纷纷少年场，英气横笔陈。家声盛汉魏，未暇数唐晋。元龙特豪伟，太邱苦刚正。相逢黄卷中，崔嵬山岳峻。君当世其家，已见逸群骏。笑谈不自觉，满坐湖海韵。富贵率致身，华裾宜绿鬓。功名偶然耳，何必以身徇。未近翠云裘，先看班玉笋。

漆瞳照人韵拔俗，平生直性如劈竹。世情好恶我不知，是是非非一言足。昔年访道辞七闽，丹青生此身外身。要将留悦倚门意，此心亦是酬慈亲。慈亲未老身先逝，梦境悲欢成一戏。展开觌体露全机，偪塞虚空何处避。

孤城渺湖天，长堤篆湖水。柳衙行未穷，已过沙头市。连樯来万艘，荻丛出千雉。节物近重阳，风日正清美。忽惊楼阁开，宝坊堕平地。璋公十年旧，出迎一笑喜。□夜及相山，岁月入叹喟。兹行归鹿门，已作终焉计。不辞信宿留，爱子多故意。说禅有家法，翻手了千偈。铁脊敌魔外，宗风永零替。我留固随缘，思归亦偶尔。为君赋新诗，万象困朝戏。去留未用较，吾生真一寄。

天下张荆州，乳儿识名誉。医国陆宣公，护法崔元度。平生风雷舌，咳唾作霖雨。隔阔余十年，一旦成万古。羊昙欲作恸，生存华屋处。支遁亦伤心，路偶经姚坞。赖有克家子，春色连眉宇。君看谈笑时，亦是干国具。会看如乃翁，独立无喜惧。文章有种性，家法致工主。此诗公应闻，想见笑掌拊。

上庄俯汉江，古木杂桑柘。槐衙阴广陌，麦浪涨平野。连云对囷廪，用谷量牛马。我来二月破，解鞍绿阴下。纵望烟霏中，领略见楯瓦。耆年骨柴崖，迎客意倾写。干戈争夺余，身在相惊诧。山空啼杜鹃，龛灯自清夜。敛眉问儋州，亟口谈江夏。以余游二公，老大知识寡。暮归逢醉人，往往遭捶骂。鹿门有余地，贤矧如君者。为连修竹林，规以构茅舍。伏舂旧所能，犁鉏当学把。相见水过膝，蓑苙清入画。

伞盖山前曾卓锡，晋安王初造禅室。水火定成人未知，部曲不前马辟易。床边卧虎如睡犬，王虽及门不敢入。冰雪亲瞻道德容，再拜平生愿心息。两泉俱出雌雄龙，玉壳灵龟蛇五色。聦禅笑傲贤王喜，鱼龟乃能就掌食。高风干没五百年，依旧云山如夙昔。雨中来游春已老，忽见江南少年客。坐中偶生乡井心，想见禅山倚天碧。清境幽闲欣可名，偶然得句因题壁。

雪车比毛车，弱水谁欲度。飘然凌空去，中疑载青女。□风为通衢，走毂不容驭。大胜短辕犊，更烦长柄麈。□□广寒宫，构基非下土。天公亦薄相，镂冰以为柱。傍□□银床，谁与挥玉斧。仙妃倚之笑，疑是漆室女。

我昔游潜山，空翠插晴烟。至今清夜梦，犹能历层颠。天柱如玉立，贵气朝山川。下有童师庐，杂遝皆奇贤。卓途龙山子，靖深波间莲。近闻亦分座，道眼照人天。道人使吴来，衣裓余芳鲜。愿求奇崄句，庶使大法传。一拳无背触，何处见灵源。

子从大梁来，会我秦淮道。十年三度别，此别吾甘老。学道如牧羊，败群者则鞭。一切但仍旧，自然常现前。子初不衣绵，而今便故絮。山舟日夜逃，美貌岂长住。时至不相待，勿恃骨肉间。要当自努力，譬如人上山。

正中妙叶百怨门，宝镜孤风天下闻。缁州道价直乾坤，毛骨真是延公孙。杨广山头草木熏，公独深密护灵根。衲子雷动云崩奔，暗中明露泾渭分。醉李有叟笑脸温，胆大三世一口吞。枯木能花为谁春，春光化为吴山云。即今住山典刑存，木蛇且无刀斧痕。我游山隈野水𣸣，松间见之鬓为掀，留我更宿听啼猿。人间行役膏火煎，公特见戏非诚言。颓纲已坠引手搴，乃欲奔走鞭短辕。要当努力续烈焰，大兴洞上追曹源。

大千微尘偈，章句妙难求。公为疏通之，如海决江流。堂堂须垂膺，漆点横清秋。十虚圆当念，三世集毛头。平生说禅口，想见光迸浮。世间眼久灭，法宝空海洲。年年春欲暮，禅室清香留。迷途指南车，戴恩负山邱。愿从清凉山，威光作依投。行当方山见，跬步披衣裘。

思虑不及处，但曰刹那际。不曰刹那际，宁当有三世。于此刹那中，尚不容拟议。安得有死生，一切诸怖畏。苦乐欣厌情，及分心境异。是名颠倒想，不名随顺智。如人游梦中，所历经千岁。及其梦觉已，不过食顷耳。稽首愿悲幢，发此不传秘。愿分无尽灯，酬此四弘誓。

心花发明照十方，死生窟宅无隐藏。此老唾笑生馨香，法中骨髓僧中王。平生一子传余芳，譬如少林有神光。只今孤愤昭默堂，天魔外道走且僵。梦寐想见犹清凉，况子径归侍其傍。明日扁舟浮渺茫，我不得俱空叹伤。但余一句烦寄将，幕阜山前为举扬。仰山久不见临济，瘦损法身三尺长。

石室如仄磬，春云如翠被。翛然无事僧，来此时枕臂。无求即无忧，有身还有累。永怀彭尊宿，一席曾遁世。天子不得臣，公卿不敢致。高风不可攀，百世犹兴起。运禅佳少年，杖锡成戾止。偶从城郭来，衣裓满空翠。觅归如子规，掉头须去耳。山林与聚落，蜜无中边味。子心有分别，动息若差异。录以赠其行，不语开笑齿。

正中妙叶如何会，罗仙隐身露衣带。芙蓉克家桐城孙，海上闲名闻至尊。天书夜到道林宫，大钟横撞山{王冬}珑。山容光泽鸟声乐，一番佳气生岩丛。曹溪宝林甲天下，楼观翔空盘万瓦。梦中先已逢祖师，异世曾同香火社。人言骨清辟瘴雾，隘词一律撩人怒。大阳直裰果有灵，所至自有天龙护。寄语山头锡杖泉，久枯遽涌宁非天。老师不作奇特想，已脱圣凡情量缠。

已披出世衣，影莫落尘俗。何山无丛林，栖息一枝足。奈何清净心，甘受热恼毒。譬如伏枥马，心不忘驰逐。又如火铁丸，气焰不可触。礼禅客湘山，山翠在眉目。盖尝视此辈，高笑一捧腹。今亦欲还乡，当戒前车覆。吾闻真实心，不受罪与福。精进缘不懈，此语君勿恧。

水西南台小精庐，名虽是律禅者居。粥鱼茶板如指呼，履声童首凫雁趋。分身香积太阔迂，食时至则当持盂。养师反哺如乌雏，荷众司更如雁奴。逢人若问明白老，为言病起加清癯。

次山心地平如镜，照海照毛无少賸。刘公诃之昏雾蒙，张公磨之复清莹。张刘皆是善知识，大黄甘草各医病。惊起荷山大字遂，{王冬}珑撞钟山答应。夜灯午梵赛心愿，望归引领如鹤颈。一朝骨祖在面前，笑不成声两目瞪。小儿化去聊折灾，妇翁告殂适其命。但得夫妻各身健，回观阁中夜鸣磬。欲知成佛妙法门，不与人争是捷径。

武陵源深并溪入，无数桃花闹春色。水面红云欲崩坏，波间烂锦光相射。昔人误行偶见之，归来醉眼眩红碧。秦时鸡犬不闻声，但觉晓窗烟雾白。那知紫府亦仙源，此华万树烧晴川。少年苾刍谁教汝，照花作意开幽轩。灵云说悟被花笑，南泉欺客花不言。何如睡足无一事，倚栏红雨春风颠。愁来想见故山路，未归先作山中篇。

湖容秋色磨青铜，夕阳沙白光蒙蒙。翩翻欲下更呕轧，十十五五依芦丛。西兴未归愁欲老，日暮无云天似扫。一声风笛忽惊飞，羲之书空作行草。

东风忽作羊角转，坐看波面纤罗卷。日脚明边白岛横，江势吞空客帆远。倚栏心绪风丝乱，苍茫初见疑凫雁。渐觉危樯隐映来，此时增损凭诗眼。

宿雨初收山气重，炊烟日影林光动。蚕市渐休人已稀，市桥官柳金丝弄。隔谿谁家花满畦，滑唇黄鸟春风啼。酒旗漠漠望可见，知在柘冈村路西。

泼墨云浓归鸟灭，魂清忽作江天雪。一川秀发浩零乱，万树无声寒妥帖。孤舟卧听打窗扉，起看宵晴月正晖。忽惊尽卷青山去，更觉重携春色归。

橘香浦浦青黄出，维舟日暮柴荆侧。涌波好月如佳人，矜夸似弄婵娟色。夜深河汉正无云，风高掠水白纷纷。五更何处吹画角，披衣起看低金盆。

岳麓轩窗方在目，云生忽收图画轴。软风为作白头波，倒帆断岸渔村宿。灯火荻丛营夜炊，波心应作出鱼儿。绝怜清境平生事，蓬漏孤吟晓不知。

十年车马黄尘路，岁晚客心纷万绪。猛省一声何处钟，寺在烟村最深处。隔谿修竹露人家，扁舟欲唤无人渡。紫藤瘦倚背西风，归僧自入烟萝去。

碧苇萧萧风淅沥，村巷沙光泼残日。隔篱炊黍香浮浮，对门登网银戢戢。刺舟渐近桃花店，破鼻香来觉醇酽。举篮就侬博一醉，卧看江山红绿眩。

水落阴湖洲渚生，风折败荷枯苇茎。白沙凿凿墨云重，熟视满空翻玉英。湖边两雁谁教汝，稳卧自多高世情。惠崇逸想巧图画，定应爱汝梦漏清。

一鸥低飞落平湖，一鸥惊顾行烱如。红衣脱尽莲蓬绿，翠盖凋残荷柄枯。更有数蓬癯已老，无人折之欲倾倒。陌上残红空自好，为谁点缀湖边草。

溪边两鸭自夫妇，生而能言似相语。妇先浮波喜转顾，夫欲随之竟先去。水际清蘋各占丛，风撼荷花已退红。不见清香云锦段，空余霜叶伴枯蓬。

何处軥辀叫云木，植杖松间逢白足。一牛鸣地两禅丛，窗户青红照林麓。江寒云怒相摹胡，雪意欲作先停蓄。连空推下翻玉英，想见轩渠笑捧腹。

李侯何以悦其亲，戏著彩衣觅梨枣。闲骑竹马画堂前，慈颜一笑自忘老。毛义捧檄难忘客，茆容杀鸡终得道。爱公纯孝配古人，甚欲卜邻安井灶。

湘中乐哉山水国，道人归去正秋色。拭目重看云盖云，搓手新尝橘洲橘。湘西幽居多故人，松下相逢应倚策。开轩万顷鸭头青，睡起一声风月箔。

希夷先生海门住，久不见之想眉宇。梦中相见荔枝村，觉来一枕芭蕉雨。行藏顾影应自笑，世事吞声不容数。从欲若士为远游，莫作云中隐身去。

□□积雨分阴晦，林光山色生精彩。闲上南原看野棠，一川零乱红如海。柳外一株何足道，戏语谤花今日悔。道人请我重赋诗，仓卒烦词为删改。

千本苍杉俱合抱，夕阴相映寒蝉噪。残僧独归清入昼，秋色满庭浓可扫。霜钟初歇月未生，但觉篝灯一点明。阶除环珮走流水，楼阁诵经童子声。

和气津津出眉宇，平生快活随缘住。忆昨思山林下来，如今却向城中去。燕子初飞帘幕风，海棠睡重清明雨。重唱龙山诸佛机，红尘动处云成缕。

去年岁饥民减口，晨无炊烟闲甑缶。面余菜色短气中，经营有钱易升斗。抱孙买锄今岁丰，黄云{禾巴}䅉村村同。东林鼓声是谁致，聪明慈惠陇西公。

吏奸今古同一律，迩来间见复层出。一邑雀息行镜中，公则生明无别术。放衙下帘调索弦，来禽青李浴清泉。吾侪呈押日课办，亦作岸巾相对眠。

我年政如牧民术，败群者去羊蕃息。向来盗窃如有盟，飞蹑垣墙度窗隙。下车夜户民不闭，终夕四邻无犬吠。一懽醉倒不须归，以塼支头路傍睡。

争歌来为民父母，百里民心始安堵。外台选才第荐之，何必知贤夺而去。当持马足卧车辙，报汝百年终有别。蹄涔不着横海鲸，簿书那容万人杰。

北去忧如会渑口，危甚相如跪瓦缶。南归喜胜脱鸿门，那恤范增撞玉斗。筠谿野寺邻新丰，亦与丛林鱼鼓同。悬知他日君念我，定作少陵寻赞公。

脱梏宁知缚禅律，但欲闭门长不出。死祸平生九蹈之，痛恨防身苦无术。此言了如意在弦，此心烱如月临泉。山中乐可骄稚世，一榻暑风清昼眠。

平生心怀济时术，百未一施空叹息。庭闲昼永僧至门，心回酒醒月窥隙。东方先生语开闭，投骨心知致群吠。千金珠在九重渊，傥能得之必龙睡。

飘零乳儿失慈母，来归家山在阿堵。瘴疴烝洗百念空，但有诗情磨未去。虚名实祸车覆辙，道乡端与人间别。膝穿木榻五十年，君看此翁亦雄杰。

五湖东归风转柂，柔橹声中飞鸟过。开蓬不信是庐山，忽惊落瀑从空堕。道人个中三十秋，那知今始载归舟。白藕池边月初吐，应对邻房说旧游。

忠子壁观永皇暇，移居自提双不借。借车祭灶非我事，可听夜舂响西舍。人言渠侬大类我，试手作诗便声价。我词勿学郊岛寒，谪仙笔端能造化。

楞伽剧谈喜高笑，一钵安巢在云杪。我游庐山二十年，闻名常多识面少。道林过我古南台，路逢泥软手提□。台舆瓦合今果尔，更呼邻僧相与来。

行尽崇冈与峻岭，今朝又入缘云径。世尘已觉蜕埃轻，道心遂作燖鸡净。小轩容膝俯千里，磨钱作镜江山映。平生林壑竟成癖，南来独觉兹游胜。

政和官焙来何处，雪后晴窗欣共煮。银缾瑟瑟过风雨，渐觉羊肠挽声度。盏深扣之看浮乳，点茶三昧须饶汝。鹧鸪班中吸春露，□□□□□□□。

水西南台底气象，绿疏青琐湘江上。门人俯槛看诸方，笑声散落千岩响。巴音衲子夜椎门，要识汾阳五世孙。问渠何所见而去，峰高难宿孤飞云。

雪中桃花夜来折，儿稚犯寒争欲摘。老仙呵手撚吟笔，指以谓余还叹息。已作匆匆十月开，人间安得千年枝。

未见犯寒梅，已有催春雨。催春春未归，却有昙花飞。飞香塞世间，何人知鼻处。遥知与世且同波，随分盘餐付儿女。

雨余步林幽，松风初到面。寒蝉相应鸣，小立无人见。但爱东南山，色作旋螺转。入门庭院度飞萤，梵放哀声满深殿。

识君童牙中，岂止论半面。虽同万顷山，经年不相见。平生草头露，蚌月跳珠转。永怀终夜不成眠，但见突兀游霄殿。

亭外物清旷，人间多热恼。夜晴登此亭，水月相媚皓。多君心镜空，光明写怀抱。凭谁持此意，举似寒山老。

尚记登临时，风日初盎盎。忽惊无边春，登我眉睫上。情欢鸟声乐，意适游丝放。我非连眉郎，搜诗聊植杖。

四注开野亭，面面可人意。我来俯危栏，蹇傲成纵倚。应接迷向背，转顾风掠耳。邻寺一声钟，墟落孤烟起。

名园富家致，此轩冠群目。槛次状元红，窗横尊者竹。坐客定无双，试茶谷帘绿。愿闻圣谛义，飞辩横麈玉。

槛前揺绿玉，杯面吹红鳞。主人饱谈笑，和风熏坐宾。但觉天宇迥，尘滓欲清辰。虽非曲水会，自是斜川人。

欲问春消息，苍茫嫩日斜。茅檐聚喧雀，栗林栖暮鸦。絮袍褁足坐，得句往往佳。忽起步微月，呵手拗梅花。

水胜万斛舟，至刚柔绕指。丈夫养浩然，其略盖如此。朝登青云上，正色决大事。暮归卧此庵，扪虱口如耳。

虚空亦何有，领略四时事。君看繁盛时，中有凋零意。然省可自观，那作明日计。当游无所还，自住三摩地。

念起则为凡，觉之则为圣。人言此为觉，此觉未真正。但了一切空，圣凡皆幻影。宴坐不言中，心波如古井。

小轩临止水，一泓湛寒碧。了然见眉须，洞彻尘不隔。夫子作止观，泾渭不相入。跏趺学僧禅，谛视鼻端白。

一枝已清妍，交枝更媚妩。见之已愁绝，那复隔烟雨。钱塘千顷春，想见西津渡。他日到南屏，莫忘孤山路。

小轩面层崖，丛蕉手自种。高风追二朗，生涯与师共。默坐毎观身，炉烟作云涌。萧萧半夜雨，亦足清君梦。

一笑形骸外，便能携手行。云容与山靥，今日眼偏明。共坐松下石，仰听松上声。古人亦何远，安用社中名。

小谿倚春涨，攘我钓月湾。新晴为不平，约束晚来还。银梭时拨刺，破碎波中山。整钩背落日，一叶软红间。

一尾掣电去，万蹄让雄长。迩来随磨驴，驱逐付厮养。顿尘忽骄嘶，逸韵发奇想。公眼如支遁，神骏蒙击赏。

岁月走舟壑，不能老乔松。何如取尘劫，安置弹指中。我老世不要，闭关师道踪。自欣方得计，人笑伎之穷。

长松援丈萝，无事登青冥。因缘偶然尔，初非出经营。我受气类似，抡材置勿听。翟公亦痴绝，书门议交情。

午梦清断续，殷鬓飞蚊鸣。微风亦见戏，故掩读残经。相见洞天晓，雾重花冥冥。秀句吐奇丽，乃尔未忘情。

秋晚凋红翠，幽怀到眉峰。玉纤弄彩笔，落纸翩惊鸿。道山归计好，高情付疏慵。何独谢夫人，特有林下风。

暮年一杯春，愁边赖开拓。醉乡归路稳，城郭见隐约。万事付颓然，破帻风堕落。胸次竟何有，八窗洞空廓。

堕马哭淮王，牧羊仗汉节。古人守忠义，视死如弃禊。吾是真比丘，死生见窟宅。一饭不愿余，孤坐阅岁月。

在山为远志，出山为小草。龙潜蟠则神，鸡雌伏知道。人情难把玩，过眼如电扫。留云峰下寺，白髪归去好。

人间解纕沙，开视儿眼前。钵饭度永日，一裘支十年。月岩与云壑，佳处辄留连。谁云道林黠，犹觅买山钱。

大泽深壑间，难藏舟与山。此身唾雾中，安得长朱颜。讲公如夙昔，娄永尝追攀。定作瓮中画，磨衲映青纶。

清夜读君诗，思豁神亦倾。岂惟折幔幢，要已倒降旌。重哦水帘句，纤秾开画屏。想见落笔时，遶纸走风霆。

庐山觉未老，俨然旧风姿。树石亦仙骨，逢春更华滋。爪分烟翠层，千丈垂白霓。贪看让争席，舍者尔为谁。

苍石大如屋，古木出虬枝。四注阴其下，地坐黄冠师。山行倦日永，聚话遂忘疲。行看洞中境，都是寂音诗。

怒龙鬬未已，角尾相攀牵。巨石为解纷，背腹遭虬缠。千年毒不死，槎牙带云烟。树间宜画我，乞与人间传。

相送复相别，不异云间月。无心去复来，有魄圆还缺。此别兴何如，西风秋月初。暮鸿千里至，能寄八行书。

尺水未到海，兹行多呜咽。病客未还家，回肠蕴千结。水有到海期，病客归何时。临岐一扬袂，落日寒风悲。

子昔送我日，出岫云无心。今我舍子行，穷猿瞑投林。勿歌行路难，勿效儿女泣。处处得逢渠，千江共一月。

李侯端自重，不肯下南璧。君看英特气，自可凌太白。小邑试牛刀，乃有政和色。

举笔濡大千，挥斤隘八极。置之卧病轩，翻身触破壁。起来一调笑，庭树挂斜日。

地生金色光，女作师子吼。此轩初不然，风日穿窗牖。莫作两头看，空花竟何有。

客来清对榻，客去闭深关。聊为文字饮，酬唱相往还。朝来公事少，白日吏长闲。

少年韵如春，才可供十吏。故人半青云，隐几肘门寐。行看登玉堂，清坐追陆贽。

朅来民讼少，槐影覆闲庭。看山久成癖，诗眼耐空青。长怜谢安石，个中著娉婷。

花光浮县郭，麦浪涨郊原。吏散僧投谒，诗成月上轩。何妨横麈尾，相对两忘言。

密室调弦索，晴轩较画图。捡书凭锦瑟，背句遣奚奴。一懽同煮茗，此兴不能无。

深原晓犁耕，隔谿夜舂簸。竹间伊余行，童稚供日课。入境观化风，亲视民勤惰。

单衣试嫩寒，花下爱清晨。不恨簿书恶，何妨闲岸巾。定应悬睿想，忧乐自同民。

但见杯中春泼面，不知门外雨翻盆。人间万事一虻蚊，正恐卷毡为鳖饮。何妨跨项作猿蹲，此生随处有乾坤。短李貌和髯似棘，王郎耳热气如霓。不知今日是何时，醉乡城郭无关钥。世路风波太崄巇，且看相枕烂如泥。

俊词方觉春照眼，秀句忽惊丝出盆。睡余两鬓尚殷蚊，行乐风轩须痛饮。穷吟空屋笑愁蹲，笔端浩荡吐乾坤。落笔新诗敏风雨，撚须豪气划虹霓。侍儿扶掖醉吟时，靖节田园寻窈窕。谪仙风味自嵚巇，何如春瓮掲黄泥。

道乡是宅扶归路，法喜为妻笑鼓盆。蟭螟胆大敢巢蚊，游戏秋毫锋际立。卷藏法界眼中蹲，自然函盖合乾坤。醉里两篇开烂锦，雨前千丈挂弯霓。杨梅卢橘恰尝时，自笑此生真逆旅。人情何处不同巇，禅心且作絮沾泥。

幽梦惊回烟雾帐，清泉起弄雪花盆。风檐斜日一区蚊，淮水雨开萦练净。锺山云卷露龙蹲，痴禅刚道属乾坤。绿髪笔端能吐凤，雪髯胸次尚盘霓。道山归去定何时，身外声名徒暴曜。梦中忧患自临巇，乌靴长恨涴尘泥。

句健未须缠法律，饮豪那暇较瓶盆。疾雷破柱一声蚊，吟狂不觉跨驴稳。醉卧都忘对虎蹲，个中别是一乾坤。八篇俊逸狂时语，五色光芒雨后霓。清吟要不负明时，嗟我拙词伤弄巧。爱君难韵解平巇，且歌滑路雨成泥。

人归西崦步翠麓，月出东峰涌玉盆。诗如琥珀妙藏蚊，摩头长咏笑自语。划席冥搜卧复蹲，笔端三昧撼乾坤。众人俯看旋磨蚁，忠义平生贯日霓。也知用舍各由时，显处山川非设险。笑中陷阱却藏巇，此时拟议轹中泥。

世事回头惊破甑，年华脱手堕空盆。机锋火聚不容蚊，持帆未欲乘风去。扪虱闲为抱膝蹲，掌中诃子是乾坤。压寨词锋盘屈剑，吸川酒胆倒垂霓。脱巾露顶笑狂时，任意清闲饥得食。关心名利醉登巇，浊流心念已澄泥。

毳帽驼裘一尾轻，半开便面气如春。醉归穿市月随人，此境要非吾辈事。摩头忽忆海山滨，蕨芽荔肉齿生津。十分春压能眠柳，一再风撩解笑花。故山应摘雨前茶，从我觅诗如触鹿。为君肥字作栖鸦，句中有眼莫惊嗟。

南涧茶香咲语新，西洲春涨小舟横。困顿人归烂熳晴，天迥游丝长百尺。日高飞絮满重城，一番花信近清明。

日暮江空船自流，谁家院落近沧洲。一枝闲暇出墙头，数朵幽香和月暗。十分归意为春留，风撩片片是闲愁。

客食石门寺，而今仅两年。衰迟嗟我老，邂逅识君贤。圣域人称亚，儒林秀誉先。未揎攀桂手，已许买山钱。垄麦秋期近，庭槐昼影圆。方思归去日，忽得寄来篇。意合蒙推奖，情亲出爱怜。格幽凌雪劲，词锦照人鲜。把玩欣无厌，行吟却怅然。句追工部袂，气拍翰林肩。世已惊殊异，名宜改半千。永怀风露重，遶遍旧池莲。

贵出贤王裔，宗连母后因。秋容漱毛骨，春色照簪绅。报国忠诚著，惊人句法新。惯看青禁月，屡梦玉关尘。博古知无敌，穷经亦绝伦。后宵通七夕，今日是生辰。佳气凌湘浦，非烟压楚闉。绿醽浮白螘，绮席绕花轮。寿缀诸天献，词容野客陈。不凋蟾窟桂，难老海山春。已作瞻双阙，行看据要津。功名先入手，图画在麒麟。

节序春将半，风光过上旬。人间识英物，地上见麒麟。冻雨晴还暗，非烟夜达晨。懽声动湘楚，和气满簪绅。孝友疑无比，恢疏亦绝伦。一身浑是德，终日不违仁。梦已游青禁，行当侍紫宸。立朝知大体，博古见全醇。诗妙终联鼎，文高类过秦。公廉清似玉，刚正凛如神。幕下名流集，堂中绮宴陈。贯珠歌白雪，浮蚁皱红鳞。自幸承颜旧，仍容造膝频。何时渡弱水，同看十洲春。

华国生贤俊，江山孕秀灵。鸭头淦水绿，螺髻玉筒青。敏捷收科第，奇豪见典刑。咲谈回暖律，诗句挟风霆。官偶求彭泽，才宜在汉庭。麒麟横逆气，鸑鷟敛修翎。民讼多闲日，棠阴自满亭。浪传书课奏，须看鼎彝铭。仲夏逢佳节，非烟聚杳冥。数蓂余一叶，推道间千龄。阡陌登丰后，笙歌烂熳听。绮筵环妙丽，寿斝捧娉婷。欢洽连更烛，情高促画屏。九衢花照夜，万井月开扃。风飐银河动，天惊玉露零。三台星密处，旁有老人星。

青松傲霜雪，事悮亦迍邅。或脱斧斤厄，则遭藤蔓缠。北渠材砢礧，耸壑色芳鲜。不作千楹栋，终为万斛船。那知过华屋，长恸摇空鞭。增击疑仙去，超摇弃我先。但余殷枕泪，无复对床眠。忆昨游湓浦，曾同上紫烟。春光随杖履，咲响落云泉。尚想登临处，仍哦唱和篇。暗惊生死隔，默数十三年。台宪登群彦，秋风吹一鹯。诛奸志未舍，谋国疏空传。醉驭毛车度，谁推日毂旋。岁时嗟易得，力命古难全。报施徒云尔，功名信偶然。清忠光竹帛，英气敛山川。哭子如临敌，当勾失短鋋。

夜清暑雨过，四壁草虫鸣。一枕幽人梦，半窗闲月明。摧颓宏法志，老大住山情。忽忆陈尊宿，编蒲度此生。

余生已无累，古寺寄闲房。睡足无来客，窗空又夕阳。丛蕉高出屋，病叶偶飘廊。起探风檐立，飞蚊闹晚凉。

夜色已可掬，林光翻欲流。一钩窥隙月，数叶搅眠秋。清境扶归梦，残缸替客愁。搜诗时画席，忽觉此生浮。

山中春尚浅，风物丽烟光。涧草殷勤绿，岩花造次香。浮根争附络，细叶正商量。好在幽兰径，无人亦自芳。

去袂不容挽，子规真滑唇。烟村相送处，风物更撩人。麦浪空翻日，花房尚锁春。遥知到湘浦，卢橘恰尝新。

浅色闹花堂，清寒熏夜香。应持燕尾剪，破此麝脐囊。有恨成春睡，无人见洗妆。故山烟雨里，寂寞为谁芳。

井美泉先竭，犀残角有通。斯人难再得，陈迹已成空。麈尾梦应寄，楞伽写未终。平生说禅口，不见怒号风。

今夕亦常夕，人偏故国思。不堪搓冻耳，听诵未归诗。家室谊哗后，深檐雨雪时。炉香待清旦，此意有谁知。

澄滓动精色，开轩万象分。光无回避处，眼自覆藏君。霞缕萦经轴，烟丝减篆文。个中无膡语，题目是先闻。

暮色眩红碧，登临聊倚栏。日终犹返照，坐稳可深观。梦幻诸缘寂，圆明一颗寒。洞然无向背，莫作转头看。

静室依清几，开书映隙光。悟迷初不隔，语默故难藏。妙可忘情会，深无以意量。临机辨神骏，正要略玄黄。

生涯如倦鸟，栖息此山中。睡足谁呼觉，烟消篆已空。翻经欺眼力，斜日借窗红。卧听铜瓶泣，青松万壑风。

平生智眼浊，尘劫着心深。长向环轮上，空将始末寻。十方真寂灭，一念去来今。妙绝调琴指，知谁解赏音。

雪粲罗敷喜，报春呈舞腰。旋风寒正密，到地暖还消。轻薄凌梅蘂，蹁跹搅柳条。幽欣尝水饼，举箸一长谣。

篱外花如海，闲轩小寝惊。最先闻杜宇，更觉近清明。云怒必为雨，风和拗得晴。阿芬甘劣我，笑里恰诗成。

杯饭终永日，一裘支千秋。余生已无累，此外复何求。懒出门常闭，欣眠榻可休。抛书方手倦，啼鸟破深幽。

夜久茅斋静，阶泉遶珮鸣。行高人莫识，道远自深明。扫榻酬闲味，依蒲任性情。丛林终不负，一衲傲平生。

开轩闲隐几，万象竞趋陪。风掲松声去，云推山色来。观身真作梦，视世一浮埃。日暮庭阴转，幽禽接趐回。

此生已无累，一席可穷年。细嚼宝公饭，饱参弥勒禅。懒修精进定，爱作吉祥眠。夜久山空寂，唯闻遶砌泉。

通力元无碍，随缘自应真。此生花上露，故现叶间身。知见幽香在，伽梨翠色新。一枝聊把玩，未愧鹫峰人。

闻说行林寺，杳然丛秀间。堂清开水镜，山好理烟鬟。有雾窗呵暗，无尘扉自关。人牛今不见，蓑苙两俱闲。

物外不可必，相看一笑休。好山终入手，堕甑懒回头。知复何时见，聊为此日留。定难瞒道眼，得丧两浮沤。

披衣汲南涧，落叶在庭除。独立无人见，幽行偏自如。嫩寒冰齿颊，精色到衣裾。却倚蒲轮坐，横看贝叶书。

旋螺堆空青，重叠不容数。夕阳穿贯之，浓薄自呈露。数点没烟鸿，一声伐云斧。殷床钟未消，流萤自开户。

侧布宝坊地，白沙杨柳湾。忆曾婴死祸，不自意生还。已觉无乡梦，今真是故山。谿花眠雾雨，春在有无间。

投名新入社，卧病偶思归。渡涧脱芒屦，扶藤下翠微。寒松犹带雨，瘦骨不胜衣。若见翁钻纸，当施百丈机。

白下门连寺，清游入梦中。骨惊谁啮指，世事谩书空。梵行芙蕖净，天寒昼火红。晓窗应破梦，卧听鸟呼风。

对床听夜雨，佳约是当年。放旷随缘去，闲心不习禅。倚蒲趺足坐，拥衲盖头眠。今识君归处，斋余有涧泉。

尽力觅不得，归来题反身。平生未解没，宁解救滔人。有累路岐远，无求滋味亲。养心唯寡欲，妙物久如神。

一宿路旁寺，霜清梦亦寒。忆曾游览处，来觅旧题看。病衲成新塔，层楼隐败垣。青山犹不老，千叠似翔鸾。

轩下亦何有，灵芝骈秀生。山川呈美瑞，草木被光荣。清甚紫檀露，色深黄菊英。武陵续遗事，应着此轩名。

秀杰长沙幕，高才自敏强。同僚推俊逸，黼坐畏刚方。惯吐珠玑句，宜便宴寝香。秋来能过我，听雨夜连床。

敛足脱双履，闲房倚瘦藤。百川朝巨浸，一室纳千灯。至味宁分别，常光绝减增。刹尘彰帝网，妙观现层层。

今年人日雪，更在末山岩。泻行想堆垛，打窗时两三。梦回清语默，寒重压衣衫。面壁孤风坐，知谁继夜参。

律管未回暖，春先到晓岩。与君清作对，得月便成三。秀色报虚幌，幽欣宜衲衫。相看超语默，觌露不须参。

顽钝世推鄙，而君偏切磋。借神观有漏，骑气到无何。昔共饮临汝，今同家汩罗。衡门似长吉，轩盖几时过。

气味似前辈，见之长眼明。闲须研法味，老不减诗情。草圣因蛇鬬，禅枝解虎争。一堂聊寄傲，疏快饯余生。

湘云刺世眼，独可著闲踪。鸥迥千寻雨，江寒一再风。旋钻新火后，初脱夹衣重。坐客经年别，兰芽茁旧丛。

新秧翻翠浪，青子退红英。获麦风光近，络丝欢笑声。瞢腾幽梦破，酝造小诗成。好在归来燕，营巢占画楹。

魂清寒妥贴，寺近汨罗江。夜迥疑生月，梦惊闻打窗。地罏无宿火，经阁有残缸。起望兜绵界，谁推堕陋邦。

本是甘露灭，浪名无垢称。欲知遭锁禁，正坐忽规绳。海上垂须佛，军中有髪僧。生涯何所似，崖略类腾腾。

天下至穷处，风烟触地愁。村嚣闻捉拗，岸汁忽西流。鸟道通儋耳，鲸波隔万州。趁鸡行落月，凄断在蛮讴。

野径如遗索，萦纡到县门。犁人趁牛日，蜑户聚鱼村。篱落春潮退，桑麻晓瘴昏。题诗惊万里，折意一消魂。

兰丛聚贵客，花轮环侍儿。三杯吾径醉，四座汝为谁。但觉眩红碧，了不闻歌吹。翩然上马去，海月解相随。

万里来偿债，三年堕瘴乡。逃禅解羊负，破律醉槟榔。瘦尽声音在，病残须鬓荒。余生实天幸，今日上归艎。

一雨饯残暑，瘴疴苏簟凉。卧闻山果落，起觉斛兰香。幌内水萤入，阶除露叶光。知谁爱清境，步屧响修廊。

一钵寄城市，皤然须鬓长。风埃穷百丈，翰墨老汾阳。家在青松岸，门连白鸟行。知谁施舟尾，载我下沅湘。

万瓦粲清晓，披衣挂北窗。春先归楚国，谁独钓湘江。瘴熟甘欺得，诗严合受降。更怜风絮比，想见髻鬟双。

白昼通红火，萧萧惊打窗。折绵寒未透，兀梦睡先降。那敢犯诗垒，自然摧慢幢。重看寄来句，呵手剔残缸。

安石性夷粹，公今亦重迟。追惟理髪处，领略办装时。高节贯终始，寸田齐坦巇。功名恐未免，才业系安危。

归计寛为约，山行短作程。旅亭惊午梦，布谷正催耕。翰墨堪华国，云泉负此生。一篇叙闲适，细味有余情。

岳色堕马首，岚光忽满襟。眼寒知意适，句苦觉愁侵。沃野献新绿，残睛酿晚阴。天涯惊去雁，料理欲归心。

肉眼倒皮相，高才多陆沉。火知三日玉，贫试一生心。世路多追逐，云山独见寻。圣贤酌古力，劝子手勤斟。

但觉意清净，不知山浅深。年华暗凋落，老境已侵寻。三世楼钟旧，一生香火心。高风难补缀，永愧壁间吟。

道乡归路晚，世迹陷泥深。老死先通耗，病衰今见寻。规模高世意，料理住山心。月在孤峰顶，冻猿时一吟。

闻道衡峰北，寺当猿叫村。夜楼千嶂月，书榻一溪云。我惯蹈忧患，君方蜕垢纷。莫嫌林下石，藓涴褶衣裙。

优入圣贤域，湛然观道真。一身浑是德，终日不违仁。深静啼林鸟，虚明见隙尘。篆畦凝碧缕，红烬白灰新。

胸次有丘壑，笑谈无俗氛。幽怀常自得，佳趣与谁论。曳履寻花圃，扶筇卓藓痕。地严宾谒少，却坐看罏熏。

称意有余乐，幽欢常会心。小山供赋咏，危榭毎登临。下视千峰月，聊挥一弄琴。尚嫌闲适少，富贵苦相寻。

礼义成风俗，丰登民阜安。此堂共僚属，把酒听吹弹。地富湖山美，宵晴风月寒。胜游无俗韵，意适有余欢。

承颜忘势位，喜惧两迟回。堂上彩衣舞，樽前笑靥开。金镮应学探，竹马欲相陪。未必称纯孝，高风独老莱。

天质自奇峻，千寻紫翠重。谩烦君独秀，不愿掩群峰。与客共秋晚，搜诗到暮钟。夕阴寒欲滴，倚槛见纤秾。

雾暗轩窗失，风高帘幕低。夜晴湘笛起，楼迥岭猿啼。凭槛人如玉，搜诗气吐霓。还惊一声雁，翻影月平西。

妙物杂而著，深藏一默中。诚为反身乐，蒙亦圣人功。客至风生麈，吟余月挂空。庄周称社栎，神拙意无穷。

道乡见城郭，世路谩升沉。寺胜增佳气，壁间余醉吟。僧残过客少，山好为谁深。宁识通泉尉，独怀经济心。

颠沛干戈际，心常系洛阳。爱君臣子分，倾日露葵芳。醉眼盖千古，诗名动八荒。坏祠湘水上，烟树晚微茫。

丛祠香火罢，山寺偶同游。𬬻拨红金涌，窗空碧缕浮。旋敷白{叠毛}布，暖甚紫茸裘。试作吉祥卧，梦清如素秋。

小轩人不到，修竹过墙生。眼倦经长掩，身闲梦亦清。微风吹篆缕，活火发茶铛。遥想佳眠夕，萧萧雨叶声。

闲把松枝篲，扫除门径尘。惊闻一击竹，顿见十方身。烟翠连窗暗，霜筠解箨新。老禅构轩意，应欲悟来人。

笔下惯生春，年高句法新。还将吐凤语，来寄牧牛人。敏若盘珠妙，深如社栎神。长哦答清境，璧月上重闉。

酌古有深意，开编中圣人。百家笑糟粕，六艺饮全醇。兀若坠车适，盎如浮盏春。淳于吞一石，同味不同尘。

落髪道林寺，随师家隐山。万缘都放舍，一衲遂安闲。璧月照宵定，金风掩昼关。平生无愧业，尘世许谁攀。

迷路不知远，但知寒日斜。过溪逢菜叶，西崦有人家。斫额惊来客，拄锄方种畬。鸿禅效古者，当效此生涯。

支径入山寺，云林如见招。小轩临绝壑，危阁碍层霄。瓶泣地罏暖，屋睛岩雪消。大师京国旧，放意话州桥。

夜雨止还作，小轩清有余。暴寒吹客梦，残响滴阶除。明灭青灯在，帘栊璧月孤。故山归未得，千里漫平芜。

雨暗书云节，梅偷破腊春。里闾相馈饷，风物近袁筠。吴语知无伴，楚衣聊试新。忽惊身是客，流落老湘滨。

风埃九十里，雾雨湿驼裘。雁过回诗眼，江寒聚晚愁。魂清方怯雪，句冷更含秋。残岸连孤屿，依稀似橘洲。

江水似人世，倚栏归思多。无穷流岁月，可畏易风波。□与老僧看，不妨闲客过。为君聊借榻，清梦到无何。

探手取空劫，爪分破一尘。洞然无空缺，独立不鲜陈。试问声前见，何如顶后亲。死生浪遮掩，漏泄是今辰。

世乱惊流落，名高子可依。元龙谢襁负，叔冶冒重闱。黄屋方回望，青山敢问归。三桥伏道几，应叹眼中稀。

天上欧峰寺，人间无事僧。偶从白沙岸，步入碧螺层。服匿连空钵，敷罗挂瘦藤。遥知云起处，一室掩香灯。

与佛同生月，犹迟十八朝。参禅唯自肯，求法转相辽。谷响千斤重，虚空五采描。布毛吹起处，豁尔万缘消。

钟鼓五千指，翔空楼殿开。不知大沩水，何尔小南台。让子𨱄斧信，闲禅春露杯。故应念岑寂，先寄出山来。

人笑南台小，难安十八僧。日贫因日富，宜减不宜增。忽去两禅衲，如分一室灯。床寛齐顶礼，睡快免相憎。

礼敬良天性，求贤比孟光。搢绅闻懿淑，闾里发慈祥。馔按今谁举，山衣尚箧藏。荣名增史牒，有子类鸾皇。

不着包头绢，能披坏墨衣。愧无灌溪辩，敢对末山机。未肯题红叶，终期老翠微。余今倦行役，投杖梦烟扉。

春晚忽凭槛，满眸佳景来。鸭头波荡漾，螺髻色崔嵬。苔嫩钱无数，花残锦作堆。一瓯双井酽，何必酒盈杯。

春寒真料峭，久客厌江城。云重欲为雨，风和尚未晴。意随飞鸟去，事逐乱埃轻。毕竟闲居好，烦君念此情。

侧径入招提，回峰据极西。云虚笼殿阁，地僻绝轮蹄。啼鸟栖高木，飞花泛碧溪。谁当学龙济，垂手接群迷。

岑寂一闲僧，春宵清兴增。竹窗催梦雨，兰室对祥灯。世事知虚幻，人情剪爱憎。短长都分定，不恨百无能。

不见邻峰友，还同楚越遥。毎劳孤枕梦，时过小溪桥。凭槛疏帘卷，临风细雨飘。何当奉一笑，令我此情消。

龙孙盈槛秀，天柱耸云奇。阴锁安禅石，根侵洗砚池。珑璁伸粉节，偃蹇郁虬枝。敢谓桃兼李，羞邻雪后姿。

失枕惊先起，人家半梦中。闻鸡凭早晏，占斗辨西东。辔湿知行路，衣单怯晓风。秋阳弄光影，忽吐半林红。

懒修枯骨观，爱学文字禅。江山助佳兴，时有题叶篇。相逢未暇语，辄复一粲然。岂须究所学，觅偈亦自贤。

道誉闻寰宇，光华照锦江。祗园居第一，佛智果无双。凤阙帝恩厚，柏庭禅将降。僧中真领袖，传法瑞尧邦。

临机不堕照，如水已知源。从此常流出，其声离语言。筭沙嗟意马，捉月笑情猿。若解提空印，休登立雪轩。

千年像教唐朝寺，雪后新年晴复阴。残僧无事春又至，游客不来山自深。长廊扫叶望空翠，小阁卷经横水沉。三生白业有言说，一念净心无古今。

屋除有路入深壑，曳履翛然独往还。播谷风光寒日近，摘茶时节乱山间。花枝重少人甘老，燕子空忙春自闲。归晚断桥逢野水，更能揎手弄潺颜。

深林忽见兰芽茁，不谓无人亦自贤。数叶横风作纤瘦，双花含雪吐明鲜。照人秀色虽堪画，入骨真香不可传。今日东君应择婿，谁家兄弟鬬清妍。

怀袖功名手未探，乱头睡美厌朝参。笔端五色藻万象，胸次大千供剧谈。山寺寻僧宿风雨，水轩见月出东南。题诗满壁龙蛇动，盛事他年说草庵。

灯下文章已倦看，欲凭诗苦洗辛酸。世途忽起风波易，富贵不忘贫贱难。桃坞路迷安石冢，桐川水落子陵滩。卧闻屐响东廊静，催粥华鲸吼夜残。

梦冷寒庭半夜雨，幽欣临晓一番晴。柳娇困顿欲眠去，禽作清圆唤起声。曳履点残山寺静，开经拾得纸窗明。去年今日岐亭路，吹鬓尘埃趼足行。

独自来游微雨后，道人乞食及清晨。应门童子能迎客，满地榆钱欲买春。花醉发狂风日酽，柳眠唤起语音真。政当借榻酬无事，熟鼾从教聒四邻。

龙乡戒晓月空斜，唤起清圆响络车。烧笋饷田村窕窈，拾薪煮茧语喧哗。美忻崖蜜尝新果，香识山樊称意花。归去路迷光已夕，浸门春水一池蛙。

梦暖不知窗雾白，眼寒初爱縠罗轻。欣闻明日一龚至，想见随轩二李行。夜雨晓晴寒食近，水流花发子规声。披襟散坐青林下，依约斜川万古情。

熟路沿溪过石桥，扫除秋晚净迢迢。幽寻忽见兰芽茁，小立仍逢柿叶飘。扑摝水飞双去鸟，{王冬}珑山响一声樵。归来半掩残经在，燕寝香凝碧未消。

草树分明天远大，酒阑登赏更从容。眼寒数点雁横雨，耳热一窗风度松。光滑纸开秋色阔，淋漓墨泼暮烟浓。欲倾蛟室琼词句，试借温江卓笔峰。

诸方游遍浑如梦，古寺归来独掩扃。无复诗篇云锦段，但余心境木蛇形。高秋霜叶鱼腮赤，落日远山螺髻青。步尽松阴忽回首，绿萝疏处见谿亭。

万锻炉中百怨门，哲人虽往典刑存。扫除临济实头谤，称赏黄龙的骨孙。梦泽於菟三口视，丹山雏凤九苞文。还乡妙曲谁能听，一笛波心两岸闻。

驹儿堕地已汗血，毛骨萧森落眼中。今见马群方弄影，会看雷电疾追风。媒龙何止十倍价，凡马终当一洗空。我是道林能赏骏，识君语妙到无同。

门巷榆钱叠紫苔，十年心事首重回。暑风院落书籖响，烟雨江村画牒开。瓦枕藤床初破睡，蔗浆冰椀欲生埃。风檐独立看遗照，忽有溪僧犯犬来。

碧缕横斜试水沉，红腮甘冷嚼来禽。含风广殿闻棋响，转日回廊暗柳阴。强撚冰纨余睡色，倦凭棐几适闲心。攀翻涴衲黄尘事，过眼云踪不可寻。

偏地知谁柳际门，消闲自扫竹西轩。井花晓汲闻余滴，篆烧风摧觅旧痕。梦境消磨惊岁月，道乡仿佛见藩垣。宝书半折山房寂，卧听娇莺说怨恩。

黑甜谁欲当闲味，此枕令人稳称心。风骨子猷居处竹，典刑元亮醉时琴。宜笼雾鬓清圆语，听学朱弦发越音。不用制囊裁古锦，春寒长搭闹花衾。

博山沉水觉尘埃，旋斫凌云绿玉材。自拭锦{衤朋}含泪粉，要焚银叶返魂梅。意消未掩黄庭卷，火冷空余白雪灰。应把熏衣闭深阁，流苏想见画屏开。

夏窗午睡谁呼觉，院静惟闻遶砌泉。梦里绪言犹可记，壁间遗像尚依然。衬珠定使拳披见，坐榻当令膝处穿。塔在层峰衰眼力，何时同汝扫颓塼。

十年不扫先师塔，闻有双桐护石根。多宝佛应分半座，主林神对现前身。诗成坐对南州祖，写寄山中玉涧因。他日就阴当缚屋，岁时香火愿为邻。

好天凉夕病衰余，散步中庭瘦策扶。禅客相逢宿山寺，玉轮同看上云衢。十分归思悬江国，一半秋光入鬓须。草露湿衣香雾重，更将毛骨洗冰壶。

先甲志大性重迟，是中可筑平生基。心期功名定不赦，未识所与游从谁。渊才人间汗血骥，德修天上麒麟儿。知君怀中有卿相，探手但未忙取之。

征夫应为指柴扉，湖水当门可濯衣。飞鸟已知今日倦，旧邻那悟昔人非。山情已作燖鸡净，世味真如嚼蜡微。遥想夜航无管束，棹歌应载月明归。

紫盖峰头楼阁生，朱灵洞口水云晴。盘空路作惊蛇去，落日人如冻蚁行。重郭老师今健否，藏年珍木但闻名。定应自扫岩边石，时发披云啸月声。

首夏年芳尚可寻，兴来芒履恣登临。回头故国烟波阔，分袂幽人岁月深。落日杜鹃山馆静，薫风芳草柳塘阴。知君宴坐忘机地，谩寄新诗话此心。

满钩疏箔卷檐楹，秋静江天刮眼明。梵册已翻千偈妙，炉香未散一堂清。沾衣菊露情□□，□□松声梦不成。我与道人缘分熟，可能朝夕厌逢迎。

年少辞师作远游，人言虎穴不生彪。家声自古能名世，气宇如今已食牛。夺得我机方肯住，从教棒打不回头。云山万叠翛然去，江汉无风一叶舟。

丈夫气自磨牛斗，正似丰城狱屋刀。富贵岂终凭铁砚，功名先看掷霜毫。芦鞭未称迎风帽，紫绶从来赛绿袍。杖策军门君记取，祖宗汉室旧勋劳。

高节长身老不枯，平生风骨自清癯。爱君修竹为尊者，却笑寒松作大夫。不见同行木上座，空余听法石为徒。戏将秋色供斋钵，抹月披云得饱无。

