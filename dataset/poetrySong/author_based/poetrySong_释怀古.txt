廉可继悬鱼，官清术有余。民田侵废苑，公署似闲居。草长通囹圄，花飞落簿书。见君松操直，经考只如初。

仙家轻岁月，浮世重光阴。白髪有先后，青山无古今。局终柯已烂，尘散海尤深。若觅长生路，烟霞无处寻。

王质烂柯事，传闻不在疑。百年容易客，一局等闲棋。此著有谁见，无言祇自知。石桥南畔路，依旧日斜晖。

雾开离草迥，风逆到花迟。

诗题：居天柱山首句：四野豁家庭。

念别孤亲久，无成万里归。算程芳草尽，去国故人稀。栈阁浮空险，刀州入望微。前期有公荐，莫愧老莱衣。

秋生深径里，老病眼慵开。户外行人绝，林闲朔吹回。乱蛩鸣古堑，残日照荒台。唯有他山约，相亲入望来。

幽虫侵暮急，断续苦相亲。夜魄沈荒垒，寒声出壤邻。霜清空思切，秋永几愁新。徒感流年鬓，茎茎暗结银。

雪苑东山寺，山深少往还。红尘无梦想，白日自安闲。杖履苔花上，香灯树影闲。何须更飞锡，归隐沃洲山。

灞陵秋负期，独客自怀悲。远水去无极，离人来几时。暝烟沈古道，寒日堕乔枝。寄信遥天外，殷勤说白髭。

漠漠更离离，闲吟笑复悲。六朝争战处，千载寂寥时。阵阔围空垒，丛疏露断碑。不堪残照外，牧笛隔烟吹。

