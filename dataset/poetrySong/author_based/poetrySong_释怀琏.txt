千簇云山万壑流，闲身归老此峰头。殷勤愿祝如天寿，一炷清香满石楼。

六载皇都唱祖机，两曾金殿奉天威。青山隐去欣何得，满箧惟将御颂归。

晚凭又阁望西东，细雨微烟澹碧空。造物使谁匀画手，山川平远有无中。

午斋香饭本盂耕，坐向孤庵思愈清。下目平原千万里，稻花风自掌中生。

白云人间来，不杂飞埃色。遥烁太阳辉，万态情何极。嗟嗟轻肥子，见拟垂天翼。图南诚有机，去当六月息。宁知絪缊采，无心任吾适。天宇一何辽，舒卷非留迹。

尧仁况是如天阔，乞与孤云自在飞。

