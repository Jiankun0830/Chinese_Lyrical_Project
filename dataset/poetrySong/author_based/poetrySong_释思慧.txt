板韵才终，鼓声三叠。人天交接，龙象回旋。祖佛家风，一时漏泄。

天地一指，万物一马。踏倒系驴橛，清风满天下，庄生亦是悠悠者。

智海无这个忌讳，要开便开，要合便合。要打便打，要喝便喝。一切智通无障碍，十方世界横该抹。灵叟灵叟，快活快活。

透得荆棘过，枯木堂中第一座。拈得笔头挥，长连床上第二机。若向个中论胜劣，得便宜是落便宜。

青春易过，白日难留。始见新年，又将一月。生死事大，人皆知之。了得生死，能有几个。拄杖子了得死生，古今日月磨礲他不得。天堂地狱龙罩他不得，六道四生留连他不得，祖师言句羁绊他不得。如师了王，自在无畏。哮吼一声，群狐屏迹。有时横按孤峰顶，铁眼铜睛不敢窥。

一法既通，万法无碍。拈起笊篱，放下布袋。

正说知见时，知见俱是心。当心即知见，知见即如今。

闰年节候晚，六月始梅蒸。一番云过一番雨，半日阴来半日晴。草鞋烂却浑闲事，苦是禅人眼不醒。

妙高山顶，云海茫茫。少室岩前，雪霜凛凛。齐腰独立，徒自苦疲。七日不逢，一场懡{忄罗}。别峰相见，落在半途。只履西归，远之还矣。

大道只在目前，要且目前难睹。欲识大道真体，今朝三月十五。

一切法无差，云门胡饼赵州茶。黄鹤楼中吹玉笛，江城五月落梅花。惭愧太原孚上座，五更闻鼓角，天晓弄琵琶。

南询诸友，踏破草鞋。绝学无为，坐消日月。凡前易脱，圣解难忘。但有纤毫，皆成渗漏。可中为道，似地击山。应物显形，如驴觑井。纵无计较，途辙已成。若论相应，转没交涉。勉诸仁者，莫错用心。各自归堂，更求何事。

