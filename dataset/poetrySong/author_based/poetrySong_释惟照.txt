雨洗淡红桃萼嫩，风摇浅碧柳丝轻。白云影里怪石露，流水光中枯木春。

芙蓉已入双林寂，挂角羚羊无气息。立关拔转异中来，借问时人何处觅。

山谷今传佛祖衣，一回拈起一回疑。丰干饶舌可知也，引得寒山不肯归。

千里客来何所遇，一念超然无去住。全身放下火中莲，谁能更为无生路。

夜堂人静雨霏霏，润泽焦枯总不知。堪笑当年净名老，对文殊语恰如痴。

缩水酒越浓，负心人越穷。铁刚刀自利，不用苦磨砻。草鞋头戴今何在，我见牵来劈面舂。

小树子，傍山栽，华从叶里开。枝高攀不得，和树折将来。

梨华一枝春带雨，金色头陀笑不语。龙宫海藏月明前，织女姮娥相对舞。笑者笑，舞者舞。十方无虚空，大地无寸土。

千尺丝轮0直下垂，一波才动万波随。江上晚来堪画处，渔人披得一蓑归。

斋时一钵饭，饭后一觉睡。睡起去放尿，洗手成变异。

自小来打硬，佛祖不奈何。放藞苴住院，殃害杀禅和。道行阐提道，歌唱阐提歌。欢喜入地狱，谁管你阎罗。

大道坦然兮殊不用功，殊不用功兮何必研穷。豁虚离碍兮从空背空，不守自性兮虽同不同。百无所依兮自西自东，照体独立兮满目清风。廓落大度兮无不包容，全身异类兮触处皆通。

身心无拘，动寂无知。如大死人，无倚无依。无拘者宽，无知者安。无内无外，无定无观。无适无莫，无造无作。无去无来，无好无恶。一道清虚，万法如如。愚极成智，智极成愚。超诸数量，孰云比况。净尽不留，无法可尚。识不可识，智不可知。谁家之子，兀然巍巍。巍巍不存，根尘颖脱。如憨如痴，落落魄魄。不惜口业，为了说破。笑杀阇梨，山僧罪过。

拂拭瑶琴月下弹，调高雪曲和还难。五侯费尽平生志，从此诗书懒更看。

一口吸尽西江水，鹧鸪啼在深花里。自有知音笑点头，其来不入聋人耳。

甜瓜彻蒂甜，苦瓠连根苦。拈起枕子时，新罗夜打鼓。

烟尘扫荡将军令，正𠡠流行宣德音。公子只知歌既醉，夜深还被活生擒。

枯木堂中第一人，坐观成败枉精神。可怜明一色边事，直至而今没眼筋。

黯黯云攒覆雪峰，青青赵老一双瞳。从前汗马无人识，只要重论盖代功。

