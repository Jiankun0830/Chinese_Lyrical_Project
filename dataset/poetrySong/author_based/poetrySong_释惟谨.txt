已把神传画谱，又看格在诗评。月落难寻清梦，雪空乃见高情。

茅店在山下，檥舟茅店边。钟鸣何处寺，日落满溪船。欹枕雁初到，离家月又圆。向来曾过此，夜泊石门前。

残云微绿一帘深，风送弦歌出昼阴。山近烟霞多变态，官清猿鹤亦归心。锦囊剩有新诗在，庭户何妨茂草侵。元亮曾为莲社客，许令飞舄远相寻。

年方十五去游方，终日修行学道忙。说我半生辛苦事，石人应下泪千行。

看了青灯梦不成，东风混雪落寒声。半生客里无穷恨，告诉梅花说到明。

满径露漙黄般若，戛檐风袅翠真如。

