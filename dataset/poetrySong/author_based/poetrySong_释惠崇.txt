地近得频到，相携向野亭。河分冈势断，春入烧退青。望久人收钓，吟余鹤振翎。不愁归路晚，明月上前汀。

飞将是嫖姚，行营已近辽。河冰坚度马，塞雪密藏雕。败虏残旗在，全军列帐遥。传呼更号令，今夜取天骄。

偶依京寺住，谁复得相寻。独鹤窥朝讲，邻僧听夜琴。注瓶沙井远，鸣磬雪房深。久与松萝别，空悬王屋心。

白浪满遥程，公衙□□声。海帆通夜市，山雨遍春耕。古意随琴远，离愁对酒轻。三吴窥列宿，知傍隼旟明。

三年不下岳，衣屦古苔侵。石涧探幽步，风泉得句心。黄猿知日暝，青树觉春深。又向南峰住，时时许我寻。

中夕坐清簟，繁星时复流。扇声微变暑，井气忽生秋。为客方经楚，思乡欲上楼。云山殊未返，相顾两悠悠。

诗语动惊众，谁知慕隐沦。水烟常似暝，林雪乍如春。薄酒懒邀客，好书愁借人。豕时行药去，忘却戴纱巾。

边烽久不息，戍鼓何鼟鼟。五月无青草，滂沱流断冰。胡儿昧形胜，汉骑恣凭陵。出号朔风起，受降沙垒崩。楼烦已纳款，天意□威棱。归佩封侯印，喧然世所称。

秋生剡江𣸣，清气日泱漭。云归树欲无，潮落山疑长。偶坐还独谣，故人在遐想。夕景孤屿明，暗虫四邻响。神会如目存，安知途路广。

幽禽迎曙响，佳木含春荣。独有绮窗妇，耿耿万里情。尘色皓鸳幌，日华明风筝。高盖久不返，中宵自怀贞。

初月不到晓，夜色何冥冥。独立秋江上，风波卷寒星。

雨绝方塘溢，迟徊不复惊。曝翎沙日暖，引步岛风清。照水千寻迥，栖烟一点明。主人池上凤，见尔忆蓬瀛。

千寻亘绝险，危步想仙翁。日上霞纹断，春生雪溜空。虹形离碧水，轮势入青穹。人世何由及，唯应天汉通。

清都绿玉树，灼烁瑶台春。攀花弄秀色，远赠天仙人。香风送紫蕊，直到扶桑津。取掇世上艳，所贵心之珍。相思传一笑，聊欲示情亲。

阴井生秋早，明河转曙迟。

地形吞蜀尽，江势抱蛮回。

岭暮清猿急，江寒白鸟稀。

归禽动疏竹，落果响寒塘。

野人传相鹤，山叟学弹琴。

春浅冰生井，宵分月上轩。

掩门青桧老，山寺白髭长。

浪经蛟浦阔，山入鬼门寒。

遗偈传诸国，留真在一峰。

久别年颜改，相逢夜话长。

多年不道姓，几日旋移家。

鸟归杉随雪，僧去石沉云。

露寒金掌重，天近玉绳低。

著书惊日短，弹剑惜春深。

探骑通番垒，降兵逐汉旗。

露下牛羊静，河明桑柘空。

林断城隍出，江分岛屿回。

锁城山月上，吹角海鸥惊。

卷幔来风远，移床得月多。

白浪分吴国，青山隔楚天。

空潭闻鹿饮，疏树见僧行。

剑佩明山雪，旌旗湿海云。

旷野行人少，长河去鸟平。

月高山舍迥，霜落石门深。

霜多秦木迥，云尽汉山孤。

夜阑潮动舸，秋迥月临城。

叶影风中尽，虫声月下多。

行县山迎舸，论兵云绕旗。

繁霜衣上积，残月马前低。

磬断虫声出，峰迥鹤影沉。

移家临丑石，阻地得灵泉。

秋近草虫乱，夜遥霜月低。

海鸥听舜乐，山鬼醉尧觞。

中食下林狖，夜禅移冢狐。

扇声犹泛暑，井气忽生秋。

残月楚山晓，孤烟江庙春。

梵容分古像，唐语入新经。

鹤传沧海信，僧和白云诗。

寒禽栖古柳，破月入微云。

花漏沉山月，云衣起海风。

楼中天姥月，座上杜陵人。

人归冈舍迥，雁遇诸田遥。

山色临巴迥，江流入汉清。

湘云随雁断，楚路背人遥。

松风吹髪乱，岩溜溅棋寒。

境闲僧渡水，云尽鹤盘空。

古路随岗起，秋帆转浦斜。

禽寒时动竹，露重忽翻荷。

岚重琴棋湿，风长枕簟寒。

离碛雁冲雪，渡河人上冰。

夜梵通云窦，秋香满石丛。

关河双鬓白，风雪一灯青。

杀气生龙剑，威风动虎旗。

落潮鸣下岸，飞雪暗中峰。

日躔黄道迥，春入紫微深。

寒灯催腊尽，晓角唤春归。

雁行沈古戍，雕影转寒沙。

景霁云回合，秋生树动摇。

乱水僧频过，荒林鹤不还。

露馆涛惊枕，空庭月伴琴。

马渡冰河阔，雕盘喷日高。

惊蝉移古柳，鬬雀堕寒庭。

松风传夕磬，谿雾拥春灯。

霓旌摇曙景，凤吹绕春云。

坐石云生袖，添泉月入瓶。

万国无刑治，三边不战平。

暝鹤栖金刹，秋僧过石桥。

云残僧扫石，风动鹤归松。

风暖鸟巢木，日高人灌园。

竹风惊宿鹤，潭月戏春鹥。

圭窦先知晓，盆池别见天。

月露疏寒析，云涛闪画旗。

鹤惊金刹露，龙蛰玉瓶泉。

喧风生木末，迟景入泉心。

河来天上阔，云度月边轻。

海人来相鹤，山狖下听琴。

画鹢浮秋浪，金铙响夕云。

丹枫映郭迥，绿屿背江深。

危溜含清瑟，飞花点玉觞。

朱旗凌雪卷，画角入云吹。

围棋分雪石，汲井动金沙。

井含春气碧，楼转夕阴清。

鸟暝风沉角，天清月上旗。

斜吹鸣金锡，归云拥石床。

古戍生烟直，平沙落日迟。

拂石云离帚，尝茶月入铛。

远屿迎樯出，寒林带岸回。

来时云拥衲，别夜月随筇。

路横岗烧断，风转浦帆斜。

剑静龙归匣，旗闲虎绕竿。

品画逢名岳，横琴忆古贤。

云阴移汉塞，石色入秦天。

地遥群马小，天阔一雕平。

江花凌霰发，山溜入池深。

长风跃马路，小雪射雕天。

古木风烟尽，寒潭星斗深。

渡河风动旆，巡部雨霑车。

对酒淮潮起，题诗楚月新。

门掩前朝树，心垂别郡峰。

秋声动群木，暮色起千山。

人游曲江少，草入未央深。

晓风飘磬远，暮雪入廊深。

潏潏药泉来石窦，霏霏茶霭出林梢。

花月病怀看酒谱，云萝幽信着茶经。

峰后月明秋啸去，水边林影晚樵还。

