向来春兴自不浅，老去客愁还复深。半夜蜀禽呼梦破，柳风桃雨总关心。

杏花枝头蛱蝶飞，似郎游冶忘归时。杏花落尽蛱蝶去，郎不归来向底嬉。

十里青山照眼，一篷疏雨催诗。记取江边作别，烟村梅子黄时。

雨余野禽声断续，清阴碧流遶茅屋。道人乞食晚未归，独向残阳淡云木。

野月今宵满，小庭人共瞻。却愁人去后，残魄独窥檐。

尽道春多雨，伤摧花易空。不知春态度，尤在雨阴中。

扬帆出浦又入浦，转盼顺风还逆风。芦叶萧萧两岸合，蓼花细细一川红。鸥兼野鹜冲行棹，浪挟汀沙打卧篷。行李向来吾自决，漫将晴雨问渔翁。

梦断笛悲风渚，吹阑月淡烟村。空想暗香靓色，难招□□□魂。

瘦倚疏篁半出墙。

