沔水江头叫一声，此时方得契平生。多年不识重相见，千圣同归一路行。

临老方称住持，全无些子玄机。开口十字九乖，问东便乃答西。如斯出世，讨甚玄微。有时拈三放两，有时就令而施。虽然如是，同道方知。

达磨祖师在脚底，踏不着兮提不起。子细当头放下看，病在当时谁手里。张公会看脉，李公会使药。两个竞头医，一时用不着。药不相投，错错，吃茶去。

金槌影动，宝剑光寒。百万之众，齐着眼看。

文殊弹指，罔明出定。今日重新，打翻旧令。女子瞿昙，在我心镜。

善财拈起一枝草，持来度与文殊老。杀活虽然在手中，遍界不藏光杲杲。

灵山用处许谁知，迦叶偷颜笑展眉。动便最初先漏泄，儿孙扶取上玄机。

不是风旛不是心，从来只为少知音。举头万里长空外，唯见白云流水深。

布毛一吹，当下知归。冷光遍地，独露针锥。

卷起堂堂露眼睛，拈来觌面更相呈。鼻头脱尽谁能觑，把手归来相并行。

日面月面，头头出现。捏聚放开，成团成片。

挂拂亲遭喝，当下舌头脱。把起便相呈，为君重提掇。要知三日聋，大地如尘末。

南泉提起为诸人，自是诸人眼不亲。付与赵州呈好手，拈来觌面便翻身。

闭户敲门向谁道，遂公言下便知归。从前活计都抛下，争奈时人会者稀。

一口吸西江，通身不隠藏。圣凡不到处，顶上放祥光。

药山用处少人扶，堪笑云岩与道吾。犹向荣枯生解会，岂知潘阆倒骑馿。

觌面难藏向上机，家风千古为人施。银山铁壁重重透，赖有丹霞院主知。

异类中行得自由，须知千圣亦难收。和光日照溪山晓，笑指乾坤那一头。

插锹叉手异何同，要显全机立大功。虽然有数通呈了，留得高传振祖风。

捧来前面请安名，黄蘗高高唤一声。剖出从前真面目，从兹佐得国风清。

赵州曾探水，茱萸无一滴。东觑西觑了，拄杖便靠壁。沧海深处归，何人辨端的。

台山路上人难进，独有赵州亲到来。勘破老婆回首处，从此行人眼不开。

狗子佛性无，宝剑出规模。落在将军手，横按立当途。

裂破须弥鼻孔，踏反大海乾坤。面前百千诸佛，尽是我家儿孙。

赵州滋味最为亲，觌面承当有几人。三度传来亲切处，馨香满口又全真。

报客传言信已通，叉手低头便鞠躬。对面一双青白眼，当头蹉过住山翁。

老作丛林是赵州，两拳提起不轻酬。无星秤在当人手，斤两都卢在里头。

睦州担板几人扶，丧者多应在半途。言下要教通彻去，迥然心眼顾醒苏。

坏与不坏，言端语端。舌头咬破，自觉心酸。大随投子，终无两般。万里区区，独自往还。

桃花端的悟灵云，添得玄沙劫外春。满地不知何处去，尘尘刹刹露全身。

曾透龙潭向上机，便将一棒力横挥。当头突出何人辨，只许丛林作者知。

生邪不道，死邪不道，一片清风闹浩浩。一时漏泄道吾机，反著襕衫倒顶帽。

风信不来春色老，却忆后园馿吃草。满天明月赠行人，野客溪边归路早。

树倒藤枯笑未休，个中谁解辨宗由。堂堂蹉路沩山老，空去空来一肚愁。

添得沩山笑转新，当时觌面已呈君。明招漏泄沩山句，无限风光付与人。

东岭西岩路暗通，有谁曾见老干峰。云门把手虽同步，白云飞盖月含空。

三种病兮二种光，法身于此露堂堂。时人不会个中意，犹把法身谩度量。

滔滔无问说，只为太亲切。有谁曾共闻，山河齐漏泄。

云门透法身，分明语露亲。移步登山顶，峰高与月邻。

问佛还云是惠超，和根带子上枝条。春风浩浩难回避，发起乾坤那一苗。

亲得摇来始息狂，风动荷花满座香。自从一得真归趣，无意凉人人自凉。

圆伊三点未轻酬，句句无私即便休。点的锋芒徒拟议，明明端的不当头。

律管吹灰是此辰，应当识取看牛人。心田耕遍无余地，须信灵苗不犯春。

山河大地，灯笼露柱。厨库三门，皆是光境。

要会入门句，未语先分付。直下苦精神，不必通回互。

回首光阴若转蓬，看看九夏又将终。快须悟取玄中句，莫逐情尘枉用功。

瑞雪飘空，银蟾出海。曹山异中见异，庞公手里明机。一个觌面全提，一个通途叶妙。

第一玄，拶破髑髅前。第二玄，照用在机先。第三玄，物我两俱全。第一要，个中明得兆。第二要，机俊未为妙。第三要，觌面须回照。

日炙风吹知几年，玄中密意妙难传。当机若见首山老，直下应须了目前。

令人翻忆老云门，问答全超未足论。棒下责情还会否，夜深明月照前村。

露柱患痈疖，灯笼却皱眉。个中无限意，曾不堕闻思。

吹毛宝剑当机妙，切玉如泥孰可猜。不犯锋芒全正令，法王心印为君开。

十字街中六不收，本来面目绝踪由。纵饶悟得分明去，已落侬家第二头。

一住禾山又八年，临岐一句妙难传。后宵欲见云岩老，云绽青天月正圆。

第一玄，直透威音前。第二玄，曾不落正偏。第三玄，照用两俱全。

铜壶送客归家去，玉漏催人好坐禅。何事金吾不惜夜，心灯遍界为君燃。

两重问答绝聱讹，赵老于中却勘婆。若不全身探虎穴，安能彻底验仙陀。

百丈堂前验野狐，还如水上捺葫芦。而今到处全机入，便好当场捋虎须。

千古清声老大随，机锋壁立杳难窥。未能直下超凡圣，只道将鞋盖却龟。

当机密荐个中玄，女子何因坐佛前。切莫途中为解碍，刻舟求剑实徒然。

千佛灵踪莫别求，长沙机转有来由。要知觌体难藏处，黄鹤楼前鹦鹉洲。

群峰雪覆已超然，绝顶宁同一色边。傥向异中能辨异，虽居偏位不成偏。入尘直截须明要，在类还殊密造玄。欲混千差通不犯，曹山穿过髑髅前。

古今时节正相欢，指外明机没异端。未入口时先识味，已签瓜处被渠瞒。大原接处当头崄，保福拈来却放难。若也未能超影响，尽从死活句中看。

欲识玄沙虎，觌面是谁睹。直下透牢关，全机超佛祖。

拟将心意学玄宗，妙用纵横触处通。捩转个中关捩子，休论南北与西东。

或有恐怖或断疑，双明一句绝针锥。于兹切莫生欣厌，觌面还须眼似眉。

众生病故维摩病，妙见全提越我人。既了病源无个事，何如示现宰官身。

未下山来已见，个中法法全真。大地都是自己，觌面更无别人。

了得为官勋业，便是祖佛门风。心外实无一法，孰云旷劫难逢。

此去欲寻相见，大千俱是禾山。彻底洞明这个，廓然超过八还。

道存愈远却弥亲，去住情忘尚隔津。直下是家归甚处，大千全现本来人。

顺水张帆息浪花，截流一句不周遮。已登彼岸无余事，入海谁能更筭沙。

长忆当年陆大夫，同根底事强分疏。道人固有超然句，虽别应难不见渠。

有古菱花，物来斯现。演若倍瞻，仰山亲荐。迷悟虽殊，寒光不变。恶像弗祛，丽质奚羡。历照千差，肯随物转。觑破前尘，是谁对面。

灵性包群象，千年寿最优。既知身是幻，何用壳埋头。护惜虽深固，推迁已密流。大随鞋盖处，若个辨踪由。

经头以字孰能测，举起分明好消息。劳生未晓直截机，双林大士运神力。括囊五教妙全提，高张八面真奇特。汝行如是化檀那，推转机关超奥域。

青春条风至，无情阐化机。法本自何来，要当探极微。只在红尘中，忽见胜珠玑。虽然皆旧物，争奈昔人非。

勘破北塔归来，接得铁佛即透。分明觌面全彰，不可唤作雪窦。

打破直要坐禅，佛祖亦须超越。若言祇这便是，大似水中捉月。

古松怪石，全体是我。若谓一如，莫教话堕。

