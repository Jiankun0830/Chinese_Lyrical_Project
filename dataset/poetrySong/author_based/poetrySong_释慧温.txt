拶出通身是口，何妨骂雨诃风。昨夜前村猛虎，咬杀南山大虫。

释迦老子，四十九年坐筹帷幄。弥勒大士，九十一劫带水拖泥。凡情圣量，不能刬除。理照觉知，犹存露布。佛意祖意，如将鱼目作明珠。大乘小乘，似认橘皮为猛火。

正中偏，玉兔金乌落二边。丫角童儿骑黑象，三更穿过御楼前。

偏中正，过房之子初受命。金刚脚下昆仑奴，腰间也佩毗卢印。

正中来，无著当年访善财。瑠璃盘里藏明月，异草山华处处开。

兼中至，不历僧祇超十地。虽然踏着旧家乡，更须知有深深意。

兼中到，天寒大雪长安道。五陵才子锦袍新，马蹄乱踏琼瑶草。

