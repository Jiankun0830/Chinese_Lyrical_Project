寺枕沧溟上，门长掩寂寥。定回花漏断，讲彻兽烟消。入槛泉声细，当轩岳色遥。何时会重席，南望路迢迢。

得意幽深触处真，何须丘壑密藏身。爱兹殊胜园林地，非彼等闲花木春。白昼杜门人莫到，清谈绝俗世难亲。纷纷闹市绕山脚，独有此中无点尘。

东君着力为渠裁，妙绝真姿不受埃。嗟我一观如梦幻，倚栏非为爱花来。

春老麦黄三月天，青山处处有啼鹃。悬崖几树深如血，照水晴花暖欲燃。三叹鹤林成梦寐，前生阆苑觅神仙。小山拄颊愁无奈，又怕声声聒夜眠。

花老香微春始来，禁寒唯有雪相陪。无情谁为添愁怯，雨后风前亦可哀。

双双白鹭坠青空，飞入花汀杂翠红。烟火一篷渔舍晚，归时荡漾小船风。

吊古有心怀短李，拂尘无力看丰碑。

