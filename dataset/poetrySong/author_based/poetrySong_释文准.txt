鸡鸣丑，念佛起来懒开口。上楼敲磬两三声，惊散飞禽方丈后。

平旦寅，当人有道事须亲。不闻先圣有慈训，莫认狂痴作近邻。

日出卯，大道分明莫外讨。日月纵横在目前，逢原左右拈来草。

食时辰，更无一法可当情。千里出山云有色，一源投涧水无声。

禺中巳，龙象须观第一义。若向其中觅是非，见解何曾有李二。

日南午，理事相谙更相互。三门拈向灯笼头，休问他家觅归路。

日昳未，法身清浄绝方比。乾坤遐迩尽东西，千山万山翠相倚。

晡时申，由来大道绝疏亲。阳和九月百花发，须信壶中别有春。

日入酉，净室焚香孤坐久。忽然月上满东窗，照我床头瑞香斗。

黄昏戌，楼上鸣钟已落日。行人旅店宿长途，花上游蜂罢采蜜。

人定亥，老鼠此时正无碍。忽然灯灭寝堂前，床前咬我靸鞋袋。

半夜子，梦里分明被人使。连宵合药到天光，起来何处有白芷。

寒来暑往古今同，万别十差不碍空。昨夜铁牛头角露，满庭松柏撼秋风。

八月九月天，白露寒露节。门外在处山，秋风落黄叶。

夜雨敛重云，晓鸿鸣寥沈。可怜祖师意，头头都漏泄。

祖师关棙子，幽隐罕人知。不是悟心者，如何举向伊。

高吟大笑意猖狂，潘阆骑驴出故乡。惊起暮天沙上雁，海门斜去两三行。古人道，不看经，不念佛，看经念佛是何物。自从识得转经人，龙藏圣贤都一拂。

四月人家麦正收，连绵阴雨不能休。沿溪处处生深草，饱杀南泉水牯牛。

鸡鸣丑，三四五六七八九。象骨峰头木马嘶，新丰洞口石牛吼。山之前，水之后，吴道僧繇画不就。断头船子下南康，仿佛天明到湖口。

大道纵横，触事现成。云开日发，水绿山青。

钻真珠解玉板即易，看窟笼著楔却难。月色和云白，松声带露寒。

八月中秋天凉，芙蓉花发题目禅房。老胡大道分明在，不必诸方问短长。短不是短，长不是长。短长不是处，是道非思量。思量不及，文彩愈彰。秋山兮秋云片片，秋江兮秋水洋洋。风悲兰社，天澹沧浪。欲言言不及，林下好商量。

今朝腊月十五，切忌葛藤露布。者事直下分明，当处超佛越祖。便与么去，苦苦。寒山子能莽齿，十年归不得，忘却来时路。呵呵呵。

天道运行，节气频更。五日为候，十日为旬。三十日为月，十二月为年。一日一日，因循因循。五九尽，又逢春。

老胡彻底老婆心，为阿难陀意转深。韩干马嘶青草渡，戴嵩牛卧绿杨阴。

我手佛手，十八十九。云散月明，痴人夜走。

我脚驴脚，放过一著。庞公笊篱，清平木杓。

人人生缘，北律南禅。道吾打鼓，华亭撑船。

之乎者也，衲僧鼻孔，大头向下。若也不会，问取东林王大姐。

行路难，行路难，最难难是过台山。唯有赵州公验正，昂头掉臂总闲闲。

好笑提婆达多，入捺落十小劫波。然得三禅妙乐，吹布毛须还鸟窼。

鸟窼吹布毛，老婆为侍者。今古道虽同，宾峰不然也。二月三月时，和风满天下。是处百华开，远近山如画。歧路春禽喧，高岩春水泻。头头三昧门，虚明周大野。好个真消息，书送汝归舍。衲僧末后句，嘘是何言欤。

开眼合眼，道契寰中。东行西行，禅非物外。大仰插锹叉手，靴里动指头。南泉把镰刈茅，谁人知此意。今也道不及古，僧僧解数满肚。但寻雪月风华，失却昔年活路。不能返照回光，法界毗卢全露。阿呵阿，笑倒利头陀，风前月下啰哩啰。深夜处分诸火客，你看什么火色。

我若自赞，云居罗汉。我若自毁，无主饿鬼。赞之不欣，毁之不嗔。毁誉不动，东鲁西秦。

尔图我真，又求我赞。我真我赞，两重公案。家丑不外扬，己德不自谈。寄之以数，六九五十三。

我已是妄，尔更妄写。妄我妄写，两重虚假。欲传吾真，须泯见闻。声色不碍，相似十分。

种松道者道情孤，往个茅庵事事无。屋内锄头三两柄，烟熏一只醋葫芦。问渠禅，回首指山前。问渠道，戴个箬笠去锄艸。再三再四再问渠，拍手呵呵笑欲倒。却言昔日老云门，参见睦州陈长老。

五九四十五，圣人作而万物睹。秦时{车度}轹钻头尖，汉祖殿前攀哙怒。

今朝腊月十，夜来天落雪。群峰极目高低白，绿竹青松难辨别。必是来年蚕麦熟，张公李公皆忻悦。皆忻悦，鼓腹讴歌笑不彻。把得云箫缭乱吹，依稀有如杨柳枝。又不觉手之舞之，足之蹈之，左之右之。

