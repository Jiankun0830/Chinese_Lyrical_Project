静地独登临，虚闲称此心。猿声过木少，花影入池深。春殿依残日，晴烟散远林。因思南岳寺，长起石床吟。

望远生愁思，凄凉处处同。青山迷旧冢，芳草蔽闲宫。雨过城楼月，潮回鼓角风。十年怀古恨，多在六朝中。

霄汉分携久，吟怀思欲迷。相逢春草外，归隠石房西。涧急禽声少，松摇月影低。要知人静夜，犹自怯猿啼。

静极青山里，松花满石床。春风思华岳，夜雨梦潇湘。人影归林薄，猿声出涧长。心如无别事，同此闭闲房。

何处问归程，沧茫入句清。云生峰顶白，月近水边明。芳草连平楚，晴楼出远城。此身南北外，渔火是闲情。

高阁势凌虚，天涯入望微。云藏山鸟影，春满野人衣。积雨催花尽，寒樵背日归。焚香端坐处，似觉世尘稀。

游魂如可见，况复雨霏霏。隔水栖无地，经春叫不归。影随芳树没，声入野花飞。那忍东风里，凄凉上客衣。

浮世事非真，吟多白发新。身居京寺久，梦到石桥频。日落烟生树，花残草自春。坐看今夜月，应与旧房邻。

吴楚昔曾游，凄凉满客舟。因思千古事，空起十年愁。目尽他山少，江流远地秋。今宵犹有月，不似庾公楼。

一从飞锡后，迢递各天涯。春事随流水，行人问落花。住当南岳寺，门对赤城霞。遥忆焚香处，松高月影斜。

天津桥上望，如在玉门关。月过东西浦，江分远近山。凄凉三尺墓，兴废六朝间。千古登临地，寒潮自往还。

送君千里去，又见落花飞。水国今宵别，天涯隔岁归。岸多春树密，滩小夕阳微。后夜扁舟月，应逢宿鸟稀。

石榻相期久，闲寻到野房。春归芳草暗，云入楚山长。人影分孤驿，鸡声落曙桑。凄凉千古事，回首两茫茫。

相怀千里外，空望极遥天。处世唯今日，看花忆去年。春风生岛树，夜月满渔船。此后闲寻处，应须借榻眠。

翰苑留名久，城边半掩扉。声随淮水远，吟入楚天微。吏静看山坐，乡遥抚剑归。清虚无别事，嘉政在璇玑。

世路长安里，三年别钓矶。只因吟事僻，宁免识人非。性拙趋时少，家贫过客稀。春风归去日，同采故山薇。

一径落花红，回廊复旧踪。千峰遥隔水，万木远涵空。沙鸟晴云外，寒帆夕照中。几宵曾宿此，江月夜相通。

风吹客袂寒，飘泊在长安。对雨春题尽，看云夜坐残。远山平楚水，苍汉接吴滩。遥忆天台寺，相携去不难。

相思不可见，江路正迢迢。烟树同吟远，关河入望遥。昼长花影转，风定篆香销。遥忆君居处，锺声隔暮潮。

一身唯在道，清苦独知君。世路终成别，山光不共分。晚天寒欲雨，春树夜生云。此去他乡寺，猿声各自闻。

满眼春光万物华，小桥杨柳近人家。谁将上下楼台月，化作金莲一夜花。

东风玉勒马蹄轻，多少游人上凤城。燕子不来春寂寞，海棠花发近清明。

边风斜日下长关，春到年年草自生。万里战场兵甲静，近来应少北人行。

一溪流水遶烟霞，路入青松第几家。胡蝶傍人飞不去，隔墙开尽碧桃花。

晚来无语立东风，一片闲情在碧空。人老杜鹃浑不管，柳花飞尽夕阳红。

久雨初晴睡正长，春蛙鸣遍旧池塘。小亭寂寞斜阳里，一阵东风过木香。

江南江北纸钱飞，处处人家拜冢时。杜宇不禁寒食雨，五更啼血上花枝。

杨柳垂丝拂画船，杏花零落断桥边。半山烟雨东风恶，更向西亭听杜鹃。

猿鹤忘机不计年，芭蕉晴绿半平檐。青山似与身相入，尽日无人自下帘。

杜宇声残客兴频，柳花飞絮满江滨。可怜波底蛾眉月，犹照他乡梦里人。

满林锺磬夜偏长，古鼎闲焚柏子香。石榻未成芳草梦，西风吹雨过池塘。

柳桥槐市暂经过，飘泊汀洲得意多。夜月已忘吴主恨，画船空有采莲歌。

开尽黄花满短篱，静听邻屋夜敲碁。清华池上三更月，僧在松边未有诗。

晚策登临日欲斜，小溪流水是生涯。道人睡起鹤飞去，闲尽青松一树花。

玉楼台畔柳生烟，况是春风杜宇天。一片月光凉似水，半扶花影上秋千。

携君石上琴，弹我窗前月。月缺又还圆，谁能免离别。

青山叫子规，行人泪如雨。子规不肯归，行人不能去。

欲买采菱船，野水无人识。野水去不回，迢迢暮山碧。

早作西州行，暮作西州宿。杨柳忽风生，年年芳草绿。

兰死根亦香，人死不知处。人死不堪悲，兰香化为雾。

山鸡啼一声，深院日当午。世无同心人，入此薜萝里。

晚步入松阴，敛霁人影绝。唯闻太古音，听之心胆裂。

一入经战场，白马不足数。白马不敢嘶，春风在场圃。

青云千里心，白鹭一点雪。谁将玉笛吹，吹下关山月。

自君之出矣，壁上琵琶君记取。日日望君君不归，自君去后徒相忆。欲剪征衣寄赠君，天涯望断无消息。

自君之出矣，欲寄征衣泪如雨。征衣未寄心已悲，一寸相思隔千里。湘江水是巫山云，巫山云是湘江水。湘江两岸芳草深，湘江日夜多行人。行人去去天之涯，门对落花三两家。家家有酒讴且歌，醉来月下弹琵琶。

石涧长松行十里，杖蔾从此得迟留。青霄望去山河远，白水看来日月流。老树叶残霜鬼哭，断崖云冷洞猿愁。韬光名在身何在，今古茫茫几白头。

十年不倚谢公楼，满眼凄凉上客舟。往事尽随流水去，青山长忆故人游。海门风起天将暮，渡口云生树欲秋。络纬自啼花自落，更堪回首是他州。

猎猎征旗促晓鞍，几回临阵练兵官。黄沙满塞黄云暗，白马嘶风白日寒。汉语肯随蛮地改，战袍犹带血腥干。如今韬略浑无用，瘦骨萧条甲胄宽。

□□□□□□□，生涯心在凤凰台。桃花晓落水流去，山鸟晚啼风送来。古树影摇霜月满，冷猿声裂碧云开。长关春有愁人分，驿马相逢去不回。

故城深巷长苍苔，一度经过一度哀。尚有楼台搀雨出，岂无花柳向春开。十年心事今宵梦，千里家书昨日回。莫上灞陵桥上望，楚天云尽蜀波来。

白首功成未十年，寡妻相吊泣江干。诗名似水声还远，世事如云梦已残。杨柳满堤人去后，海棠深巷雨初干。东风忽起青山泪，虽有君书不忍看。

久客空江上，闲吟对石门。青山非远近，流水自朝昏。夜月添乡梦，春风入烧痕。翻思南郭路，迢递隔烟村。

空谷寄深云，灵根自不群。地闲平草长，香远隔溪闻。静与骚人佩，清同楚客分。唯应千载后，余韵在湘𣸣。

野鹿自成群，山中少隠君。钟声两寺合，人语一溪分。泉响松间雨，苔生石上纹。多年僧住此，半榻锁闲云。

世上名犹在，闲情岂足悲。自怜吟日少，唯恨识君迟。兰阁人亡后，寒林月上时。十年青史梦，只有老天知。

与子入山来，永夜不得睡。但闻松子声，敲落梧桐树。月到窗愈明，秋风泻流水。古奏三两弦，知音不知处。唯有白面猿，闲中自来去。

满地落花流水，伤心芳草青时。江上数声杜宇，更堪一笛横吹。

满林烟树已纷纷，溪上猿声不共闻。唯有青山半庭月，夜深应与故人分。

看尽门前柳，愁多白发新。灞桥风雨夜，离别是何人。

万里色苍然，春烟夕照边。旧过南岳寺，曾向雨中看。

漠漠青山水自流，西风烟树几经秋。旧时歌舞人游地，月满江城十二楼。

十里湖边路，垂杨映马蹄。水光平野阔，山影绕楼低。夜雨生青草，春风湿紫泥。兴来无限意，同此片时题。

寂寞空斋里，闲情起暮吟。路长沙鸟尽，人在翠微深。远树烟中没，寒花竹外寻。自嫌名与利，谁识此生心。

客里厌芳尘，凄凉又问津。向南人去远，归北马嘶频。野水荒城暮，孤舟海树春。故乡非久别，已觉鬓毛新。

世事交情浅，伤心独倚栏。海云经雨重，秦树入秋残。潮落吴天远，风生梦泽寒。英雄千古地，回首是长安。

渺渺天涯路，扁舟去不穷。水花随岸尽，山影落江空。往事千年梦，渔歌一夜风。诗成唯有月，清致与谁同。

对雨吟方稳，西风忽晚晴。野花沿涧白，秋意入帘清。浅水藏鱼影，重林隔磬声。是非尘外事，谁可继高名。

暮天云尽远山空，夜夜西风入汉宫。铁笛一声千古恨，月明人在女墙中。

片片飞来总是秋，更于何处复添愁。自怜枝上无收管，却带殷勤出御沟。

回首郡城东，春残碧树中。落花千点恨，疏雨一帘风。白雪侵新鬓，归心逐断鸿。茫茫事如此，何必怨途穷。

尽日无多事，闲行一径阴。人归秋寺晚，月满夜堂深。海阔频生雾，城荒远见林。青山与华发，空愧百年心。

性与儿童异，飘蓬二十年。照来池上影，恰似未生前。

世事皆浮云，人间几朝暮。不知溪上山，犹有桃源路。

寂寞云深地，山空叶落时。自怜为隠僻，莫恨月来迟。

草堂云去后，人境两茫茫。忽见青松老，翻疑昨夜霜。

雨过楼台已禁烟，野风吹絮满长安。夜来寂寞沙汀下，楚水吴云一样看。

十年已起故乡情，客里凄凉不耐听。啼到蜀天空有恨，水流依旧月还明。

自谓清贫苦，那知即是安。路从平去好，事到口开难。松老心长在，花红色易残。浮生既如许，浑作梦中看。

缥渺沉虚碧，清池见宿云。松声临石断，山影与泉分。芳草经年梦，幽禽隔径闻。倚栏吟未尽，红日又将曛。

相看又一春，花乱马前尘。湖海他乡路，烟霞几处人。草连闲地远，鸟入暮山频。多少凄凉事，那堪白发新。

铁笛倦长吹，虚空剑寒倚。俯仰阴晴天，泰山不可视。荡桨归白云，回首沧波里。人生无百年，世事已如此。既与荣辱同，兴废乃相似。春风从何来，纷纷竞桃李。至士本无心，误为诗所使。纵步夕照间，养性在芳芷。天涯一夜杜鹃愁，万里行人度湘水。

霜风吹短发，值此天气凉。行行阴壑中，万树皆含芳。相对发微咏，安用持华觞。嗟彼咸平人，清风生我肠。花非不及时，众鸟何回翔。归看两壁间，画者犹苍苍。抱此幽露姿，愿登君子堂。

老去厌芳菲，思归未得归。夕阳溪上树，花作去年飞。

扁舟烟重冷渔蓑，两岸人家浸小河。芳草自生春自老，落花随雨晚风多。

凤城花气浥旌旗，又见春风上马时。不是灞桥难话别，垂杨空折去年枝。

淡河斜浸月光浮，看尽青山更倚楼。残烛怕寒元夕夜，小栏花影伴人愁。

堤上寻春步较迟，马嘶芳草燕差池。南楼烟雨清明日，正是佳人堕泪时。

水流花片湿轻红，多少英雄逐晓风。三百余年歌管地，数声欢怨不相同。

新绿又成阴，归期直到今。人行芳草远，犬吠落花深。野店春寒雨，江城橘树林。无情名利事，休系一生心。

风光苦变迁，客里对残年。别我此时路，问乡何处船。断云连雨雪，落日远人烟。又向龙湫畔，开扉近瀑泉。

古寺寒桥路，锺声静忽闻。数峰平处合，一水众谿分。老树烟萝雨，残灯石塔云。闲心寄幽寂，似觉远尘纷。

千峰当此境，谁可共登临。月过秋池静，云归古木深。懒观前去事，已悟未来心。更欲寻诗伴，相携向石林。

欲问江梅信，吟筇带晚霞。笑看今日树，开遍几年花。疏影生来瘦，寒枝折处斜。要教人寄远，何地是君家。

人生厌别离，老去更何为。独对清明雨，闲吟社日诗。野蜂成蜜早，海燕入帘迟。未尽寻春兴，应须愧后期。

角送重城月，微风入夜凉。身轻长是寄，吟苦未应忘。坐久灯成烬，愁多鬓欲霜。百年还老去，谁可继余芳。

无心学隠沦，此去向吴津。千古是非地，一灯烟雨村。烽尘连楚戍，榆柳隔淮春。别后新吟句，何人可共论。

一室寄云隈，凭栏日几回。无风山自雨，有主燕还来。野径通樵远，岩花向晚开。旧时题数壁，今已半苍苔。

萍迹倚春风，春光苦未浓。人间连日事，尘外一宵钟。远雁书难寄，残碑字已封。幽人住城市，清梦两三重。

送君湖柳下，未别已关情。古塞去程远，寒江入梦清。野云低水树，山雨闭春城。到处逢知己，虚传隠姓名。

雨雪寒窗下，孤灯夜不眠。衰残如旧日，荣达是何年。已觉观书妄，方参入世缘。存心在仁理，何必后人传。

老来春去怯凭栏，今古兴亡一笑间。满径落红人不到，杜鹃啼雨入空山。

山寺闭修竹，偏宜静者居。观空心已悟，集理事常虚。日月供吟笔，乾坤入草庐。何如钓台叟，得计在樵渔。

嵯峨宫树霭晴空，吴越迢迢一望中。几处笙歌人远近，万重花柳路西东。风生帘幕春云碧，水遶楼台海日红。沙鸟自飞还自宿，百年无计与谁同。

结屋在云端，悠然趣自安。江山随望远，星月近人寒。剑气当空正，诗情对酒宽。往来庭畔叟，只作晋时看。

天上楼成日，人间独丧君。料知生死事，还与去来分。夜月江村路，春风岭树云。交余多感槩，那忍见遗文。

愁极鬓成丝，沧江梦未归。鸟啼山雨急，春尽故人稀。晓润侵吟壁，寒云绕竹扉。向来诗满束，应是与心违。

雨过山城日又西，西风一阵木犀开。莫将心事凭秋雁，恐带边愁入梦来。

十载天涯客，浮云不定身。烟波春雨渡，灯火夜渔村。世事空为累，人心未觉仁。何时留片石，归老古松根。

寂寞淮边柳，春来自舞腰。恨生争战地，不得近官桥。

风吹芦苇鸣，残雪满桥板。不见棹回人，愁立沙汀晚。

何处芳草多，相呼向深坞。竹外立寒枝，山南又春雨。

千年兴废地，仙诀字犹存。露重云生树，坛空月到门。心清无外事，静极是真源。此境非凡世，何人与续言。

兵战何时息，边尘染客旌。乱鸦啼又歇，荒草死还生。岛雨连秋曙，江风入雁声。近淮民自悦，应是宦情清。

客里吟情懒，天涯望欲昏。断云流涧水，残月照衡门。猿啸它山树，砧声何处村。浮名身外事，于此不须论。

吟边绕架书千卷，壁上梅花水一瓢。世事尽从忙里过，年华空向静中消。山云宿雨笼残日，汀草浮香满小桥。对此不须惆怅去，野人今已悟吹箫。

闲观造化余，静极悦自性。胡蝶忽飞来，吾心已无竞。

青山何人家，芳草满樵路。猿鹤未归来，残月照烟树。

千峰云未还，数树芭蕉绿。风雨暗黄昏，何人共幽独。

茫茫塞月笼寒雾，万里征人不知数。年少难消壮志多，精锐连营肃貔虎。从军何日见军回，但见日日长淮雨。烽烟散漫满路岐，边声飒飒秋风起。天涯荒草马成群，放去弯弓乱飞舞。夜深更听胡女歌，古来白骨多于土。

绕堤杨柳暗渔舟，二月风光淡似秋。几度笙歌人散后，夕阳依旧满红楼。

西风忽别离，满袖百篇诗。取己尚如此，问人应可知。山寒城角远，地阔海帆迟。料想回车日，相看是岁期。

白发今如许，自吟还自愁。满山晴叶雨，四壁老蛩秋。看水知心静，观云觉事浮。数年衰感意，挥泪不能收。

六月厌烦襟，纵步情未足。爱此石径长，缈缈清溪曲。古道何人居，门闲对修竹。好鸟发新声，静极成幽独。山风吹晚凉，山影摇红绿。翘首兴未阑，青猿睡初熟。

阖门烟霭外，地阔水城高。蜃气蒸吟鬓，霜风入缊袍。数程秋岸雨，一饭野船蒿。若问当时事，人夸有二豪。

天涯身尚寄，何日向东州。一夜霜欺鬓，连朝雨送愁。梦多吟作祟，闲极懒为雠。若问浮生事，无心即是谋。

不为折腰事，田园足野情。笔粘春雾重，诗带晚唐清。柳巷闲渔艇，山扉对水城。论心暂来往，无愧远公名。

伤心独立旧池台，日日西风送雨来。别后思君无限事，一封书发两番开。

天涯谁与寄相思，残片疏疏尚恋枝。一自西风寒勒后，凋零能得几多时。

汴水隋堤总寂寥，春风吹恨未曾消。长条本自无拘束，也向人前学舞腰。

二月花阴已觉迟，黄昏帘幕燕归时。小栏独立无人处，春雨春寒总欠诗。

江湖寥落转飘蓬，归梦年年逐去鸿。吟鬓一番春又半，杏花无语立东风。

一望江山去不回，断碑荒草旧宫台。六朝陈迹皆如梦，夜夜寒潮送月来。

岩边结屋与樵邻，流水桃花几度春。行到碧云无尽处，深山怪木老如人。

欲寻仙阙觅仙丹，仙在瀛洲缥缈间。一自祖龙东去后，更无人到会稽山。

江山迢递水东流，芳草无情管别愁。若听春风商女曲，天涯人在古扬州。

渔歌听尽欲狂吟，一径人家柳影深。天意似嫌花信早，东风吹雨又成阴。

吟罢新诗祇自看，晓风吹恨上阑干。夜来雪满前山路，谁对梅花说岁寒。

绕堤莎草绿纤纤，老里吟情觉未厌。应是踏青天气近，柳条多插野人檐。

晓山漠漠尽烟霏，四面楼台白鸟稀。芳草年年湖上路，柳花风送钓船归。

乐天遗迹暂徘徊，路入深云满径苔。花影上栏吟未稳，东风空倩蝶飞来。

雨余蛙吹歇池塘，庭院人闲日正长。独倚画栏看不尽，海棠无处是山光。

今朝才得是闲身，来往琳宫不厌频。燕葺旧巢春又暮，风光一半属游人。

送君无计路漫漫，玉笛声悲远戍间。自是行人多有恨，离情吹不到阳关。

新篁摇绿雨初晴，彩簟风生一枕清。昨日小亭幽梦觉，隔帘花影弄鶑声。

湘魂何自怨，千古尚名存。不种庭边竹，那知有泪痕。

晓雨生池荷，圆珠漾新绿。入手不成珠，空歌彩莲曲。

长桥南走群山间，中有雍子之名园。苍云蔽天竹色净，暖香扑地花气繁。飞泉来从远岭背，林下曲折寒波翻。珍禽不可见毛质，数声清绝如哀弹。我来据石弄琴瑟，惟恐日暮登归轩。尘纷剥落耳目异，只疑梦入仙家村。知君襟尚我同好，作诗闳放莫可攀。高篇绝景两不及，久之想像空冥烦。

先生读书不下堂，堂上有客语浪浪。弟子出观如堵墙，怪君眉彩生光芒。北都晁夫子，一别久相望。君来道信问，使我开肺肠。三日不改服，犹觉芝兰香。平生寡投分，一笑且云乐。殷勤发黄卷，钝吻悭应酢。大杵撞哑钟，已厌音响恶。更惭河伯观，未易穷海若。索寞岁华晚，飕飕黄叶秋。归心剧流水，忽忽不可留。固知此鳣鲸，肯托寻常沟。直须见老聃，可化南荣俦。海州岁有冲天鹄，卵如萍实光琢玉，蜀鸡眇然何敢伏。羽成不须求日浴，一举将惊万人目。

小桃自与春风恶，花不随人独下楼。

