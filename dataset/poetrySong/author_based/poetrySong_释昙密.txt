一二三四五，金木水火土。拾得语寒山，丰干骑老虎。报君知，莫莽卤。从来保福四谩人，不似禾山解打鼓。

五祖个老翁，从来多指注。不是不知归，忘却来时路。

连绵雨不晴，谷子多损失。二麦未入泥，忧心常惕惕。来岁不饥荒，未敢相委悉。启告梵天帝释天玉皇大帝天，且放日头出。

春日晴，黄鶑鸣，更听断崖流水声。青山叠翠，款步作程，归来烟岛有谁争。

即心即佛，非心非佛。不是心，不是佛，不是物，半夜虚空揣出骨。十分描摸画难成，试问诸人是何物。阿呵呵，咄咄咄。拶倒门前大案山，搏风放出辽天鹘。

一身浪宕无拘捡，闹市门头恣意游。汉地不收秦不管，不风流处也风流。健则坐，困则休，信任从教雪满头。寄语宣和政和元和佛陀，张僧伽李达磨，老聃孔丘，照顾沩山水牯牛。

岂弟张夫子，遗我径寸璧。中有数个字，字字无人识。

菩提妙心作么发，日应万机元不差。回首瞥然轻觑著，大千沙界是皇家。

咄这花木瓜，苦涩无以加。蓦然嚼得碎，清风生齿牙。种性恶，不堪夸。杨岐老馿三只脚，蹋人无数满天涯。

湖山叠乱青，湖水漾虚碧。断岸蓼花红，疏林秋露滴。良哉观世音，处处失弥勒。

塞北平沙阔，黄河衮底流。征帆才及岸，蛮狄一时收。

汲水僧归林下寺，待船人立渡头沙。澄江渺渺烟波窄，云静一天星斗斜。

百八摩尼颗颗圆，辽天鼻孔一时穿。恒河沙数佛菩萨，日日呼来跳一圈。

平地摝鱼虾，辽天射飞鹗。跛脚老云门，千错与万错。

崔颢曾题黄鹤楼，长沙拈起当风流。大千国土俱家业，诸佛何曾有地头。

