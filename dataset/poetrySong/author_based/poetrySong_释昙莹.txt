北山松粉落轻黄，濯雨虾须麦吐芒。槐火石泉寒食后，十分春事属农桑。

蕙帐烟凝昼掩关，落花时节雨阑珊。客来惊起还乡梦，绕屋春风绿树寒。

沙尾鳞鳞水退潮，柳行出没见渔樵。客船自载锺声去，落日残僧立寺桥。

往事明明是梦中，发霜那有旧形容。客床对卧秋深雨，听得邻僧半夜锺。

拂榻香凝夜，清眠拥衲衣。五更闻唤起，一路听催归。山雨寒仍重，溪云湿不飞。幽花短临水，蜂蝶冷相依。

溪山尽处夕阳斜，溪上冬风雪满沙。便是江南旧行路，和烟隔水见梅华。

百结襕衫破幞头，年年落第出神州。却因一只穿杨箭，临老来封马上侯。

