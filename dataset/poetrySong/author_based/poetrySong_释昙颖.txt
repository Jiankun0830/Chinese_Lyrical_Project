小溪庄上掩柴扉，鸡犬无声月色微。一只小舟临断岸，趁潮来此趁潮归。

秤锤井底忽然浮，老鼠多年变作牛。慧空见了拍手笑，三脚猢狲差异猴。

下雪窦游上雪窦，过云峰后望云峰。如趋仙府经三岛，似入天门彻九重。无日不飞丹洞鹤，有时忽起隐潭龙。只应奉诏西归去，此境何由得再逢。

重云不藏春，深窦常有雪。晓月号松猿，晴壁挂海霓。终恍无心人，区区佩环玦。

老龙恋潭窟，不雨亦不云。吐涎出溪滑，吹腥隔林闻。疾雷驱未去，鱼鳌竞纷纷。

山为骊龙盘，谷作骊龙腮。珠树存其间，谁采明月来。何须循海隅，笑蚌未成胎。

既将茅覆檐，复有松为盖。五里入山时，憩此得寒籁。曾无康乐游，但见云衲会。

山僧好寂静，入云恨不深。峰间一雨昏，林表孤灯沈。往来有猿狖，呼啸自成音。

巨石如龙孙，耸耸烟雾里。明明落溪口，纳纳喧滩齿。何当助斋盂，菌蕃徒为美。

心危身亦危，衽席尚颠坠。如何岩石上，来坐自安意。能喻死生间，无论寤与寐。

山头出飞瀑，落落鸣寒玉。再落至山腰，三落至山足。欲引煮春山，僧房架刳竹。

山无凤皇飞，洞有仙人迹。蝙蝠大如鸦，莓苔偏上屐。自惭无道骨，安问缘云客。

岩形若狻猊，不能千里走。岂无鸟兽群，与假风雷吼。寄谢栖息人，想像真妄有。

三世诸佛是奴婢，一大藏教是涕唾。

从归青嶂里，不出白云来。

自从游紫陌，谁肯隐青山。

家里已无回日信，路边空有望乡牌。

沧海尽教枯到底，青山直得碾为尘。

天地尚空秦日月，山河不见汉君臣。

莺啭千林花满地，客游三月草侵天。

深水取鱼长信命，不曾将酒祭江神。

