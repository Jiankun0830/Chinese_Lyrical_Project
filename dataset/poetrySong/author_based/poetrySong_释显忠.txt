竹里编茅倚石根，竹茎疏处见前村。闲眠尽日无人到，自有清风为扫门。

五马重来谿口寺，惟将属吏与门僧。盘云野径行千里，送目危台上百层。岩桧影寒犹带雪，谿流声涩未销冰。寻常地远无因到，空愧躬良二老朋。

胜域将垂迹，先闻钟梵声。术阤犹未降，宣老已三生。山接天门险，岩开月殿明。善财何处去，楼阁自峥嵘。

像身高百尺，阁道耸三层。欲得亲瞻向，还须最上登。烟霞封宝墄，星斗挂觚棱。已自甘香火，人闲去不能。

融结自何时，曾为几陵谷。不见昔贤踪，空遗此岩腹。一径𣃁烟蓁，千里老云木。寻常人到稀，虎豹暗栖宿。

谿尽见石城，寺在石城里。崖缺露遥村，门开对寒水。况非雉堞成，无以金汤比。梵众此安栖，俗驾来有几。

堪爱仙庄近翠岑，杖藜时得去游寻。牛羊数点烟云远，鸡犬一声桑柘深。高下闲田如布局，东西流水若鸣琴。更听野老谈农事，忘却人间万种心。

南溪北溪深，横塘截流过。清影照人寒，澄耀分鉴破。沙明鸥鹭驯，草密牛羊卧。不见直钩翁，狂歌遣谁和。

孤亭枕长谿，谿光照亭槛。无人弄潺湲，终日对平淡。猿鸟去难呼，藤萝垂可揽。薄暮众山昏，霜风起葭菼。

亭除两狻猊，一仰复一俯。告天与叩地，似欲诉忧苦。世传知𫖮死，二兽来瞻睹。逡巡化为石，堙没在深土。事怪固难诘，但见形可取。风雨驳苍苔，万古万万古。

南明山足势欲尽，正是新崖东胁隈。不知泉自那峰出，皆谓井因齐相开。甘滑堪预郦经载，渊渟疑俟桑苎来。神蛟往往此潜蛰，旱岁莫测生风雷。

异代终难问，遗名不可穷。山中丞相去，林下学堂空。映雪功休比，冲天志莫同。故基兰蕙满，犹自起华风。

谁将白莲子，固向峰顶栽。非学远公社，兼无陶令来。去世迹何旷，诛茅心已灰。不知岁月改，但见此花开。

根埋山骨几百载，但怪生物偏有私。春前受气地犹冷，雪里暗开人未知。自将孤石比坚性，不与众木争芳姿。惆怅无言为真赏，栏干独倚觉多时。

苍山巍不倚，中裂势难图。始铸阴阳锯，谁开造化𬬻。藤摇疑落屑，树折若分符。漏出飞泉影，长垂一带孤。

首出众峰间，盘龙势孤耸。云映鬓光浮，月生梳影动。可握谓新沐，未巾疑乍拢。幸免旦斯理，谁复惭种种。

朝看白鹇从坞出，暮看白鹇从坞归。森森绿树两峰下，片片白云初日飞。因知野性恋山谷，咫尺之间还见稀。

咄咄咄，海底鱼龙尽枯竭。三脚虾蟆飞上天，脱壳乌龟火中活。

