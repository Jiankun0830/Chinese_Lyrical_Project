豁开户牖，直出直入。鲇鱼上竹竿，俊鹘趁不及。

出现杨州，坐断寿丘。脚跟不点地，赢得一身愁，不是冤家不聚头。

日面月面，霹雳闪电。直下来也，急着眼看。

马头回，牛头没。一字入公门，九牛曳不出。

个样皮毛，千化万变。黄梅鹫头，谩自流传。后代儿孙，可贵可贱。

坐而不住，住而不坐。滴水生冰，因风吹火。

此香堪笑又堪悲，刚把愁肠说向谁。冶父山前曾落节，千钧之重一毫厘。

离四句，绝百非。清寥寥，白滴滴。直透万重关，不住青霄外。千手大悲提不起，烁迦罗眼莫能窥。

风云合匝，龙虎交驰。一进一退，各适其宜。丛林烜赫，慧命流辉。寿丘面皮厚多少，惟许通方作者知。

入院数日来，人事闹哄哄。两脚走如烟，眼不见鼻孔。

归来出去，迦叶贫，阿难富。出去归来，南天台，北五台。目前包裹，满面尘埃。禹力不到处，河声流向西。

近之不逊，远之则怨。无义无情，可贵可贱。一年一度雪深冤，毕竟无人是的传。

故人方外来，相见便相悉。倒指三十年，道义同一日。铁壁银山，十分狼藉。直得同声相应，同气相求，西河师子在汾州。

毒攻毒，楔出楔。老曹山，不识别。那里是者僧吃酒处。

令不虚行，箭不虚发。傥或踌躇，二九十八。

洞门无钥，剑阁崔嵬。风露高寒，且非人世。是则是，天上人间知几几。者僧一问不将来，黄蘗通身是泥水。

一阳生也，树头惊起双双鱼，石上迸出长长笋。即日伏惟两序，高人现前清众。履兹长至，倍膺戬谷。喝一喝，俗气未除。

季春渐暄，鸟啼花笑。恒沙数见闻觉知，悉皆了了。

一叶落，天下秋。一尘起，大地收。临济掌黄蘗，南泉唤赵州。开口不在舌头上，夜涛催发海南舟。

显慈鼻祖，诺庵法兄。机如电掣，辩似河倾。无心相撞著，分外得人憎。彼此不堪为种草，先师之道转竛竮。

断杨歧正脉，坏临济纲宗。赤土涂牛奶，密室不通风。身前身后不了，深瘗白云之中。非父非子，狭路相逢。涧藻溪蘋相钝置，谢郎错认钓鱼船。

老讷今朝死，老岩今日生。二俱无伎俩，有梦不同床。夤缘继踵，香火荒凉。肝肠铁作也须裂，骊屎如何比麝香。

老洞山玷辱宗风，泰首座埋没自己。双双绣出鸳鸯，千古扶持不起。

四年承乏云峰寺，暗写秋肠寄阿谁。每到十一月初五，一狐疑了一狐疑。故我开山伏虎禅师，指柳骂杨，伤龟恕鳖，你死我活。莫说一碗粗茶一炷香，也胜和盲{孛攵}诉瞎。

项短耳聩，千妖百怪。如是三十年，续东山正脉。我也错商量，三拜一炉香，一任傍人说短长。

草木丘陵，风雷云气。具足妙相尊，证入三摩地。万象森罗从鼎沸。

苇航身险，风急水寒。九年面壁，用尽心肝。大唐人不识只履过西天，单传直指待馿年。

亲见马簸箕，面目甚奇怪。鼻痛野鸭飞，漆桶好不快。只见祥麟一角尖，定知罪犯弥天大。

山月未出，海云忽飘。瞑目而坐，归路迢迢。布袋里头无长物，许谁胡蝶梦溪桥。

毁不得，赞不得，天台出得个般僧，一似青天轰霹雳。走京城，无处觅。业识忙忙，风流则剧。末后筋斗背翻，煅出水连天碧。稽首济颠，不识不识。狭路相逢捻鼻头，也是普州人送贼。

自谓五更侵早起，谁知更有夜行人。条风块雨今非昔，尧舜垂衣万国宾。

抬头霹雳不容追，缺齿胡僧陷铁围。六合空空风悄悄，杜鹃啼月不如归。

月淡江空泛小舟，唱歌和月看江流。更深欹枕梦何处，两峰清霜晓未收。

铁壁银山几万重，有无之字若为通。斩关岂在搴旗手，枉有虚名落汉中。

洗钵家家事一同，新罗不在海门东。因行掉臂赵州老，身在烟萝第几重。

搽抔抹粉没人猜，五百生中与么来。觌体风流有多少，不知何处可安排。

百骸一物贞薰天，风起今朝病一般。酷恨双双医不得，枕边空听雁声寒。

等闲提起七斤衫，多少禅和着意参。尽向青州做窠窟，不知春色在江南。

洗肠换骨老芭蕉，拄杖拈来价转高。卖与买人人不买，翻令平地起波涛。

如是如何正法眼，蓦然突出破沙盆。依稀渭北春天树，仿佛江东日暮云。

孩儿不见弃浑身，可惜婆婆眼不亲。白浪洪波无了日，至今愁杀渡头人。

孤光不堕有无间，碧落冲开万象寒。扑破果然亡朕迹，从教大地黑漫漫。

爪牙消息露三山，勘破曾郎想不难。一啸归来千嶂晓，於菟不似旧时斑。

粪火堆头潦倒身，且无花鸟闹芳春。口边白醭心如铁，甘作丛林不义人。

疏疏绿叶起清风，屈指巡檐数不穷。幽致果然难比况，此君未必在其中。

三秋月冷半山云，来谒维摩必有因。特见岭梅开一朵，也应知道不干春。

出剑门兮入剑门，眼空寰宇一闲身。杖挑一滴江南水，散作西川劫外春。

笑把虚空一口吞，髑髅瞥转振乾坤。破沙盆有儿孙在，玉笛横吹出海门。

断杨岐正脉，灭临济纲宗。猿啼碧嶂，月锁千峰。影落于阗国，人在大辽东。应缘淡泊，无分从容。谓是运庵真面目，澄潭不许卧苍龙。

妙在转处，密在汝边。绘予面目，正中乖偏。踏翻却谢郎船。不拨万象，火冷灰寒。我有丰子分，谁道不完全。十分狼藉难收拾，微风吹动碧琅玕。

