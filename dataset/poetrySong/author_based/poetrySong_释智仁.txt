家指西陵外，沧波去几程。独行山雪下，孤泊夜潮生。问路寒林迥，移舟宿雁惊。到逢天竺客，为话别来情。

秦峰千古寺，岂易得跻攀。一梦几回到，片心长此闲。溪光涵石壁，秋色露松关。静室孤禅后，寒钟夜满山。

旅宿荒凉甚，幽怀可自宽。风窗灯易灭，雪屋夜增寒。空迥鸿声急，更余旅梦残。却思君旧隐，欲到恨飞难。

寒声病叶落，晓色冻云开。

路遥无去伴，山叠有啼猿。

行客莫轻瑕璧谤，立人怀抱自分明。

