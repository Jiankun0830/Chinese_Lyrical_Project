迦叶当时性燥，下得一椎。莫道文殊三处度夏，直饶黄面老子别有神通，也须脑门着地。

秋风淅淅，秋水冷冷。千辛万苦，负笈担簦。张公堠子李家店，草舍茅庵短作程。

人间灯，天上月。有明有暗，有圆有缺，底事贪观心未歇。兴圣室内无油，免得证龟作鳖。

金风吹落叶，玉露滴清秋。尀耐寒山子，无言笑点头。既能明似镜，何用曲如钩。

天晴盖却屋，乘时刈却禾。输纳皇租了，鼓腹唱讴歌。

无义汉，谁识你。口吃耳聋，馿拗到底。一气转一藏，是非终难洗。大法下衰，污人唇齿。

槿花凝露，梧叶鸣秋。遇景触物，随分知羞。住住，诸方闻得道，我说老婆禅。

一年有十二个月，每月一度团圆，其余尽是缺。中间晦明出没，太半有不见者。惟有今宵，分外皎洁。无物堪比伦，教我如何说。

流虹七载夤缘尽，又向天宁理倩窠。脱得馿胎入马腹，皮毛轻重不争多。

好一局棋，黑白已分。只是末后一著，无人知得落处。

古佛过去亦久矣，不知何处应群生。紫金光聚人难睹，空里惟闻仙乐鸣。

溪林叶堕，塞雁声寒。见成公案，大难大难。百杂碎，铁团𪢮，和风搭在玉阑干。

南岳七十二峰，华顶万八千丈。瞻之无际，仰之无垠。以此无穷数，用祝圣明君。

一日日，一时时。逗到腊八夜，眼上错安眉。东西不辨，南北狐疑，从教万古业风吹。

圣人无己，靡所不己。总尘刹无不是，差之毫厘失千里。仙仗飘飖去不还，从教六合清风起。

金以石试，人以言试。古人自谓全璧而归，不知身在草里。

一跳一踯，师子嚬呻。一新一旧，和气如春。报恩尺不如寸，赢得痴坐，家里有人。

蝇见血，鹘捉鸠。拳来踢报，胶漆相投。难提掇处转风流。

春风如刀，春雨如膏。衲僧门下，何用忉忉。

杜宇不如归，竹鸡泥滑滑。深山岩崖中，谁道无佛法。有佛法，衲僧只有三只袜。

山僧恰似抱璞者，但欠临风涕泣。不道举世无人，只是可惜许。

说如建瓴，坐如山岳。就下平高，咬牙爆爆。

大道只在目前，要且目前难睹。欲识大道真体，不离声色言语。

古佛只在椎头，每日呼来唤去。非惟网令清岩，下下要分缁素。兴化当年错用心，月明岂在珊瑚树。

敛影穷原懒出扃，晓云如送又如迎。因思执手经行处，几听沙泉遶磵鸣。

不劳弹指，岂涉思惟。现成门户，到者方知。

居必择邻，鉴非止水。明暗相凌，言犹在耳。

水中盐味，色里胶青。祖师只认得个相似底，何异楚人以鸡为凤。我者里任你三头六臂，尽其来机，也无你凑泊处。惯将三尺喙，骂倒五湖僧。

伤弓之鸟，见曲木而高飞。有人见得云门，善为我辞。

净瓶里澡洗，古梼下修身。彼此寸长尺短，何妨忝为切邻。相见又无事，不来还忆君。杜鹃啼断月如昼，不似寻常空过春。

老和尚死去二十五年，有谁撑门拄户。虽与松源同日行，不会松源三转语。父子背驰，面不相睹，直至如今成莽卤。露冷风高秋意深，久矣无心荐藜黍。

华亭满船犹不足，南泉骤步蹈不着。自余眼底纷纷，总道见月忘指。

葱岭不见宋云，全身岂在熊耳。石火电光殊莫拟，双梼堂上再相逢。究竟何曾缺两齿，雪际传心，筛灰厌鬼，后代儿孙谁来。你粗羹淡饭当殷勤，四海香风从此起。

沩山若无后语，尽自包裹得去。其奈用处太过，以致栓索俱露。

我本无心有所希求，今此宝藏自然而至。二林小众，枯枯燥燥，鹤望多时。珊瑚枕，明月珠，从便采取，只是不得触讳。

远之莫及故曰短，踪之不即故曰蓬。波波浪浪，西西东东。直钩已挂双峨碧，一桡香散芦花风。

十万里水云踪迹，七百年西竺陈人。眼睛乌律卒，面子黑鳞皴。传衣付法，惹起埃尘。如今红紫乱朱纷然而出，岂止乎少林五叶一花之春。斯临远讳，荐此溪蘋，万古千秋累子孙。

日日日东上，日日日西沉。无为无事者，子细好推寻。

约束万象，耸动人天。风云会合，来自日边，纵饶海口亦难宣。

同门出入，未尝谩你。诸人苟或粉饰太过，山僧只得掩耳。

鸡足峰前，黄梅渡口，逗到冷泉几掣肘。若谓凌霄非正传，毕竟衣法属谁手。野犴鸣，狮子吼，虚空昨夜翻筋斗。

虎憎鸡嘴，闻者畏之。后人衡鉴不高，唤作二俱弄险。

人间无，天上有，往往无人脱窠臼。四海娟娟洗玉魂，九野茫茫白兔走。寒山子，不关口，也落马驹群队后。

一人要贫贫不得，一人要富富不得。要知贫富不相当，且请各归本位立。

朕闻上古，其风朴略。王言如丝，谁敢不听。忽有人问鄮山，只向他道，风门海口，当风抵浪，也须是个人始得。

镜容鹰爪，面目可憎。掉发南岳，下山教化。从臾梼林，对御讲经。不守疆界，干犯清平。灭得中峰正法眼，破沙盆子话方行。

旧去新来懒送迎，岩间冢下见枯形。忍成残腊半宵梦，坐对寒檠两岁灯。

时迁物换，革故鼎新。土膏未动，商量打春。太公有意垂钓，夫子无心获麟。

去时晓露消袢暑，归日秋声满夕阳。恩渥重重何以报，望无云处祝天长。

一年又一年，循环数不足。本分面上人，犹如隔罗縠。惟有南极老人，扣天鼓三下，望北关而祝，愿我王万福。

外阖不闭，跨天下而无蕲。会得许你，升其堂入其室。

世尊三昧，金口玉音，亲付嘱紫泥芝检。九重城里凤衔来，再霑雨露之恩，光阐法门之盛。声前妙证，耸动群心。

烟惨淡，石玲珑。面面厮觑，千峰万峰，一团和气在其中。

春入湖山，先放花明。御苑人归上国，南山鹤唳青松。壮皇都人杰地灵，窥紫府洞天风月。透声透色，绝类离伦。不妨垂手入廛，毕竟难逃至化。且望阙酬恩，如何祝赞。版图远奏尧天阔，万物呈祥乐圣情。

奸峭互陈，对面千里。有人寄僧过夏，南山大开东合，彼此出家儿。

此山无路，及门者谁。会得摆手同归，不然随我来。

释迦掩室于摩竭，因甚坐在者里。炷拜勤渠，齐之以礼。

虎头燕颔，鸟嘴鱼腮。尽向者里纳款，且道者里是什么所在。

有意退栏，无心耕牧。九重降𠡠，如万国春回。一道恩光，似千日并照。法门腾焕，岩壑生秋。

日出而作，日入而息。熙熙然如登春台，且道承谁恩力。

出山而见，入户而知。鸡栖凤巢，邻壁之辉，何必区区点缀伊。

勤俭起家，丛林麟凤。入门一见，和气可掬，知心不在频叮嘱。

不开骂人口，难以见其慈。不征衲子病，难以表其师。似之则殃门添祸，否之则凤林咤之。画工笔熟不识伊，白发毵毵个是谁。

啐啄之机，临崖一拶。虎啸龙吟，二九十八。宣禅自是恶冤家，学伊岂止顶门瞎。

道不可传，貌不可绘。冷坐深云，虎视百怪。源远流长灭正宗，不比瞎馿趁大队。

斗斗{口后}{口后}，雷驱电驰。垂手未游象外，虚空突出毫厘。目前难遏密，冷落有谁知。父攘羊，子证之，从教万古黑风吹。

春山万叠，秋水一痕。凛然风彩，何处求真。大方出没兮全生全杀，丛林悱悱兮独角一麟。

计较拙于鸠，轩昂老而虎。闻必意消，见者难睹，到头不识宾中主。黑漆竹篦劈面挥，师资谁谓无裨补。

咿呜咿，那得知。寒酸看不上眼，手面移东换西。拱良工手，破衲僧疑。行到水穷处，坐看云起时。

紫金光聚照山河，天上人间意气多。曾𠡠文殊领徒众，毗耶城里问维摩。

有三尺剑可以谒赵国，无千里眼难以见悬丝。巍巍堂堂，三界大师。

有力量人终是别，等闲垂手便相应。如何夜半扶桑日，推上须弥最上层。

夜阑天际堕金盆，膝上焦桐调转新。易水悲风轻按指，鸾胶难续断肠人。

铁壁迸开云片片，黑出辊出月团团。就中明暗相陵处，天外出头谁解看。

大人境界终难到，到后如何说向人。不是当人知见力，莫将知见别疏亲。

玉箫吹彻凤凰台，古殿深沈晓未开。满地落花春已过，绿阴空锁旧莓苔。

石润非玉，水丽非金。大禹决而西溯，卞和泣而陆沈。美兮渺兮，错古砻今。

泠泠寒溜泣秋壑，才会沧溟便泛舟。见说许由曾洗耳，可怜巢父更鞭牛。

青山白云，碧溪萝月。画虎成狸，只得一橛。

好将真法供如来，花在幽岩险处开。一夜狂风吹欲尽，落英无数点苍苔。

青牛仙去不虚传，常用虚中落断边。自是一生多蹇薄，夜深犹立古皇前。

一口吞尽三世佛，牙如剑树眼如铃。断弦不必鸾胶续，只要知音侧耳听。

笾豆才陈见圣人，莫将生死较疏亲。清台历日烦君看，一岁终须有一春。

行吊先桃茢，丧车后纸钱。老胡门下客，宁可入黄泉。

万仞崖头拼得去，不知何处觅全尸。业风吹起再苏醒，却问如今是甚时。

野水浮轻楫，暖烟生紫莼。晚来湖上望，多是罟鱼人。

事到无心不苟欺，乌玄鹄白尚怀疑。自非亲见黄头老，争敢逢人泄漏伊。

白石凿凿，韫尔美璞。君子道晦，君子斯乐。

季咸曾相壶丘子，随变难分亟自逃。输与高楼凝望者，烱然明可察秋毫。

欲识穷原处，何人为指迷。夕阳鸡犬外，桃李自成蹊。

曾落石霜机外笏，又扶粗行到唐天。只将四海垂纶手，𫚥蟹鱼龙一串穿。

抛来撒去互施呈，地狱门前鬼眼睛。觑破髑髅肝胆外，摩酰顶上复重明。

裁书拟欲扣天阁，往往无人可共论。因得老生轻指拨，临风不觉暗消魂。

碧油幢下立功勋，韬略双全独见君。一自赤心来报国，边头刁斗不曾闻。

灵山一别无碑记，三度亲曾作国王。拄杖再探知远近，眇然天地略玄黄。

兴在天南天尽头，未行先已到新州。来时无口去无伴，那更萧萧黄叶秋。

老婆心切日忡忡，恐堕他家虀瓮中。消息得来胡乱后，江西宗派好流通。

欲把枯肠尽底倾，出门不觉又叮咛。劝君及早回头去，莫待春风柳眼青。

啐啄之机类不同，飞星撒火髑髅空。偷心死尽难为活，忽见金乌出海东。

不落因果，突出野狐。人心似铁，官法如炉。不昧因果，得脱野狐。顶上无骨，颔下有须。

拔树鸣条浩浩风，雨云翻覆在其中。千波万浪惊天地，到海方知信不通。

草履为冠松作钗，一般潇洒眼头乖。语音只在风檐下，终日无人不下阶。

担板汉，没拘束。饿死首阳山，誓不食周粟。

海运鹏抟日月忙，夜光潜透斗牛傍。非惟按剑屡生子，瞎眼波斯满大唐。

五十笑他先百步，何如骑马胜骑牛。不须重较多和少，归到家山即便休。

以玉抵鹊，以鼠为璞。眇然视之，太虚寥廓。

宾主有无俱遣外，行藏须要出常情。无栖泊处开门户，月到中宵不敢明。

日月无光杀气浮，揭天鼍鼓战貔貅。捷呼获下真番将，那个儿郎不举头。

石头路险人难到，到者方知滑似苔。两度三回虽跶倒，满身泥水又归来。

短袴长衫白苎巾，咿咿月下急推轮。洛阳路上相逢著，尽是经商买卖人。

昨日因过竹院西，邻家稚子隔溪啼。山寒水肃半黄落，无数归鸦卜树栖。

贝叶持来晓者疏，自称灵验世无如。依然还我唐人译，始有人知是梵书。

不设陷阱，不挥雪刃。一箭穿杨，神目不瞬。翻思昔日李将军，射虎之机犹是钝。

轻如毫末重如山，地角天涯去复还。黄叶殒时风骨露，水边依旧石斓斑。

德山疑处问岩头，若得浑家一地愁。父又咒儿儿咒父，冤冤相报几时休。

见说闽山多蛊毒，千方百计避无由。殇中既有催魂鬼，一命还他方始休。

扶过断桥水，伴归明月村。只知途路远，不觉又黄昏。

新罗拄杖遂宁钵，衲子家风那个无。一等看来如墨黑，谁能重与较锱铢。

风冷蒹葭雨作秋，倚门无意谒诸侯。明年再决龙蛇阵，塞北安南一道收。

烈焰澜翻为说时，百千诸佛尽攒眉。梵音深远难明辨，只许韶阳雪老知。

药贴明明说得亲，不知里面伪和真。谆谆教诫痴儿女，莫把方书误后人。

始见春花归阆苑，又逢秋叶堕宫墙。思量世事如翻掌，谁得长生不死方。

有佛无佛不得住，三千里外无凭据。赵州赢得口皮光，却是者僧知落处。

世路风波只自知，见人多是不扬眉。呼灯隔夜书名纸，未审朱门复见谁。

有问自知无答处，却将柏树当门庭。摇风摆雨经年久，不似松根有茯苓。

春暖山桃次第红，翩翩蝴蝶鬭芳丛。蓦然一阵狂风至，辊入花枝不见踪。

各将财本去经营，上国如天好趁晴。未出门时先算账，如何得到凤凰城。

踪迹由来久避秦，洞门深锁古台春。落花只为随流去，便有寻芳拾翠人。

雪老门高儿女盛，又能情重贵天伦。把家干蛊虽相似，也有贪杯落草人。

象王象子尽相随，岸上人看蹄蹈蹄。香草细餐知饱足，归来不待日头低。

三文买个捞波子，摝蚬捞𫚥得几年。逆顺短长休要说，谁家屋里灶无烟。

夜半三更来讨火，我骂你兮你骂我。相唤相呼归未归，也有无衣草里坐。

一重山了一重云，行尽天涯转苦辛。蓦札归来屋里坐，落花啼鸟一般春。

百年犹恐没人知，名字仍将左胁题。入水入泥难放牧，仰山只得半边骑。

一日须来三五度，有时欢喜有时嗔。改头换面休疑着，元是尖檐帽下人。

辽空一箭九重城，雪老门风尽有声。见说禁班宣号令，那边浑不许人行。

青郊鸣锦雉，绿水漾金鳞。安得郢中客，共歌台上春。

塞北烟尘终载静，江南花木四时荣。不须特地分疆界，万里山河似掌平。

此行莫拟几时回，此去应须到五台。若过曼殊放光处，殷勤为我记归来。

昔年曾扣睦州关，负义忘恩当等闲。见说吴音俱变尽，语言浑似广南蛮。

声如鸣玉静边闻，谁信幽人不见君。花到海棠将寂寞，绣衣犹把麝香熏。

拄天拄地黑如漆，不分昼夜是何物。拈来抛向屎坑中，火里红莲香拂拂。

生平未审何言句，得似羚羊挂角时。拊击自然皆率舞，不须羌管隔云吹。

弥漫万树梨花雨，冻玉堤边水欲流。顷刻阳鸟升太白，那时浑不见踪由。

隔水何人歌竹枝，动人情思极幽微。夜深转入单于调，月朗风高听者稀。

融峰强万丈，未话足先酸。若不缘云去，那知星斗寒。

你有更须当面与，渠无背手夺将来。蓦然夜半化龙去，黑雨乌风裂地雷。

收放随时虽有准，出门入户恐难论。长安路子君须到，莫向深村草里蹲。

望见刹竿回首去，脚跟三十谩轻酬。人言阆苑花千树，不直仙家十二楼。

泉石膏肓不可医，晓钟吟到夕阳时。天然句子终难得，几向风前暗皱眉。

火炉头话几多般，自己同时作么观。直下起来呈两指，山河大地黑漫漫。

发言先要心无愧，遣事应须理处长。莫学里闬无信者，从朝至暮错商量。

入门句子已先酬，唤去呼来第二头。到此不知茶味者，纷纷空买洞庭舟。

评漫学屠龙，人言枉费工。自非亲到者，难与论穷通。

一文一武偶相逢，说尽英雄各不同。俱往长安朝圣主，姓名终是达天聪。

楼上赞声资菜色，蓦然突出老烟菟。迢迢古路无遮障，双眼如铃谁敢逾。

一棚傀儡木雕成，半是神形半鬼形。歌鼓歇时天未晓，尚余寒月挂疏棂。

拟从险处放身时，那个商量不皱眉。不动毫芒亲到底，眼睛皮绽盖须弥。

烟暖土膏民气动，一犁新雨破春耕。郊原眇眇青无际，野草闲花次第生。

五逆闻雷慊慊然，寻常争敢与人宣。自从六十轻酬后，济北馿名不浪传。

坑坑坎坎，崄崄巇巇。一言易出，驷马难追。

宁辨人间是与非，生来淈{氵盾}眼如眉。不因说着当年事，万古千秋那得知。

客里谩牢落，天涯多故人。好怀无处写，旧话得重论。残雪未消石，梅英先破春。徘徊殊有约，来此续芳尘。

野犴鸣，狮子吼。丧尽生涯，不容开口。

耆婆去后无消息，病者憧憧日扣门。百草自知无识者，丛丛垂泣在篱根。

直甚破沙盆，掀翻海岳昏。顶门真个瞎，千古累儿孙。

力难抬处为君言，神骏何劳更着鞭。一跃洞天三十六，到时凡骨也成仙。

含糊一世无分晓，开口何尝在舌头。万古业风吹不尽，又随月色过罗浮。

脚跟不断红丝线，掉臂乾坤自在行。塞壑填沟无处著，归来依旧两眉横。

弊衣缠瘦骨，衰发覆苍颜。世上底时节，刚然要出山。

有愿度生，垂手接引。含生不来，物无可愍。

一默雷轰，是非顿起。示疾毗耶，大虫无齿。

是何等书，读不成句。蓑短发长，手脚俱露。

宝瓶翠柳常随手，又向青莲叶上行。五浊世中无垢染，不须慈眼视众生。

云散千峰晓，神龙应念来。补陀岩上士，心识几时灰。

柳枝活，盂水灵。一咒毒发，百川俱鸣。善财隔海觅不得，无数远山堆乱青。

顾顾不释手，提起复低头。自笑无人买，腥风吹未休。

非水石可凭，非音声所及。花笑鸟啼，圆通证入。

黑月则隠，白月则现。狐魅众生，乞无再面。

琅琅流水声，怀抱尽情倾。不识春风面，雪消梅影清。

以波罗蜜多圆其相，以喝啰怛那蒙其身。咒呾从此发，还著于本人。不解圆通二十五，吉祥灵草暗藏春。

万派同源，三教一舌。咄者尊慈，弄巧成拙。

江空芦叶冷，风静衲衣轻。不得梁天子，无人知姓名。

嵌枯石老，黡瘦衣荒。死水垂钓，陆地乘航。当初好采见梁王。

壁观九年，葫芦按水。无计脱身，强分皮髓。只履恓恓何处归，月明后夜思熊耳。

太虚无云，清镜无痕。如意举手，花雨缤纷。契南岳不传之旨，见灵山未散之人。妙圆体极，即相非真。

持贝叶，倚瘦藜。解空未尽，说是说非。无端引惹憍尸。

一肩驼不起，两脚走如飞。业风交辊笑嘻嘻，问渠是谁渠不知。

梦里升兜率，阎浮待下生。不须呈懵袋，亚毒已流行。

能所顿忘，佯佯瞌睡。一息不来，百川鼎沸。

爨下偷僧饭，崖根抱虎眠。懒吟长短句，来把梵书看。真个看，牛皮也须穿。

帚柄不忘，寸心未息。冷眼看人，多少荆棘。咄哉遗弃小儿，丰干草里拾得。

骂丰干，是者汉。竹筒盛菜柦，指出教人见。其实只要知机，不欲彰头露面。

木屐竹帚，粘脚缀手。古佛家风，泥猪疥狗。指天大笑一声，惊得虚空倒走。

万德不将来，猛兽自驯伏。一啸出林，阴风拔木。只知拊掌放憨，不觉山青水绿。

金银窟里出来，彼此囊无一镪。鬭贫不鬭富，做尽穷伎俩。大虫来也，急须合掌。

一句子，有也未。蹙断眉头，做尽手势。靠倒维摩记得无，至今一默喧天地。

头戴桦皮冠，脚穿破木履。有磨墨过笔之功，无二千酬泻瓶之水。捉败了也，国清寺里偷佛饭，元来是你。

郁郁冰壑姿，株株手亲植。欲知来去踪，双峰耸寒碧。

用智恰如愚，无人辨得渠。秕糠和月𢭏，意在脱衣盂。

石禅寒到骨，松雪照清眸。此道如山重，难将一臂酬。

草枯山欲冷，逗晓入重云。一箭无双中，何如射一群。

邂逅漉篱翁，言谈耳又聋。不知何处去，破帽裹西风。

闭户复携鉏，云深路更迂。须知形影外，肝胆向人输。

以梵夹，对净瓶。一字不挂眼，常转如是经。

石林冰冷，粪火芋香。深拨浅得，滋味最长。

忍寒骑瘦马，双眼碧于秋。寄语王公道，无钱买沃洲。

日暖跨馿出，溪桥款步行。因思遭攧处，寸草不曾生。

朝看白云去，暮骑黄犊归。山穷桥断处，鹭鸶那得知。

虚空讲得，参天荆棘。一唤回头，杳无踪迹。夕阳挂树梢，依然隠不得。

拼身跃入深渊，等闲握起龙首。腥风怒雷，乌飞兔走，惊得慈明几掣肘。乞儿伎俩不多，千古脍炙人口，好将白棒劈脊搂。

寒暑不到处，山穷石自枯。涕零知骨冷，随分著工夫。一卷无题目，持来傍石根。眼昏嫌字小，华梵恐难分。

眼似鼓椎，头如木杓。欲识赵州，八十行脚。

黄檗棒头，大愚肋下。后代儿孙，乌焉成马。

呈真吓杀盘山，对众侮慢临际。静处畏影逃形，闹里掀天扑地。镇州城外活埋，至今鸡惊犬吠。

掉发睦州，脱赚灵树。赤体露金风，清波无透路。阿师脚跛不能行，休对干峰南岳去。

不出飞猿，皮下有血。钓鱼放生，死中得活。讥雪峰用力太过，笑灵云根底未彻。只知意在钩头，不觉眼中著屑。阿呵呵，谁辨别。万顷烟波，一钩新月。

烟水寒，扁舟小，华亭江上相寻讨。负命底劈口一桡，点头处狼藉不少。父子怯相酬，谁道翻身早。出黄芦，入红蓼。收拾丝纶，江天未晓。

泯迹深藏一坞云，仙官何事苦相亲。修行不是无灵验，懒作关门闲户人。

袈裟裹草鞋，赤脚桐城走。只者破生涯，抵死扬家丑。

去见神鼎諲，绝叫屋梁倒。不得脱手法，打折你馿腰。

灰头土面，弄假像真。三脚馿子，独角麒麟。

凝而不结，混而常清。挺然岳立，卒乎砥平。拟师之道兮虚空钉橛，美师之德兮色重里胶青。妙高万叠兮春归锦镜，翠螺一抹兮霜后洞庭。在彼在此兮初无朕迹，或舒或卷兮水赴沧溟，遐想高躅兮实我法城。

山泐潭之水，奋衡山之云。三关多漏网，谁是负恩人，晦堂之下有清新。

接纳少机关，勘验无眼目。时时膈气筑，只要煨芦菔。

性燥衲僧，佒佯座主。抹过村草步头，直下挨肩佛祖。杨岐其师，白云其侣。一鸣凤台，凌跨今古。

师之道兮不可得而称，师之德兮不可得而述。师之行兮不可得而闻，师之业兮不可得而见。道德行业，闻见称述，世人昭昭然若其。荷佛祖慧命于将仆之际，转凡夫于贤圣之域。是谓之东山老人，吾不得而知焉。

尸碧岩，谤乳窦，击高庵，据瓯阜，此皆人所议论不到。说什么减灶法无文印，尽情约下置而勿论。或曰毁誉不在乎两端之间，{若/若若}苴翁别有长处。

柔弱丰神，骨器刚大。小喜多嗔，贵买贱卖。形影师资二十年，所以圆悟目之为睡虎者也。

金凤初鸣，玉人启户。露冷风高，子归就父。

前无释迦，后无达磨。骂雨骂风，祇要做大。黑漆竹篦胡打乱打，是佛是魔劈面便唾，因兹天降其咎。衡阳梅阳，十七年吞饥忍饿。将谓万里生还知非，元来一星子不曾改过。者般瞎秃得人憎，天上人间无两个。咄。

奋劈胸拳，捞摸虚空骨髓。开活入眼，瞎却自己顶门。从兹海涌峰危，是谓东山正续。

行脚不到大彻堂前，刚要凌灭应庵门户。指柳骂杨，吹沙嗅土，却笑谢郎眉忒竖。欲识中峰个里人，无尾大虫不是虎。

秋鹭翘松，寒蟾卧水。芝峰老骨虽不在明白里，离娄师旷觅无踪，千古万古祇者是。

水庵室里争锋，一掌打得耳聋。从兹唤钟作瓮，灭却杨岐正宗。自谓水庵可入，却言不识中峰。

行脚祇参松源，早是信卜卖屋。更说东山正传，大似老马嚼粟。近人情，无面目，引得儿孙阿辘辘。报恩尽力赞扬，也是鹭股割肉。

飞来峰下，打失护身符子。南明山中，骂詈三平祖师。阐提薄福，俗眼难窥。夫是之谓不庵老古锥。

云雾充饥腹，烟霞补破衣。祝融峰顶寺，几度对斜晖。

面目严冷，狠气如云。撺掇翁木大，颠倒上树。品藻果骂天，见地不亲。咬牙啮齿，走石飞尘，鹫峰别有劫壶春。

三观互融显其机，十门不二荡其迹。如月印水兮光入其微，如春在花兮香袭其裓。是谓教庠之英，北峰之嫡。描邈将来不如伊，从教大地无人识。

金石丝竹难以类乎声，碧云清风难以同其调。玉光幽洁，花信融通。妙在有无外，岂堕空假中。张生伏笔，何处形容。此是适庵老子之常准，肯与能诗能画者同。藉藉流芳灵苑寺，眇然千古仰高踪。

金钟夜击九重城，六载归来改瘦形。待得众生心眼活，雪山依旧碧崚嶒。

一生口嘴唠嘈，偏要搀行夺市。诈病毗耶离城，引得许多闲神野鬼稽首浄名。咄，我不识你。

咄者髑髅，荒草堆头。敛眉一笑，万壑云收。

龟证无功，会三归一。各有面子，不欲露出。

枕石苔生，崖藤影绿。天书促行，芋子未熟。

清溪影寒，以𫚥为目。无柄笊篱，东摝西摝。

略彴蹈翻天地黑，盲馿恶拗弄蹄行。从兹不到茶川上，溪水自涵山影清。

犊角铜瓶挂晓烟，谿山多是往来篇。不知底事吟情险，吹落秋风白鸟边。

针无肉，补不足。傍晨曦，倚岩谷。怕见黄叶飞，未风先皱眉。

欲要了，无可了。山头月，圆又缺。只好罢休看，夜深风露寒。

五峰石上，双涧松边。是者伎俩，莫骂丰干。

厚重如山，宽大如海。丹青有神，莫拟其踪。僧繇笔妙，难状其迹。如上国之春归，香风四吹。如银蟾之出水，万象敛影。是为三教融通，大法之宗主者也。

移圆就方则辛，抑方为圆则苦。枘凿不相入，是无准门户。五峰峨峨兮等观，万象拨拨兮谁睹。霜降水落，子归就父。

身槁如柴，眼明如电。衡鉴台岭，品藻山外之宗。挥呵悟门，不堕文字之相。以讷为辩，以戒为碍。横拈麈尾雨花倾，万象森罗俱鼎沸。

德腊俱高，孙枝益茂。以勤俭苦节中兴隶业，以老气余韵平视诸方。眉棱垂雪，杖竹凝霜。步趋有人兮清风可继，澹常古道兮劫外徜徉。

舌贯鼻端，牛行虎视。祇者形模，转增聋戾。万丈寒潭兮泐水无波，千仞宝山兮浮图锁翠，八十四人兮犹居学地。

鼯鼠声中，颠来倒去。马颔馿腮，不须解注。

翠微际北腕头短，洞水逆流方到家。年老脚跟宜著袜，不能随处蹈泥沙。

万指恬然一路归，髑髅对对眼如眉。须知一色明边外，生死如何构得伊。

水绕山围狮子窟，赫赫金毛从此出。野犴既死狐兔悲，天下丛林闹聒聒。我来不敢重步行，森严匝匝清风生。三拜无言出门去，烟笛一声牛背横。

藤深蔓短塔累累，以眼名龙恐是伊。放下泥盘叉手笑，阿师曾误矮阇梨。

牧牧纯来岁月多，至今壳漏未消磨。莫嫌截断苏溪水，尚有禅岩挂绿萝。

道树将摧皇祐间，力扶危处几多难。因思今日安然者，忍数空庭竹几竿。

说文字禅笼络虚空，骂古塔主不明要旨。褒贬抑扬，流行坎止。栖凤喦高插杳冥，落花啼鸟谁相委。

迦叶聆筝起舞，渊明闻钟皱眉。息耕斗室危坐，半窗冻日熙熙。

碧玉溪头黄叶村，不闻花鸟到篱门。憨眠似觉底时节，山月半规新吐痕。

两脚蹒跚林叶稀，去来初不涉离微。灵机未转已先照，踪迹拟从何处归。

石床偃月梦魂冷，溪水写真癯影清。平生矻矻自忘我，世外不知谁可盟。

孤舟十万里，委命在危流。五叶芬芳后，神州法已秋。

百卷非文字，精探海藏深。老胡三寸舌，镜主几生心。力破尘劳网，能销旷劫金。归原何所似，花底啭灵禽。

袍著金花勒小骢，扬鞭几度月明中。黄河界上空来往，直至如今未树功。

铁鞋无底饱风霜，岁晚归来卧石床。一对眼睛乌律律，半随云影挂寒堂。

孤筇影落清湘外，看尽归云敛复翔。身世悠悠心自许，几回到此立斜阳。

居士当年错用心，浑家不睦到如今。摝篱柄短无人买，空自萧萧风满林。

南岳诸峰七十二，惟有祝融峰最高。九千七百三十丈，下视寰海如秋豪。岷峨华顶远俯伏，九华五老来相朝。上封老僧日无事，兴来以手摩云霄。

云中玉磬无时响，木末金灯永夜明。胜地正缘人罕到，古今门户未尝扃。

久思闲对老维摩，欲话众生病痛多。丈室无端铁门限，未应容易野人过。

谁管鲇鱼上竹竿，拼身挨得髑髅干。者回归去西湖上，犊草鸥波不乱看。

穆穆丛林见老成，江湖约我复同盟。鳄乡未话腥风起，春雪初消好问程。

瞎馿一蹈两头空，便与寻常路不同。寸步却成千里隔，纷纷多在半途中。

讲堂迷却散花人，百万茫茫徒苦辛。绝处逢生机路活，定应尊者是前身。

深荷城东老浄名，菜园舍了又斋僧。磨刀石子看看尽，居士肝心铁打成。

近远何多趣，难将尺寸求。向来披岳顶，今已遍神州。水肃苍林晚，寒生玉井秋。圆蒲冷相对，时与话峰头。

堂上新生虎面狸，千金许我不应移。家寒故是无偷鼠，要见翻身上树时。

衲僧肘后个灵符，谁管从前有与无。片板不能担到底，又来依样画葫芦。

太阿横按血淋漓，铁作心肝也皱眉。入得门来翻死款，不庵未必肯饶伊。

吉祥大士舍全身，要使迷途脱苦轮。无奈众生难教化，天堂地狱又重新。

执昼蕴丘壑，冥机未策勋。瓦匜消古篆，石榻伴归云。胜事知如许，余生无所闻。灯花冷相笑，何可补毫分。

半怯春寒病未苏，出门无力为三呼。诸方辣手如灵验，秋晚应归捋虎须。

一味清寒骨拄皮，且无心力去扶犁。江湖尽尽有闲地，况是春风草长时。

万物自全璧，蒙庄安可齐。月高松影细，风急雁行低。谁把丹青入，难将竹帛题。寒山应笑我，携手隔云泥。

世事乱如麻，情人未到家。连延深院雨，滴碎后庭花。旧话几时别，音书未有涯。暝烟将四合，何处起胡笳。

拣芽芳字出山南，真味那容取次参。曾向松根烹瀑雪，至今齿颊尚余甘。

海凤飞来不敢栖，旧条新刺利如锥。茫茫出得出不得，只许拼身到者知。

旌幢天外见，缥缈谷中来。望重草先偃，山灵云自开。禅衣坐幽石，棕柄拂清埃。勋业凌烟上，难教隠钓台。

暖风雀舌闹芳丛，出焙封题献至公。梅麓自来调鼎手，暂时勺水听松风。

纸灯吹灭尚迂回，直至如今心未灰。台石藓花将半蚀，不知焚钞复谁来。

孤踪抹过海门东，吴越溪山几万重。一拜起来还一拜，不知何处见圆通。

别我芝岩旧主情，松堂月冷露华清。古桐高佩知何处，会听百滩流水声。

海上多幽迹，寻碑始得名。仙成丹灶冷，霞暖地花生。有鹤久不死，见人长欲鸣。坛西羽衣子，知我不虚行。

良宵桂月耿中庭，蛩在青莎叶底鸣。别我寸心如寸铁，不知南国几多程。

对文笺释通人到，破句分科作者难。不见澧阳焚钞者，棒头拈出尚寒酸。

疏疏绿影酿寒清，高节虚心久得名。不见月明流水处，好风时引凤雏声。

蛟龙窟宅初无底，神禹难穷浅与深。好把凝流消息子，沛然为雨活丛林。

梅影稀疏兰叶香，吴中水草越中行。荒田触目无人拣，款款归来带月耕。

炼实而食，择木而栖。灵灵自晦，物物难齐。秋敛巢虚睡稳，梦破月印清溪。

雨过天风静，波光似铸成。不须频鉴照，妍丑自分明。

烟暖谿头草正肥，尽教牛饱卧晴曦。卷桐又入深深坞，吹尽春风不自知。

菰蒲叶冷暮天低，断岸舟横水四围。祇有一竿湘楚竹，未尝容易下渔矶。

当头一诺未为亲，大道难将语默分。不听晚风江上笛，一声吹破碧天云。

明明不可铭，断续复谁听。海上有痴绝，山中无白丁。天风生寂籁，霜月下寒汀。子去忘幽讨，重岩犹未扃。

钻仰无门扉不通，静如古井鉴秋容。乐天自得道中术，时引清风吹万松。

音旨双消不可闻，卷衣南去与谁论。龙湫水涩石桥滑，得路应敲尊者门。

蛟干虬枝巧作蟠，鳞鳞鬣鬣自生寒。卧间不致为妖去，只就涛声起处看。

露激风抟岸草秋，揽衣何处上兰舟。无方始是知方者，莫效支师泥沃洲。

开窗种修竹，凿石构方池。良夜月来此，劳生几个知。

飕飕崖溜静边闻，到此仙凡咫尺分。鹤驾朝真何日返，洞门终日锁寒云。

儒释同科到者稀，道融冰雪鉴精微。和平堂上公余坐，静看寒云片片归。

发挥多古迹，优彼色丝辞。逸少观鹅处，玄晖纵墨时。室虚蛟自触，神久树生悲。得处何机感，寻披当尔思。

守得乌薪暖气回，夜深寒重易成灰。因思百丈重挑拨，转使沩山眼不开。

不将一字显今宗，随处溪山老眼中。想见金华旧知己，未容明月照归篷。

不拜星坛不步虚，裂冠来下死工夫。地炉深处烧红叶，曾记三生旧话无。

濬发灵机口角边，断崖飞瀑逼人寒。若言列祖有传受，迦叶无因倒刹竿。

渊默雷声善发机，钝根难下顶门椎。青霜黄叶压穷野，急急归来见隠之。

稽首如来种，悲生末世中。枝枝成小果，叶叶现神通。海月分清影，天香逐晓风。愿惟迷己者，睹此出樊笼。

雨化仁陶德愈馨，如春物物自生成。昔年秀水曾观政，却与鄞江一样清。

石床久矣卧云林，六十银丝两鬓侵。海上浮杯心已息，掬溪容我窃棠阴。

远引高踪继覆盆，一龛枯寂是前身。秀峰影里闲揩眼，见尽深云未到人。

祖意明明在尔躬，视之不见用无穷。拟心更欲重提掇，一片惊秋叶堕空。

良遂曾敲麻谷门，不相漫处主宾分。子来亲见虚堂叟，两耳垂肩坐白云。

肃然凝目引秋光，帆过东溟白鸟行。不即不离虽自肯，海山谁为说经王。

举息冥方所，徒称宋地僧。百年应自掷，一饭若为凭。风暖鬭山鹊，烟消露石棱。分甘云水共，终日任腾腾。

居常多不器，情谓尽方知。有眼挂空壁，无心合祖师。衲穿随手补，客至下阶迟。或问虚堂叟，殷勤说向伊。

鼠入钱筒伎已穷，十年踪迹眼头空。如今又问平田路，山舍半吹黄叶风。

面壁风规久寂寥，儿孙旋旋立新条。不知断臂缘何事，血洒空庭雪未消。

峰从险处自孤起，石到虎边飞冽泉。门户既难子宜去，莫辞深雪立庭前。

身堕虚空如梦觉，万机截断任天真。单单留得娘生口，个事如何说向人。

龙猛因缘会北斋，轰轰南岳到荆溪。宏纲若谓无人举，谁听孤猿月下啼。

觉体如如不变时，能驱万象入毫厘。毗耶城里无人识，一默雷轰只自知。

祖担终难荷，岩栖尽可攀。爱闲嫌日短，遇兴不知还。谷啸风搏虎，窗明月启关。余生无异念，赢得放疏顽。

难兄难弟未全知，毒种从来眼戴眉。若到鄞江有云处，九峰寒碧锁清池。

竹里池清云屋深，万机冥合道人心。有门不是无人到，自是灵踪不可寻。

声前未举已先知，曾用输机陷国师。险处与谁分胜负，蘋花汀草暗相宜。

井梧初堕别芝园，棕笠秋行过海边。沙上有人搏律虎，谓言经钞未曾诠。

白鸟明边秋思远，逢人未话齿先寒。他年祖室争头角，云外归来略借看。

故山临汝梦秋江，况是蛩吟月到窗。不住京华南荡寺，法身归去问枯桩。

依依远势接云根，有路何曾气急人。泽广既知藏不得，异花灵草自生春。

风帽云巾历所期，问津何似到家时。曲阑半倚垂杨外，潮落潮生祇自知。

几度忘言话克宾，丛林音响许谁闻。海山秋夜对孤月，应记北高峰顶云。

一枝苍玉寄宵人，远胜邛州九节纹。添得老来山水兴，指空敲石看飞云。

骂詈瞿昙说脱空，年来分外恶情悰。吴山越水相逢著，放出蟭螟咬大虫。

地窄天宽古所闻，诛茅分得半谿云。有时梦觉萝窗底，懒听前峰鹿叫群。

惠理呼猿日，葛仙成道时。地胜人难到，去来谁得知。

诚信之言是道根，出门句子要区分。溪山到眼知惭愧，莫学丛林饱见闻。

方广灵踪为绝槩，到者纷纷殊不会。乱云深处著禅庵，狐猿啼在萝窗外。

卷衣东去泪沾巾，兰谷风香二月春。天地豁空舒笑眼，不知谁是报亲人。

光芒曾不着纤埃，拂拭磨砻心已灰。秋夜不禁猿啸月，与谁同上妙高台。

谁知三隠寂寥中，因话寻盟别鹫峰。相送当门有修竹，为君叶叶起清风。

对蒲方话萝窗底，又握山藤破晓烟。领取桐江到家句，子规啼在月明前。

销铄精微复见人，青鞋蹈破几重云。鹫峰孤顶来辞我，祇有秋光可共分。

祇为到头干不尽，纵饶见火亦难吹。年来岁往消磨去，不许春风管带伊。

天籁发中静，峰高远出云。有来非眼听，无处足心闻。蒲冷禅衣弊，窗虚月影分。大功终不宰，纵尔自云云。

秋竿倚石台，沙鸟暗相猜。一草有时动，几朝鱼不来。

妙处未形三寸舌，神眸一烁更无余。季咸退舍许负死，湖海识人方见渠。

山根旋缚尖头屋，溪上新开数亩田。老矣不能重展手，倚筇凝目送寒烟。

洞然非洞亦非盘，个里有神谁解看。未启口前先应诺，听时莫被耳根谩。

蜃江来访竺山春，贵尔寻师已得人。莫学横趋未归客，至今尘土满衣巾。

一梁对一柱，绰绰自横陈。谁拟复谁即，温然无故新。

千年苔树不成春，谁信幽香似玉魂。霁雪满林无月晒，点灯吹角做黄昏。

踪迹浑如漾绿漪，画桡曾不近渔矶。有时梦落秋江去，短笛横吹载月归。

灵迹宣符岂易量，故应祥彩发天藏。真风不逐三韩去，直至如今草木香。

劫空田地自由身，眼绽无心典竺坟。探讨正音谁可拟，调高终是遏行云。

历尽风霜貌不枯，髑髅前下死工夫。梼林句子千钧重，江上归来记得无。

郊郊寒翠湿痴云，暗剪水花巧著春。多话风前初重竹，可思深夜立庭人。

鹫岭心旌动，池边影渐疏。一生无定力，七十尚移居。细雨洒松坞，凉风挽竹舆。白云相望处，跼蹐自渠渠。

来拜东山祖，峰高日未央。遐瞻心已足，右绕兴何长。啼鸟惊人去，飞花过水香。西河牙爪在，曾不愧汾阳。

祖师灵骨见应难，霹雳声中过别山。父子祇缘机不密，翻成千古是非关。

性本无宗梦亦非，万机难透一真机。有时暗与乾坤合，笑看春花秋叶飞。

一发千钧适此时，风前无语皱双眉。松源正脉将枯竭，濬发灵源复是谁。

南宗北祖争衣处，雨洗风磨石尚新。灵迹岂知千载后，丛林犹有昔时人。

黄秫烂舂如切玉，醉人风味忍沾唇。火炉头话烦君举，莫作粘牙缀齿人。

适意多云水，寻幽访所知。曾于竺峰下，会见宝溪时。巧理数茎发，清分两点眉。忽忘心手处，何谓不如斯。

一年田地熟，赋外乐天真。便不打鼓笛，也是太平人。

叶深烟气暖，秔软骨毛香。巢许垂清节，临流不尔忘。

相逢道人漆双瞳，衣衫零落迎秋风。甘将百骸作泥土，冷笑万事如展蓬。当今祖道薄如纸，瓦缶雷鸣闹人耳。正音却作一线悬，两手枕胸泪如洗。行行不惜两茎眉，魔宫虎穴俱探窥。山穷桥断始得路，伎俩尽时方见伊。

稽首毗耶金粟身，静中多见闹中人。却将不二门头事，时与虚空细讲论。

祝融峰下烧红叶，应梦山中看白云。足迹未教容易见，谁知天外有人闻。

木叶辞柯霜气清，虎头戴角出禅扃。东西南北无人处，急急归来话此情。

不住复新新，来从幻里真。旧髯皆变白，老眼尚精神。世事终难鉴，菱花亦有尘。东风原上草，不觉又生春。

心镜频磨发渐斑，照临今古未尝闬。已知所得离文字，此去禅栖必有山。

三呼梼下愧灵襟，湖海丛林已遍寻。忘却飞猿旧时路，到头曾不厌初心。

灵山禅起未温席，却问潮阳过海船。咨省寿堂春日静，究心应记白云边。

空岩为屋薜萝门，天巧浑无斧凿痕。花鸟不来云自合，竖拳消息与谁论。

每思槌拂恨难酬，孤屿寻归月正秋。堂上若呈圆相去，廼师应错骂双梼。

十年来往浙东西，挨得头荒露伏犀。因话编蒲米山老，不禁秋夜听莎鸡。

海涵山育气如春，内相声华中外闻。纲纪禁庭天宠密，金珰长染御炉熏。

丛林荒落水云寒，风味辛酸话转难。隠隠一枝天外去，不知何地择人安。

岩桂初飘好问津，软风轻结露华新。诸方不用多招手，自有寻香逐臭人。

春入长淮野烧青，六朝遗事镜中明。临崖细剥苔纹看，太半无人知姓名。

一会灵山已七年，寸心如铁鼻辽天。无端归去思前事，话到柯消石也穿。

不游文苑入祇园，刍草风香春正妍。要识根茎来处远，葛仙丹井冷云边。

曾向殊方典竺坟，丛林有志张吾军。天寒岁晚重寻旧，莫负青鞋蹈冻云。

窦深惟古雪，霄岸列危峦。到者难披顶，寻师多卖单。无时云气重，长带瀑声寒。挨得入门句，归来示我看。

湖面春归物理明，水花无数点青萍。因行若访和庵主，未必孤踪在二灵。

索索青鞋蹈晓霜，逢人屈指问诸方。有无探讨归来日，粪火堆边话短长。

风高木落雁山秋，鞭起无依穴鼻牛。村草步头拦不住，大方随处有良畴。

汉江漠漠向东流，摝蚬捞𫚥休未休。蒲叶半凋秋著岸，子归无口笑岩头。

山仪不裹庞公帽，軃袖深藏傅老槌。敲磕诸方应未已，眼头乖角少人知。

断来妙喜针锋上，塞破虚空不碍空。昔日维摩今社友，相逢个个有神通。

隠隠孤帆绝海来，虚空消殒铁山摧。大唐国里无知识，己眼当从何处开。

识得祖师端的意，迢迢千里扣知音。当机一喝忘情谓，归兴犹如虎出林。

露叶萧萧月满庭，秋来多梦老人星。海山印渚知吾处，终不深云独掩扃。

流菜非深隠，那堪复故山。未能忘影迹，终是碍人间。白发吟边短，清灯话里闲。江湖有新梦，何日出松关。

忧国忧民日夜惊，攧天攧地作雷鸣。子胥此去休烦恼，百谷来朝一样清。

妙旨惟从句外求，白云先见室中筹。海山深处多麟凤，此去横经一网收。

正席云山万象回，道人青眼为谁开。呼童放竹浇花外，修整茶炉待客来。

行必有师，进之以礼。昭昭君子心，对面风波起。

春水绿浮影，山光泻入怀。因思善牧者，随分纳些些。

出则无心应有声，眇然天地亦难铭。可中别有通神处，见说年来分外灵。

入石入木知分数，古篆今篆攻岂难。祇因雕巧失真体，不见全文在世间。

众技尔为得，养生何所亲。箧中三寸铁，云外一闲身。黑白已无几，修治转失真。畏寒宜少伐，未愧舀溪人。

懒去栽花傍竹篱，旋收岩叶毳寒衣。不知陆谷几迁变，时见断云相逐归。

清客苍官会此君，岁寒不减旧精神。有时品字论交态，各有丰标远袭人。

剪木依山巧凿池，已知写影到人稀。一奁寒玉坐来久，但见双双白鸟飞。

水面绿盘擎雨出，临风几度倚阑干。不知暖气有多少，老子年年得御寒。

契翁来作济人舟，两岸青山浸碧流。舞棹舷歌不到处，知心惟有老岩头。

漪漪远水漾明边，沙鹭风晴刷羽翰。借使辋川收拾得，江湖莫作画图看。

寄傲知何所，行藏匪一轩。究心无别旨，鸣道有来源。未话先通理，声诗不在言。相期湖上寺，执手听啼猿。

源脉滔滔古岸头，往来终是碍行舟。无风激起千寻浪，到海方知是逆流。

师道严明善应酬，石桥过了问龙湫。一花一草人皆见，是子知机独点头。

当年济北辞黄檗，索火之机屈未伸。今日子孙开活眼，老南元是读书人。

出门溪叶乱纷纷，欲去重寻旧主人。碓下莫辞腰石冷，古菱花绽不干春。

池面溶溶水照空，春风花影落青铜。倚栏拟作机头看，已堕阿师圈中。

松枯石老冻云垂，到此虚空渐觉低。脚力尽时清兴远，与谁携手上天梯。

黑风衮衮六花轻，天列阴崖势欲倾。到此只知肤粟冷，夜深谁听瀑泉声。

芳心尘外洁，道韵雪中香。自是神仙骨，何劳更洗妆。

毫端不及处，精神殊可掬。靡靡听谈玄，六月添重服。

怒势自惊殊莫拟，静心人见骨毛寒。平生一对风波眼，今日晴窗不忍看。

纯去自忘牧，青蓑柳影中。不餐栏外草，知是几春风。

寻常忘物我，浑不涉希夷。梦落秋坛冷，从教斗柄移。

霜堕群林空，一啸千岩静。耿耿殊有情，劳生发深省。抱子攀危条，清兴在高远。一点钟爱心，业风吹不断。

沙嘴坡头，枯荷影里。清兴忽来，一息千里。

蒲叶吹秋，水天漠漠。敛影肃心，意不在啄。

怀州牛吃禾，益州马腹胀。天下觅医人，灸猪左膊上。

咤咤呀呀如狮子儿，我者里也须勘你。勃勃窣窣似探竿影草，我者里也须疑你。虽然菽麦不分，争奈盐落醤里。

尽信书不如无书，识得个字不如忘却个字。九经诸子徒尔藻饰，一大藏教尽是药方。分明对物收税，何用商量，一叶扁舟载大唐。

金錍刮膜，自病难医。利剑挥空，逃踪莫及。何似横拈麈尾，抑挫来机。杀活虽殊，对扬有准，什么人得此三味。一二三，三二一。

七步周行犹仿佛，指天指地不分明。是非既落傍人耳，洗到馿年也不清。

渡江风倚芦梢碧，夜深金殿人相忆。此土西天卖不行，千古万古成狼藉。当良月蓂敷五叶之辰，孰谓韬其光，晦其迹。熏炉茗椀想遗音，分明对面不相识。

朝朝相似，日日一般。见成受用，千难万难。因思临济掌黄檗，何似华亭把钓竿。

有意待不来，无心忽会面。顶发垂丝，眼光如电。说尽湖海风波，论量柴米贵贱。更有一处少人知，也是重安眼上眉。

群阴剥尽一阳生，又见东山水上行。冷笑云门多口老，却来日午打三更。

道人猛利难亲近，漾笠中流验作家。忆昔高人何处去，夜深和月过平沙。

或隠或显，有亏有盈。为天上无私之鉴，实人间照夜之灯。寻常多是论三五，惟有今宵分外明。

船上无散工，驾御有方所。打篙底打篙，摇橹底摇橹。触浪迎风天地宽，去来不碍东西浦。

丁宁损君德，无言真有功。任从沧海变，终不为君通。

晷运推移，日南长至。东海鲤鱼，鼓腮振鬣。南山鳖鼻，伸眉吐气。唯有赵州老儿没意智，拖个破席日里睡。浄慈路见不平，道个苏卢悉利。恐者老子背地里讨人便宜。

城东圣母坐莲台，大地众生正眼开。与佛同生嫌见佛，一身难作二如来。

二月十五入寂，四月八日复生。虚空开笑口，大地绝人行。

秤锤捻得汁出，石人喝得汗流。临机应变，随分知羞，乘时推上五峰头。

开端令节，万事从新。普贤磨墨，文殊把笔，书个事事大吉。从兹常住宽余，扫除逋积。斗南长见老人星，五峰峨峨倚空碧。

君勿爱清凉，清凉如火如沸汤。君勿恶炎热，炎热如冰如积雪。勿爱亦勿恶，未是逍遥处。

吽{口发}咤喇竭节，地转天回难辨别。不使松源省数钱，惯用衲僧锁口诀。同死不同生，特地成途辙，秋风影里重罗列。义断情忘四十年，何时待得龟成鳖。

闹不如静，忙不如闲。静闹俱泯，谓之得理。归宗事理绝，日轮正当午。向道莫行山下路，果然猿叫断肠声。

鸢飞戾天，鱼跃于渊。四夷拜舞，八表宣传，笑看红日上阑干。

天不文，地不理。忽去忽来，如月印水。岁月已往兮波旬得时，椁示双趺兮饮光增喜。悲兮喜兮，春风桃李。一以贯之，曾子曰唯。

诸人知处良遂知，良遂知处人不知。因思积雨花狼藉，空写愁肠说向谁。

秋风吹晓露，秋雨送秋炎。祖师门下客，无处不咨参。前程忽撞著个金口木舌汉。

观东震旦，有大乘根器，逾海越漠而来，远赴梁朝丹阙。一言契合，如春卷衣。北面折苇问津，信知桂谶不诬人。追思严讳，炊黍鲙芹。流水希声弦欲断，不知将底续芳尘。

平生好攻禅病，不知病是道源。要知道源端的，直须陆地行船。因思大唐裴相国作圆觉经一序，一字一义，耸动人天。又思本朝温国公制解禅颂六篇，一褒一贬，口业昭然。匪伊自绝夙种，佛亦不度无缘。

一气潜回，百昌萌动。君子道长兮露柱咨参，小人道消兮灯笼作舞。义出丰年，道复太古。国师欢喜问如何，冬至寒食一百五。

乾坤之内，宇宙之间，中有一宝，秘在形山。

夫蛊者最灵通，不期而会，不约而同。拶著崖崩石裂，抛出金圈栗蓬。惊倒露柱，吓煞灯笼。不知何处毒种，元来门里有虫。

一人高高峰顶立，一人深深海底行。不是与人难共住，大都缁素要分明。

西天末叶，东土初枝。趑趄梁魏兮形影相吊，冷坐嵩少兮路径委蛇。将谓单传直指，谁知一握乱丝。骂底恨底患在为人之师。今则枝枯叶陨，敷茂何期。有屈明明无雪处，临风只可自嘘戏。聊陈菲供，来兮鉴诸。

忧民恤物敛天威，坐断乾坤肃四夷。先放腊梅凝瑞雪，次教春色到瑶池。

年垂九十碍丛林，历尽风霜岁月深。妙蕴岂能超佛祖，寸衷端可格天心。

老不禁寒，山边水边曝日。春归阆苑，长底短底从新。笙歌丛里贺年朝，锦绣筵中开寿域。衲僧门下别有条章，每日蒙头打坐。不知岁月易迁，直饶拶著不来，谁展钵盂吃饭。

四达皇皇，无边无表，因甚有新有旧。会得此去汉阳不远，不然黄鹤楼前鹦鹉洲。

上元新节，处处烧灯，都城巷陌，市廛邸店。观者如堵，惟复灯来眼底，眼到灯边。

百丈清规，千古洪范。藏之则虚空绝迹，用之则纲令森严。

赵州八十方行脚，虚堂八十再住山。别有一机恢佛租，九重城里动龙颜。

如意来尸释梵宫，雨花狼藉湿春风。自惭老矣无灵骨，日在深云听讲钟。

古道兼禅到，躬行得几年。乾坤资定力，心月鉴前缘。一静人难学，三生话未圆。老来重有约，不在北山边。

冷冰冰地洞阳春，橐籥乾坤万物新。抛下葛藤提不起，不知缠缚几多人。

慕膻高举兴何穷，秋在黄芦叶里风。已事未明如蹈火，白云深处见岩翁。

湖边问路入深云，十载心香一炷焚。不见隠之真隠处，晓风凌露叶初闻。

录曲轮囷儿似痴，春风花鸟自忘机。年来老大浑无用，一任丛林鼓是非。

勃窣家风一任真，述朱终是不成文。何如竹榻吟清夜，月到花梢有几分。

山空木落岸云轻，吹面霜风有几程。明月修江归梦急，入门先祝老人星。

金风露浥菊花秋，杞棘当途何处游。衡岳康庐相撞著，恐伊未是汝同流。

逃空劫外已苍然，玩水观山得几年。闻说听经曾肯首，老来无力补青天。

过缘触境总茫然，地阔天宽著那边。一点既明超物表，不知将底鉴偏圆。

妙心明洁契如如，操履分明女丈夫。庞老家风殊不二，摝篱高价许谁沽。

入眼荒蓁古殿秋，岁华迁谢没人修。夜深静听风瓯语，似骂檀那不点头。

翠螺簇簇绕湖滨，寒影清磨古鉴尘。休问冈头望夫石，人间恐有断肠人。

草木传真笔力高，戴嵩牛在一秋毫。此行莫拟天台去，忍作孤僧过石桥。

炼行修身结佛冤，未曾说着齿先寒。老来不愿西方去，乐得阎浮眼界宽。

惠性何如见性通，要教灵验显吾宗。乘时飏下坠腰石，笑捧衣盂继祖风。

老不死，心未灰。触著恶发，青天怒雷。引得虎头燕颔，竞起丛林祸胎。点着便领，何其俊哉。

容易肯人，难与共语。竹篦头惜之如金，禅床角委之如土。浄覃知藏善知机，电光影里分宾主。

天地不仁，出此妖怪。有偷营劫寨之机，无喜舍慈悲之戒。正脉将沉，法门凋瘵，如何嗣续松源派。大奸难后越精神，骂人嘴毒如蜂虿。

不期而会，不约而同。晴光烁烁，和气融融。际遇两朝圣主，中兴徽庙禅丛。良田天锡平如砥，坐对灵苗岁岁丰。

等是垂慈，初无门户。璞玉既分兮可观，梵仪顿举兮难睹。凌霄峰顶看云人，普化堂中第一祖。

绍既明白，语不失宗。手头簸弄，金圈栗蓬。大唐国里无人会，又却乘流过海东。

怒气噀人，殊不可犯。虽有盖胆毛，且无验人眼。是亦刬，非亦刬。咬定牙关，一生担板。

初而欣，久而厌。明月夜光，多逢按剑。但信得及，自有灵验。

敬而远，亲而疏。明鉴灵腑，善定锁铢。凌霄高而众峰拱，海峤耸而蟾影孤。子归就父，吾不识渠。

霜严气烈，山空月明。涵养有得，刬削不平。拈起则佛祖不识，放下也草木争荣。挨到凌霄八十四，谁知名重九重城。

七赤之躯，额有圆珠。问着便掌，胆大心粗。不是大中天子，几乎唤马作馿。大家水底按葫芦。

坚不刚，柔不弱。七百甲子老翁，偏要用此一著。列土王来不下床，高风千古为标格。

万乘垂衣立问端，国师答处太颟顸。谁知十月清霜重，一阵风来一阵寒。

黑豆数无穷，青松盖不尽。癯然老比丘，即此吾无隠。更提云水曲周遮，添得傍人眼里花。

毡拍板，无孔笛。省要乞一言，虚空轰霹雳。临机不解，转身又却。随他声色非声色，洞庭湖外千峰碧。

君臣庆会豁全机，百亿山河尽贡归。拈起太平无价宝，乾坤何处不光辉。

当机一句辟天关，海阔山遥岂等闲。堪笑冬瓜长儱侗，翻成瓠子曲弯弯。

攧不开，扑不破。人言大士应身，我也疑他真个。终南山，相应和。喜动龙颜，百僚俱贺，谁知别有弥天过。

藏头露影问来由，却把西江尽力酬。回首眼空天地窄，不知身在御街游。

冤有头，债有主。天然欲访庞翁，恰好撞著此女。揣尽家私，瓜甜蒂苦。因兹上下不和同，牛奶郎忙涂赤土。

穷厮煎，饿厮吵。父子不同途，大家相脱卯。万顷湘江洗不清，无生曲调何时了。

神出鬼没，接响承虚。这一火络，邪法难扶。互将鱼目作明珠，笑倒西天碧眼胡。

因记七峰来玉几，去年花月下云坳。未周一岁背盟我，剔尽春灯眼不交。

假道针锋上，行藏云水中。且非心法妙，自是手头通。前辈多遗偈，灵襟出众工。明朝何处去，黄叶度谿风。

慎将窥管鉴灵知，用在亡羊愧在斯。莫谓西山好消息，须知江海有名缁。

渺渺晴烟薄，苍苍古树昏。天涯殊未足，对此暗消魂。

黯黯青青一望中，迥然不与众峰同。白云散尽江天晓，想见人间无路通。

深夜何人立少林，见成公案不须寻。堆山积岳难消遣，相对顽然铁作心。

呈瑞喧传是有年，眼前分晓被人谩。自家冷暖知来处，老骨从前不怕寒。

千钧之重一毫轻，好向聊将尉客情。纵拟怪松为玉树，月高依旧可怜生。

晓听君臣庆贺时，六街如昼不曾迷。普贤境界应垂问，手诏来时见紫泥。

炉边呵冻得能多，端石无辜日夜磨。却把悼词为雪咏，诗魔难敌胜修罗。

法战场中树胜旗，话头何似问头危。古人减灶添兵处，切忌交锋蹉过伊。

敲磕门庭细揣磨，路头尽处再经过。明明说与虚堂叟，东海儿孙日转多。

八十五年，佛祖不识。掉臂便行，太虚绝迹。

金锺夜击九重城，六载归来改瘦形。待得众生心眼活，雪山依旧碧崚层。

力在如今作用时，情存毫忽便成欺。谁知修水千峰碧，尽入秋风一瘦藜。

一拳拳倒黄鹤楼，一趯趯反鹦鹉洲。有意气时添意气，不风流处也风流。

石壁千寻势崄巇，下临寒玉浸蟾辉。古今多少凭阑者，亲见干将到底稀。

憨泉一掬清无底，暗与曹源正脤通。陆羽若教知此味，定应天下水无功。

苍厓险处坦然平，万指曾来此听经。若谓生公消息远，一声啼鸟共谁听。

大包才剖碍人间，日炙风吹转放顽。见说听经曾肯首，更须来透铁门关。

云骨深埋草莽中，竟传秦王试灵锋。旧痕尚带春苔绿，一罅能生偃草风。

鳞皴瘦石笼寒藓，千石遗踪意转新。纵使天花来堕席，何如缄口过残春。

昔人曾此谈空有，花雨纷纷绕座寒。堪笑空生无伎俩，不曾开口被人瞒。

结茅初不为孤峰，祇爱登临眼底空。风淡云收见天末，始知吴在一毫中。

海涌通幽一径深，怪来时作老龙吟。阖闾觌面无回迹，休向空山断处寻。

世路多巇崄，无思不研穷。平生见诸老，今日自成翁。认字眼犹绽，过谭耳尚聋。任天行直道，休问马牛风。

