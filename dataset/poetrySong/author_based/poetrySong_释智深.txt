兜率降生，双林示灭。掘地讨天，虚空钉橛。四十九年，播土扬尘。三百余会，纳尽败缺。尽力布网张罗，未免唤龟作鳖。末后拘尸城畔，椁示双趺。旁人冷眼，看来大似弄巧成拙。

末后无端重漏泄，焦齿翁翁嚼生铁。玉鞭击碎月明珠，累及儿孙扬丑拙。

吹毛剑首乾坤黑，臂堕山河掩日光。群起须弥头倒卓，方知两两不成双。

古渡无风下直钩，丝纶意在得鲸鳌。马师言下扬家丑，千古儿孙草里游。

裴公悟处绝𫍢讹，尺水能翻万丈波。霹雳机中反活眼，锋铓句里罢干戈。峰头路，暂经过。浓绿万枝红一点，动人春色不须多。

崔颢曾题黄鹤楼，上头春色少人游。清香已逐残春去，无限狂蜂恋不休。

庵主拳头举处亲，赵州话鲁指西秦。知音不在千杯酒，一盏空茶也醉人。

兴化逐克宾，观音戴鬼面。靴里动指头，未免傍人见。

好手呈机不露锋，惯将双剑定雌雄。忽雷迸出惊天地，华岳三峰倒卓空。

笑里凭谁眼豁开，龟毛须向火中栽。脚跟有路云泥隔，千里区区谩往来。

清波无透路，转处少人知。斫却月中桂，清光付与谁。

古木灵巢鹤梦迷，昆仑白象倒骑归。鱼鳞水涨舟横岸，羊角风生花落溪。

新妇快骑馿，阿家引鞭走。石笋夜抽条，面南看北斗。

