滩声嘈嘈杂雨声，舍北舍南春水平。拄杖穿花出门去，五湖风浪白鸥轻。

朝入羊肠暮鹿头，十三官驿是荆州。具车秣马晓将发，寒烛烧残语未休。

老竹排檐谁手种，山日未斜寒翠重。六月散髪叶底眠，冷雨斜风频入梦。

冬凋峰木雪缟庐，落眼青青却笑渠。花时吹笋排林上，吴州还见竹溪图。

从来画马称神妙，至今只说江都王。将军曹霸实季仲，沙苑丞相犹诸郎。龙眠居士善画马，独与二子遥相望。两马骈立真骕骦，一马脱去仍腾骧。浣花老人今已亡，呜呼五马谁平章。饱知画肉亦画骨，妙处不减黄无双。

烧灯过了客思家，独立衡门数暝鸦。燕子未归梅落尽，小窗明月属梨花。

曹植波澜阔，曾为若士游。江湖流满眼，天地入扁舟。散髪邀明月，停杯问白鸥。他年归紫禁，梦亦绕沧洲。

鹤鸣九皋秋夜永，纸帐芙蕖卧灯影。九州之外更九州，谁解摩心发深省。

看了青灯梦不成，东风卷雪落寒声。半生客里无穷恨，告诉梅花说到明。

行尽一径龙蛇蟠，病身忽上青云端。天公岂念客来远，偶吹一阵松风寒。摩挲老眼坐叹息，信有物表非人寰。去天尺五步可到，云梦八九吞何难。微阳远映众山绿，景气摇动如波澜。青萝吐花叶袅袅，浅水落石声潺潺。盘空巨石碧如削，暗澹老树苍烟漫。檐牙卓地殿影出，蜗涎上阶夜雨残。昔人遗迹不复见，但见满目围苍峦。悬知此地可送老，黄叶满庭风闭关。玉京五城信不远，神仙绶短谁能攀。妄庸柳泌真可笑，安用采药乘朱轓。

意在天台住过春，雪崖流水断桥分。今因送子入青嶂，老梦荒荒落冷云。

野吹竹色寒，下有古涧道。牧儿放棰眠，牛马龁风草。

老子爱江水，江面开竹门。江流竹影薄，子细见前村。

愁中有句可消除，客里无人问所须。竹屋青灯雨声冷，白头相对话江湖。

窗中远看眉黛绿，尽是当年歌吹愁。鸟语夕阳人不见，蔷薇花暗小江流。

小舟为我载月色，白沙翠竹光相射。自从李白下金陵，四百年无此豪逸。

道人挂口苍烟里，万象无声忽转雷。老去不知尘世事，东风又上屋头梅。

