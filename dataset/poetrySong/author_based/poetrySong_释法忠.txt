转大法轮，目前包裹。更问如何，水推石磨。

莫怪狂僧骂死心，死心结夏破丛林。丛林明眼如相委，此话须教播古今。

六十六年，游梦幻中。浩歌归去，撒手长空。

张公吃酒李公醉，子细思量不思议。李公醉醒问张公，恰使张公无好气。无好气，不如归家且打睡。

今朝正月半，有事为君断。切忌两眼睛，被他灯火换。

秤锤落井，只有秤衡。两两相忆，分物不平。方始取出乎锤，忽又失却秤衡。始去邻家借觅，衡上不曾钉星。休休，重者从他重，轻者从他轻。

柳恽江头赏白蘋，小风吹处晓烟轻。渔翁坐钓秋亭月，翻忆苕溪说性情。

二月春光景气浮，少年公子御街游。银床踞坐倾杯乐，三个孩童打马球。

马驹蹴踏非驴事，要使儿孙脚下行。三日耳聋犹可怪，谩劳灼卜听虚声。

谛观五百生前事，不昧何如不落亲。因果历然殊可怕，人人尽道野狐精。

展开两手当时说，大义流通满世间。莫谓入荒田不拣，而今到处草漫漫。

曾到不曾到，且吃一杯茶。待客只如此，冷淡是僧家。

新妇骑驴阿家牵，草里寻常万万千。谁在后兮谁在先，不须特地苦加鞭。

