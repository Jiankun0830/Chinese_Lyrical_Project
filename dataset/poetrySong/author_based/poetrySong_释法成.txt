灯笼忽尔笑咍咍，如何露柱亦怀胎。天明生得白头女，至今游荡不归来。这冤家，好归来，黄花与翠竹，早晚为谁栽。

归源性无二，方便有多门。但了归源性，何愁方便门。

露柱将来作木杓，旁人不肯任从伊。木杓将来作露柱，撑天拄地也相宜。

闲将一段秦川锦，裁作人间巧妇衣。几度著来呈伎俩，暗中曲调少人知。

山藤六十轻分付，肋下三拳已太迟。堪笑不能知痛痒，上堂犹道拂蒿枝。

维摩不默不良久，打破玄关没窠臼。堪嗟几个杜波斯，问著痴痴不问口。

四顾巍峨锁碧阴，松风和雨响于琴。居山不用逃声色，百鸟归来何处寻。

雪覆乔林同一色，清光上下含虚碧。采樵人立渡头寒，极目圆蟾为谁白。

