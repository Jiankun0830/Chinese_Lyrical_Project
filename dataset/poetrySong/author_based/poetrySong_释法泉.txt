指出明明是什么，举头鹞子穿云过。从来这碗最希奇，解问灯人能几个。

脚下曹溪去路通，登堂无复问幡风。好将锺阜临歧句，说似当年踏碓翁。

仕也邦为瑞，归欤世作程。人间金粟去，天上玉楼成。慧剑无纤缺，冰壶彻底清。春风瀔水路，孤月照云明。

来不来，去不去。脚下须弥山，脑后擎天柱。大藏不能宣，佛眼不能觑。诸禅德，渐老逢春解惜春，昨夜飞花落无数。

团团离海峤，渐渐出云衢。此夜一轮满，清光何处无。

要去不得去，要住不得住。打破大散关，脱却娘生袴。

时人欲识南禅路，门前有个长松树。脚下分明不较多，无奈行人恁么去。莫恁去，急回顾，楼台烟锁钟鸣处。

文殊笑，普贤嗔，眼里无筋一世贫。相逢尽道休官去，林下何曾见一人。

快人一言，快马一鞭。若更眼睛定动，未免纸裹麻缠。脚下是地，头上是天。不信但看八九月，纷纷黄叶满山川。

非佛非心徒拟议，得皮得髓谩商量。临行珍重诸禅侣，门外千山正夕阳。

前山后山高峨峨，丧车辚辚日日过。哀歌幽怨港岩谷，闻者潜悲薤露歌。哀歌一声千载别，孝子顺孙徒泣血。世间何物得坚牢，大海须弥竟磨灭。人生还如露易晞，从来有会终别离。苦乐哀感不暂辍，况复百年惊梦驰。去人悠悠不复至，今人不会古人意。栽松起石驻墓门，欲为死者长年计。魂魄悠扬形化土，五趣茫茫井轮度。今人还葬古人坟，今坟古坟无定主。洛阳城里千万人，终为北邙山下尘。沈迷不记归时路，为君孤坐长悲辛。昔日送人哭长道，今为孤坟卧芳草。妖狐穿穴藏子孙，耕夫拨骨寻珠宝。老木萧萧生野风，东西坏冢连晴空。寒食已过谁享祀，冢畔余花寂寞红。日月相催若流矢，富贵贤愚尽如此。安得同游常乐乡，纵经劫火无生死。

