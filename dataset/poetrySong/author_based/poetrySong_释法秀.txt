谁能一日三梳头，撮得根牢髻便休。大抵是他肌骨好，不施红粉也风流。

山僧不会巧说，大都应个时节。相唤吃椀茶汤，亦无祖师妙诀。禅人若也未相谙，踏着秤锤硬似铁。

秋云秋水，看山满目。这里明得，千足万足。

寒雨细，朔风高。吹沙走石，拔木鸣条。

少林九年冷坐，却被神光觑破。如今玉石难分，祇得麻缠纸裹。

楚天西首路，槜李记曾游。店宿灯悬梦，堤行草唤愁。玉澄湖水晓，画展囿亭秋。小艇枯杨趾，重来为系留。

