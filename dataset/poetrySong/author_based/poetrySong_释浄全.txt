含烟带露已经秋，颗颗通红气味周。突出眼睛开口笑，这回不恋旧枝头。

黑漆竹篦握起，迅雷不及掩耳。德山临济茫然，懵底如何插嘴。

灵云一见两眉横，引得渔翁良计生。白浪起时抛一钓，任教鱼鳖竞头争。

匙挑不上个村夫，文墨胸中一点无。曾把虚空揣出骨，恶声赢得满江湖。

此老从来谩自夸，无端病眼见空华。直教当下超三际，检点将来未到家。

是见受时眼著屑，见如不受事犹乖。贼身已露徒囘首，鬼面神头一处埋。

毗耶城里老维摩，一默无言诡诈多。三万二千师子座，一时掀倒看如何。

