昔日对面隔千里，如今万里弥相亲。寂寥滋味同斋粥，快恬谈谐契主宾。室内许谁参化女，眼中休去觅瞳人。东西南北难藏处，金色头陀笑转新。

无地无锥彻骨贫，利生深愧乏余珍。廛中大施门难启，乞与青山养病身。

东坡笑说吃龙肉，舌底那知已咽津。能省咽津真有味，会言龙肉不为珍。

何知龙肉即猪肉，细语粗言尽入神。惜彼当年老居士，大机曾未脱根尘。

玉兔步虚碧，冰轮碾太清。广寒宫有路，桂子落无声。

