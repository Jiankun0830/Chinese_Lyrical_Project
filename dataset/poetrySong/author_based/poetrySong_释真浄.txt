世俗事无尽，养高心自闲。蔬园通绿野，林坞带青山。丹灶忘添火，云庵懒著关。别应修省术，七十见朱颜。

步入青松里，迢迢一径通。渐分华藏界，深隠法王宫。道与神仙别，人非世俗同。欲知西祖意，庭柏老春风。

幽轩名寂照，四海坐中闲。景物有迁色，主人无异颜。野泉澄槛外，香蔼起檐间。凉夜谁相问，寥寥月满山。

境幽南岳寺，路向碧岩分。远近松相接，高低钟共闻。灵禽时奏乐，香石日笼云。想到经行处，超然趣不群。

