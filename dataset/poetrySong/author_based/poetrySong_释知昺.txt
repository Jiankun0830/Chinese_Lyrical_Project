此事最希奇，不碍当头说。东邻田舍翁，随例得一橛。非唯贯声色，亦乃应时节。若问是何宗，八字不着丿。

日日说，时时举，似地擎山争几许。陇西鹦鹉得人怜，大都祇为能言语。休思惟，带伴侣，智者聊闻猛提取。更有一般也大奇，猫儿偏解捉老鼠。

春光烂熳华争发，子规啼落西山月。憍梵钵提长吐舌，底事分明向谁说。

迷不自迷，对悟立迷。悟不自悟，因迷说悟。所以悟为迷之体，迷为悟之用。迷悟两无从，个中无别共。无别共，拨不动。祖师不将来，鼻孔千斤重。

笊篱木杓，钱买井索。打瓦钻龟，徒劳卜度。休卜度，麒麟只有一只角。

狂狗逐块，瞎馿趁队。只许我知，不许你会。

