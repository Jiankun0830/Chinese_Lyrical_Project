伛步入萝径，绵延趣最深。僧居不知处，仿佛清磬音。石梁邀屡度，始见青松林。谷口未斜日，数峰生夕阴。凄风薄乔木，万窍作龙吟。摩挲绿苔石，书此慰幽寻。

水似秋蛇巧作蟠，山如浓翠拥高鬟。清风明月元无主，乞我烟萝茅数间。

坐上柴桑墟落烟，眼中百里旧山川。候门稚子似无恙，三径巾车人绝怜。尚友当须今逸少，丹青宁复老龙眠。流传匪独遗怡玩，端使懦夫怀凛然。

乘空作山川，妙绝借墨色。曲折千里素幅间，来自吴兴白蘋客。乃知潇湘洞庭岸，平吞胸中寄笔力。清霜摇落江海空，如闻冥冥度惊鸿。重楼复阁底处所，使我绝欲空蒙中。吴侯吴侯安用许，浪迫归心赴翛渚。如何唤得江上船，一卧苍波占烟雨。

江势卷十万顷，村墅掩三四家。落雁惊横烟水，小舟欹著寒沙。

折苇非关秋色，飞鸥元自斜行。坐上忽惊丘壑，窗间那有潇湘。

江南江北岸，饱历此山川。谁信着笔力，尽驱来眼前。野桥分道路，古木薄风烟。我欲径归去，沙头人挽船。

秦郎真是旧摩诘，写出崔巍霜雪姿。林壑卷帘相照映，坐令公子发幽思。

手开玉玺心希有，乃得横烟冰雪枝。枯木堂中安用许，适堪病眼发新诗。

不向江南冰雪底，乃于毫末发春妍。一枝无语淡相对，疑在竹桥烟雨边。

此自是我辈物，而乃落君家房。尚喜周旋顾盼，无忧荦确风霜。

淡巃嵷烟雨色，老槎牙霜霰痕。想见湘岑落木，雾连江月昏昏。

胸中定自有此，笔端乃一见之。摧却岌峨天柱，来成咫尺峨嵋。

怜君作诗自无敌，游戏诗余画成癖。高堂奋袖风雨来，霜干云根动秋色。长怀祝融天柱峰，万年不死之乔松。观君此画已无斁，不复望云支瘦筇。

平生徒说追风足，厌见驽骀饱刍粟。刘侯为出二马图，缅想权奇在坰牧。本朝不伐大宛城，公初得之无乃惊。胡沙燕山在吾目，短草落日低边明。雄姿忽作风动壁，意气腾骧欲无敌。前者骄矜后者驰，信矣能先鸟疾飞。圉人亦复神超然，亮作俗肉勤加鞭。吁嗟骏骨世定有，良乐不逢长弃捐。

不能晋室扶倾覆，尽作西方社里人。岂意一时希有事，翻令元亮两眉颦。

琴到无弦听者希，古今唯有一锺期。几回拟鼓阳春曲，月满虚堂下指迟。

靖节非傲世，带耻为人束。郁然霜雪姿，受正如松独。高歌归去来，自种松与粟。寓意琴书间，处己审缨足。倾觞三径醉，颓然忘宠辱。江山有遗迹，庶以拯流俗。

午窗汤餠违烦渴，安得云腴作短兵。仙鼎望公能遣赠，只今兀坐听歌声。

能来不能款，竟欲与公言。促策望山去，未须违世喧。轻帆收落日，独鸟向前村。我亦动归思，一峰烟霭昏。

朔风吹尽西山雪，合有早梅凌雪开。不应占看野塘上，分我一枝春色来。

殊非海外罗浮样，亦胜洞庭霜后黄。此实君家能独有，何时分饷齿牙香。

霜柑寄我莫言少，但得向人怀抱佳。渺渺新愁入思梦，晚云连雁雪连沙。

日向南云望几回，无因怀抱得重开。凭君莫惜锦囊句，尽作银钩虿尾来。

饱闻云根九节，不改四时郁然。愿见明窗棐几，浅叶瘦碧相鲜。

霜禽惊呼山麓音，霜风急吹溪上林。羲和揽辔不可缓，夏后苦身惊寸阴。横河明明月皎皎，远山苍苍水深深。哀鸿万里绕云阵，游子不眠中夜心。

雪晴梅破发幽香，鶑作春声入画堂。多少玉人魂梦断，不胜情况恨更长。

袖手章江浄渺然，倚风残叶舞翩翩。霜鸥睡渚白胜雪，雾雨含沙轻若烟。杨柳一番南陌上，梅花三弄远云边。匣鸣双剑忽生兴，我欲因从东去船。

漱壑夜泉响，扫窗春雾空。

故人江北江南岸。

怀人更作梦千里，归思欲迷云一滩。

窗间一榻篆烟碧，门外四山秋叶红。

此身未是寻真客，惭愧寻真观里人。

清霜群木落，尽见西山秋。

味方河朔葡萄重，色比泸南荔子深。

千山指去程。

惊湍拍岸浮。

杖履寻春事。

湖山虽不语。

悠悠兰渚动归思。

苍崖古木霭烟萝。

一任此身同转蓬。

一苇鸣桹下渺然。

有时罗袜步微月，想见江妃相与娱。

茅檐欹送晚，苔径曲邀春。

乱山争夕阳。

