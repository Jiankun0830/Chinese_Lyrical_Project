吃粥了也未，赵州无忌讳。更令洗钵盂，太煞没巴鼻。悟去由来不丈夫，这僧那免受糊涂。有指示，无指示，韶石四楞浑塌地。入地狱，如箭射，云岫清风生大厦。相逢携手上高山，作者应须辨真假。真假分，若为论，午夜寒蟾出海门。

尽却耳根并眼底，不知何处见如来。数声幽鸟啼寒木，一片闲云铺断崖。

道吾作舞，一曲无谱。若将耳闻，未敢相许。

直下是非著不得，著不得处好承当。木人昨夜通消息，南海波斯过大唐。

安贴邦乡老赵州，时辰使得最风流。今朝有酒今朝醉，明日愁来明日愁。

指出长生地不迷，造成无缝塔巍巍。大家从此无余事，渴饮饥餐且度时。

石羊头子向东看，大地茫茫被眼谩。月映寒潭清彻底，云收华岳露巑岏。

