水绿山青，鹊噪鸦鸣。满耳满目，非色非声。既非声色，却作么生安名，大方广佛华严经。

人天眼目，佛祖纲维。千差万别，一以贯之。克宾法战不胜，南泉斩却猫儿。

春日晴，烧痕青，布谷催耕处处鸣。虽然底事最分明，只是不得将眼看并耳听。

无解无结，犹是空中钉橛。有修有证，何异捕风捉月。

济北之道，出乎平常。语默动静，脱体全彰。三玄三要，松直棘曲。四宾四主，凫短鹤长。

栽田且博饭，随分煮藜苋。一任少丛林，佛法不怕烂。

天悠悠，云悠悠。辊底浪花翻雪，竞龙舟。

乳燕飞华屋，梅子正香熟。连核和皮，一咬百杂碎，元来祖意教意。雪瀑挂层崖，月狖啼寒木。

吹毛剑，啮镞机，肘后符，顶门眼。潭州城里起五千间寨屋，道林寺里借一百名夫。你辈后生晚进，茄子瓠子，吃现成饭，知什么碗。

晓天月白，古岸舟横。一阳来复，吾道大亨。

黄面老子，六载辛勤。寻得鼻孔，打失眼睛。

撮土成金古赵州，据人来问直相酬。声前有意今谁委，门外一江春水流。

海水不可斗量，虚空不可尺度。浄地不可撒沙，烂泥不可著脚。

铁牛对对黄金角，木马双双白玉蹄。明举似君如未会，江南三月鹧鸪啼。

群阴剥尽，一阳复来。万顷清湘，寒冰发焰。千年古柏，枯干花开。

四月八，生悉达。九龙吐水浴金躯，云门一棒要打杀。

天不能盖，地不能载。即之本无，弃之则在。无本不无，在即不在。金刚与泥神揩背，一拶粉碎。

秋风萧萧，夜雨飘飘。孤峰绝顶，转见寂寥。旷劫前头时节，看来不异今朝。

丁一卓二，见三下三。和盘掇转，地覆天翻。

两岸夭桃花欲燃，一丝风动钓鱼船。莫言世上无仙客，须信壶中别有天。

杜鹃啼血满花枝，底事匆匆苦劝归。归到故乡还似客，村村绿暗与红稀。

落花三月雨，残梦五更钟。声色俱销尽，玄关又一重。

一心三观，一句三玄。曾无彼此，休分教禅。回途复妙也，枯木岩前差路。穷渊极流兮，海底红尘亘天。

竟日窗开坐寂寥，岩前笋稚欲齐腰。幽禽忽起藤花落，磵瀑吹声度石桥。

前四十五日，知进不知退。后四十五日，知退不知进。正当今日，进退两忘。季夏极热，薰风自凉。时闻一阵藕花香。

闻名不如见面，见面不如闻名。三十年不识个一字，元来却是枚丁。

断臂立雪，负石踏碓。取人心肝，克由尀耐。护圣遮里，使不得你露面作窃，且退且退。

皇图更统，佛运亦新。四海八蛮，咸倾化日，穷岩绝壑，共舞阳春。

夜月透灵犀，寒光吞老蚌。如是转法轮，平沉乎万象。

释迦已灭，弥勒未生。于此二千年内，有法谁说，有令谁行。云门鼻直，德山眼横。

你有一丈还你一丈，你有一尺还你一尺。若只咬定不肯囘头，白日青天霹雳。

佛法本无多子，堂堂日用之间。只因自信不及，却于易处艰难。今夜不免作些方便，为诸人豁开户牖拶碎疑团。星在秤兮不在盘。

丛林虽未整肃，更点却要分明。粒米须还粒饭，八两定要半斤。

万化之源，万物之母。德被河沙，量包海宇。圣中之圣，主中之主。庆会一时，寿崇千古。以坤自贵，月朗太虚。以干为子，红日卓午。

一切法离分别相，依前诸相自如如。春风影里乾坤大，无限江山开画图。

是亦刬，非亦刬。令下无私，棒头有眼。

年来年去，去来不动乾坤。岁旧岁新，新旧一般时节。苍卞山风骨自露，太湖水彻底无波。冷冷落落，哆哆和和。门外雪消春水滑，庭前玉立桂婆娑。

我此泼天门户，大地一网俱收。若是祥麟瑞凤，从教戴角擎头。

弄晴微雨湿春风，柳自青青花自红。寄语游人急囘首，歌楼不在画桥东。

岸柳摇金，溪桃吐玉。波旬无端起舞，阿难平地悲哭。因甚如此，亲见如来面目。

春日迟迟，绿暗红稀。尀耐深山百舌，也学江南杜宇，声声报道不如归。

洗面摸著鼻孔，不知打破漆桶。园里蓬头道者，全无供养之心，烂却瓜秧瓠种。

只闻子声，不见子形，忒煞分明。只得其体，不得其用，可煞现成。

有体有用，无正无偏。一法忽尔，万法亦然。麻三斤，干屎橛，庭前柏树子，这里会得，不直半钱。

转求转远，不求更远。岂不见东野庵前水磨，辘辘机轮自转。

水不洗水，金不博金。青天白日，自古自今。

事有万殊，法无异说。寒但言寒，热但言热。

千说万说，不如亲面一见。千讨万讨，不知只在手头。寒风萧萧，黄叶飘飘。鹤眠松顶，云卧山腰。几番今日又明朝。

道在日用，日用不知。饥只吃饭，寒只添衣，晴天爱日挂枯藜。点检溪头梅树，向阳偷放南枝。

松直棘曲，凫短鹤长。日移山影转，风送野花香。

春雨溟蒙，春云叆叇。忽然杲日当空，天不能遮，地不能载。

解语非干舌，能言不是声。碧班班碧剥，当滴帝都丁。

进则撞头磕额，退则堕坑落壍。动则犯手伤锋，佛法何曾梦见。咄，莫道仰山今日无为人方便。

插一茎草建梵刹，捏双空手竖僧堂。古今相去知多少，七尺单前自较量。

晕入灵犀，胎含老蚌。正好修行，正好供养。有人于此拂袖便行，脚跟下已吃三十拄杖。何以见得，禅归海，经归藏。

秋风生夜凉，坏壁吟寒螀。的的祖师意，明明不覆藏。

父母未生前，毕竟是什么。当体没踪由，求之即蹉过。不蹉过，南北东西岂非我。

秋气凄清，秋光淡荡。鹭鸶飞下遥天，明月芦花一样。

修造工夫已辨，龙神土地亦安。因甚水云来往，尚如月晓星残。

不冷不热炉鞴，半真半假金𨱎。铸作瓶盘钗钏，却成品字柴头。

是法非思量分别之所到，是义非见闻觉知之所造。三冬和气暖烘烘，半夜日头红杲杲。搭着便回，点即不到，已是无端入荒草。

火炙胸前暖，风吹背后寒。西来的的意，亲切不相干。

好雨知时节，当春乃发生。倒栽石上无根树，枝叶通身一夜萌。情尘未脱，有眼如盲。

心是根，法是尘，两种犹如镜上痕。镜已破，法不存，疏影横斜水清浅，暗香浮动月黄昏。

南薰入奏，殿阁生凉。西来祖意，切忌商量。向下文长。

非阙不知圆，非圆不知阙。圆阙本相因，本无圆与阙。

一棒打不杀，千古阿剌剌。是阿谁兮名悉达，更问如何兮四月八。

禅禅碌碡，道道木头。会得全无巴鼻，不会却有来由，何似云门六不收。

坐本无拘，何必曰放。动静但见一如，日用自然虚旷。鹊噪鸦鸣，水绿山青。腾腾任运不知名，也是错认定盘星。

有权有实，有照有用。匆匆夏影将残，飒飒凉飚又动。四时代谢，日月如流，万法乘除，有无似梦。独有老赵州，太惺惺，复蒙懂，却道萝卜三斤重。

连朝淹黑豆，黑豆已萌芽。满地天风起，吹开劫外花。

油油，开口不在舌头。莫莫，滋味看来太薄。细思量，休卜度。令人常忆老龙牙，手里把柄木杓。

人从兴化来，接得剑州信。说道凌霄峰顶碁盘，元是钱王石镜。二十年前一共看，今日重逢，有何照证。

雨中灯，云中月。最分明，太皎洁。

巴陵三转语，大仰一瓯茶。有恩成怨恨，无事是雠家。杜鹃啼血染山花。

晨朝吃粥，斋时吃饭，人人尽知有。开单展钵，拈匙放箸，一一不借他人手。

露地白牛黑黑，是处寻他不得。山青水绿，似有如无。眼见耳闻，依稀仿佛。全不顾时，蹄角却在。才动着时，踪由已没。月下闲将短笛吹，风前休把长绳勒。阿呵呵，也奇特，如今趁亦不去，自在东西南北。

市行高下不须疑，问著平人自得知。红豆啄残鹦鹉粒，碧梧栖老凤凰枝。

云影重重，山色蒙蒙。天晴日出，柳绿花红。云门大师飏下干屎橛，直得清香遍地，散为万物春风。

闰月月望，月即寻常。云埋即暗，云散即光。

插锹而立，去死十分。拔锹便去，弄鬼精魂。山鸟山花笑杀人，惭惶炷此一炉薰。

集云一关，似乎等闲。看时容易，透时即难。森罗万象，从教侧目，三世诸佛，迥绝跻攀。一径古松苔藓斑。

东行西行，指天指地。尽谓如来降生，我道魔王出世。一棒打杀，贵图太平。时当孟夏，麦绿桑青。

呼六为五，破二作三。眼观东北，意在西南。仰山门下却不用遮般茶饭，佛法不怕烂。

眼空东鲁，口吸西江。机锋峻捷，不让老庞。仰山遮里别无禅道佛法，只有一口吹毛利剑凛凛如霜。要为人剪除毛病，换骨洗肠。长忆江南三月里，鹧鸪啼处百花香。

高而无上，低而无下。上下三指，彼此七马。临济大师到此咬嚼不破，被黄蘗拄杖再三痛打。

成龙者升天，成蛇者撺草。将谓随一切性任其所适，谁知愤愤悱悱却成烦恼。集云峰高日杲杲。

无忧树下，右胁诞生。已是造妖捏怪，那堪七步周行。云门一棒打杀，未为剿绝。看来只好活葬，解脱无底深坑，依前日午打三更。

九龙吐水，七步周行。云门一棒打杀，正是摩顶授记。葛藤枝蔓重生，从教遍地纵横。

有物先天地，无形本寂寥。能为万象主，不逐四时凋。

天寒人寒，五蕴山头仔细看。风动幡动，明眼人前休说梦。

休拟议，莫商量。无朕兆，绝承当。君不见江路野梅无主，自开自落，分外馨香。一枝横亚清波上，引得游蜂上下忙。

坐教直，猛着力。提个狗子佛性无，万缘俱屏息。似银山，如铁壁。蓦然一拶粉碎，天地空，人境忘，寤寐如，死生一。万别千差尽空寂。

元宵令节，且喜天晴。高烧银烛，照佛光明。

尽道先师今日死，谁知今日是生朝。不知却有何凭据，紫柏黄檀一处烧。

昼影当轩夏日长，只知吃粥着衣裳。光阴倏忽催人老，嫩绿骎骎已过墙。

薰风自南来，殿阁生微凉。诸佛出身处，切忌错商量。

天寒人寒，大寒小寒。热则普天匝地热，寒则普天匝地寒。热不自热，寒不自寒。红日上三竿，当阳仔细看。

只此见闻非见闻，无余声色可呈君。岭梅破雪偷开眼，一点清香欲断魂。

去岁元宵节，无油不点灯。今岁元宵节，有月照危层。

岁旧年新，夜暗昼明，未尝移易。日迁月化，山青水绿，依旧寻常。小尽二十九，大尽三十日，也是镇州萝卜，汉地生姜。休咬嚼，没商量。梅花纸帐一炉香，衲被蒙头春昼长。

春风陌上郎，得钱随手使。货物忽相当，撞得恰好子。

湛湛澄澄，孤明历历，未是到家消息。直饶尽底掀翻，不留朕迹，其奈参天荆棘。

指天指地，点胸点肋。将谓六识未具初生孩儿，元来通身是胆白拈正贼。

久雨不晴，浸烂衲僧鼻孔。如何是衲僧鼻孔，浮云散尽碧天宽，赫赫金盆海里涌。

禅，树止叫喧喧。道，门前风浩浩。冷地思量真可笑。笑什么，等闲拾得一颗苏州梨，看来却是青州枣。

九旬禁足，三月护生。逗到功成行满，依前日午三更。龙渊水风恬浪静，獭迳桥雾锁云横。去者自去，住者自住，坐者自坐，行者自行。杖头纵有通霄路，且共扶持折脚铛。

动弦别曲，叶落知秋。大千沙界，一举全收。一毛头上师子，示现百亿毛头。

好供养，好修行。拂袖便去，也不多争。

火冷灰寒炭又无，大家兀坐嘴卢都。冷灰堆里忽豆爆，大地通红火一炉。

觅起处不得，寻觅处无地。见色元来见心，见了元来不是。是不是，镜不照镜兮水不洗水。

法逐心生，心随法变。心法双忘，千化万变。扇子{孛}跳上三十三天，{祝/土}著帝释鼻孔。盏子扑落地，楪子成七片。虽是一期方便，闻名不如见面。

澄潭月影，静夜钟声。不留而照，不待而鸣。而亦离闻绝见，非色非声。

昏沉散乱，莫非本地风光。绝点纯清，正是真常流注。非不非，是不是。差之毫厘，失之千里。幸然无些子事，何须强说道理。

晷影推移线日长，无言童子自商量。虽然不是神仙药，海上传来第一方。

个事本成现，觅则不可见。白圭本无瑕，琢磨乃成玷。执之以实法，空中生闪电。视之以等闲，脚下添红线。若是学道人，好好看方便。莫看仙人手中扇。

集云峰头独立，仰祝圣寿无极。百千甲子春秋，臣僧今日七十，乙酉正月初一。

春风荡荡，春日熙熙。花开笑面，柳展欢眉。处处呢喃紫燕，声声𪾢睆黄鹂。麻三斤，干屎橛，庭前柏树子，遮里见得，全理全事，无是无非。坐断集云峰顶上，大家齐贺太平时。

一夜雨声滴滴，元是檐前雪消。冷地令人忆著，相国寺里芭蕉。

久雨忽晴，心光发明。团团红日，寥寥太清。非特好晒{日良}，亦乃好经营。下秧种粟，桑麻渐青，绿杨枝上晓鶑鸣。长连床上，开单展钵，可煞现成。

至化无方，至德有光。迟日江山丽，春风花草香。玉壶影里劫春长，乾坤独露堂堂。

春山重重，夜雨蒙蒙。长连床上，闭眉合眼，睡到晓钟。心也空，法也空，不起第二念，坐断主人翁。

进无前，退无后。毫发参差，便成窠臼。八月二十五，洞山离查渡。

面前明暗两忘时，莽荡乾坤都不知。到此若生毫发见，依前越国又依稀。

八十余人十七州，相看尽是恶冤雠。诸方有道不肯学，来共山僧作对头。

无影枝头一点春，笑他无地可藏身。黄金自有黄金价，何必和沙卖与人。

西来十万路迢迢，智鉴当轩影莫逃。四海浪平龙睡稳，九霄云浄鹤飞高。

玉树琼林，宝阶银阙。皓若芦花，恍然明月。直钩垂钓，自有金鳞上钩。地平如掌，依旧七凹八凸。

利刀拈起白如霜，可惜无端成自伤。消尽少林三尺雪，古今天地只寻常。

时勤拂拭与掀翻，错莫无端认定盘。点石化为金玉易，劝人除却是非难。

三界惟心，万法惟识。譬如掷剑挥空，莫论及与不及。真不掩伪，曲不藏直。

两岸桃花红欲然，洞中流出自涓涓。仙家不曾论春夏，石烂松枯是一年。

堂堂日用妙无痕，才涉纤毫即是尘。照水银蟾沉夜魄，恋花香蝶醉芳魂。

白衣拜相，平地登仙。是人知有，别无秘传。

万法俱忘百念灰，等闲蓦鼻拽将囘。镜光一照明如日，直得木人心眼开。

语默俱忘非是非，圣凡情尽绝玄微。穿花蛱蝶深深见，点水蜻蜓款款飞。

言发非声，色前不物。当机觌面全提，岂在拈槌竖拂。山河大地，不碍眼光，万象森罗，形端影直。

那下飞来水面浮，却来遮里问踪由。只因回首不知处，一捏通身冷汗流。

一喝当头雷电奔，人闻说亦暗消魂。看来何止聋三日，直到如今海岳昏。

寰中日月，量外乾坤。举起也千差万别，放下也不立纤尘。

南山云起北山云，上界钟声下界闻。遥望众僧行道处，天香桂子落纷纷。

发越朕兆，未形消息。提持佛祖，未行号令。虚空斫额，万象拱听。

声前一句盖诸方，指出乾坤是大唐。但见皇风成一片，不知何处是封疆。

擘开太华，放出黄河。青天白日，平地风波。逗到伎穷力尽，元来所得不多。

东君有令不虚行，三顿乌藤大险生。龙得水时增意气，虎逢山色长威狞。

雨散云收月正明，无端平地鼓雷霆。惯曾坐断乾坤客，唤作窍中蚯蚓声。

吃饭着衣，事事成现。俯仰折旋，一见便见。

当机觌面黑漫漫，且待轻轻着眼看。剔起眉毛才拟议，便为闻见色声瞒。

山花似锦，涧水如蓝。面目现在，谁是同参。

杀活纵横得自由，悬崖撒手觅冤雠。瞎馿灭却正法眼，射斗寒光夜不收。

箭锋相拄，机栝相投。得人一马，还人一牛，更看靴里轻轻动指头。

剑为不平离宝匣，药因救病出金瓶。南方自古清如镜，何必无端用甲兵。

电光莫追，石火犹迟。构弗及处，心不可识，智不可知。

同时照用不同时，权实双行作者知。有得虽然亦有失，还他龙虎自交驰。

量外机，格外句。凡圣迷魂，佛祖罔措。有来由，无本据，声前切忌错举。

阿师昨日赴村斋，几被他人一窖埋。暴雨卒风回避得，也成平地露尸骸。

机夺机，句夺句。觌面相呈，更无回互。棒头有眼，迥出常情，语下无私，如何分付。

同时啐啄不同时，石火电光犹较迟。灯影里行今已会，蹉跎非是落便宜。

人与境空，境与人会。百尺竿头，一采两赛。

即此见闻非见闻，无余声色可呈君。个中若了全无事，体用何妨分不分。

且看双放更双收，有底欢声无底愁。一切圣贤如电拂，大千沙界海中沤。

声前句，格外机。无得无失，无是无非。无孔由来是铁锤。

脱然语默去离微，觌面持来付与谁。荷叶团团团似镜，菱角尖尖尖似锥。

巇崄中平实，平实处誵讹。觌面承当得去，元来用处不多。

暑往寒来春复秋，夕阳西去水东流。茫茫宇宙人无数，那个亲曾到地头。

当阳拈起足清风，似月团团样不同。腊月也知无用处，暑天消得打蚊虫。

上无敌，下无比。拟议思量，剑去久矣。见得亲，用得到。信手拈来，又却恰好。

步行骑水牛，空手把锄头。人从桥上过，桥流水不流。一理足，万事周。一尘起，大地收。机先别有活路，开口不在舌头。

老杜风前得句时，等闲开口便成诗。就中一著没巴鼻，却把馿儿当马骑。

动即影现，觉即冰生。见闻俱尽，视听如盲。

一掬澄潭镜样磨，无风何必自生波。转身纵不离初际，仔细看来较几何。

本无位次，不涉安排。泯然自尽，一种平怀。

平常闲坐与闲行，岭上无心云片生。照镜俱亡人不立，依前日午打三更。

树头金果铁团栾，千圣犹难着眼看。莫谓临机曾掇退，当阳托出已和盘。

虚而灵，空而妙。冷而看，默而照。亭亭雪，没青松，杳杳云，藏白鸟。

洪蒙未判绝疏亲，毕竟难将事理分。夜半正明还不露，金刚脑后铁昆仑。

云重重又水重重，步不曾移到九峰。远涉若还言不易，主人却在半途中。

石女高歌木人和，妙用纵横无不可。三更初夜月明前，开口几人曾蹉过。

白玉阶前金凤舞，黄金殿上玉鸡鸣。正中来与兼中到，昨夜云深月正明。

云藏无缝袄，花绽不萌枝。铜壶漏静，玉户春熙。敢问时人知不知。

天黑云深飞暮鸦，鹭鸶立雪对芦花。幸然不属今时事，句后声前会即差。

内绍外绍，有偏有正。失晓老婆逢古镜。

鹭鸶立雪非同色，明月芦花不似他。若作龙生龙子会，目前一路已千差。

声色无依，见闻不立。渡水问鱼踪，过山寻蚁迹。

动弦别曲古今稀，觌面相呈第二机。祖父不曾离正位，一帘化日自迟迟。

动即影现，拂即成痕。听其自在，万法无根。

玄路绝时分鸟道，见闻泯处涉功勋。何如只么闲闲地，月浸冰壶夜不痕。

形名未立，朕兆未分。全无巴鼻，彻底浑仑。

层层落落影团团，切忌当阳着眼看。直下有无俱不立，白漫漫又黑漫漫。

行也是，坐也是。俯仰折旋，无是不是。

道个炉中无火时，一团冷焰正腾辉。深深拨出一星子，未免翻成节外枝。

寸长尺短，三平二满。觌面相呈，语言道断。

岸草青青得自由，等闲牵着便昂头。通身露地一般白，莫是山前水牯牛。

一有多种，二无两般。钩头识取，莫认定盘。

何须特地弄精魂，摘叶寻枝我不能。固是话头成两橛，不妨同玩雨前春。

觌面提来付与伊，分明此意没东西。腕头有力千钧重，谁道通身是水泥。

一种平怀，泯然自尽。明暗情忘，事理平等。

一杯晴雪早茶香，午睡方醒春昼长。拶著通身俱是眼，半窗疏影转斜阳。

一迹无余万籁沈，峦光月色共深深。谁知尚有些儿闹，龙在霜枯木里吟。

漾漾银河玉宇流，浄如白练冷光浮。老胡一苇踏不着，零落西风断岸头。

集云云外小睡虎，毛色金斑威百步。顶门正眼烁乾坤，等闲亦或生风雨。拂晓出门去何处，衡阳城中访亲故。记之早晚即归来，震雷一喝了此末后句。

春风恶，春风恶，一夜梅花尽吹落。人来话别欲游吴，踏断东南天一角。春风恶，春风恶，八千里外望西川，从前都是错。

金襕之外传何物，应道门前倒刹竿。亘古亘今全提句，好向声前着眼看。衲僧衣钵只者是，汝今已得正宗旨。寄集云单号别传，枚数英才先屈指。忽来告假归清江，窗前梅早春渐芳。一枝横出苍烟外，泉声喷雪岩流香。

洪蒙既判，惠然红日。天地开明，即心是佛。尘沙刹海，遍界发辉。一丝毫头，昧之不得。却须直下掀翻，休为知见所执。受用只此平常，更无玄妙奇特。若是衲僧门下，难免痛棒三十。目今且赠四藤，任便东西南北。回首集云峰，面前青突兀。

道契佛祖，身自康宁。行笃言寡，名香德馨。一尘不染，千里前程。番阳浩浩，集云青青。稳泛扁舟短櫂，西风浪平。

行以德绍，道以时隆。浮薄在彼，端确在躬。衣单下事还一同，道德言行诚明中。语默动静昭日月，折旋俯仰生春风。上人夏在集云峰，倏起湘江归兴浓。庭前索索飘井桐，赤肩担瘦筇。

将谓如来，惠戒三昧。此语虽真，此意未在。正似湘江两半晴，岳面不开云叆叇。一日升天四海明，杖头掀转却头轻。不移跬步到潭城，相逢历历话前程。

本不曾来亦不去，百二十日如是住。昨夜西风忽转头，花开阑畔木犀树。收拾行囊话起单，集云东湖来去间。双桂枝头冷消息，却与荷花香一般。

识得一，万事毕，庆快平生是今日。佛祖单传无二心，生死洞然空四壁。匆匆闻讣来归，不碍独行特立。群峰叠乱青，远水漾虚碧。寥寥天地间，来去有何极，韶华自转春无迹。

十二时中，承谁恩力。俯仰折旋，不须外觅。着衣吃饭，一了便了。开眼天明，是谁不晓。大地沙门只眼睛，丈六金身一茎草。

夫志在谦毋自满，勿以其长跨人短。海因有量天亦聋，人未有德休恃聪。君不见水涸山枯物憔悴，春暖风和蝶蜂至。欲在丛林立此身，学以成其志。

灵妙之机，佛祖莫知。疾则蹉过，迟非所宜。灵在自己，妙在日用。吃饭着衣，一静一动。动静两忘，波停岳耸。

妙觉明浄，元无所觉。如鄱阳湖，秋波不作。亦若匡庐，云平月壑。笠顶西风闲去来，拄杖头边空索索，打碎灵龟壳。

智聪则远，机圆自转。似走盘珠，如万花苑。开落不在春秋，动静不滞去留。云悠悠，水悠悠。天外月如钩，雪峰衮出三个木球。

克期取证，功行已圆。湘南潭北，一月在天。五峰深处，万象皎然。相见不须抚背，痛与肋下三拳，掣风掣颠。

灵觉之初，廓然太虚。𪩘云平岳顶，海月照珊瑚。描不如，画不如，咏不如，一段灵光今古无。元是兜率桥头，三生藏里夜明珠。

道可道，非常道。名可名，非常名。名既非常，如器中锽。道既非常，如日之光。如器中锽，声出于内。如日之光，光照无方。夫如是乃可称有道之者，非独善一身，而达之万邦。

惟道是从，惟心是宗。空即是色，色即是空。梦幻了了，来去匆匆。水中之月，树上之风。作如是观，无塞不通。

了明明了，孤光皎皎。夜永月寒，云开天晓。二浙江山拄杖头，脱略根尘静悄悄。大明当空，无幽不照。如是行脚，行脚事了。百炼精金，由指而遶。

智者必贤，正者不偏。平坦性地，朗我心天。折旋俯仰，诸佛现前。一光同照，万象枞然。

本来面目，善自参详。六般神用，昼夜放光。不须拟议，切忌承当。风前一阵木犀香，金粟花黄。

细行循循，大道坦坦。得处至要，用处至简。从上一千七百人，七纵八横，大机大用。肩上无过担片横版，顶门只具一只正眼。譬如斩一握丝，一斩俱斩，一切尽斩。

云门普，赵州无。二字一义，茄子落苏。提起便会，直入圣贤阃域。声前拟议，未免者也之乎。且听端的下个注脚，俱。

等闲剔出影团团，一一如珠走玉盘。风前灿灿宝光寒，落落谁从转处看。当随机括动，休被眼睛瞒，鱼目光生也一般。天上蟾蜍水底浴，明暗不相干。

万法无根，从何而立。一念心坚，银山铁壁。发大誓愿，大解脱幢。万木生秋风自凉，庭前一阵桂花香。

野鸟山花能说法，茂林修竹是参徒。时常举一个心字，觌面当机见也无。云埋夜月，冰透玉壶。明暗双忘，理事一如，差乎缘木求鱼。

初无允诺，宽著程限。一似跳黄河，尽力要合眼。跳过跳不过，直要横担板。南北天高云淡淡，渔歌秋色晚。

先以放，嗣以牧。两鼻穿，四蹄秃。有阑圈，无拘束。山自青，水自绿。从来饥饱不相干，幻泡影中休碌碌，单单赢得这题目。

惠性忽通，差别无碍。七纵八横，得大自在。向微尘里转浑身，影落五湖云水外。问时人，会不会。明白一句子，卞璧无瑕，骊珠绝颣。

直指之道，义不可传。不立文字，昭昭现前。万里不挂片云，一亘白日青天。声前有意，句后无言。理事双遣也，木头碌碡。

绝毫绝厘，如山如岳。万里高飞，遥空一鹗。见不到处，天涯海角。智不及处，大圆满觉。西风萧条黄叶落，古殿深沈撼金铎，却悔当初赚行脚。

忆昔西山亮座主，曾有虚空解讲语。唤得回头是马师，规鉴丛林照千古。上人学禅不学教，禅教初无二门户。一拳打破太虚空，知音不在频频举。

六年饥饿，半夜痴狂。贫儿拾得锡，赤脚走忙忙。

鳌翔海运，地迥天空。一瓶浄水，五浊恶风。安得众生界具证圆通。

以耳返观，夜涛传别谷之声。以眼返听，甘露散垂杨之碧。所返既忘，观听亦寂。夫是之谓救苦慈悲愿力。

行步轻盈，梳装济楚。示大慈悲，救众生苦。智眼堪怜尽不明，只道篮中卖锦鳞。

篮里清风，手头生活。要将鱼目换明珠，岂是慈悲菩萨。有智慧人，不消一札。

谩说教人学诵经，胸中泾渭甚分明。金沙影里无穷数，散作一滩流水声。

尪羸面孔，蹊跷肚肠。忧愁苦恼，诈病在床。说离生死妙法，一默无双。

九年壁观显家风，半是真诚半脱空。一苇不知何处在，长江依旧水流东。

一笑生春风，双瞳湛秋水。日月拄杖头，乾坤布袋里。弥勒忽然下生，何处寻你。

眼生三角，头峭五岳，三遭瞎棒折馿腰。一喝当空，星斗落错。

穴鼻针，无缝袄。一线红日头，联得似恰好。

离离披披破骨董，补一孔了又一孔。三竿红日透篱边，看来何止七斤重。

巍巍堂堂，炜炜煌煌。佩小释迦悬记，身穿御赐衣黄。人言有德可富，自羞伎俩寻常，萧萧两鬓风霜。

海印发光，昭然如日。曾对大元圣主，默说不二法门。默而说，说而默。中兴大仰丛林，天下第一法窟。见者是谁，石头古佛。

大智洞明，大道坦平。生铁面具，不近人情。云峰日朗，雪谷雷鸣。激起曝腮焦尾，同跃天庭。

上大今已无人，雪岩可知礼也。虚名塞破乾坤，分付原妙侍者。

湖山影里，水月光中。似我非我，朦朦胧胧。两眼平生四海空。

身披御赐衣，名在江湖上。对面忽相呈，全全不似像。雪白眉毛颔下生，仔细看来何止长一丈，也是起模画样。

妙觉圆明，离诸闻见。才涉安排，云遮日面。若言即此是山僧，三尺竹篦如掣电，好好看方便。

松风浩浩，涧水潺潺。白云影里，枯木寒岩。十八高人，行住坐卧，神通游戏其间。龙耳无听，虎体元班。

大虚圆满，妙觉混融。如春化物，和而不同，力不在东风。

通身只是一张口，百炼炉中衮出来。断送夕阳归去后，又催明月上楼台。

千里相寻慰寂寥，未嫌风雪路迢迢。庐山虽好且休去，更拨寒炉话一宵。

根寻到底得星儿，冷焰腾辉是此时。拈一茎茅轻点着，不知烧杀五须弥。

九九八十一，穷汉受罪毕。才拟展脚眠，蚊虫獦蚤出。

且看双放更双收，有底欢声有底愁。一切圣贤如电拂，大千沙界海中沤。

穿云迸石不辞劳，大抵还他出处高。溪涧岂能留得住，终归大海作波涛。

