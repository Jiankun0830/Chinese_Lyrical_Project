无眠动归心，寒灯坐将灭。长恐浮云生，夺我西窗月。

病起启秋匣，素琴生尘埃。朱弦愁零落，古意工徘徊。子期不我至，独上高高台。

褰衣汲灵水，混涤巾履尘。烟霭霁杉竹，澄凝此心神。高僧洒真雨，泽彼寒草春。华月写空印，清霜肃斋身。犹言振金策，归作耶溪邻。

春景欲饶物，客心独优柔。藉兹徘徊芳，彊起寂寞游。新愁来易积，旧欢去难收。步春不得侣，不如步高秋。

行客心如何，借剑为君歌。雨昏山未开，花尽春无多。欲知贫别情，涕泪空滂沱。

楚路接江陵，倦行愁问程。异乡无旧识，多难足离情。落日悬秋树，寒芜上废城。前山不可望，断续暮猿声。

禅径秋苔合，寒窗带雨痕。心真冥自契，句好与谁论。露冷蛩声咽，风微叶影翻。白云如有意，终日在前轩。

想极南溟外，江园草树秋。浮生如寄梦，几夕是离愁。仙馆闲明月，星车背远流。祇应西掖吏，时复望沧洲。

鹤氅轻冠冕，谁人不羡君。松斋秋掩月，石窦醉眠云。远墅灶烟合，寒原驿路分。前行鞭瘦马，余恨暂离群。

住近城西寺，门无俗客登。朝回帘卷雪，吟冷砚生冰。鸟影樽中过，茶烟竹际凝。遥思来夜月，虚阁与谁凭。

行春拥隼旟，十里访禅居。煮茗沙泉白，调琴竹阁虚。致君公望重，对客宦情疏。向夕回轩冕，林僧识佩鱼。

岚霁景初分，溪桥对石门。犬声知远客，烧影见前村。古木秋生菌，空山夜答猿。几因留我宿，静话极诗源。

渐老念乡国，先归独羡君。吴山全接汉，江树半藏云。振锡林烟断，添瓶涧月分。重栖上方夜，孤狖雪中闻。

迢递咸秦路，东风送子游。几程看日落，孤影背河流。古戍烟微敛，遥峰雨半收。行行吟此景，应不念沧洲。

南国山重叠，归心向石门。寄禅依鸟道，绝食过渔村。楚雪黏瓶冻，江沙溅衲昏。白云深隐处，枕上海涛翻。

五峰横绝汉，寒翠倚苍冥。积雪无烦暑，高杉碍落星。碛雪檐外见，边角坐中听。师到栖禅夜，龙湫独灌瓶。

花落前林春又残，舍深苍藓拥柴关。十年霜雪独为客，万里梦魂空到山。溪竹旧怜同性直，岭云终约伴身闲。遥思谢傅多公暇，应遍留题水石闲。

浩也毘尼学，精于玉帐严。蚁酣停扫砌，燕乳记钩帘。茶鼎敲冰煮，花壶漉水添。梦回池草绿，忍践绿纤纤。

千峰耸寒翠，古刹凌秋云。高人敛幽迹，世事何由闻。禅石抱苍藓，祖衣含净氛。有时溪上步，自与鸟猿群。

烟垒沉寒笛，霜空击雕。

