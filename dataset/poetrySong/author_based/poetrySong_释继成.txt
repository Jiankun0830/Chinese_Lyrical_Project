茫茫尽是觅佛汉，举世难寻闲道人。棒喝交驰成药忌，了亡药忌未天真。

昆仑奴著铁袴，打一棒行一步。争似火中钓鳖，日里藏冰。阴影间翻魍魉，虚空缚杀麻绳。

狭路相逢且莫疑，电光石火已迟迟。若教直下三心彻，祇在如今一饷时。

举不顾，即差互。拟思量，何劫悟。兔角杖头挑法界，龟毛拂子舞三台。

鼻里音声耳里香，眼中咸淡舌玄黄。意能觉触身份别，冰室如春九夏凉。

葵花随日转，犀纹玩月生。香枫化老人，螟{虫霝}成蜾{虫嬴}。

一念心清浄，佛居魔王殿。一念恶心生，魔王居佛殿。

太阳门下，日日三秋，从东过西。明月堂前，时时九夏，指鹿为马。

擒虎兕，锉於菟。坐断千圣路头，打破群魔境界。

古路雪深覆，好山云更遮。雁声天外急，游子夜还家。

巫峡山头窈窕女，朝为行云暮为雨。王孙一见空断肠，便作红霞隠身去。

文殊头白，罔明头黑。女子冶容，瞿昙是贼。山僧不犯锋芒，直下并赃捉获。

驾与青龙不解骑，人人尽道阿师痴。烂泥中有伤人刺，三度曾施陷虎机。

