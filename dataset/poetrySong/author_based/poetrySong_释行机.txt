叶落岗头一望长，几茎乔木倚斜阳。曾经巴峻猿啼处，铁打心肝寸断肠。

隔林仿佛闻机杼，知有人家在翠微。及至入门亲见了，元来只是小儿戏。

青蛇提起气腥臊，几个男儿有痛毛。直下血流犹未觉，举头还见铁山高。

东西南北无门户，大地山河不覆藏。今夜碧天云脚尽，一钩月挂几人肠。

珊珊玉骨本玲珑，挂角羚羊不见踪。特地作亭图什么，为怜松竹引清风。

克宾一字入公门，有理难伸笑杀人。隐静不行兴化令，他年谁道棒头亲。

地炉无火客囊空，雪似杨花落岁穷。拾得断麻穿坏衲，不知身在寂寥中。

圆通不开生药铺，单单只卖死猫头。不知那个无思算，吃著通身冷汗流。

仲秋八月旦，庭户入新凉。不露风骨句，愁人知夜长。

