暮雨过寥廓，江天正青苍。列树无残阴，积水有异光。幽虫鸣欲遍，宿鸟惊忽翔。永夜如至公，鉴我吟清章。

遥空雨初霁，深径蝉未鸣。忽品文王弦，若听宣尼声。月色半峰出，秋光四檐清。韵断意转冥，尘心若为情。

达士弦性直，佞人胶辞柔。靳尚一言巧，灵均千古愁。孤蟾魄长在，寒云恨难收。空使湘江水，至今无浊流。

忽起尘外心，迹谢人中境。云去竹堂空，鹭下秋池静。野宿清溪深，月在诸峰顶。日暮立长江，遥看片帆影。

杉窗秋气深，入夜四檐雨。枕冷梦忽醒，独对孤灯语。流萤隐回廊，惊鸿度寒渚。空令一寸心，悠悠生万缕。

重城独隐居，世人寡相识。回塘路寂寥，深径花狼籍。西风思忽生，南泉语还忆。遥山去意长，大江归梦直。日暮立荒原，迢迢望空碧。

霁雨牵野情，孤舟遂兹赏。积水连远空，落日垂万象。岸回云独随，山转泉更响。望望极寒源，由言放轻桨。

蛰鳞伺新春，望极融融归。惊禽别旧巢，念远迟迟飞。吁君腹至业，岁故志独违。心弦世寡听，意鉴古亦稀。出关自荷箧，入秦扣谁扉。埃目若忽失，风雨远渐微。将看吐虹章，冷射仙掌辉。

紫阁浮清汉，高眠称此心。住溪人未识，归路鹤知深。峰晚回寒翠，猿孤发夜吟。霜天独西向，无复梦山阴。

古岸侵烟出，扬帆拂曙星。层城关海日，列树隐沙汀。潮落家遥见，梅香檝暂停。旧峰归计晚，长忆隔吴青。

静室帘孤卷，幽光坠露多。径寒杉影转，窗晚雪声过。茗味沙泉合，𬬻香竹霭和。遥怀起深夕，旧寺隔沧波。

山落云阳外，去程寒接巴。剑江连汉直，栈阁挂空斜。听锡樵停斧，窥禅鸟立槎。旧房春到晚，深径始开花。

剑峰双倚汉，荡桨月中归。潮白岛西出，帆孤岸际飞。香连潭影直，磬度雪声微。几夕□诗坐，相思入定稀。

禅舍因吟往，晴来坐彻宵。春通三径晚，家别九江遥。巢重禽初宿，窗明叶旋飘。住期应未定，谢守有诗招。

官舍仙山里，全家去若归。江声鳌背出，帆影斗边飞。宿馆荷香接，吟亭岛色围。前秋赏明月，况对谢玄晖。

高木坠残叶，关河入远心。嵩游忘楚梦，华近识秦音。塔古悬图认，碑荒背烧寻。几思兴替事，独上灞陵吟。

