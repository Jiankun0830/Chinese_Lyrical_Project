竹里蓬茅掩棘扉，主人诗瘦带宽围。种成苜蓿先生饭，制就芙蓉隠者衣。柳絮春江鱼婢至，荻花秋渚雁奴归。小溪短艇能容我，先向溪隈筑钓矶。

谿南谿北绕清漪，舍后舍前围短篱。九九算来成底梦，休休归去复何疑。添丁见客走赊酒，阿买能书供赋诗。丘壑政非公子事，绮纨当预少年知。

谿桥人度柳青葱，困卧羁孤雪鬓翁。鹭宿烟沙晴复暖，鸡鸣茅店雨连风。早年史册书名节，晚岁燕然妙勒功。急诏凤池归去客，紫宸殿后看鞓红。

向来汤餠泼油葱，思旧所怀惟此翁。日暮楼边梅子雨，夜凉亭下藕花风。凌烟晋室谢文靖，阴德唐朝徐有功。二十年间莲社客，酡颜不是少时红。

