一搥打透无尽藏，一切珍宝吾皆有。拈来普济贫乏人，免使波咤路边走。

飘飘枫叶草萋萋，云压天边雁阵低。何处水村人起早，橹声摇月过桥西。

半生梦想到山宫，此日殷勤兴莫穷。寺在烟霏空翠里，人游水墨画图中。青松夹道晓云合，黄叶满山秋露浓。满眼新诗酬未尽，再来宁愧锦囊空。

不嫌茅把盖头低，为爱平檐野雪迷。自与芦花梦明月，夜寒空误鹤来栖。

田地虚明不受尘，巢中人是个中人。勿言一色浑无迹，月到梅梢亦转身。

出郭二十里，过山三用村。竹深疑有寺，路僻不知门。万木辞穷腊，三峰占落曛。灵源正脉在，惭愧有云孙。

