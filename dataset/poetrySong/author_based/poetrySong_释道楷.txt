吾年七十六，世缘今已足。生不爱天堂，死不怕地狱。撒手横身三界外，腾腾任运何拘束。

刹刹尘尘处处谭，不劳禅子善财参。空生也解通消息，花雨岩前鸟不嗛。

日炙风吹草里埋，触他毒气又还乖。暗地若教开死口，长安依旧绝人来。

死中活得是非常，密用他家别有长。半夜髑髅吟一曲，冰河红焰却清凉。

不是宫商调，谁人和一场。伯牙何所措，此曲旧来长。

一法元无万法空，个中那许悟圆通。将谓少林消息断，桃华依旧笑春风。

老爱依山人事稀，虎驯庵畔怪来迟。寥寥石室尘埃满，不知何日是归期。

数里无人到，山黄始觉秋。岩间一觉睡，忘却百年忧。

