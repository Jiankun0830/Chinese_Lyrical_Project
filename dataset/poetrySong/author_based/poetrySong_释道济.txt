一手动时千手动，一眼观时千眼观。既是名为观自在，何须拈弄几多般。

背倚寒岩，面如满月。尽大地人，只见半截。

一块两块，佛也不怪。一醒两醒，佛也不嗔。一碗两碗，佛也不管。

小黄碗内几星麸，半是酸虀半是瓠。誓不出生违佛教，出生之后碗中无。

惯会饕斋觅主人，身边零钞没分文。谁知撞见真经纪，不遇檀那怎脱身。

平生只爱呷黄汤，数日无钱买得尝。今幸见君君莫阻，再求几碗润枯肠。

昔日曾闻李谪仙，饮酒一斗诗百篇。感君慨赐无悭吝，贫衲何尝出口涎。

自来酒量无拘管，惟有穷坑填不满。要同毕卓卧缸边，告君再觅三十碗。

每日贪杯又宿娼，风流和尚岂寻常。袈裟常被胭脂染，直裰时闻腻粉香。

满库琼芳鬭色鲜，就中一朵最堪怜。恁伊万种风流态，惟有禅心似铁坚。

昔我父娘作此态，生我这个臭皮袋。我心不比父娘心，我心除酒都不爱。

暂假夫妻一宿眠，禅心淫欲不相连。昨宵姑顺君台意，多与虔婆五贯钱。

从来诸事不相关，独有香醪真个贪。清早若无三碗酒，怎禁门外朔风寒。

昔日曾闻洗马池，悠然此景在西溪。风生水面波纹细，日上堤边树影低。水底青天沉翡翠，波中明月浸琉璃。何如花下退朝去，喜看鸳鸯戏石矶。

哑吃黄瓜苦自知，将丝就纵落人机。低田缺水遭天旱，古菓安身着鬼迷。贼去关门无物了，病深服药请医迟。竹筒种火空长炭，夜半描龙画向谁。

几百年来灵隠寺，如今却被铁牛闩。蹄中有漏难耕种，鼻孔撩天不受穿。道眼何如馿眼瞎，寺门常似狱门关。冷泉有水无鸥鹭，空使留名在世间。

小小庵儿小小窗，小小房儿小小床。出入小童并小行，小心伏事小西堂。

亭亭百尺接天高，曾与山僧作故交。满望枝柯千载茂，可怜刀斧一齐抛。窗前不睹龙蛇影，耳畔无闻风雨号。最苦早间飞去鹤，晚回不见旧时巢。

白石磷磷积翠岚，翠岚深处结茅庵。煮茶迎客月当户，采药出门云满篮。琴挂葛弦鸣素志，窗开风拂罢清谈。今朝偶识东坡老，四大皆空不用参。

本是修来四果身，风颠作逞混凡人。能施三昧神通力，便指凡人出世津。经卷无心看，禅机有意亲，醉时喝佛骂天真。浑身不见些儿好，一点灵光绝胜人。

无名一点起逡巡，大厦千间尽作尘。非是我佛不灵感，故要楼台一度新。

极目烟波远接天，红尘疏处结三椽。不忧风景来朝没，只恐水云到晚连。青黛山边飞白鹭，绿杨堤畔泊渔船。悠然此地真堪乐，半是人间半是仙。

包罗万象，性气粗豪。清浄为根，礼恭叉手。通身上缝隙无余，镬汤里倒番斤斗。把得定横吞竖吞，把不定东走西走。宜是山僧嚼破时，泥牛满地频哮吼。

后生后生，忽犯天嗔。前生恶业，今生缥身。老僧救汝，归奉母亲。诸恶莫作，免得祸临。

面黄以蜡，骨瘦如柴。这般模样，只好投斋。也有些儿差异，说禅不用安排。

削发披缁已有年，只同诗酒是姻缘。闹看弥勒空中戏，困向毗卢顶上眠。撒手便能欺十圣，低头端不顾三贤。茫茫宇宙无人识，犹道颠僧遶市廛。

远看不是，近看不像。费尽许多工夫，画出这般模样。眉如扫帚，一张大口。不会非言，只会吃酒。看看白头，常常赤脚。有色无心，有染无著。醉眠不管江海波，浑身蓝缕害风魔。桃花柳叶无心恋，月白风清笑与歌。倒骑馿子归天岭，钓月耕云自琢磨。

每日终朝醉似泥，未尝一日不昏迷。细君发怒将言骂，道是人间吃酒儿。莫要管，你休痴，人生能有几多时。杜康曾唱莲花落，刘伶好饮舞啰哩，陶渊明赏菊醉东篱。今日皆归去，留得好名儿。

几度西湖独上船，篙师识我不论钱。一声啼鸟破幽寂，正是山横落照边。

湖上春光已破悭，湖边杨柳拂雕阑。算来不用一文买，输与山僧闲往还。

出岸桃花红锦英，夹堤杨柳绿丝轻。遥看白鹭窥鱼处，冲破平湖一点青。

五月西湖凉似秋，新荷吐蕊暗香浮。明年花落人何在，把酒问花花点头。

此物生在东海西，又无鳞甲又无衣。虽然不入红罗帐，常与佳人做嘴儿。

一竿翠竹，巧匠批栾。条条有眼，节节皆穿。四大假合，柄在人手。归家放下，并不争先。直饶瓮泻盆倾下，一搭权为不漏天。

唐家哄里闲游赏，妈妈家中请和尚。三百衬钱五味食，羊毛出在羊身上。

妈妈好善结良缘，斋僧不论圣和凡。经资斋衬明舍施，少间暗里送来还。

数枝淡竹翠生光，一点无尘自有香。好似葛陂龙化后，却留清影在虚堂。

你家醤一缸，内有毒蛇藏。若无老僧说，人口俱被伤。

一枝风柳一蝉鸣，画出规模宛似生。莫谓其中绝音响，报君消息甚分明。

来时无一物，去时无一物。若要我衣钵，两个光卵核。

六十年来狼藉，东壁打到西壁。如今收拾归来，依旧水连天碧。

片帆飞过浙江东，回首楼台渺漠中。传与诸山诗酒客，休将有限恨无穷。

脚絣紧系兴无穷，拄杖挑云入乱峰。欲识老僧行履处，天台南岳旧家风。

千章老木冷涵秋，今日重来话旧游。一池寒水浸虚碧，清光莹澈凝不流。中有神龙隠头角，为雨为霖滋旱涸。圣主垂衣风雨调，龙亦安眠在丘壑。人来初不睹真龙，但见金鲫浮沈中。昂头摆尾得其所，我疑便是池中龙。殷勤一语龙听取，汝以何缘堕龙伍。良由一念嗔所生，毕竟难逃鳞甲苦。蓦然直下便回光，愿力资深福寰宇。

道冠儒履释袈裟，和会三家作一家。忘却率陀天上路，双林端坐待龙华。

一个病维摩，无风自起波。富嫌千口少，贫恨一身多。

不契梁王暗渡江，一身无地避惭惶。九年面壁成何事，赚却平人入镬汤。

元是黄梅旧日僧，事师年老气弥增。翻身飏下栽松镢，转步来分照世灯。皮袋假于溪畔女，衣盂付与岭南能。佳声籍籍能长久，雨过淮山碧万层。

平明发余杭，扁舟溯清流。登岸五六里，小迳穿林丘。奇峰耸天柱，九锁岩谷幽。云根立仙馆，胜处非人谋。入门气象雄，金碧欺两眸。弹棋古松下，啼鸟声相酬。羽衣读黄庭，内景宜自修。蓬莱隔弱水，九转即可求。坡翁昔赋诗，刻石记旧游。溪山增伟观，万古传不休。我来吊陈迹，枯肠怯冥搜。执炬入大涤，襟袖寒飕飕。悬崖石乳滴，千岁无人收。樵夫指岩窟，此处通龙湫。方期过东洞，红日惊西投。徘徊出山去，空使猿鹤愁。

何须林景胜潇湘，只愿西湖化为酒。和身卧倒西湖边，一浪来时吞一口。

九里松阴路，青泉映白沙。谁知三伏暑，小草有幽花。

藕荷无数满沙洲。

