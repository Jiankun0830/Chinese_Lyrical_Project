动则万丈悬崖，不动则当处沈埋。千重万重关锁，一锤当面击开。伎死禅和无数，依前似鸭闻雷。

车不横推，理无曲断。若是此花，佛与帝释。

正宗法眼，历古昭彰。大因因缘，此时成现。迅机掣电处密密绵绵，绵绵密密中迅机掣电。更问如之若何，我面何殊佛面。

金乌急，玉兔速，天上星兮地下要。衲僧要透祖师关，劝君拈却面前大案山，自然会得五祖把火入牛栏。

一不成，二不是。三不定，四不可。拗折弓箭，踏翻射垛。

狗子佛性无，韶石不相辜。为君重决破，秋至雁衔芦。

门前石塔子，八白与九紫。方道既分明，免被巡官使。

从上宗门事，直是少时辈。兔子不吃窼边草，象王走入野狐队。若是少林禅，达磨自不会。为甚如此，苦瓠苦连根，甜苽甜彻蒂。

问问不差，答答不错。问答去来，龟毛兔角。

依经解义，三世佛冤。离经一字，即同魔说。

紫罗抹额绣腰裙，倾国风流宛胜秦。玉笛插藏人不见，夜深吹起凤楼春。

不于三界现身意，谁谓维摩谈不二。山空昼永鸟无声，春光不在千花里。

白云山出复山没，寒涧日西还日东。长老不归予又去，唯留萝月与松风。

我不会兮不如你，达磨当门缺两齿。满堂无限白蘋风，明明不自秋江起。

我不会兮不如你，堪笑千花生碓觜。善财谩说百城游，何曾踏着自家底。

溪声广长舌，山色清净身。八万四千偈，明明举似人。

会即便会，玉本无暇。若言不会，碓觜生花。试问九年面壁，何如大会拈华。南明恁么商确，也是顺风潵沙。

云笼岳顶，百鸟无声。月隐寒潭，龙珠自耀。直得石梁忽然大悟，石洞顿尔心休。虚空开口作证，溪北石僧点头。诸人总在这里瞌睡，笑杀陕府铁牛。

通身是口，说得一半。通身是眼，用得一橛。用不到处说有余，说不到处用无尽。所以道，当用无说，当说无用。用说同时，用说不同时。诸人若也拟议，西峰在你脚底。

句亦刬，意亦刬，绝毫绝厘处，如山如岳。句亦到，意亦到，如山如岳处，绝毫绝厘。

黄梅雨，麦秋寒。恁么会，太无端。时节因缘佛性义，大都须是髑髅干。

识则识自本心，见则见自本性。识得本心本性，正是宗门大病。

西天屠子气雄豪，欺负神洲罪莫逃。武帝当头轻一拶，果然提起活人刀。

不是风幡动，天生李老君。出胎头上髪，寸寸白如银。

一语离窼窟，千生出盖缠。夜来风雪恶，木折古岩前。

金不博金，水上洗水。二祖脑后露腮，达磨当门无齿。

生死自怜同室穴，因何中路隔关山。一朝忽得亲儿证，趯踏方知盖覆难。

句下出诸碍，翻身古剑寒。欲明如上事，须是髑髅干。

因我得礼你，玄沙出窼臼，龙门与荐灯后。咄！。

枯树云充叶，凋梅雪作花。击桐成木响，蘸雪吃冬瓜。长天秋水，孤鹜落霞。

落叶归根，铁牛当路。来时无口，索盐得醋。金槌不动落群机，列圣丛中第六祖。

用尽自己心，笑破他人口。八角磨盘空里走，金毛师子变作狗。

赵州庭前柏树子，昆仑眼睛如点漆。笑他法眼谤先师，觉公心苦口如蜜。

不立孤危机本峻，赵州老子玉无瑕。当头指出殿里底，刬尽茫茫眼里花。

赵州放下着，碓觜忽生花。虽然无一事，验尽当行家。

土埋处处铁菱角，半夜经由未觉难。于晓岭根伤中倒，方知行过铁门关。

苍龙带雨离深洞，彩凤衔花入帝关。一句古今无渗漏，祖师不在东西山。

天生白额南山虎，牙爪曾当八面风。月落三更穿市过，痴人投晓觅行踪。

因我得礼你，昆仑卧潭底。虽然浪拍天，身上无滴水。

新年佛法晢真风，笑杀街头贺岁翁。三级浪高何处去，谩将双剑定雌雄。

古人一莫，切忌啖啄。临济权寄库，德山顿萧索。截断佛祖机关，显出顶门一著。子细审思量，分明欠一著。

棒下血淋淋，真𨱎不博金。鸳鸯亲绣出，休更觅金针。

如何是佛，口是祸门。一钱不直，卖与买人。

门前石塔子，八白与九紫。方道既分明，免被巡官使。

堂堂白日上刀梯，任是昆仑眼亦迷。多谢门前案山子，春来秋去泄天机。

江南江北勿同伦，疑了还疑笑杀人。谁信一盘油煠底，古今塞断是非门。

