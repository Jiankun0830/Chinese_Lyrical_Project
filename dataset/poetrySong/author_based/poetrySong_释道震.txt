白云深覆古寒岩，异草灵花彩凤衔。夜半天明日当午，骑牛背面着靴衫。

眼见色时耳便聋，耳闻声处眼无功。朝来不耐灵禽报，树上杨梅似火红。

石人问枯椿，何时汝发华。枯椿怒石人，何得口吧吧。石人呵呵笑，枯椿吐异葩。红霞辉玉象，白玉碾金沙。借问通玄士，何人不到家。

尽道沩山父子和，插锹犹自带干戈。至今一井如明镜，时有无风匝匝波。

吾年八十三，随顺世言谈。不落思量句，谁人共我参。

