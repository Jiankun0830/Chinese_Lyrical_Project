一峰何突兀，不与群峰齐。纵目乾坤窄，回头日月低。

萝居空未久，谁能继其踪。寥寥岩畔月，千古属和公。

风劲萧萧响，露滴个个圆。坐看西山月，浑疑堕我前。

图王争霸业，自古仗戈矛。英风今何在，都成一古丘。

一鉴涵虚碧，万象悉其中。重绿浮轻绿，深红闲浅红。

荒芜行尽处，幽亭聊暂止。带雨策孤筇，登高从此始。

昂空势不已，踞地何雄哉。白云遮不得，依旧山头来。

寒泉漱石齿，淅沥鸣瑶琴。坐来毛骨清，分明太古音。

地僻人居少，林深路转迷。桃花流水细，不异武陵溪。

萧然上方境，人稀知地僻。徒闻古仙人，石上有遗迹。

特立群峰表，危然势不倾。禅心清似洗，坐看月华明。

崖窦乳堪啜，凝眸翠作屏。老禅初定起，山鸟自呼名。

尊者何曾得蕴空，罽宾徒自斩春风。桃花雨后已零落，染得一溪流水红。

