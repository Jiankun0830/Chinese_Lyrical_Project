苍苍岩上树，夜气积而然。念彼人之学，盈科为有源。

莠除苗自长，醅化醴方醇。学至盎然后，眼前皆是春。

正心谨独时，笃实惟精一。克念寸不欺，充然四端立。

明诚道不离，知格无邪伪。中正著吾心，毋为私欲蔽。

揠苗昧所养，乞祭骄其妻。诡遇得禽者，宁无惭嬖奚。

读书本卫道，何以道欺人。古害称杨墨，而今害益深。

斗室安居广，炉香乐性闲。不欺幽独境，无愧两仪间。

芸禾雨苦连，草秽何能蠲。借问司农者，俱云不得天。

克己工夫熟，磋磨日日新。形端仪表正，汤圣自盘铭。

齐家先正己，标准自吾身。动息从心里，规模卫武箴。

修己师曾子，为人谋必忠。信诚交以道，传习熟加工。

时当夏日临，酷暑避无地。唯对碧岩山，清凉又安逸。

南亩种豆苗，苗稀草犹胜。农人费锄耘，凶秽何不净。

种柳护吾庐，无妨隠者居。绿酬一樽酒，青映五车书。

松菊存陶径，弦歌绝武城。江东新发櫂，僮仆笑相迎。

彤云垂四野，六出舞漫天。却笑广文郑，严寒无坐毡。

分种玄都观，移根出武陵。河阳花满县，曾历避狂秦。

栽梅沿屋角，幽趣少人知。雪后月明夜，孤芳吐几枝。

人皆爱桃李，我爱种青松。桃李易凋谢，青松却耐寒。

种竹清无俗，虚心耐岁寒。凭窗风日爽，诗酒可盘桓。

众卉竞春妍，芬芳无彼此。霜寒摇落时，独秀何如尔。

司晨兼五德，曾伴宋宗窗。日攘能防慎，终当免镬汤。

恭己时存养，敬以充四端。唯狂能克念，作圣抑何难。

知止于至善，修身止用诚。五伦止此定，明德日新民。

重色耽沉湎，娱音乐侈华。禽荒迷不返，未有不亡家。

柳塘花坞矮垣墙，帘卷东风砌草芳。天理流行随处见，盈虚伸缩可消详。

蹑屐山行日看花，春前桃李属谁家。千红万紫争妍媚，不似青松耐岁华。

岧峣嫩绿间妖红，碧树琼花潋滟中。一段天机犹织就，宜为宅畔锦屏风。

艳质妖娜放早春，谁教帝主溺初心。椒房一睡才扶起，彻动渔阳鼙鼓声。

娇姿艳质号花王，魏砌姚阶羡紫黄。更有一株何处种，天然标格出扶桑。

画阑倚玉对偎红，娜袅翻阶放艳秾。自笑主人无个事，年年携酒祝东风。

涂朱抹粉吐芳馨，倚架依阑承露新。腻白妖红谁不惜，樽前莫负插花吟。

一种秋容淡素妆，西风吹破几枝芳。琼葩玉蕊金飙夜，疑是梅花入梦香。

夜合朝开秋露新，幽庭雅称画屏清。果然蠲得人间忿，何必当年宠太真。

月窟移来种异常，金英玉糁散天香。年年八月中秋节，赏尽诗翁酒几缸。

金葩玉蘂破寒霜，北径东篱艳吐芳。自惜彊腰翁去后，几人能共对重阳。

傲雪含芳破五花，水村山郭傍诗家。本为金鼎调羹物，寥落山林老岁华。

严寒瑞雪正飘飘，布满乾坤似玉浇。独见墙头倾赤艳，鲜红几朵破琼瑶。

夐出涟漪不染泥，浓妆淡抹总相宜。六郎莫恃人怜惜，君子名称更绝奇。

绛萼累累承晓露，含英蕴质并朱云。庙廊忠梗谁堪比，能展丹心向日倾。

瑶池结实几千春，曾种河阳花满城。若问武陵先日事，相逢俱是避秦人。

雅缀琼林伴召棠，梨花综错影琳琅。惭无廊庙调羹味，莫惜区区弃路旁。

舞翠垂丝夹小桥，春风庭院鸟声娇。自从靖节萧踈后，复许谁人不折腰。

岩谷虽芜松尚存，溪门僮仆伺朝昏。林泉清兴真飘逸，月满轩窗酒满樽。

放鹤空庭竹似宾，轻风晴日绿筛金。幽人宁使食无肉，不可轩墀少此君。

种竹为垣护草堂，面山临水纳幽芳。从容泉石无牵绊，不似从前志庙廊。

池塘高柳噪新蝉，庭馆秋风初入弦。抚罢瑶琴金井畔，不堪梧叶落翩翩。

夜合花开放晓晴，凉飙新爽小池亭。幽人雅称林泉兴，弄月吟风乐更清。

银河东达鹊桥西，织女牛郎会晤时。才得欢娱又离别，相逢拟待隔年期。

晴空光溢玉盘鲜，银汉斓斒斗柄旋。此夕共为攀桂问，姮娥著付与谁先。

浓淡霜林入望中，天工施巧染秋容。秋容犹胜春光好，翠叶烧丹绿树红。

寥落园林度小春，枝头橙橘摘黄金。蟹螯樽俎新豊美，剪烛连宵忆故人。

炉煨榾柮雪煎茶，松竹环居耐岁华。窗外玉梅疏弄影，助人诗兴两三花。

耸翠摩苍列画图，彤云作雪满天铺。青山莫谓长无老，一夜飞琼尽白颅。

谁掇孤根墙角栽，天然秾艳衬瑶台。岁寒松柏如相问，一点丹红雪里开。

飘然六出舞长空，四顾楼台玉砌中。却被两般来点破，鹤呈丹顶树头红。

桃花涧底频垂钓，蓼子滩头稳系舟。取得鱼来换美酒，清风明月兴悠悠。

木美牛山斤斧息，烂柯林下度长年。有时岩底问渔者，利害相论理豁然。

黄鹂语后麦初熟，鸿雁来时稻正香。但获新仓丰稔足，床头新酿酒盈缸。

牛背日高方睡熟，横吹短笛不成腔。毛球打罢归来晚，古木寒鸦又夕阳。

小隠楼台绿树中，藕塘花艳散香风。纶巾羽扇薰风坐，逸兴飘飘迥不同。

阅墙兄弟不相容，尺布犹怜尚可缝。让位介然如弃屣，盛哉至德厚无穷。

名称大孝世之难，袄絮芦花岂耐寒。宁使一身甘冻死，肯教三子受衣单。

恻隠殊无一念仁，谁能推食食王孙。纷纷天下奇男子，不及淮阴一妇人。

折槛当年世丈夫，上方谁肯借昆吾。虽然未克诛奸佞，万古人臣可范模。

坑士焚书已促秦，前途覆辙又因循。范滂一命何须惜，可叹颠危汉室倾。

南阳高卧隠人龙，出处躬耕莘野同。讨贼祁山声大义，至今史册播丹忠。

管仲尊周昔相桓，当年文若附曹瞒。匡朝宁国言虽正，始比高光孰发端。

西北楼船烈焰中，周瑜于此破曹公。孙郎不是刘豚犬，百万兵消一阵风。

曹操师模司马昭，镕成成弑济君刀。恢恢天网原无漏，报施何曾差一毫。

春秋大义经中史，司马当年失董狐。昭烈本为炎汉后，何书僣国列于吴。

乌鸟私情虽孝恳，谀人藐主岂忠诚。堂堂大汉天潢派，何必陈情以伪名。

石头城下炬烧寒，司马东来骨肉残。可惜六朝花粉地，年年风雨草漫漫。

南国山河不易图，投鞭欲使断江流。骄兵百万填淝水，狼狈归来国已休。

唐世闺门少谨严，三纲浊乱有由然。晋阳挟父私宫妾，巢剌王妃不可言。

唐代司晨有牝鸡，灭残宗室殆无遗。若非仁杰擎天力，李鼎将移属武媚。

倾国娇容启色荒，能移帝主堕三纲。荔枝嚬笑虽甘美，马践嵬坡促命亡。

尽职倾忠世所稀，舍生取义重伦彜。昭昭名节标青史，万古流芳天下奇。

笔端文彩辉星斗，怀抱诗豪泣鬼神。超迈英才贯绝世，明皇宠异贵无伦。

世降文衰失正儒，韩公卫道辟杨朱。诚通衡岳开云阵，义信遐荒化鳄鱼。

能询天宝乱从生，林甫专权罢九龄。刺史权才除柳泌，金丹燥发命随倾。

竭诚佐理奖言司，先正君心帝者师。举荐不为盲宰相，尽供乃职日孜孜。

辅主中兴划懋功，削平僣叛一循公。自怜党起群邪进，王业萧条不克终。

燥发金丹柳泌诛，长生妙药已成虚。穆宗心眼何昏惑，不省张皋覆辙书。

丹扆六箴真药石，童君不饵夭天年。宴游亵狎比群小，灭烛筵边血溅鲜。

耻为凡主冀明良，摈出贤才事可伤。若用刘蕡救时策，何须醇酒烂霞觞。

贤良策举厌刘蕡，报献徒悲自比伦。直疏李邵言不用，宁从甘露祸金门。

祖宗疆域陷西戎，得复来归悉怛谋。不受生降唯守信，死年褒赠复何忧。

长生妄诞诳愚言，覆辙前途不自悛。若饵金丹人不死，北邙青冢尽神仙。

歇后诗人何志诚，自量心迹甚详明。世多觊窦穿窬者，对尔宁无愧赧情。

握兵定策擅朝权，天子门生任劫迁。教党愚君为得志，他年类灭是谁愆。

弑君杀父乱纲常，弟戮其兄促灭亡。上下交征仁义绝，背违天理应难昌。

父礼契丹输左衽，尊夷割地表称臣。降戎借势冠裳倒，万古春秋一罪人。

石晋尊夷取帝华，如何两世覆邦家。杀胡林下天还报，剖腹盐心归帝羓。

历代成规知谨守，五朝八姓诰封新。改辞易面何无耻，视古夷齐不愧心。

