东方千骑拥朱轮，衣锦归逢故国春。莫向西湖恋风月，鸰原知有望归人。

藏室委蛇咏素丝，春风初动万年枝。如何愁叹无行路，却似袁安卧雪时。

春雪唯添鉴里丝，慵将泪眼看花枝。{般}跻伏枕呻吟日，枉过还家一笑时。

儒馆优贤盖取颐，校雠犹自困朝饥。西邻余禄无多子，稀薄才堪作淖糜。

春雪严凝暖未回，围炉犹拥已燃灰。明朝知是长斋毕，准拟冲泥踏水来。

春雪京城一尺泥，并鞍还忆蒋征西。碧幢红旆出关去，一路东风送马蹄。

不论埃壒与涂泥，封印还家日已西。岂比元戎碧油下，貔貅绕帐马千蹄。

秀色四时好，探春来此亭。花初拥槛发，山晚与云青。得鲙严陵濑，评泉陆羽经。欢余不尽醉，鼓角限重扃。

楼曲开三面，山重合四围。溪冲朝霭出，帆并夕阳飞。芳杜供春望，晴云渡袷衣。樊川犹未识，清兴莫忘归。

苒苒郡城东，穿云入几重。已穷难上路，才到最高峰。竹老龙孙瘦，泉甘马酒浓。何当来漱石，安稳饱疏慵。

帘影隔朝暾，云低昼尚昏。山形分歙翠，溪色到江浑。日尽天垂幕，歌余酒满尊。栏干不堪倚，归思断乡魂。

遥派落天潢，分崖射璧光。山从千古润，江得一源长。风雨无时作，珠玑满谷量。淄渑欲谁辨，愿借易牙尝。

除戎问边锁，谋帅系国体。遴简出丝缗，光华建旌棨。威谋重兼济，垢玩当一洗。游刃无全牛，岂复论肯綮。勇猛不为边，九伐秉周礼。行期凯歌还，宸廷聊聚米。游从惜暌离，合醵置甘醴。灵囿郁敷腴，天潢湛清泚。偕赋踵前修，银钩閟方底。从予轻若飞，吾方惭七启。

鉴湖清泚对胥山，两地相望一水间。共佩天涯太守印，犹联丹陛侍臣班。君方白傅才何愧，我比微之思苦悭。莫把旧诗犹见诧，繁雄未必胜清闲。

应真飞锡霭灵踪，智者遗杉尚灌丛。宝构迥临清鉴上，妙莲高擢污泥中。甚深秘藏资谈席，最上真乘振祖风。嗟我拘挛犹未历，坐驰神爽愧兴公。

幻泡昧空色，真梦迷黄邱。宦学类狂走，尔来三十秋。齿髪非他时，岁月不我留。古刹插乱石，蛰龙蟠霞湫。天人大导师，驻锡今白头。安住善护念，晚节非沉浮。昔尝同出处，未用相劣优。权寔分二乘，股肱均九流。今知搅搅者，讵得逍遥游。从兹许礼足，尚可治幽忧。

辩才天人师，一意演说法。犹如一雨倾，药草皆萌达。瓮盎及湖海，各观天一月。以是度众生，报身随数灭。旧龛留香灯，想像瞻华髪。应供无时穷，龙渊莫之竭。

天禄图书府，芸签岁曝频。翻经穷藏室，赐会集儒绅。顾陆高标好，锺王妙入神。司无椠俗吏，来预石渠宾。

烈士由来不徇名，西南万里不留行。熊罴训整屯千计，尊俎雍容镇百城。阃外使华新报聘，山西家法旧论兵。封侯富贵须由命，请访沈冥卖卜生。

隽庭鸳鹭集珍丛，病翮摧颓下九门。罪戾我惭非昼锦，回翔公亦暂朱轮。龚黄政化知应尔，夔契谋谟想自存。

武侯千载有余灵，盘石刀痕尚未平。巴妇自饶丹穴富，汉庭还负碧砮征。雨经蜀市应和酒，琴到临卭别寄情。知有忠臣能叱驭，不论云栈更峥嵘。

来逢采石连江雪，坐见齐山拂槛梅。惆怅佳人隔烟水，碧云空谷未归来。

一来亦甘草，无使君子疑。

敢云霹雳手，且免鹘鹭蹄。

梦泽盘山长卿赋，朱栏流水牧之诗。

衰迟犹许望光尘。

碧玉簪长生洞府，黄金杯重压银台。

列圣公规修盛典，万方和气助升烟。

