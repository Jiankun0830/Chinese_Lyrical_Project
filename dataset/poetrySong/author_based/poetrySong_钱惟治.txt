阁，阁。雕镂，彩错，簇明霞，攒丽萼。玉女窥牖，飞仙捧铎。沉烟燠宝香，媚水涵珠箔。千山蓊郁晴霁，万井喧填晓郭。登临徒倚傍琼栏，满目春光煦寥廓。

阁，阁。般斤，郢作。木从绳，工必度。华饰藻绘，密施榱桷。明蟾代宝灯，瑞雾为珍箔。栏危似倚高穿，梯回疑空碧落。有时闲上瞰人寰，自谓禽中腾一鹗。

春城满望，晓阁闲登。尘销霁景，定出真僧。人怀远思，槛凭危层。因圆果证，胜境斯兴。

圣主钦崇教，千光显绀容。映云窗倚暖，笼月箔花重。浄刹香风远，危栏碧雾沈。胜因良以咏，华阁一斯逢。

碧天临迥阁，晴雪点山屏。夕烟侵冷箔，明月敛闲亭。

袅霞披迥殿，香雾拥轻帘。晓花歌静院，芳树捧晴檐。

