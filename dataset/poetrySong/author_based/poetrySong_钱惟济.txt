清䜩夜何其，南亭露欲晞。蹁跹霞袖舞，潋滟羽觞飞。镂楶摇花落，金珰照月辉。瑶光未西落，休赋醉言归。

蘋末风休飞阁深，亭亭日御渐流金。火云接影横银汉，水鸟无声下翠阴。渴想孤山同饮露，烦思楚殿独披襟。柘浆粔籹都无味，卫玠清羸欲不任。

穹窿台岳压重溟，中起青鸳接福庭。新好天花对雨坠，清凉甘露隔宵零。金绳界道连飞布，碧树周阿绕翠屏。异日功成解缨去，伫期同撷五芝馨。

枢府多年识相毫，又飞镮锡出神皋。霞标起处瞻鸳刹，风信平时过鹭涛。月露空蒙迷桧檝，天香芬郁湿兰袍。道猷法窟从兹始，应叹吾生空二毛。

峣阙翚飞河汉傍，勾陈遥认赭袍光。九枝火树连金狄，万里霜轮上碧珰。匝地行车珠网细，照光晨燎紫沈香。祇开鳌岭神仙客，再拜云边捧寿觞。

凤箫通碧落，星石辨灵源。

庭下焚香连宿雾，林间鸣佩起栖鸾。

晓陌壶浆满，春风骑吹长。

