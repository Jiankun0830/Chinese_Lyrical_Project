文龙竟复老污池，一笑应从造化期。环顾室庐无长物，流传人世有新诗。殷勤池上相从处，凄怆床前永诀时。更有后来贤太守，溯风犹解挹清规。

招邀风月须坡叟，管领江山属漫郎。更筑危亭依巨石，愿从二子老沧浪。

昼揽群芳博物华，夕披众说聚萤车。花来北固无新唱，诗到西昆有故家。乡里孝廉流泽远，弟兄科甲搢绅夸。盍归史观开群玉，徐步词垣判五花。

