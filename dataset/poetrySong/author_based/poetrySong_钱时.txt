丹桂孤芳众木间，枯枝蠹叶苦间关。古来群枉难为并，培植灵根得等闲。

竹迳阴阴曲透墙，岩花相倚弄秋光。颓檐坏砌无人到，不废西风满院香。

黄花弄影日婆娑，一夜秋风百感多。门外红尘深几许，老夫今日坐冬窝。

满窗融日育天和，个里还来着到么。多少世间闲落索，老夫情绪只冬窝。

两桂扶疏岸碧塘，半年不到便荒凉。秋风一扫闲缠绕，放出金花自在香。

梦破幽窗午漏长，岁寒心事只寻常。一声谷鸟穿林出，数点梅花满院香。

山翁何处是便宜，正是晴窗睡足时。庭户无人春寂寂，入帘幽鸟语高低。

山翁何处是便宜，正是冬窝独坐时。不是惺惺强无事，实无个事可思为。

山翁何处是便宜，正是池边独立时。一饷柳风轻拂面，婆娑斜日弄金丝。

山翁何处是便宜，正是凭栏晚眺时。忽地小桃当面笑，著何言句可酬伊。

山翁何处是便宜，正是西郊散脚时。天地春风和气里，绿杨堤上瘦筇枝。

山翁何处是便宜，正是溪头雨足时。水鸟傍人飞又去，一湾新绿遶长堤。

山翁何处是便宜，正是吟边得句时。长向升平风露里，满天和气属吾诗。

山翁何处是便宜，若个便宜合属谁。千古英雄夸好手，到头都没个人知。

毫分缕析较便宜，若个便宜总不知。总是自家家里事，十分明白十分疑。

春到人家齐上冢，纸钱蒿里白皑皑。獭鱼豺兽难磨灭，岂是师门学得来。

蜗角封疆几废兴，壶中日月尽分明。世间多少不平事，只有心平处处平。

一分事实一分人，痛惜无人认得真。终日呶呶饶吻燥，不曾回首自家身。

对河车马夜枰棋，活路经营尽入思。虑患谋身每如许，不应容易落便宜。

覆雨翻云着一争，分明死地要求生。如何自有转身路，苦向人间险处行。

伏险藏机深复深，旁观袖手独沉吟。忍将局上闲棋子，碍却怡怡兄弟心。

怡怡夜语自天和，棋罢令人感慨多。同室不须分楚越，萧墙何事动干戈。

临池绿树阴阴合，入竹黄花颗颗新。世外别无安乐国，寰中真有太平人。

昭如揭日莫生疑，万变纵横用者谁。会得有言犹是病，向无言处更深思。

霜中老柏无时事，岩下孤云自岁寒。西院木鱼东院鼓，冬窝客子正浓鼾。

倒植盘梅已反常，无端更接杏花芳。东君可是能时样，姑射山人也艳妆。

老眼山林自是宜，卧龙春晚夕阳迟。芒鞋竹杖经行遍，绝胜篮舆喝道时。

干戈五纪乱如烟，吴越生成八十年。遗像尘昏碑露立，三间败屋独萧然。

春风亭馆久生埃，不见花开知几回。日日登山君莫笑，山翁不为海棠来。

天机云锦拂檐牙，多少工夫到此花。恰莫匆匆等闲看，无边春色是吾家。

东风卷地起氛埃，山隠看花日几回。草草杯盘携社酒，今朝兄弟肯同来。

羊肠世路尽聱牙，不碍庭前满树花。回首野棠思鄂韡，未妨时一到山家。

笑指岩前石怪奇，几人来此认桃溪。回头便是桃谿路，莫向儿曹指处迷。

客梦东华整十旬，托君行帐梦中身。邸楼万核风号动，不受人间一点尘。

市声朝暮过楼栏，喧得人来不耐烦。寂寞山前闻叫卖，如何不作此心观。

箫鼓分明搅夜阑，山翁和月倚栏干。儿童争噪梅花烛，不解将花仔细看。

忆得儿时三五夜，人间此乐有涯哉。不知节物将春去，只道春随节物来。

紫菂擎秋翠叶干，骈头{角戢}{角戢}尽团栾。急难原上高飞翼，独把霜枝了岁寒。

蜀阜山头老钝顽，白云深处小凭栏。头头总是侬家事，可笑游人作景看。

紫溪镇遏旧朱门，满地芃芃欲断魂。当日告身今故纸，独遗眢井付诸孙。

井边高下拥衡茅，问着人家尽姓饶。解道银青是吾相，编篱拉刺手如骹。

见说当年老比丘，茶毗一臂作重修。山头宝叔成新塔，泉下应贻父母忧。

誓酒应须立志坚，波流逐逐岂其然。一时感慨无难事，老叔今逾四十年。

一枕寒江浪拍天，更添急霰打船舷。人间有底风波恶，不废山翁夜熟眠。

尧夫花看半开时，花半开时春正肥。此日老夫无拣择，殷勤直到看花飞。

看花恰莫厌离披，花到离披亦自奇。不是老夫无拣择，春风无日不花枝。

百不如人此老身，老身何必要如人。等闲花草随宜种，多在山中住几春。

一毫头许便争衡，蛮触寻兵决死生。山隠等闲收至宝，却无人共老夫争。

说是说非无了时，到头谁免堕危机。满林春鸟高低语，终日不闻人是非。

玉藏顽石藕出泥，物以质就知者稀。世间毁誉苦未定，楮君不言公是非。

满地槐花有底忙，我无题目可商量。呼童遍洗庭前竹，冷眼相看到雪霜。

榜帖虚传哄里闾，聚门如束散如驱。莫言此个无端的，世上浮名总是虚。

曲径方池竹几竿，诛茅脔石要谁看。王侯第宅连云起，无此闲亭号岁寒。

万间金屋苦嫌少，六尺茅亭宽有余。意惬即为真受用，世间荣谢不关渠。

得便宜是落便宜，几万人中有个知。此日冬窝无事客，埋头更学十分痴。

白玉壶中春淡淡，小梅枝上日晖晖。何心更问世荣辱，有口不言人是非。

兰畹梅林事未阑，瑞香那复夜团团。东君动是经年别，每到花开仔细看。

一把寒茅四柱亭，客来只道省经营。虽然受用无花巧，五十余年造得成。

箨龙罗立已斑斑，亭鏁梅阴翠屋间。王母飞轻频拂水，黄公声远暮还山。

无窗无户四边空，月透疏林水透风。砌下嚘嚘鸣蟋蟀，细论心曲可山翁。

森森多愿长琅玕，相伴山翁老岁寒。雨后箨龙添几许，儿童欢喜报来看。

弯弓稍稍舒双肘，圆竹频频运两骭。觅得养生书一卷，只留梁上不曾看。

笋入栏干曲透茅，青琅玕脱紫文苞。晚来拆草验生意，一夜能添二尺高。

生疏只是自生疏，志若专时定不粗。世事从来不两大，莫教错了用工夫。

元自与山无半面，昔人诗里旧相知。西风吹上千岩顶，竹杖芒鞋住几时。

朔风吹玉满天涯，旷望平林处处花。袖手冬窝无事客，不分疆界是谁家。

入夜同人为我来，旋寻香味小衔杯。满堂和气虽云乐，怕有人间暖未回。

老生便作老生涯，不羡漫花顷刻花。身在山林心在国，太平风露是吾家。

生平忠胆上摩天，两鬓如丝山水缘。欲向翠微穷望眼，淮山无数锁春烟。

春到花朝花未多，小梅才作玉婆娑。东君不是恩光薄，无柰霜欺雪压何。

万竹中通两牖虚，红尘炎暑不关渠。幽人日用底难办，一榻午风清有余。

岁华冉冉走尘沙，望着家山便仙家。竹所夜深风戛玉，道人消坐共梅花。

草迷三径绿芊芊，可是山翁懒得便。直自酴醾花去后，不曾行到大门前。

湖边车马日提壶，有眼何曾识野蔬。肯为饥羸忘肉味，孰云医国世间无。

古貌臞然一病翁，胸中戈甲气如虹。子房元凯能骑马，破贼红旗未足功。

虎视关河指日平，东松岭路小提兵。奸臣误国英雄死，千古遗碑夕照明。

大麦新炊苜蓿盘，一壶春酒小团栾。金丹九死生灵命，莫作寻常粝饭看。

冬春饿骨委寒波，宿麦离离柰尔何。此日一餐虽志喜，愧无膏泽汗颜多。

翠蟾戛戛闹黄昏，反手为妖覆手祥。明月夜光遭按剑，可怜箕子学佯狂。

呼童夜半一杯汤，盎盎天和入肺肠。咽正滑时即挥去，人间此意细思量。

顷刻苏枯不费工，老夫何苦卧龙公。萧萧金凤枝头雨，一夜花开无数红。

自是无人别是非，何曾此外更精微。一门济济今成俗，政要回头悟指归。

一念能回百念非，直须端的道心微。暮春曾点缘何事，千古寥寥独咏归。

溪山回首昔人非，賸喜文峰拥翠微。尊俎笑谈春满院，不辞和月夜深归。

万事浮云过眼非，人间真乐尽稀微。从今一笑春风里，未用吹箫月下归。

可怜绳墨窘韩非，说着神仙到紫微。办得一双无事眼，玉梅枝上看春归。

千差万别总成非，谁解回光到隠微。大路迢迢平似砥，欲归谁不遣君归。

自心自过自知非，痛刬根芽事眇微。个里工夫真切己，百年羁旅一朝归。

一扫从前万虑非，寒光冷照发幽微。乾坤总在冰壶里，不费壶公日暮归。

说着冰壶事已非，此时消息我知微。游云断处千山出，夕照明边一鸟归。

良会难逢万事非，弥旬缱绻思清微。家山一夜梅花发，月霁风光夜欲归。

四十年间梦已非，论文谈道意方微。愿言着眼羲皇上，南北东西莫浪归。

不着人间一点非，言言讲切到深微。江头送别元无别，自是令人不忍归。

休论人是与人非，会得观心过亦微。泛滥此生长似旅，天寒日暮是谁归。

浑然天爵本无非，过眼荣华亦已微。忆得古人诗一句，锦城虽好不如归。

耻过如何更作非，观心须识动之微。一朝透脱无疆界，处处吾家不用归。

雾霭溟蒙山缥缈，江波浩荡雨霏微。头头总是吾家事，更要回归定失归。

尽道今年岁运恶，谁知岁运不关渠。一斋深处深深坐，老眼如灯照古书。

尽道今年岁运恶，谁知最好是今年。夜光明月反散落，遗稿一朝成巨编。

溪山闲袖经纶手，畎亩能忘康济心。霈泽自天难出位，空惭有问到云林。

世态炎凉反复易，交情贵贱死生殊。双眸炯炯碧天阔，霁月光风夜读书。

万竹林端满树春，略无一点世间尘。年年相见年年好，转觉梅花是故人。

賸觉工夫通草圣，略无闲暇问花神。国香早是将春到，也趁梅花候主人。

一自梅边惹著春，山川草木顿精神。晚来风起香无际，认得香根有几人。

青梅如豆叶如钱，尚有余花一颗圆。应笑东君大时样，冰霜冷眼看春妍。

海棠初绽锦成林，多少人间富贵心。隽永一灯论语课，萧萧风雨夜堂深。

野花啼鸟日初迟，拂面和风酒一卮。草草山房终胜俗，堂堂春色易成诗。

莫道溪山阅世长，溪山今古几兴亡。金丹大药皆虚妄，别有长生不死方。

莫道壶中日月长，壶中日月只寻常。乾坤今古无穷妙，是我庭前一草芒。

平波漫漫拂垂杨，野草幽花满路香。杜宇初啼春未老，又扶山轿过南塘。

姑射山人玉雪肌，是谁污作醉西施。草间天艳无人识，不到花开总不知。

单衣轻箑晚徘徊，嫩绿深红锦作堆。杨柳溪头风力软，腾腾飞絮过墙来。

断雨暂提苍玉出，游云忽卷画图归。须臾变态无穷妙，更著双双白鹭飞。

老梅临沼绿阴阴，一朵荷花透入林。不比世间红粉面，结交真有岁寒心。

老夫身世尽山林，门外红尘没膝深。有底一般闲快活，光风霁月夜论心。

纷纷门外走红尘，底是人间快活人。未判两仪先太极，直须端的自家身。

焕章飞报下徽州，英烈将褒二字侯。千古沉沉黄壤骨，一朝提上碧云头。

胡尘明越连焦土，海道温台暂翠华。西溯涛江渠叵测，不知豪杰起山家。

长驱席卷蹑遐踪，蓦地桐江一扫空。北走天骄吾事了，归来袖手敢言功。

中原赤子帝王州，坦腹何时缚蔡酋。闻道铁衣寒彻骨，边臣应赐紫茸裘。

虽然袖手老山林，禹稷颜回共此心。但得有生皆挟纩，不妨闲抱岁寒琴。

尘昏京洛走胡雏，高卧东山旧草庐。莫向老妻夸不免，诸陵回首正关渠。

痴子纷纷随物转，真能转物万中无。寒烟一阵江村晓，谁识人间造化炉。

尽觉山中日月长，何心更梦白云乡。池塘夜滴梅花雨，默坐占城一瓣香。

病体今朝尚怯风，北窗深坐思融融。莫言袖手无勋业，顷刻窗间救十蜂。

爱物仁民不两途，吾心到处是工夫。今夫天下为民牧，一日能全十命无。

春网琴高长藋茅，宣城风物賸浮夸。蜀溪岁岁桐鱼上，堪恨无人唤药查。

大药真成九灶火，小鲜何事一杯羹。终然不免名为累，岁岁琴高入鼎烹。

花头巡检骂贼死，蓬首女儿骑虎号。安得邦人百世祀，巍巍忠孝配颜曹。

秋暮如京岁暮还，春来更堕药瓢间。眼前有底闲风月，忍得经年不上山。

弹指经年别彼阿，庭前庭后绿婆娑。虽然陨箨无人扫，老木修篁古意多。

句里论工非得句，弦间觅趣未忘弦。忽听檐外敲风玉，三代遗音妙不传。

的然同德定同声，鼓瑟吹竽尽未平。悬玉两窗非有约，如何风动一齐鸣。

读罢羲经笑倚空，蜀溪谿上蜀溪翁。诗成断雨流云外，人在光风霁月中。

岩花不趁中秋约，篱菊齐供九日看。冉冉隔墙风不断，夜深和月倚栏干。

秋风雕鹗刷天涯，有底男儿只恋家。病后暂收文字眼，焚香清坐看黄花。

碧玉枝头玉露漙，风霜晚节要人看。生香正色殷勤意，肯入冬窝共岁寒。

金粟蟠心玉作团，渊明千古寄高寒。苦无嘉客同清赏，终日凭栏尽自看。

山翁尽惯卧山云，夜漏无声梦境平。舟近谯楼眠不稳，却嫌更点太分明。

奏稿倘能安国步，投荒何敢爱家林。双湖万顷湖天月，长与先生照赤心。

不到垂虹十四秋，聊倾卮酒酹沙鸥。蹄涔一勺闲风月，老眼关河万国愁。

归老园林事已休，无端淮水作鸿沟。堂堂百战平戎手，肯向沧浪把钓钩。

莫倚危栏学冻吟，英雄到此泪沾襟。纷纷只解毛锥子，毕竟何人办赤心。

谭兵谁是古君子，说易难逢大丈夫。风月岁寒双塔夜，一卮清露世间无。

春入桃村烂熳红，纷纷来觅武陵踪。武陵不在千山外，只在先生一笑中。

白云深处锦成堆，游子逢春定一来。会得四时春不断，桃村何日不花开。

处处桃花处处村，盎然天地一家春。不须更踏桃村路，只要桃村见主人。

咫尺元宵賸放灯，翠红多少九衢尘。梅花不解新时样，初破风前一点春。

本自光明不费灯，个中元不隔微尘。如何曾点归来后，千古无人解咏春。

五季干戈满地讧，山川草木亦酸风。如何偃蹇梁朝桧，独寿中吴雨露中。

光风霁月瑞香盘，岁岁元宵锦作团。春到山家今几许，不妨邻舍借花看。

一转船头便是归，蓬窗初煖睡偏宜。略无梦到华胥国，枕上听歌圣宋诗。

除却周人孰与归，纷纷装点入时宜。豳风七月今谁嗣，不补君王不是诗。

风扫痴云作嫩晴，展开花柳一堤春。山山啼鸟如相识，飞向蓬窗认主人。

喜见家山喜见晴，乾坤都属舞雩春。家山自是山无数，认得春风定可人。

江边犊子喜新晴，草软沙平满意春。自食自眠渠自乐，不消多费牧牛人。

沙汀芳草几阴晴，纤板横拖百丈春。不解扁舟泛沧海，长年只作打滩人。

京尘满面更新晴，暖得人来分外春。手掬温泉聊一洒，先生元是出尘人。

郊原几度踏春晴，此日空山草木春。泪尽两行悲不尽，眼前安得见斯人。

晓出钱塘趁好晴，五花云散马蹄春。湖边此日诗无数，不属推敲觅句人。

少日诗如雨不晴，恨无题目可酬春。今朝到却西湖上，无奈诗何尽让人。

蛙声两岸夹溪流，漫漫澄潭夜进舟。火照寒沙翻作白，直疑浮雪满汀洲。

火照寒沙雪欲流，恍疑身在剡溪舟。蚩蚩横目无真色，刚道神仙在十洲。

道眼昭昭洞九流，此心天地一虚舟。浮云得失关何事，要识梅亭对柳洲。

莫问清流与浊流，向求胡越有同舟。光风霁月无人识，掉臂行歌宿莽洲。

生身不作第三流，肯作坳堂一芥舟。时止时行皆正位，孰云吾道付沧洲。

一路悭悭五日晴，晓来烟雨又笼春。蓬窗只是添诗句，烟雨何曾恼得人。

翻手飞帘拗作晴，重重放出锦溪春。东君于我故青眼，天地中间有此人。

舟著滩根半雨晴，何须争浪苦争春。抛从漫处平平上，绝胜从前弄险人。

风吹白浪十分晴，晚泊青溪二月春。千里客心归最急，可无杯酒唤同人。

溶溶泛日桃溪浪，濯濯抛风柳岸春。天地十分和气里，此时无语倚蓬人。

吟风吟雨又吟晴，春满诗囊不负春。一韵到家三十首，人间有底等闲人。

满路敲金插彩旗，此时心事即良知。回头肯向慈庭用，念念吾亲定不欺。

奔来衮雪夹中洲，声撼危栏趾欲浮。冷眼青山青不断，狂澜千古自争流。

结茅山顶得超然，莫也超然在外边。要识老夫行乐处，鸢飞鱼跃总吾天。

深深涧谷唐昌县，莽莽桑麻古歙风。但得长官能阜俗，不消此外别言功。

每到西湖辄黯然，山川草木亦雕镌。如何咫尺唐山地，混沌犹存一罅天。

夜犬无声彩棒闲，千岩万壑拥楼栏。朝来更有西山好，爽气何妨拄笏看。

云奔浪卷入帘钩，说着坡仙万户侯。賸觉足山看不足，几番烟雨上楼头。

营营求足竟何穷，一足能令万虑空。可但诗人供望眼，乾坤都在足山中。

坏砌颓檐竹数竿，一方深绿照人寒。此时别有真消息，不用清流引激湍。

林腰路转忽欣然，玉佩垂萝古殿边。客里对花如旧友，夜深清坐玉壶天。

笋舆伊轧尽经邱，南塔从容半日游。野鹤山猿留不住，又将诗过足山楼。

明时麟凤在郊邱，南北东西取次游。诗向足山楼上出，无诗千万莫登楼。

已分吾生老一邱，足山聊复伴英游。中藏武库无人议，不但云间百尺楼。

老木樛枝着地垂，交拏互攫挂虬螭。何如头角峥嵘起，直节凌霄愈更奇。

不住清溪不住山，野翁来往两翁间。非丝非竹虽云乐，乐在溪山未是闲。

白云岩下古株枫，洞洞从根透顶空。认得自家真面目，逢春叶绿到秋红。

巨鳌飞出水精宫，蹙踏群山气象雄。更觉我来轩愈旷，乾坤舒卷一襟风。

石径柴门屈曲通，拂檐疏竹弄微风。等闲光景无人管，两树金沙相对红。

月桂闹装红欲滴，绣球圆簇白如霜。我无艳眼相酬答，付与庭花自在黄。

尧舜相传自执中，一瓢赢得迈高风。白牛桥下沧浪水，应洗人间万古聋。

向来百丈有清规，此日山中肯者谁。檐外萧萧群玉立，不由客子不题诗。

不染东华一点尘，桑麻满眼土风淳。如何林下无嘉客，却有西湖浩荡春。

雨声欲断气氤氲，小阁浮空自吐吞。古木苍烟何处寺，数声青板报黄昏。

一滴寒泉万古心，幽幽岩下弄清音。何如唤起蛟龙蛰，散作苍生万国霖。

一窗虚白贮婵娟，木叶无风自飒然。谁道家山孤负月，从初看到十分圆。

晚行沙渚亟回头，不比人间触热流。静听双蛙池上月，知心谁似海边鸥。

蛮触封疆奈若何，天公老眼自驱磨。六窗洞彻无遮障，此夜融堂得月多。

西风吹步上云衢，万竹深围一草庐。分付儿童勿轻剪，蜀溪风月正关渠。

宝货秋毫归润屋，锥刀左计属痴儿。独余风月无人管，合著山亭顿放伊。

春日归舟五十诗，人间此乐尽无涯。永平岸口匆匆别，又见西风上桂枝。

别来两月客唐昌，多少春风入锦囊。逗得到家无别事，工夫都上此山堂。

此山风月久尘埃，拂拭重新桂却开。正要好诗相料理，昏鸦忽报守之来。

碧云缥缈月琳琅，更著岩花当户香。多少风光人不到，主人今夜此山堂。

终日劖镌弄假山，栽花种草尽班班。从前多少真山水，可笑傍人只等闲。

胸中元自有溪山，更著梅花竹石间。拭目诸公扶帝极，幽人有分一生闲。

昨夜清霜冷絮裯，纷纷红叶满阶头。园林尽扫西风去，惟有黄花不负秋。

上临绝壁下深湾，合著危亭阿堵间。咫尺吾庐不相识，人间何处有溪山。

老天于我尽无穷，到处溪山尽借侬。他日结茅临水上，主人应不吝山翁。

浪夸骑鹤上清都，滴露研朱自壮图。海内不蒙君子泽，独遗石碣溉丹湖。

出没云根上下浮，蘸蒲清溜十分幽。前滩乌鬼能撩乱，争似盘鱼得自由。

蜀阜溪山堪老眼，岁寒风月尽闲身。凭栏政尔吟无句，忽报梅梢一点春。

去年客梦水云乡，六里桥东过一阳。此日山城怀旧友，暮江风起雁声长。

坐拥云根兴未涯，江楼时复梦归家。庭前一点梅初破，近日新添几个花。

想得瑞香花日多，水仙消息又如何。篱边尚有余香不，兰茁新芽长进么。

莫嫌梅影太清寒，试向冬窝带雪看。自是一般相茹入，无诗恰莫近栏干。

临池满树玉离披，纵有余香已不奇。蹈雪过来亭上坐，竹闲疏蕊忽横枝。

遶亭埋石种兰芽，生怕花开不在家。此日溶溶春满院，柔风初破一枝花。

千叶梅花雪满堤，都将春付海棠枝。幽禽飞上栏干立，此意人间几个知。

海棠前日满枝红，一夜飘飘卷地空。多少荣华驹过隙，莫教容易负东风。

晚春庭院牡丹香，谁道花开恨不长。寒食到今几十日，依然夭艳压群芳。

未到牡丹春未好，花开恰莫怨春迟。金沙玉板相扶拥，正是东君极盛时。

庭前细雨湿莓苔，花鸟知时不待催。茂院天葩开满树，一声清晓杜鹃来。

定庵回首几春风，坏砌颓檐咽暮钟。惟有窗间双月桂，花开还似旧时红。

十七年前到定庵，老僧朝暮拜瞿昙。如今谁是香花主，老木号风暮正酣。

唐虞千古旧规模，周孔谁云不丈夫。幸自家风皇极教，未消宗派祖师图。

名花千古不成尘，不比昭阳绝代人。回首两都今一梦，是谁污作汉宫春。

勿言暗室暗沉沉，降陟无非上帝临。瞒得世间人不见，直须瞒得自家心。

自心有过有谁知，看此初萌一念时。一念不分真与妄，十分伶俐十分痴。

八八相催尽不穷，乾坤日月总包笼。行年谁道今朝定，定在庖牺一画中。

君诗衮衮生蓍后，吾事昭昭未画前。一笑相逢秋色里，双溪风月蜀溪边。

晚泊青溪一岸沙，偶然游目到仙家。是谁办得闲情性，来伴幽人看菊花。

谁道身如不系舟，吾行非往止非留。霜天未老黄花菊，山北山南两日游。

莫嗔鱼目混摩尼，著目从头亦自奇。但向壁间时得句，老夫不用更题诗。

一点晖晖落扇间，欲飞还扑近栏干。乾坤日月光明藏，莫作书边冷眼看。

十里溪山别两年，忽闻消息为欣然。把书檐下往来看，不觉人行到面前。

岩花消息晚来风，透出长林万万重。一句好诗拈不出，乾坤都属广寒宫。

未消着眼到潜虚，那复谈经上石渠。会得先天无别旨，困眠饥饭更求余。

深碧沉沉冷欲秋，此时亭上饱追游。溪分溪合关何事，尚欠圜机订九流。

红姜黑饭荐珍羞，愧尔瞿昙老比邱。先圣儿孙今满地，有人能记诞弥不。

雨浥蒲风晚更凉，数花薝卜净生香。高眠深稳清无梦，尽觉人间白昼长。

雨浥蜗牛遶砌行，与吾同乐本同生。挤排蛮触分疆界，可笑蒙庄自起争。

新岭归来整一年，老夫心事只依然。何曾碍却家常饭，国史宏纲手自编。

饮食无他止养身，人间多少不惺惺。朝晡细嚼家常饭，一卷神农本草经。

旋摘园蔬随意好，软炊土米遶牙香。人言少吃多滋味，此是尊生第一方。

梅竹交阴晚更奇，等闲片石亦相宜。此时亭上潇潇雨，墙外行人却未知。

片石飞来入品题，曲栏池上尔偏宜。老怀易得生欢喜，冷面相看又赋诗。

回首春风逞少年，厌闻人说旧因缘。而今恨不逢班辈，说着儿时在眼前。

秋花恰恰到秋中，透顶生香满院风。浪说霓裳天上曲，全家都在广寒宫。

几年等得到花开，投老看花能几回。四树婆娑庭下桂，月明深夜更徘徊。

碧天无际细浮香，浅白深黄未著霜。莫恨花开秋向晚，晚秋方是好风光。

日融香煖闹枝头，遶砌回环看不休。莫把此花容易看，东篱无菊不成秋。

双鹊查查晓恋枝，暗香风度曲栏池。日来只了高斋去，满树花开总不知。

除夕生鱼有异逢，挑灯两度散春风。莫言九六无心得，须信乾坤一念中。

一花消息小春前，冷眼相看似故年。但觉老怀诗渐懒，略无行遣到花边。

诗成正自不因题，看取风人发兴时。语到口头无可奈，未须搜搅苦吟诗。

山隠夜来山月好，幽香满地开花草。竹梢堕露鸣屋瓴，谷鸟一声报清晓。

帖帖冬窝眠正稳，剥地钟声忽敲醒。起来空堂一事无，日弄波纹满窗影。

月夜舟如天上坐，极目更无山一个。海神夜半忽出奇，雷鼓长驱雪山过。

江海无波渺吴越，远山数点低如抹。长空浸碧秋沉沉，端正江心一轮月。

幽人只合卧林邱，不觉心幽境更幽。青汗有时昭帝则，黑甜余暇伴宾游。黄花粲粲冬窝夜，丹叶萧萧蜀阜秋。会得个中消息理，两眉不着世间愁。

拂拂精蓝护翠云，几番雷雨卧龙兴。两贤高躅明千佛，三世传家又一灯。白社风流原有地，青编事业岂依僧。山川姓字从兹响，看取天衢次第登。

我家老狸奴，健捕无其比。去年能养儿，二男而一女。种草不碌碌，趫捷俱可喜。策勋到邻家，高卧不忧鼠。今年女子七，母复诞三子。三子乳有余，七子不易耳。颇似相轸念，抱弄时相乳。依依同气恩，髣髴见情理。一日忽衔子，来同七子处。薰然如一家，杂乳无彼己。天地即我心，万物非异体。一日脱边幅，此外无别旨。嗟彼胡不仁，形骸分尔汝。同类日相伤，呀然矜爪觜。探巢攫胎卵，吞噬不知止。但见己子肥，遑恤他子死。猫也本虎属，能为义士举。作诗传世间，一兽有如此。

昔来阳未复，倏忽今大壮。颇复怀兹游，山山日环乡。雪多春较涩，寒力花难王。晨兴起和羹，御风飒然往。嵌空互出奇，峭立屹相并。应接不暇瞬，跬步即异状。明游俱可人，心惬有余况。寄隠定何许，醒翁本无相。浑浑太古前，此巧岂天匠。天亦莫能名，谁欤实开创。妙空与上清，可笑渠汝诳。绣春最孤绝，势压翠微上。一带抹长江，群雉拱千嶂。超览妙无涯，天地入吾量。畴能事劖镌，琐琐较真妄。所乏者古木，无木更虚旷。蛮触战封疆，鸡虫争得丧。坐缚万古痴，无病自生恙。好是两忘猜，不劳费监谤。载弄阳春曲，万汇同盎盎。长歌卷雪腴，颇恨阻搜访。此事属臞仙，公勿多怊怅。东山挂游屐，皇猷赖公畅。玉堂深复深，夜植青藜杖。

鱼固人所欲，痰饮常忌此。兹晨一杯羹，食之乃大美。渔者包裹来，乐与我为市。儿辈问何故，秤平不亏尔。吾家自高曾，仁厚著闾里。一衡无两权，昭昭坦如砥。忆昔少年时，猎夫晨卖鹿。老干持衡出，忽尔非旧比。此岂我家风，责之怒裂眦。口腹诈求赢，宁我饿而死。忍割子孙肉，而以啖我齿。折衡谢猎夫，劳酒遣乃已。今余三十载，而得闻斯语。喜与同志言，书之诏孙子。

两角勍触蛮，八荒等兄弟。人生天地间，贵在情义耳。嘉禾二三友，一见倾底里。春风散天和，非彼亦非此。清淑温以直，常甫正而美。东涉金沙雪，西挹钱塘水。舟泛月双湖，辔联松九里。冬春朔四换，追随实终始。宣桥岁云暮，乃复得伯起。颀然出玉山，臭味林吴似。修门亦旬月，朝夕相料理。饯我江上楼，楼栏豁天宇。海山渺无际，呼吸入窗几。长鲸骇高浪，卷舒在吾趾。风帆擘天出，揖别苦无语。共挽春江涛，洒作苍生雨。

世上纷纷竞奇巧，人人自巧不知宝。此巧本不属思为，妙质融融复皓皓。天地万象罗其中，纵横变化无时穷。珠璧隠现光错落，丹青组织花珑葱。有时六出不停翦，有时柔茵铺地遍。有时飞空调羽商，嘈杂间关声百啭。千态万状难形容，欲著一语迷西东。宣尼但说不可见，后学强名造化工。我欲从渠问谁造，不觉低头发长笑。且不可见那可言，春秋冬夏无非教。

机舂结草溪之唇，翳桑古柳联清阴。无人认得东流水，如此妙旨谁知音。碧渠走峻琉璃滑，鸣瀑怒卷波澜阔。飞轮转拨无已时，试问此机是谁发。此机欲见妙无形，此机那复声可闻。自从清浊未高下，直至而今无暂停。上有茅斋人静止，日用变化心如水。斋名果育定何如，为言只此机舂是。

岁云暮矣雪塞门，白发山翁病且贫。鹑衣百结皮冻裂，旦暮拨雪寻草根。催租暴卒打门户，妻子惊逃翁怖惧。尽道长官如母慈，如何赤子投机虎。

徇利者不可与谋义，怙私者不可与言公。蛮触胜负勍两角，肝胆乃有楚越同。阳清阴浊难同宫，弱水西流河汉东。洪河砥柱霜中松，中道而立能者从。凡百君子宜自爱，何苦下与琐琐争鸡虫。朝来满室生秋风，庭树两叶三叶红。

蚕妇拂蚕叶如缕，爱之何啻珠玉比。呼奴勤向帐前看，夜卧靡宁三四起。未必便能丝挂体，眷焉于怀有真喜。人人办得此时心，推而广之岂不美。以此事君定忠臣，以此事父定孝子。以此事夫定贤妇，一念真成转枢耳。嗟哉世人胡不然，三纲茫茫不如蚕一纸。

客来投我一点漆，快汲清泉洗端石。晴窗净几试一挥，错落精神光照日。如此妙质奇复奇，变化纵横随所施。可怜自有不自宝，日用纷纷谁得知。愿言莫染荒唐辞，亦莫随俗供妍媸。杂学支离二千载，汗牛充栋终何为。由来此物自神圣，妙不可言那可尽。分明宇宙在毫端，万古糊涂人不信。

本支兄弟十一人，眼前仅有六人存。于中少者亦头白，世事短长难具论。老兄年来苦多疾，安乐窝中且将息。肯复营营供物奴，颇闻吾弟今得力。是身出没如云浮，弹指百年谁转头。死生富贵自天命，本无一事吾何求。我闻旡妄不须药，君行有眚君应觉。鸰原未用忧急难，且来伴我山中乐。

山乡山多田种稀，年丰健妇犹啼饥。今年禾黍秋旱死，不有下涧民枯鱼。颇闻水乡诸郡熟，一饱可令余郡足。江船下米无头由，商人嗷嗷坐穷蹙。长年抱膝指屡弹，时节自好官司难。古来邻国忍为壑，何乃境内成触蛮。我闻斯言真的当，无人为彻九天上。禁江徒尔厄吾民，海舶有时关节放。

小甆瓶，形模端正玉色明。乌聊山边才百文，见者叹赏不容声。乃知物无贱与贵，要在制作何如耳。轮囷如瓠不脱俗，虽玉万镒吾何取。王正二日闻斯言，欣然为赋甆瓶篇。浊世愦愦随风旋，跖不夷谋吁可怜。百年气节一朝捐，身落粪壤心窬穿。岂不见齐田鲁季势薰天，万世之下箪瓢贤。熊也勉旃然不然。

二十年前旧诗友，子居仲谦真耐久。少时怀抱易过逢，老去云林难聚首。去年广塾得子居，论心岂但相煦濡。咫尺仲谦招不得，有园日涉将毋娱。风吹原头动春色，招携肯为山翁出。恰恰子居来日来，岿然暮展遥天碧。

读书灯，明暳暳，溪堂故人亲送似。历落平生未见书，与汝间关几半世。几年来，味无味，并与青编共捐弃。半身沦落浙江𣸣，壁角破圈尘没鼻。新春忽尔思起废，顷刻工夫依前具。提入山翁结草庐，永夜虚窗照天地。圣教衰，异端炽，千古冥行士何事。人人有此大光明，埋没荒唐渺漫处。象山翁，天启秘，嫡嗣慈湖更超诣。陋儒俗学破沉疴，暗室迷途逢宝炬。读书灯，明一切，不是山翁爱文字。逢人若问伏羲前，灯下齁齁方瞌睡。

万马一隙争匆匆，回头祇是人心同。百圣妙旨本无语，的的末在诗句工。我生賸愧晚知学，可把芜词污新作。玄冬深夜君试听，万窍号风皆木铎。

世上痴儿爱官职，买山不作千金惜。乌囊费尽铁鞋穿，近在方寸人不识。公卿将相无时无，安得生贤为楷模。嵩岳降神尼毓圣，此倘有地君其图。

男儿头上三尺纱，不比脚缠三尺帛。桑弧蓬矢射天地，堕地已展青云翮。四海九州多胜流，不出户庭空白头。有识难与俗同调，非才何必缘远游。岂不见赤骥摇足日千里，何烦挥策苦鞭摇。目前{犭屯}犬奚尔为，逐逐一饱糠籺肥。

飞蛾恋逐眼前光，身殒膏火空茫茫。蛆蝇变化出复没，生死不离污秽场。求之有道得有命，可把枯荣乱邪正。进德修业当及时，去去光阴难语进。汝为君子无腼颜，啜菽饮水尽亲欢。不然正使位一品，九地含羞吾得瞑。

季敭欲我来山阴，季思欲我归严陵。严陵山阴两无住，来去于我如浮云。飞雪漫漫浙江暮，朔风吹船渔浦渡。咫尺不到兴有余，底须夜出山阴路。东华尘土缁人衣，顾瞻禹穴何巍巍。克艰一言万世师，季敭季敭何时归。

族孙买叶中山归，恻然闻之矜尔疲。长腰豚蹄亟送似，未暇问到而蚕饥。此时此念难藏假，厩焚退朝遑恤马。马非不爱爱我人，用违其才终土苴。试问母今蚕几筐，间关未必能补疮。我亦有蚕非条桑，他日天机云锦裳。

旧闻四月筀，不闻二月萌。箨龙忽当门，头角何峥嵘。朅来此地荒秽耳，远隔长林不相倚。群穉犹埋粪壤中，挺然剑拔参天起。人云瑞应非偶然，妙不可诘那可言。孰前孰后孰为瑞，孰识此根天地先。祇今孤秀骇众目，半脱锦绷耸新绿。善守勿令风雨摧，他年满地皆修竹。

万事分已定，胡为但戚戚。不为麟凤为虺蛇，不种芝兰种荆棘。芝兰有余香，麟凤为世祥。荆棘动成碍，虺蛇终自伤。

韩将军出金枪班，调官挈家来西山。嗟哉厉鬼不汝贷，一妻二女何间关。失身醉仙漫糊口，不知命落醉仙手。娇少年才十二三，敲金便着红尘走。忆昔干戈多乱离，草间公卿儿女啼。但愿吾皇有道守四夷，未消琐琐且为将军悲。

中兴天子方御戎，长城万里张魏公。此时此家尽好武，抵掌一呼来幕中。幕中群雄肝胆烈，指顾关河日弹铗。若为岁晚归课儿，只说读书兴农业。定知万事俱弗如，岂直枪剑输毛锥。君不见二十七年耕草庐，出师一表汗青书。

学兵须学兵无敌，学医须学医无疾。学诗须学诗无邪，绝义世间非浪出。长虹贯日天与力，枯肠正好耕六籍。舞雩千载咏而归，小技文章那可屈。蜀阜家风日日奇，万竹深园暮天碧。朱丝好鸟共幽哢，迭奏黄钟与无射。儿曹作计终自爱，莫把榆枋碍云翼。康节有言良足珍，衣到弊时多虮虱。

蛮触封疆日勍敌，金丹不疗膏肓疾。抖擞风埃发诗骨，参差头角崭然出。老夫所志在大雅，诸子政须勤帝籍。三叹变风我心恻，箾韶忍受淫哇屈。岂不见渭川千亩拂云长，前日手栽数寸碧。苟得其养终巨世，勿玩流光生厌射。世间浅者无远识，如兽系足鸟摧翼。伯乐眼空冀北群，汤鼎坐吊淮南虱。

乐天知命吾何求，粗缯大布心休休。小山松桂岁寒友，一日不见如三秋。白云岩上飞相逐，白云岩前一窗足。秋花未落春花开，办得工夫惊宠辱。长安贵人争轻肥，高桅大柁去复来。岂不见渔子好生涯，受用不尽一瓜皮，炙手可热渠得知。

前年齐山得寿字，体势端方嵩岳峙。今年包帚书庆图，更觉龙骧而虎踞。今我幸为尧舜民，贤者送似生精神。寿匪自天实由我，庆果何物宁缘人。西风缥缈中秋节，满院岩花香正冽。团𪢮兄弟小持觞，二字一展相娱悦。安得突兀起高堂，名以寿庆当中央。吾三人者和且康，年年此日岩花香。

郎星聚头金地麓，十月夜堂春昱昱。屯田博古到名画，座上忽展牛腰束。我生不识须菩提，薛鹤杨梅姑置之。寒梢八幅奇更伟，上有巴中与可题。苍蛟滑走石诘曲，铁钩怒扫联蛇腹。欹风洒雨清逼人，恍疑身在筼筜谷。十寻双干剑拔雄，笔力有尽意无穷。冥冥上与风霆会，拭目变化洪陂龙。长忆东坡一转语，与可德人非画史。轮囷写出岁寒心，政要诸公相料理。

端平元年初复古，懽喜群生脱危阻。蚕香麦熟喧里闾，蒲糁艾花照樽俎。我本宜俗俗不宜，未学痴儿□蝇虎。朝来一撤既济户，此时欣然对端午。

三月二日霰且雷，明日漫天白皑皑。阴云聚散才信宿，冰珠更复漫天来。我不忧千花万花枝压折，亦不忧千山万山石冻裂。麦如马尾桑如钱，岁饥岁寒繄尔雪。一冬望尔胡不然，此日何日能狂颠。亟呼巽二扫落滕六魄，放出高高万里东皇天。

前日合溪能多诗，此日合溪何以为。是中真趣渠未知，无声之诗诗更奇。溪山渊渊鱼自跃，溪树阴阴禽自乐。野航日暮载牛归，陇麦已秋蚕上箔。此时觞酒溪亭空，吾与鱼鸟皆春风。安得四海车书同，春风浩浩游其中。

去年跨马西湖曲，画船歌管声相逐。诸友联辔俱绝俗，敲镫微吟山水绿。今年跨马管家湖，山花欲动山禽呼。安得诸友复联辔，如许野趣苏堤无。野趣野翁心自可，未必行人总宜我。尔不宜我柰尔何，春风满袖谁当歌。

春日春风衣杲杲，海棠未老春正好。与客行过借亭西，平沙步步生芳草。空潭爱日透底明，游鱼如散空中霙。徘徊欲坐去未忍，却恨借亭犹假名。有名无亭真是假，是假是真俱土苴。去年今日苏公堤，玉勒雕鞍相家马。

往年蚕老苦乏食，采遍山桑无处觅。救饥恨不到口头，略无拣择和枝吃。今年叶亦未为荒，稍罗粉米寻山桑。掉头不肯吃，大似向来藜藿肠。山中连遭岁事恶，饿羸颠倒填沟壑。草根拔尽不能充，往往珍羞视藜藿。屈指于今能几时，日前仅饱非有余。问着只要青秆米，薄贱粟麦如沙泥。马鸣不应也时样，学尔愚氓恶情状。天公嗔尔警尔深，饱时忘却饥时心。

丹叶萧萧秋肃肃，有人来献渊明菊。渊明千古自高风，岁岁寒花照空谷。金钿圆簇玉葳蕤，恍然彭泽归来时。归来可是知几早，不肯为米归犹迟。老夫家住深山里，彭泽知它在何许。本不曾出不须归，冷面相看但欢喜。况此妙绝难可名，不识何者为渊明。与客遶花行复坐，一声幽鸟花前过。

有客踵我门，喜我得男孙。得男人所喜，为男岂不尊。桑弧蓬矢射天地，堕地已作四方志。世上纷纷空白头，直须了却男儿事。

岩花开兮香满堂，秋旻杲杲兮秋风长。采芝一曲兮何荒唐，为秦而遁兮出为子房。天下有道兮登姚皇，共鲧斥兮夔龙骧。山中人兮乐时康，采芝采芝兮无褰我裳。

泥滑滑，向谁语，山南山北幽林里。一朝笼入闹廛中，犹自千声万声不知止。尔勿呼，人憎汝。

宜楼望芝山，浅浅平林出。芝山望宜楼，隠隠苍龙脊。楼中妙景山不知，山外有山楼不宜。老眼西风没疆界，一时倾入囊中诗。

醯鸡瓮藏眼，鼹鼠河满腹。啄木头铿敲，蜗牛角出缩。君不见浩浩无边春，出门面面皆交亲。未到地灵地，安知人杰人。

山花荣，山禽鸣，绿杨碧涧声泠泠。此时山翁寻故人，笋舆伊轧兮度密穿青，且行且止兮草软沙平。溪云山雨相送迎，冲口而出我诗成。

日杲杲兮风叶翩翩，饥我禾黍兮渴饮涧泉。伏羲非画孔非编，非有秘旨天外传。小黠大痴亦何苦，汗牛充栋终不补。晴窗白发一事无，独抱遗经吊千古。

清似秋岩琴上月，快如春峡棹前波。三间茅屋埋头坐，一榻薰风信口歌。

西山紫翠入层霄，老木尘风万窍号。会得此时亭上意，巍然非下亦非高。

满林春鸟语高低，新绿阴阴分外宜。山隠此时无一事，诸儿齐诵老夫诗。

溅浪翻波湿不晴，滩头龟石几千春。浮屠漫演无生法，谁是庵中不死人。

穹龟波暖锦江晴，不逐波流不计春。报吉报凶空火厄，可怜枯骨要灵人。

峭壁擎空不偶然，自从开辟我周旋。放开西北三边地，托起东南一片天。得句谩酬康节韵，知音未断伯牙弦。太平风蕗真堪老，不属枯禅不属仙。

上有鹰鹯下网罗，千重云水万重波。安之若命心无慊，知者其天尔奈何。面面好山清净供，声声幽鸟太平歌。凭谁寄语乔丞相，尽觉门中受用多。

山溪清彻底，映日浮修鳞。人间汤鼎烹，见此一掬春。倚杖为欣然，长淮浩无垠。寄语溪上翁，可以观吾仁。

斑驳天穿漏，惊奔浪叠空。山留宿雨碧，云受夕阳红。蚕麦关时务，鶑花怯老翁。乾坤方寸地，今古一丝风。

晚行丛竹下，群雀忽惊飞。一笑为回首，拈花上翠微。

林遍山深一罅天，临流趺坐月娟娟。此时妙音谁能领，绕石琅琅走涧泉。

颇闻十六渡，客子良间关。一雨落涧谷，湍气怒潺潺。我来属秋晚，霜叶初斓斑。窈窕行竹舆，鸣禽相与闲。复岭互交锁，浅濑随回湾。路断一罅通，石磴危跻攀。时见荷锄者，行歌语蛮蛮。采山有薇蕨，结庐有茅菅。安知避世人，不曾巢其间。何时一枝筇，溯流到黄山。桃源事荒怪，谁谓非人寰。

薝卜浄如洗，苍筤清且深。依岩自幽润，况无日影侵。亭午一升阶，忽若投凌阴。凉气飒以入，肃肃生衣襟。大火浮炎埃，虚堂抱云林。安得冰霜颜，听我山中吟。盘桓去未忍，砌外行山禽。一母将四雏，出没丛草阴。我非有驯德，渠自无机心。欣然归北窗，载弄南风琴。

宿云穿日薄，商略作新晴。燕子先期社，海棠今日春。溪山双白鬓，天地一闲身。无语东风里，飞花乱扑人。

禾黍秋相近，溪山日自长。午窗千嶂雨，幽梦一帘香。

溪风飒飒雨霏霏，秋满蘋汀独步归。丹噀园林棠叶老，锦缠篱落豆花肥。眼前风景依然在，个里光阴得者稀。忆著岁寒云壑上，山禽对雨傍人飞。

