剡溪风雨霁，航苇重行行。到处杨柳色，几家荷叶声。噪蝉金鼎沸，游水玉壶清。最喜鱼梁伴，归帆的的轻。

斗牛星外翻成梦，巢鸟枝南略寄身。越国荷花八百里，别来谁是采莲人。

东道主人心匠巧，凿开方石贮涟漪。夜深却被寒星映，恰似仙翁一局棋。

袖里青锋秋水寒，谁疑双燕是金丸。出门风雨如何去，空有霜髭在玉盘。

平生爱具区，岛屿夹陂湖。竹雨笼㶉𫛶，花烟湿鹧鹕。神仙疑有宅，鱼鳌自为都。何事劳长想，机云本是吴。

野水不如璧，澄心不觉劳。与天无表里，共月见分毫。绿好磨长剑，清宜泛小舠。淡交今已矣，惆怅越波涛。

曾见春花落万红，不然随雨即随风。如何得到重阳日，浮在陶家酒盏中。

语燕初飞陇麦青，春云将雨滞行人。云间若有金乌卖，应被豪家占得春。

一抹生红画杏腮，半园沈绿锁桐材。黄蜂衙退海潮上，白蚁战酣山雨来。睡思几家金带枕，酒香何处玉交杯。太阳西落波东去，惆怅无人唤得归。

西南片月充肠冷，二八飞泉绕齿寒。

磻溪重得吕，维岳再生申。

雨被北风吹作雪，水愁东海亦成冰。

东北风吹大庚岭，西南日映小寒天。

三年别馆风吹入，万里长沙月照来。

人间路到三峰尽，天下秋随一叶来。

西北高楼在，东南王气销。

绣帔梦惊中酒处，朱门人语上朝时。

船中闻雁洞庭夜，床下有蛩长信秋。

风欲抛高雨压沉，黄昏前后五更深。

阏氏才闻易妾名，归期长似俟河清。

荷挥万朵玉如意，蝉弄一声金错刀。

长忆钱塘江上望，酒楼人散雨千丝。

荞麦花残小雪飞。

南人如问雪，向道是杨花。

伯禹无端教鲜食，水中鱼尽不知休。

