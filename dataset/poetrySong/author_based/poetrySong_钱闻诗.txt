仙客神人几度行，环山岌嶪似重城。有门不掩寒溪月，终日水流无尽声。

无复尘劳梦，犹蒙故旧知。宁辞万锺禄，不负一纶丝。

五台山里现文殊，人指此台名似虚。正马东峰有狮子，恐曾高跨入匡庐。

老桧中枯岁月深，外包一余自成阴。能于个里知消息，不怕生身有死心。

一岛如蓬江面浮，行人遥指是湖舟。寂无樯𫇛舣沙岸，宁怕风涛不测忧。

一臼山根蚤暮桩，不知扶起几羸癃。如言捣药长生兔，应为真人不桂宫。

双溪飞溜出三峰，后有幽岩虎啸风。绝景要知虚白处，洞天别在一壶中。

真人升去寂无音，徒指空坛说杏林。讲道虽非夫子惠，此心还是爱人心。

庙奉神龙乐施钱，薛君矫首亦行天。为霖遍泽一千里，感梦忽符三十年。盘馔勤勤祷祠客，桅樯戢戢待风船。我来三酹谢休德，馥郁金炉沉水烟。

道术相忘过眼休，要将此意味庄周。桥边莫起相思念，恐使游人错路头。

河汉遥分一派轻，望中渺渺白蛇形。谁教来自半天上，穿破千寻碧玉屏。

不同瀑布泻千山，数滴空余坎井间。端是龙神閟珠味，故教滴滴与人悭。

两岫如门久不关，皆言此路出麈寰。山人笑道谁曾到，只有烟云空往还。

超然物外一身行，野鹤孤云寄此生。蓬户昼关春色暗，松窗夜敞月华明。蒙蒙山影暝将晓，款款溪声雨欲晴。曾识山南云岫隠，方知宠辱莫吾惊。

杰出羌庐信不凡，一峰高入白云间。秦皇不解升霄去，留得空名与此山。

先生礼斗望干门，拜石千年今尚存。料得一心存七曜，四时同运紫微垣。

团圆一井为谁开，夜夜东隅月色来。酿得新醅饮佳客，分明蟾影浸金杯。

逸少江州刺史归，鸾溪溪上穴方池。此时鶂鶂已堪玩，不待山阴道士遗。

僧义来庵穴一池，皆言池下有灵龟。色如玉白隠难见，那使武昌人得之。

凤兮未至德非衰，端为漫山水去迟。翠竹成阴有新实，与君朝夕看来仪。

一峰崷崒插长空，云树烟萝气蔚葱。洞府幽深无鸟雀，只闻仙鹤唳松风。

渊明与虎两相忘，虎至渊明在醉乡。一啸风生下山去，依然爪迹枕痕傍。

一溪高占翠嶙间，终日寒泉自往还。要看仪仪同类舞，惜乎不接凤凰山。

长空匹练曳千林，来自幽岩几万寻。寄语神龙无久卧，为嗔虐魃起为霖。

山分巧石叠玲珑，烟幕云屏閟几重。有竹参天长鳞角，欲陪高卧碧潭龙。

短流色白灿瑶光，穿破山腰一株苍。多少游人来又去，从教袖里有鞭长。

丁君神灵斡天枢，一叱二龙遗戏珠。龙来求珠珠不与，吐下腥涎满庭宇。僧繇画柱真龙形，有龙来鬭风雷鸣。君篆灵符才入铁，龙走今存去时穴。予问此穴奚出龙，羽衣谓穴龙潭通。

先生仙去拥霓旌，数宇犹存简寂名。还向个中真得味，从教甜苦笋边生。

秦皇昔上上霄峰，正恐行行憩此松。莫道大夫惟爵五，误恩疑更有加封。

鹤去凄然一古杉，傲霜凌雪几年间。若非一种灵根异，安得青青不改颜。

嗟乎老子启精蓝，树下藤萝手自芟。遗爱不教终断绝，山前山后长新杉。

薰风吹莲塘，灼灼万朵芳。中有并蒂出，翠幄眠鸳鸯。二桥鬌云鬟，新浴香汗凉。老夫奚致哉，乃郡丰年祥。

气和高厚格，珍符开地脉。匪禾匪禽鱼，连枝比目翮。要先净客呈，双双满阡陌。今秋合穟禾，来春两岐麦。

射圃亭开郡治东，栾城二咏纪元丰。品题一出大儒笔，观者于今矍相同。

凄凉一阁睨高空，倚槛幽奇景莫穷。好是山腰抱松桧，一屏玉琢白云中。

路入栖贤步转东，望中天末有云从。不缘白石渊名玉，祇为渊深有玉龙。

懿哉周濂溪，昔揽星江符。四时花卉多，独以莲自娱。公见太极初，学业周孔徒。如何心清浄，爱与释氏俱。理是吾即尔，理非尔异吾。理与爱适同，彼释我自儒。只疑牡丹时，贵客笑我愚。又恐菊花开，隠士斥我迂。彼此一是非，能问庄生无。坐看万朵红，翠盖争相扶。晚凉微雨来，乱落明月珠。

面对三江背五峰，一亭屹屹睨其中。蓬莱弱水眼前是，不必思航大海东。

胶胶朝路七书考，请绂星江恨不早。昔诧庐山心未然，今见庐山真是好。子卜子家庐山傍，庞眉鹤发商山皓。老而欲佚不得佚，此佚由来锡穹昊。江声山色纷亭前，溢架诗书对花草。心闲日月自舒长，此身到处蓬莱岛。不妨留客醉幕天，浩歌大笑尊罍倒。寄言五峰盍定交，伴此一翁呼六老。

何事何年敞此门，望中白浪涌山根。不知阳鸟攸居处，日落风高万𫇛奔。

引目遥空碧玉屏，清风入座冷无尘。斗傍句得一仙客，昴入名存五老人。云雾散收无限意，林峦生落几番新。庐山景物绝天下，盍倒尊罍醉坐宾。

有龙衔水下层霄，俯视浮屠漱海潮。浄倚栏干清耳目，笙篁声里落琼瑶。

锡名有旨感皇明，百载荒基一日营。白鹿虽无归洞迹，青衿犹有读书声。尘中讲贯似难入，静里工夫终易成。孕出庐山真秀气，宁无渭钓与莘耕。

云锦同梯得旧游，旋供帘月泛琼瓯。莫言官事兼私事，五老峰前一醉休。

五老峰前一醉休，长空目断水云浮。要将心地同山色，莫放烟岚翳上头。

莫放烟岚翳上头，穷通皆乐我何忧。眼前有景且欢醉，百岁光阴水上沤。

五老来从西洛山，三江去接东溟水。如何尽会此窗前，一引双眸千万里。

来兮归去拂尘缨，引目家山一日程。柳菊知归应改色，稚儿门候仆欢迎。

望中呈一点，晃若出云躔。陨石是何宿，到江知几年。钟声昏晓屿，帆影去来船。此景分河汉，有槎须问天。

行行叠石正新秋，山气清凉老火收。云出半天三五岫，江横一水万千洲。少休官里文书冗，且向仙家洞府游。白浪卷空澜蠡岸，望中数点是归舟。

耶舍浮屠愿力深，特烹生铁铸高岑。永教遐迩观瞻者，尽发如来菩萨心。

李君馆此举明经，仕显声销岂足荣。树有菩提僧不命，却将折桂榜庵名。

太湖水入霅溪寒，叠嶂连山几万般。此景古今无尽藏，总归懒拙一毫端。

文殊心死冷如灰，何日乘骑下宝台。自得雄名威万古，更无一兽下山来。

生平有志在山水，得绂此邦非偶尔。行行白鹿书院来，小舆竹迳松阴里。轻雷急鼓山前闻，飞梁截截水下喷。有如蛟龙卷沧海，怒气直欲山前吞。劝客倚栏同把盏，低头千夫眩双眼。自非建始决金堤，端是晋阳彻三板。手摩题石苔藓斑，驻看未饱不忍还。谁能挽之出庐山，一洗尘俗清人间。

今君试看锡山碑，天下何泉居第一。

