武皇骑龙朝帝后，露湿铜仙古苔绣。景初命名翁与仲，无复衣冠仍汉旧。桓圭大剑高嵯峨，不动如山严镇守。岂知屹立司马门，九鼎暗移司马手。变迁陵谷亦何易，洛阳尘埃一回首。因嗟宠辱非可常，世间何者为长久。君不见后来荆棘埋铜驼，坐想失身横陇亩。

紫纶飞下会稽山，衣绣归来冠豸冠。骢马长鸣天路熟，栖鸟重认禁枝寒。人忧时世方多事，我喜朝廷看谏官。尧舜君民身稷契，不为容易不为难。

郎恩叶薄妾冰清，郎说黄金妾不应。若使偶然通一笑，半生谁信守孤灯。

