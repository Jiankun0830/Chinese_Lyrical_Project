东皇君来流晓霞，莫看西北王母家。云华夫人王母女，肯为庙食留三巴。

秋山黄落春山青，不识仙家云锦屏。六铢天衣下拂石，香风馥郁朝真亭。

山头行云自朝朝，阳台莫色联云霄。朝来莫去变云雨，送老行客无回桡。

舟船摇摇大巫前，松间丝萝望缠绵。屏风角转恰匝背，心在山头人倚船。

绿蓑鞋紧青行缠，束薪蕴火开山田。云间仰听仙佩响，蓬鬓拂掠烧畬烟。

望夫石女春复秋，巴歌楚舞随遨游。夜深九皇清唳响，仙禽亦替离人愁。

山头枝枝竹扫坛，舟子竹枝歌上滩。炷香上庙掷杯珓，但乞如愿舟平安。

黄麾白马功告成，云华夫人朝玉京。虞后夏后引音节，高低峡船摇𫇛声。

钗头袅袅山花枝，裙尾旧缬山麻衣。朝随云起采薪去，莫趁女伴穿云归。

山头凤鸣求其凰，山前家家背凤筐。竹花结实未忍食，刀耕火种五里香。

散而成章合为龙，回风混合游鸿蒙。舟人上下神女供，俗妆铅粉胭脂红。

云源一派瑶池分，洒落掉石随东奔。楚人但忧香溪水，溪边惟有昭君村。

