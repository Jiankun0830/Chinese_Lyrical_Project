孩提知爱长知钦，古圣相传只此心。大抵有基方筑室，未闻无址可成岑。留情传注翻榛塞，着意精微转陆沉。珍重友朋勤切琢，须知至乐在于今。

自从相见白云间，离别尝多会聚难。两度逢迎当汝水，数年隔阔是曹山。客来濯足旁僧怪，病不烹茶侍者闲。不是故人寻旧隠，只应终日闭禅关。

萧萧风雨晓篮舆，没胫泥深我仆痡。却忆去年苗欲槁，任从行李且虚徐。

天地中间本自宽，何须特地起无端。更宜顿扫从前事，相与携筇一笑欢。

