茂宰慈祥意，三年只似初。折腰宁而米，掣肘固难书。机静波浮鸟，刑疏网漏鱼。终然清议在，褒字到公车。

失学儿俱懒，师资点化开。砭针瘳痼疾，膏馥起枯荄。授□方知绪，从游奈溯洄。武城门下士，应许厕澹台。

灰貌凝清古，霜津溢澹甜。面嫌汤后白，心慰邑中黔。美实种寒谷，珍尝近御奁。彼姝徒冠玉，争得似无盐。

恍然楹桷架虚空，意象经营九仞功。三载笑谈杯酒里，一时人物画图中。金兰托契从今始，玉烛迎和与众同。却笑楚台雕篆客，强生分别诧雄风。

