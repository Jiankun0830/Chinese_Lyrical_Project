汝父昔吾友，汝翁昔我师。汝时侍亲侧，楚楚玉雪儿。稍长从吾游，学问乃大奇。风木不待养，垣室空遗基。成立汝有望，修短吾莫推。四世积善心，一门无庞眉。俯仰三十载，三丧路人悲。受气各有终，劳生嗟奚为。墙东荷锄叟，夙受汝翁知。老怀念畴昔，不觉哀涕垂。欲志殿中墓，健笔惭退之。

箫鼓何阗阗，西风吊客船。主人辞华屋，輤车落荒阡。芙蓉一片石，千古怀人贤。唤醒梅花魂，荐之秋菊泉。

大风北来沙触面，行人咫尺不相见。寒日无光天地晦，一似项刘睢水战。四山确荦路摧车，磵壑涓流长一线。土檐烟突两三家，鬼貌鹄形何物变。葛卢牛语谁能别，公冶禽言难复辨。古磁浊酒时招饮，破瓮酸虀聊自荐。吾闻临菑称钜丽，十二山河据形便。姑尤聊摄旧提封，夷吾小白初营建。三归反坫侈国中，九合衣裳出幽鄄。孟姜洵美共翱翔，稷下群游逞雄辩。盛衰气脉不可测，往来今古更相禅。干戈流徙人物换，水火崩腾陵谷转。会使雍门重感慨，无复苏秦昔夸羡。山东负海犹如此，六合茫茫难皋遍。安得长剑倚白云，手抉狂飚清九县。

镇东小峰独无侣，中峰徐来顾其弟。大峰偃蹇背面去，似嫌俗客不与语。无奈我行节节高，山欲藏身恐无所。

山收雨脚云气湿，葛藤刺屦穿径入。精庐桃李花漫山，磬钟声绕落花间。野僧净设伊蒲供，译说西方如说梦。我方谈笑耳不闻，寒窗暮对西山云。

南窗阴阴日色薄，北窗烈烈风声恶。破衲蒙头睡正浓，地炉煮餠铛折脚。小奴惊叫老婢嗔，我愧口腹烦他人。豪家香阁暖生春，人乳蒸豚蜡代薪。

六月朔旦昧爽天，我梦蝴蝶飞翻翻。一声惊觉不可执，铿然有物堕我前。阴风萧萧榻震动，褰帷一咤声寂然。向空抹漆无所皋，堂上呼灯人自眠。一生学道心勿动，养气未敢轻先贤。元忠昔日鬼移床，厅庑之下凡三迁。稚圭卧内见匕首，金带忽置城头边。二公名德余不及，鬼贼揶揄空自怜。神奸无复照金鼎，偷儿何暇哀青毡。二端是否吁莫辨，一夕仓卒嗟何缘。吟哦未断纸窗白，山寺风雨鸣钟悬。起来搔首空四壁，湿薪灶婢愁炊烟。

今年低漥水生鱼，去年高亢旱坼龟。阴阳似属天公事，庙堂可是无皋夔。劝分纳粟令如火，老稚依然鹄形饿。嗟汝命薄独可怜，穹官巨室无凶年。

夜漫漫，尘冥冥。大车道上槛槛声，三十余里天未明。一轩一轾不得宁，倚坐兀兀摇心旌。天寒岁暮霜雪零，嗟哉客子谁汝令。

南台御史忠贯日，当昼妖狐屏无迹。端方自是廊庙器，错落天球间宏璧。记曾缓带理江城，犹忆尊前坐谈客。春树相思白日晚，月梁入梦青灯夕。乘车戴笠高与下，倚楼看镜今非昔。壮心无复夜闻鸡，莫比司空须恨赤。

去年中秋月色高，吴山痛饮推文豪。今年依旧故乡月，纷纷青紫夸儿曹。世间儿曹何足数，芙蓉仙人在江浦。握荃怀瑾遗世纷，黄卷日与圣贤伍。曾攀月桂臼边枝，素娥夜半睡不知。觉来薄怒赪自持，与仙重约三秋期。一朝功成九霄去，小黠肯顾偷桃儿。城东白髪龙钟叟，瓣香来祝仙人寿。长生辟谷未要学，千载与君期不朽。

王气初不限中华，至性未尝根六籍。门闾节行世所钦，父子忠孝天应惜。连环解玉理坚致，老蚌剖珠光的皪。伯也执殳万人敌，血染征衣归不得。空留明镜照孤鸾，妾颜如花心如石。鬒云渐变蚕丝白，蓬首何曾御脂泽。北堂手植忘忧草，幸有斑衣可娱老。不须遣使寄当归，儿无远志归来早。事亲日短当爱日，祇今三年已素鞸。宰予衣锦殊未安，温峤绝裾非小失。

雅宜山低一拳石，气压华嵩千丈碧。不论城市与林丘，爱山例是诗人癖。寒泉修竹苍崖底，青山解与高人语。花落猿吟总是机，举似山僧尽成句。山僧来献诗人号，百种不如山色好。德庆禅床明月夜，馆娃人海红尘晓。我知山心雅好静，荦确不容车马造。草堂宜雨又宜晴，藜杖芒鞋时一到。

道家者流双凤仙，迂访墙东老田叟。叟读儒书五十年，一事不成今白首。道人过门何所求，期将汗漫东北游。青蛇三尺风雷吼，玄鹤一声天地秋。吏商奔走日百里，区区嗜利与名耳。道眼视之海中沤，炎夏长途何必尔。吾师之师柱下史，紫气曾惊关尹喜。当时剩却五千言，焉用老人诗一纸。

人天相距尺有咫，雷电六丁绕吾指。药师马上寄小瓢，夜半一滴洒千里。古湫源竭老蛟泣，新秧秀濯田畯喜。匣收宝剑卷阴符，师归宴坐茅峰里。

梁灏八十有二岁，自从天福逮雍熙。中更乾德五星聚，晚赐龙头拜玉墀。吾今之年灏相若，布衣落拓何能为。吟诗独与熊儿和，作赋那求狗监知。龙钟久纳少年侮，耿介尤为谄子嗤。吾闻长沙赵彦仁，豫知郑相秉化钧。从容杯酒托二子，端嘉之际俱名臣。是时宋德已衰谢，扶颠江左尚有人。安晚之孙今为庶，嗟我与子俱邅迍。不须谀我有许寿，且道何时脱子贫。清和四月天气新，共买一醉抛青春。穷通寿夭俱莫问，盖世英雄一窖尘，草间惟有石麒麟。

二曜五纬万古悬，甘石之学今不传。术家能以天占人，圣人乃以人占天。仁义礼智性所具，吉凶祸福命使然。命天俵赋定不易，性我受用修则全。经文二百有五字，明德乃在新民先。君从何处讲此学，直溯建洛窥先贤。工夫潜深秋日静，本真莹静霜月圆。市声初散帘欲下，龟䇲未收客下马。一人妄计秩崇庳，一人猥算资高下。纵横二位布逆顺，错落五行分制化。先生拊掌笑且答，二客相看面如赭。徐言至善同一初，非愚不足智有余。万物不齐气杂揉，是心本明如太虚。不须詹尹就决疑，客如不信问子舆。

苍颉制字传羲皇，鬼神夜哭殊仓黄。语言声律未易下，嗟君楚产学北方。又能经术饰吏事，笔墨岂足尽所长。邮亭一夕饮离觞，他年富贵勿相忘。天无烈风海波静，白雉九译贡越裳。盛时努力早出仕，成诵姬旦坐明堂。

龙门世家史学祖，足涉淮湘到邹鲁。儿生堕地弧在左，妇闭车中为谁苦。二君雁荡游虎林，逆旅一笑论古心。地炉画灰事未竟，推窗看天雪意深。山寒约共梅花语，江水东流予北去。明年春风上石渠，道傍为我吊望诸。

南来飞雪如柳花，北归柳花如飞雪。乾坤偪仄困羁旅，江山苍莽惊岁月。白云冉冉千里外，滴尽春林子规血。故人回首乱峰青，古堠斜阳照离别。

惊吾学问非少年，羡君功业当壮年。曾闻鸡声共起舞，老我输君独着鞭。腊寒枯柳不堪折，欲别未别心茫然。关塞黑风虎方啸，江湖白浪龙正眠。洪都西统数千里，俊乂如林足驱使。好将旧榻拂尘埃，佳客可能无孺子。

甲寅诏下兴贤才，吴中多士轰春雷。门外鹄袍那可数，一人独上黄金台。宦途诘曲容不得，直向东海窥蓬莱。蓬莱水阔云气浮，眼看健翮摩天游。故乡六载不归去，老尽西风菊径秋。归来四壁亦不恶，人羡锦衣君不觉。馆娃茂苑正凄凉，古汴黄河复漂泊。问乡安在迟一见，承恩内直金华殿。从容薇阁演丝纶，花间应隔同年面。自恨山中老樗栎，拥肿不堪逢匠石。枯梢无复起春风，一生空负吹嘘力。

九里河梁昔携手，酒酣共折城南柳。春风六载忽吹过，浮云万事无不有。余生闭户忍寒饿，薄宦随方困奔走。径从莲幕换青衫，犹胜兔园嘲白首。我床昨夜破却瓮，君印何时大如斗。肯将车服耀故人，未觉来往烦佳友。从今出处可忘言，柳边重饮城南酒。

君马三渡白沟河，沟水东流青草多。踞鞍顾盼聊试耳，伏枥悲歌奈老何。古人千金重然诺，把臂况受生死托。肯先申白独辞楚，且伴机云双入洛。道远始知离别苦，地僻应思宦游乐。荣名日久当日厌，浮生花开又花落。平世应无战国材，选贤何日到金台。寄声玉堂老仙伯，桂树秋风归去来。

龙驹凤雏两陆子，并驾秋风鞭𫘧駬。老眼一见失惊喜，定知乃翁元不死。生子真足慰人心，景升诸儿豚犬耳。满朝誉翁不容口，世禄固应传不朽。为官岂计多得钱，取印终须大如斗。我是韩家十八郎，里中曾拜北平王。碧梧停鹄已飞去，玉雪娟娟今在傍。往事伤怀泪如水，矻矻穷年吾老矣。欲追霞佩小颉颃，手倦束书携不起。

芍陂茫茫古边城，鸡犬相闻今乐土。交兵往事空流水，避乱居民尚遗堵。似闻此地岁丰穰，要得清官手摩拊。君才天马足神骏，老大去年参选部。闽中实历禆风宪，淮右先声动官府。争看祖道车骑众，力疾登途霜月苦。墙东故人懒出门，浊酒黄花对谁舞。

儒科一废四十年，甲寅诏下初兴贤。鸡窗夜半同起舞，竟让祖生先着鞭。去乘𫘧駬首燕路，归骑赤鲤游琴川。川中疑有古文学，子游故里今依然。采芹思乐弦且歌，官况虽清奈冷何。省台衮衮岂足羡，燕雀喧啾入网罗。残春积雨困花柳，天气昏昏如中酒。怕逢北客问新事，更恨东人夺佳友。暮年离别意鲜欢，追思得失空长叹。诗成写寄掩关卧，梦逐飞絮黏征鞍。

清明上巳三月中，一春天气少冲融。曈曈初日翳复吐，黄尘涨起西北风。有客束书挟两童，南来两马一马骢。举鞭萧萧易水东，博徒剑客时相逢。怪君体弱心甚雄，声名壮健惊老翁。元英磨室渺无踪，黄金谁为隗筑宫。茫茫宇宙今古同，天时人事安有终，江柳自绿山花红。

吏员务选才具良，不问他邦与吾乡。珠金出产已足贵，兰桂移根亦自香。诸君此行良不恶，居家何如宦游乐。季鹰曾忆松江鲈，士龙空叹华亭鹤。昔人还乡苦不早，今人离乡涉远道。渔舟泛泽青茫茫，客衣吹霜白皓皓。朱甍结构井邑富，画戟清闲官府好。纷纷刀笔心自厌，落落功名身未老。要看入海运大鹏，不恨出山成小草。

乙亥江城守宵遁，连营锦帐排锋刃。丁男释耒儿女啼，朱门一夕黄金尽。我时拥卒护乡井，纻袍白马君来省。石床试剑人血腥，地炉传酒牛炙冷。手挥谈麈看落月，平明索饭出门别。虎林山头却寄书，一字不问家何如。乾坤风雨旦复旦，家家升平吃饱饭。君才筦库久繁剧，我老诗书更忧患。肯将出处问猿鹤，自觉高低笑鹏鷃。浩荡炎风扇区野，斜日征鞍古榆下。功名不复念远道，富贵自觉颜色好。俯仰畴昔予何言，梅雨敲窗湿诗草。

宰相昔起富春山，门生四海皆达官。笺书争宝朵云样，题诗便隔纱笼看。知君相与有瓜葛，绝口不道人所难。何不跨鳌上金銮，胡为采芹坐江干。群鸮飞来争野葚，三鳣不足供朝餐。人生荣悴何足叹，海水会使桑田干。当轩下马昔日盛，闭门罗雀今朝闲。群儿瑟缩手不热，先生落魄毡犹寒。范阳城南丹旐归，何人送者车班班。羊昙独洒西州泪，孟尝空感雍门弹。老树春残蝴蝶去，沧江岁晚白鸥还。北风吹雪被长峦，诗囊酒榼随征鞍。请君读诗饮美酒，归日谢客牢闭关。世间万事不须问，西湖柳色差可观。

暨阳幕职无他奇，置薤一本水一盂。钟鸣张烛起署事，坐看日落庭西隅。雁行钳纸走却立，高悬明镜分丝铢。长官堂上口啸诺，时时隔舍闻歌呼。荒村人闲花自落，圜扉昼静草欲芜。褰帷使者上治状，为出清冰置玉壶。小儿踉蹡老翁怒，细问代者如君无。楚苔渍雨古驿寒，酒酣写出阳关图。君行上马慎勿驱，梅水绿涨南兴湖。

采采江蓠步石磵，东望海堤青不断。故人泮上谁饮酒，尺素不来鱼尾短。黄子卓荦文更奇，命驾千里赴相思。长江凫雁不足数，旷野虎兕将何之。景德寺前读书阁，彦国九原不可作。寄声故人加餐食，昨夜秋风淮水恶。

江淮落南俯闽峤，山水相背风马牛。间关草就北征赋，日暮弹铗君何求。袖中漫刺通姓名，犹及庆历思中州。子京永叔老交友，白首鶑燕陪风流。今无花月听水调，但见满目森戈矛。长歌送君万里游，天荒地老令人愁。

彦霖父子魏公客，持国之兄招不得。豪华落尽漳水流，主人眠石扃醉白。天倾地坼古今愁，浣花穷杀老参谋。窗寒雪压灯昏夜，门静虫吟叶落秋。平生故人渺江浦，谁往省之遣宗武。惜哉赤白两洪崖，敢道交情弃如土。回舟蘋浦思依依，空忆桃花鲚鲙肥。竹西骑鹤不可去，西州万里将安归。南山之阳木已老，南山之阴木尤槁。不信春风吹不苏，珍重岁寒宜自保。

蓉城诸葛何绵绵，一门青紫三百年。闻孙流落湘江上，手握美瑾怀香荃。夜行衣绣岂足荣，归梦皛皛经山川。君家元有紫荆树，一枝两枝枯或妍。当暑归来憩其下，俯仰陈迹心茫然。墙东野人头雪白，乃翁坐上琴书客。凤毛一见眼双明，豚犬吾儿空自责。追思老少各时异，坐阅兴衰疑世隔。江湖来往慎风波，他年重会铜驼陌。

金身梦觉白马东，西来禅教各一宗。讲师高据狮子座，缁素群集惊盲聋。天华咫尺飞坠地，夜烛神光满室红。远师道林嗣宗风，专谈义学离禅锋。三叶五性总超诣，一枝擘与天泉翁。不泥筌蹄求解脱，不执文字迷本空。黄梅四月上卢龙，骑馿不下莫相逢。徐州麦饭足可饱，青州布衫谁与缝。卢沟桥边石头滑，飞锡径入明光宫。手挥玉麈天颜喜，身被红绡帝渥浓。回头却笑虎丘石，夜半不忆寒山钟。君不见懒残昔住衡山峰，使者召之终不从，天寒垂涕石窟中。

瓜步投鞭湿马尾，吴江犹是衣带水。阳侯不敢驾风涛，神剑自断长虹死。木罂夜半飞渡军，缚筏驱丁命如蚁。波心两龙忽跳出，一声金鼓波神泣。兴废相望五六载，斜阳独倚栏干立。酒酹波神叫不应，剑铓冷浸秋蒲碧。江头朱栏四千尺，一望初疑几十里。左约江流右截湖，桥东出日桥西雨。渔歌答响远相失，群雁旅泊迷葭苇。荒村独木横野渡，深厉才能湿衣履。乘舆足受两三人，犹当杠梁涉溱洧。书生眼力小如瓮，一皋巨丽心惊喜。吁嗟人力不可到，毋乃神功役山鬼。忆昔燕兵下江浙，马逸风鬃卷滩尾。长驱水陆一时进，钱塘破竹从风靡。川流衰竭王气尽，成败反复固其理。汴师平南将彬美，南人死恨樊若水。采石浮桥一夕成，晓出降幡人姓李。

口诵严君口授书，手提慈姥手缝衣。寸草安能报春晖，远志不敢回当归。嗟儿客宦游有方，舅姑晨兴妇在旁。手供鲑菜晡下堂，几席代汝亲扶将。白云英英赵州山，玉琴石榻窗户闲。上池饮罢燕坐间，生香满室光照颜。锺英毓秀自乃翁，草木臭味将毋同。借锄取帚面发红，偕饮甘露薰祥风。

浣花老人溪上住，野梅官柳桥西路。碧鸡坊外少人行，晓带春星自来去。荒基藓合无寻处，峡川万古流诗句。紫芝之孙居澄江，琼茅结宇青竹窗。南墙夜深塔铃语，古寺白鹤飞来双。索我新吟写君趣，开卷悠然起幽思。我尝十年卜山居，经营未有瀼西地。风流纵似老参谋，资给应无贤录事。愿君分借半间云，胜日当携茶具至。

桐川博士老文学，出处乃在可否间。舍东支径劣百步，墙北危亭俯两山。风花辞枝黏草碧，雨竹卸箨连苔斑。林皋红叶白雁早，江国琼英翠羽寒。一年天与四时景，百岁人无半日闲。扰扰鸣钟戒晨起，昏昏秉烛愁夜阑。蜉蝣生死寄黄壤，乌兔飞走凋朱颜。主人自得静中趣，物理常于动处观。从容琴书寓真乐，邂逅樽前追清欢。良时佳友不易得，恶客未至门先关。

英英山中云，苍苍云外山。云山偃蹇若高士，不傍贵人门户间。藕堂老人家四壁，诗句曾参浣花客。一亭半落平畴外，拾尽乾坤眼犹窄。樵歌断处起寒青，鸟影明边际空碧。玉鸾不入巫阳梦，满榻凝尘室生白。昨宵础润卜雨来，岸巾栏角小徘徊。忽然一片黑模糊，失却万丈青崔嵬。有风飒然起林薄，如觉天日徐徐开。推窗看山色如故，断云飘零不知处。

渡江莫盛乾淳间，虞范诸贤鬓未斑。功名草草负遗恨，老死不见巩洛山。我近经行石湖路，范家水名王家墓。风流一代竟澌尽，手泽何人为珍护。直当慷慨论兴亡，奚暇悲歌叹衰暮。

教子惟欲谄，嫁女惟欲官。床屏触头乃翁怒，文书衔袖媒姥谩。痴人一笑可绝倒，古训相传良独难。大夫有愧程监察，上谷敢望元遗山。易箦微言尚典刑，出门别语重丁宁。子无橐装与宝剑，女无绣褥与金屏。各赠骊珠五十六，藏在肺腑为深铭。梓乔俯仰俱莫及，冰玉清润尤相形。水衡使者直而温，遗山宅相监察孙。{礻是}身务学承先志，范世传家示格言。正大去今八十年，流风遗俗犹有存。谁能题诗墓柏下，使两仙翁起九原。

春申下邑荒江滨，有眼不识钱塘春。朅来南北两高峰，乍见西施真美人。晓妆浓淡看不足，誓结鹑衣老湖曲。安知湖曲有高人，如此仙姿尚嫌俗。别寻大涤登天柱，气压群峰三十六。归来书窗风雨夕，潜听三竺山灵哭。眷言玉局老飞仙，摩挲铜狄今几年。神蛟飞鼠亦何有，金堂玉室空茫然。天风吹醒丹泉酒，碧桃津远人回首。石上禽余捣药声，绝怜无诀授长生。今年却被山灵笑，依旧湖堤拾芳草。

太阴朔望有盈亏，海外随之互消长。夜半秦淮涌月来，一轮却挂锺山上。山中那得有潮音，尊师鼻息如雷响。

钱塘筑坞高于郿，黄金铸成九鼎移。木棉羁魂招不得，方士入海从安期。庐陵二老当时在，翰墨光芒透纸背。尔后空闻化鹤归，我今欲见啼鹃拜。长安市上重经过，逢人问是伯休那。劝君且寻遂初赋，人家国事竟如何。

袁曹官渡争雌雄，荆州侨寄大耳翁。涕流髀肉消不尽，试与元直游隆中。隆中自有躬耕者，布衣抱膝茅檐下。从容一曲梁甫吟，不觉将军三枉驾。室中屏人才数语，跨荆包益成鼎峙。南阳陌上龙出云，永安宫中鱼得水。古今成败真邮传，英杰千年不一见。识拔端由品藻公，位置无嫌草茅贱。山中谢客江烟昏，谁携行卷到柴门。手披康乐草庐赋，知是兰庭佳子孙。春塘柳禽成昨梦，炎兴相业更谁论。洞庭三江风浪奔，鲸鱼出没相吐吞。何为四方归来些，山堂鹤怨能移文。

翁今百岁少十年，我少公年二十五。天与翁龄百二十，我已化作原头土。延年賸得饮食乐，损寿多应作诗苦。梅开傥获登公堂，一醉犹能戴花舞。儿孙拍手向我语，公漆点须贝齐齿。降原陟𪩘步如飞，饱饭何曾饮人乳。梦中犹记前朝事，二老相逢必欢喜。

昭陵玉函出人间，开平经今四百年。永和远距贞观先，俯仰陈迹俱可怜。古人学书如学仙，笔锋谁入玄之玄。水晶宫里佳公子，风流翰墨皆天然。我评逸少非真逸，史载深谋并绝识。独留茧纸博千金，似是艺成能掩德。名士由来赝逼真，书空咄咄彼何人。遗才流落稽山下，修竹娟娟万古春。

世传阎公学士图，意象旷雅难形模。山僧临本持索句，展卷复掩空长吁。秦王功高塞宇宙，搜揽豪隽供驰驱。内怀矛甲伺同气，外示闲暇耽文儒。临城开馆构杰阁，坐见瀛海移西都。分番夕宿无厌倦，珍膳日给何丰腴。天光下照天策府，煌煌星象经天衢。房乔夜半进危计，平明一矢惊临湖。群贤崛起辅贞观，亦有淹滞如颜苏。惜哉燕翼谋未善，祥麟接武容妖狐。殿阶置笏怒未解，田舍收麦言何谀。策名书府真有{面见}，空与老姥扶天枢。贵人一代骨已朽，史笔千载心犹诛。阎公绝艺今亦无，长安落日明榛芜。

声残玉笛梨花月，笑指骊泉浴香雪。宣来天驷玉花骢，醉僛金勒摇东风。阿环并辔微相顾，一点芳心倩鶑诉。五溪老奴侍鞍侧，招摇先入华清路。行幸东西春复秋，那知忧乐两相酬。朝元警跸犹清道，胡马长嘶出蓟幽。猿声霜冷巴山晓，锦袜遗香清渺渺。南内凄凉稀进御，海云空阔蓬莱小。泪湿花容春雨余，纵有丹青画不如。

紫微垣近一小星，作戏敢与太阳敌。诸将旁观信雄武，不逃书记收兵策。开封府尹真天人，受谮朱崖疑老臣。幸自宫中启金匮，忍使涪陵竟陨身。

河中之野木连理，文人作颂何所美。鲤湖之水莲双葩，史臣纪异不足夸。木叶饥来岂堪食，莲花远观空有色。由来上瑞是丰年，芙蓉池外麦连天。一茎三穗攒秀颖，好事军中万口传。阅武堂成政多暇，刀剑不如牛犊价。老农啖饭看升平，奇祥异产从天下。香饵先收夏陇云，雪匙可卜秋田稼。绝怜西蜀杜参谋，困饥空怀当世忧。崆峒麦熟无人获，且问王师休未休。

君不见刘越石，晋阳铁骑围城急。一声长啸震山谷，抛弓散走群儿泣。又不见庾元规，武昌僚佐相追随。坐据胡床夜笑语，不知宾主竟为谁。枕戈待旦成何事，终让着鞭先士稚。况复西风尘污人，茂宏举扇思还第。嗟嗟二子逢世乱，误长清谈空致患。争如今夕倚阑人，一生饱吃升平饭。百城桴鼓夜不鸣，万里山川秋愈明。黄鹤孤飞白鸥睡，卷帘露气下三更。初听笛声何激烈，再听书声更清越。素娥密约无人知，今秋丹桂来先折。

吴姿楚态谁使然，白石齿齿山娟娟。孤云欲断不断处，中有万斛潇湘烟。黄榆日晚长洲路，木叶山头几风雨。一声寒雁江南书，萱草灵椿解相语。解相语，君应知。山风猎猎游子衣，毕逋有待何当归。

卢龙迤北道应昌，八月飞雪六月霜。阴风萧飒百草僵，牛羊陇坂狐兔冈。破邮古庙人鬼静，傍植巨木百尺强。孤根绵绵蛰幽土，枝干直上凌穹苍。何年堂堂十八公，会朝侍立冠剑长。中有二公能死节，张许崛强存睢阳。余生幸或逃斤斧，远地何由选栋梁。西江行客苦好事，一见携之袖里藏。摩挲老眼识奇怪，兴作万里神苍茫。寒斋无复丁生梦，腹内惟闻葵藿香。

君不见雀鼠谷抵介休壁，马甲不解王不食。又不见泰山马色别为群，东封望之如锦云。英雄角力多相值，嬖幸承恩思自媚。不辞汗血千里劳，驱死尘沙那得避。何如落日清水湾，骅骝独步春草闲。圉人袒肩没两踝，控辔欲上未上间。静观物理坐叹息，玉花惨淡何人笔。少陵野老最善评，弟子曾入将军室。

平原浅陂，水草甘美。枯梢吹风，日落尘起。物色祁连山前路，又似逾关渡陇水。一人解鞍枕欲睡，一人褶袴手仰指。一人持辔却回头，万马攒蹄行复止。饮者啮者各自然，驰者忽在立者前。驹而幼者随壮者，浴者出没晴波川。风鬃雪尾不受鞭，并驱逐者如争先。须臾两骑独殿后，戎笠持兵相格鬬。老羝挟乳自成群，牧羝人远傍无救。何人丹青手摸写，崿礴胸中有全马。陆子作诗配駉野，千古传流好事者。

细听邻妇低眉说，年年育蚕苦无叶。山童执筐入市卖，一称百钱犹未惬。更兼春雨土窗寒，忍见蚕饥头戢戢。买丝织绢输官外，空借邻机闲一月。阿姑卒岁无𦈡袴，小儿露骭风吹裂。今时县官清且明，课民务本令必行。担桑赪肩荷锄去，青青布种环郊城。明年家养一百箔，巷响缲车楝花落。满笼新丝白雪香，听赛蚕官鼓声乐。

先生朝槃厌苜蓿，笋味得全差胜肉。苍头扫地犀角出，赤焰腾烟龙尾秃。土膏渐竭外欲枯，火候微温酒已熟。拨灰可惜衣残锦，解箨犹怜肤跃玉。青青无日长儿孙，草草为人供口腹。卢家丞相蒸葫芦，石家无人煮豆粥。去毛留顶有何好，𢭏韭作虀空自速。不如野人工食淡，自办行厨入修竹。句里曾参玉版禅，胸中会著筼筜谷。主人不问不须嗔，昨夜西风响林屋。

秦马投鞭江可竭，别墅从容谋已决。兰阶小儿呼与棋，敌手不觉平时劣。青冈鹤唳走先声，捷书上床屐齿折。局中胜负俄今古，身后功名谩豪杰。何如山中静相对，风度幽篁韵清绝。林深有客遇神机，柯烂无人传妙诀。白头老姥独解事，化作仙禽欲饶舌。石枰落子忽惊飞，五月骊山啄残雪。

门外青山寺，西行半里强。童分泉茗洁，僧供饭蔬香。地僻红尘静，心闲白日长。少年余气习，棋酒愧疏狂。

山城春强半，雨脚乱如麻。润麦还伤麦，催花又落花。闲来忧岁事，老去惜年华。卧听空檐滴，应无梦到家。

绛帐虚堂设，檐牙雨骤倾。已过惊蛰日，未听候虫声。向晚飞蚊出，偏工傍耳鸣。山灵戏穷士，邀喝夜相迎。

早久何当雨，秋深渐入冬。黄花犹带露，红叶已随风。边思吹寒角，村歌相晚舂。篱门日高卧，衰懒愧无功。

微暖背曝日，轻寒面受风。人行官路侧，鹊起野田中。细草陈根绿，疏林病叶红。故人云水隔，来往愧衰翁。

长淮昔战争，废地少人耕。野壁三家市，官亭十里程。田夫时识字，水鸟不知名。薄暮宿何处，孤云又一城。

历遍青徐路，东风送入京。车中守残岁，道上拜新正。椒酒今谁献，桃符旧未更。故园梅正发，不见玉峥嵘。

苍苍虽莫测，诚意尽能回。履草穿云去，炉香带雨来。神龙如有喜，旱魃不成灾。四野车声歇，欢声却似雷。

劲竹持高节，余花表晚香。一瓢颜子巷，六籍郑公乡。后学师珪行，先天发宝藏。空携经世具，独立暮山苍。

练江诗酒社，聚散十年春。君作并州客，身为绛县人。一牛甘送老，五马未全贫。出处嗟殊异，相思意却真。

壮游不知倦，老境怕逢春。自分无知己，何堪从避人。飞花空有恨，巢燕不嫌贫。独忆延陵客，风流似季真。

鸮室徒劳甚，鸠居奈拙何。田园空岁晚，梅柳得春多。径合思除蔓，墉高许附萝。呼儿净扫地，恐有故人过。

天公恶作剧，翻手变炎凉。海运三山动，江高数尺彊。震雷惊失匕，漏雨苦移床。不虑填沟壑，真成老更狂。

九日秋怀恶，那禁暑气隆。苦吟愁作祟，多病药无功。有客来相访，扃门弗为通。怕谈当世事，遗患及孩童。

况值艰难日，那当老病身。后生欺旧辈，俗吏笑高人。易扫张超雾，难清庾亮尘。盐梅正相得，鼎鼐盍调新。

痛饮消愁酒，愁城未肯降。阴风吹北户，斜日上西窗。艰食悬禾亩，苛征及苇江。何曾入官府，深愧鹿门庞。

得志瘳民瘼，何期与愿违。青灯疏简册，黄土污征衣。道路嗟于役，山川赋式微。秋风动鲈兴，应不践危机。

鼎鼎百年内，何由一日闲。冲冠无怒髪，揽镜已苍颜。未易桴浮海，应难屐上山。春逢甲子雨，愁听溜潺潺。

三江怀故国，七泽吊孤臣。有客诗招隠，何心赋问钧。明时无弃士，晚节少全人。游子归何日，农工已及春。

襁褓已离乳，干戈复异居。关河行欲尽，母子遂如初。卓行先贤传，前缘释氏书。悲欢知已极，赞咏欲何如。

日者旱太甚，天乎祷有诸。震雷惊破柱，骤雨喜随车。精意通无间，神功敛不居。鲁侯明德颂，好接有年书。

飘然南去客，使者趣扬舲。白帝秋云滑，黄牛暮雨腥。寻诗行楚甸，问酒宿巴汀。北道人多朴，无词到讼庭。

专城镇西土，世禄食南方。纨袴洗余习，簪缨袭旧芳。高风仰乔木，遗爱指甘棠。他日循良传，应留姓字香。

秋水芙蓉幕，时闻啸诺歌。簿书精力尽，台省故人多。别酒禁愁得，交情奈久何。怀君四德备，廉正复谦和。

淮楚俗轻扬，萧萧古战场。残兵空壁垒，旷野失农桑。鱼蟹西风市，菰蒲浅水塘。君山足诗景，何事访渔郎。

江亭重执手，雪压暮潮平。台阁逾三载，弦歌又一城。遗乡因楚俗，令尹似湘清。别驾余知己，分廷托寄声。

宪府自清要，胡为堕冗曹。平反犹用恕，纠录肯辞劳。才富家何瘠，官卑志愈高。青云迟得路，胜我落蓬蒿。

万古罗浮洞，江楼著老坡。子西相继出，廷秀晚经过。欲访先贤去，其如远道何。天寒与君别，莫听扊扅歌。

小却官虽晚，先登艺最优。文章九州外，科目万人头。桂折金天月，芹空泮水秋。澄清赖君辈，宪府正旁搜。

广平河水北，古暨浙江南。两地音邮阔，三年官况谙。采芹聊共乐，食蘗岂能甘。别酒黄梅浦，情怀老不堪。

南楚离骚国，清风澧有兰。相从泮水乐，独棹一江寒。远地重逢少，新知欲别难。高平读书室，好为扫荒残。

湖风吹柳絮，记别一年余。君出当归养，吾穷久索居。乍逢论缱绻，欲别又踌躇。一苇长江隔，时时卜鲤鱼。

英才销落尽，世事一凭栏。以我相思切，知君欲别难。暮云南国暝，早雁北江寒。独羡莱衣乐，春风鬓未皤。

江城少公事，幕府得诗人。乍见颜如旧，相思意转亲。不堪时事改，赢得鬓毛新。后夜孤舟别，西风漾月轮。

此日与君别，重逢未有期。衰年行欲尽，近事或难知。浩荡风云会，萧条草木悲。三吴多俊杰，试与问安危。

阅世沧江上，柴门几送迎。云泥虽异路，车笠见交情。春雨西兴渡，梅花古粤城。寄声卖樵叟，莫羡锦衣荣。

闻君返桑梓，老我屏丘樊。命驾轻千里，临岐赠一言。为山方进篑，有水必观澜。颜孟千年在，遗经得尽翻。

四海张公子，腾书盛赞贤。论心才几日，屈指遂经年。鹜案翻新牍，鸡窗理旧编。迟君得小暇，已索赠游篇。

作县徒劳尔，飞黄服短辕。弃官真不恶，惜别却无言。再试知何地，孤生老是村。去逢南国友，梅岭正花繁。

龚黄吁已远，循吏舍公谁。卧辙留行色，归装减到时。朝争驰荐剡，郡议立生祠。寂寂燕台客，难酬国士知。

海内多英俊，交情得似君。殷勤别后语，呜咽病中闻。吟棹秋溪月，归帆晚浦云。可怜江树隔，何日更论文。

行李不盈车，西风两鬓华。历官多在考，归蜀已无家。人去空芹水，舟行及藕花。飞腾君有日，吾计老桑麻。

面带青山色，道人何处来。一壶悬日月，两袖裹风雷。铅鼎养活火，寒炉拨死灰。出寻方外友，不语又空回。

麻姑一女子，处处有仙坛。地古留遗迹，君今住此山。流泉清涧底，落日乱峰间。闻有蔡经者，时时得往还。

五福人间有，吾兼疾与贫。死宁遭疫鬼，生不媚钱神。采药思方士，贻书荷故人。城东有别墅，风雨失残春。

潇潇风雨夜，病枕厌长更。辗转终无寐，呻吟不绝声。鼠牙乘壁暗，鸡翼报窗明。辛苦床前婢，频呼睡不惊。

大率忧兼病，尤非老所宜。吟愁枯两鬓，时事锁双眉。瘦削嫌衾薄，醒眠觉漏迟。拒霜三五朵，应爱北风吹。

筋寒苦跖盭，尊足讵能胜。谁谓行多露，全如履薄冰。城非靴可踢，阶岂袜堪登。设有蒲轮召，安车未易乘。

危机在平地，险不是丘陵。偶尔一投足，几乎三折肱。鞠躬难尽力，攘臂必须绳。他日三公贵，轺车好稳乘。

轻兵戒深入，险寇勿穷追。失势因鱼服，留名有豹皮。空归先轸面，竟裹伏波尸。庙食真无愧，嵯峨死节碑。

东鲁家犹在，尼山道最尊。教能行万世，福不庇诸孙。薄宦三千里，遗铭数百言。不埋防墓侧，空吊雨花魂。

堂堂遗一老，五福寿而康。系出安仁谱，身居荣禄乡。春山樵独隠，晚圃菊尤香。有子知何憾，骑龙下大荒。

郡绂虽重绾，斋铭祇自修。阴功淮海积，遗爱浙江留。世事桑田水，人生薤露秋。盖棺奚复憾，箫鼓咽原头。

才优如贡禹，经行复精纯。海内多知己，江东尚有人。林泉隠君子，台阁古名臣。九转丹成去，青山宰木春。

幼时桑梓敬，耆旧惜凋残。萧诫师吾俭，庞言遗以安。天乎非不寿，命也亦何叹。谁笔延陵墓，呜呼永不刊。

有数应前定，浮生难豫期。为亲尝药去，俄自载丧归。循吏堪为传，遗民议立祠。灵輀无路送，老泪不胜挥。

君家全盛日，父子佩金鱼。太母尝甘旨，曾孙列起居。荣华既消歇，忧患却乘除。执绋门生老，何堪数挽车。

一死人谁免，如君独可哀。离鸾不忍诀，止𫛳并成灾。从吏联翩去，丧车寂寞回。渊明本无疾，早岁赋归来。

此老典刑在，粹然瞻德容。百年守经学，一邑号儒宗。泗水干别派，泰山摧小峰。孝哉庐墓子，滴泪死青松。

未游通德里，曾识谢家儿。乡邑推先辈，山林养令姿。梅花记开落，江水阅兴衰。耆旧凋零尽，西风老泪垂。

地望抡魁重，冰衔博士清。弃官为隠计，因谤得诗名。水竹方成趣，松楸忽怆情。乡中耆旧尽，老泪洒铭旌。

一种金籯业，相传五世余。贫同司马壁，富有善和书。四子供甘旨，诸生问起居。典刑无复在，丹旐泣随车。

衣冠百世祀，齿德一时尊。白马朝京客，青山负郭门。废兴疑有数，生死复何言。空有怀贤泪，西风滴古原。

被服安儒素，行藏任性真。终于太平世，夺我老成人。乔木苍苍古，孙枝奕奕新。西邻闻夜笛，衰泪一霑巾。

爵齿不逾德，天乎夺此君。官才称主簿，郎已转修文。玉质埋黄壤，葩辞散彩云。从今书带草，不独郑公坟。

江左称群谢，青山几夕阳。田园遗一老，诗礼训诸郎。胜日携樽乐，清风隠几忘。灵輀无路送，东望涕霑裳。

乡里多遗老，朝廷少用儒。公初升国学，官止教生徒。卫道心犹壮，忧时骨已臞。遥知埋玉处，风雨暗山隅。

太息佳公子，樽中了此生。吐茵人不怒，骂坐客皆惊。北阙名垂就，南柯梦已成。老亲并弱子，此恨若为平。

劳劳百年内，人物老沧洲。大志生难测，微官病即休。江花自终古，榕树不禁秋。雌甲嗟犹在，哀词泪不收。

粹德如金玉，乡人称善人。百年荫乔木，五子拱灵椿。桂管经行路，蒲龛宴坐身。今归兜率去，吊客谩霑巾。

游公门下久，公亦眷吾深。疾病烦忧卜，诗词辱赏音。衰年空滴泪，旧事独伤心。秉笔书潜德，空疏力不任。

襄阳耆旧传，一览涕无从。入社深衣叟，斋居粝食翁。市朝终不到，林涧或相逢。有子能传业，棺衾得慎终。

少日增庭秀，暮年山泽臞。吟魂绕花竹，客泪洒江湖。莫唱贞元曲，空遗洛社图。绝怜埋片玉，幸喜产双珠。

遗才今已老，生计晚方宜。卧病经旬月，孤坟寄一隅。逢原惟有女，伯道竟无儿。执绋嗟何及，哀词与泪俱。

捧檄垂三考，还家甫一旬。风云千里志，露电百年身。讲席辞多士，帷堂泣老亲。三生有遗恨，五福少全人。

江淮离旧隠，辽碣著新功。𫘧耳非凡马，苍髯独老龙。韩铭空纪实，曾箦遂长终。先世盟犹在，寒山泪滴松。

誓节携孤幼，尘奁不复妆。夜机同妇织，晓陇课僮秧。甘旨期终养，哀荣毕后丧。前冈指陶墓，吊鹤重凄凉。

白首萱堂上，儿孙卓有成。膝前分栗果，枕上听书声。凤诰将金阙，鸾骖遽玉京。舍西萝月夜，呜咽陇泉鸣。

忆昨升堂拜，通家指旧盟。为言儿有立，多赖友相成。喜檄方形色，哀铭忽怆情。生刍一掬泪，端为玉人倾。

萱草北堂深，霜风一夕侵。断机思往训，捧檄负初心。仙府云𫐌远，佳城月魄阴。平生五鼎养，空复美衣衾。

胪传居第一，科目艳当年。慷慨诛奸佞，从容秉政权。诸孙今白屋，旧物止青毡。几见黄粱熟，何当铁砚穿。书声月庑下，灯影雨窗前。学者师王式，时人老伏虔。不令官济济，空负腹便便。桑葚鸮偏恶，桐花凤可怜。纵无当食禄，犹有可耕田。卒卒才倾盖，依依愿执鞭。二翁俱耄矣，一别重凄然。握手出门去，桂花香满船。

凤历归明主，龙韬识老臣。衣冠朝日月，剑履步星辰。极品跻黄阁，斋居入紫宸。存心妙经纬，赞化极弥纶。道教崇簪笏，词林压搢绅。俭慈为世宝，安乐是天民。梦卜亲如见，祈禳立有神。谷城黄石老，衡岳白衣人。密勿天心契，便蕃帝渥新。寿尊来玉醴，法乐宴崇真。重锦颁衣袭，精糜享膳珍。青溪合瑶草，玄圃植灵椿。化鹤声逾远，飞凫迹已陈。松青凋晚岁，林缟失残春。世事柯山局，人生桑海尘。十龄传正印，一德镂坚珉。

保护兵冲日，焦劳岁歉时。江湖一老重，州里百年思。家尚玄元学，人遵义役规。阴功宜有后，隠德固应祠。拟作荣乡记，谁镌有道碑。碧梧虽未识，宿草尚堪悲。偶泊梅江堰，空吟薤露诗。

外直中通异众芳，嗅来叶气胜花香。一杯先吸鉴湖月，满口潜消玉井霜。尤胜朱樱煎作蜜，何须紫蔗压为浆。细看象鼻弯弯曲，刺手犹嫌绿柄长。

昔宴宾僚避暑林，传杯故事到如今。屈茎聊当黄金杓，刺叶先抽碧玉簪。闻得鼻端香馥馥，流从舌底味森森。坡仙爱酿柑为酒，却道清莲带苦心。

有客相传避暑方，采莲不用采花房。绿盘擎重盛珠露，碧管虚中溜玉浆。象鼻卷风随手曲，麝脐入水透肌香。醒来忽忆涪翁句，摘实分甘共母尝。

碧云影里倚栏干，鲸吸诗人酒量宽。惟有鉴湖堪避暑，遥知玉井正生寒。簪开翡翠微通窍，滴下真珠满走盘。一叶偶因风飐破，帕罗香沁几时干。

荷亭避暑约传杯，醉引清风入手来。象鼻形弯通曲柄，鸭头色重泼新醅。中擎玉液休倾满，半卷青心莫展开。春酒一江能吸尽，始知李白是仙才。

当年避暑使君林，暇日诸贤肯过临。荷带露香须缓折，酒无风韵莫轻斟。玉簪先透玲珑玉，金注徐倾潋滟金。叶底可能甘胜蜜，却怜小苦是莲心。

不须酒盏吸云红，刺叶潜令与柄通。碧色轮囷弯到底，黄流潋滟注当中。醉来欲捉波心月，醒后因吹水面风。却笑求仙求不得，金茎半折露盘空。

露盘净植水中央，好借诗人引玉觞。象鼻巧能通叶柄，马蹄更与摘莲房。吸川不觉西湖阔，漱石尤便玉井凉。醉里兴来休折遍，也留数叶覆鸳鸯。

越溪女子翠红裳，来与群仙侑一觞。叶展圆盘如许大，丝连曲柄更能长。清高胜饮金茎露，甘滑疑餐玉薤霜。醉手传杯犹未稳，碧痕微损迸琼浆。

樽罍自古宴嘉宾，末世风流意转新。筒叶卷来由郑氏，杯荷制出始唐人。一时花草空传玩，他日宾僚但饮醇。外直中通比君子，输他光霁满怀春。

刺叶为筒制颇奇，郑公故事老坡诗。擎来入手成欹器，注在当心即漏卮。玉露有香黏翡翠，碧云无影浸琉璃。假饶吸尽西江水，钵内生莲是几时。

孔明孟德两驰驱，三国人才信有余。未肯草庐终此世，不知精舍读何书。木牛古不传遗法，铜雀今成一废墟。毕竟忠邪天不识，当年成败复何如。

至乐无声识者希，有声终是假人为。一时得趣惟元亮，千载知音欠子期。欲写性情初动处，当原律吕未生时。夜寒月照虚堂壁，鹤唳猿吟总是诗。

名花浓淡总相宜，对此如何不醉归。丝竹既无娱朗日，园林可是乐清时。蛙声阁阁那成部，蝶阵团团戏作围。酸杏不堪尝煮酒，累垂空自压青枝。

绿阴未暗渐红稀，逢闰春迟一月归。古有惜花如子美，今无好客似当时。酒虽薄薄聊浇渴，棋亦平平旋解围。斜日倚阑人半醒，试寻青子摘梅枝。

岁华摇落江头树，客子漂流海上萍。尽染缁衣无复素，空留白眼为谁青。对床便可供高卧，把酒何妨吊独醒。太息此心徒炯炯，奈何余髪已星星。

晓渚风移画舫轻，秋原日射绣衣明。自携玉麈看山色，尽屏繁弦听水声。季子高风乔木古，春申往事暮潮平。塔铃自语无人会，饮散江空霁月生。

此山犹姓楚春申，珠履风流几斛尘。樽俎一时俱上客，兴亡千载属何人。萧萧病叶悲霜木，采采幽花识涧蘋。白鹭不知今古事，临江一笑岸纶巾。

谁教老子误诸君，幸自庵中卧白云。旧令尹非新令尹，今将军是故将军。相知自谓乐莫乐，一见不如闻所闻。逋客急须回俗驾，北山早已有移文。

洗净人间万斛尘，玉虚坛上夜朝真。井深莫探丹泉髓，屋小难容老桧身。符召得龙聊小戏，料分与鹤未全贫。名山采药无空返，不见仙方见异人。

太虚自是隔凡尘，惟恨神霄事不真。泥马空遗玄圣像，池鱼恐是小龙身。久知天上仙官贵，不救山中道士贫。旧宅固应存太史，徽称早已号真人。

高僧自有神通力，杖锡横空搭两堤。会见大夫乘驷马，宁无学士助腰犀。一溪帆影浪花转，百尺栏杆石笋齐。有客天津闲信步，杜鹃声里夕阳西。

夜行被酒止公亭，耳热呼乌坐尽惊。瓮下自惭非毕子，吐中不觉卧王生。相宽吏舍情何厚，误污车茵罪亦轻。戏马倘容宾落帽，更拼投辖饮天明。

不到青州已月余，麹生风味近何如。东坡杯小君应怪，北海樽空客渐稀。奇士正堪来问字，痴人那复肯还书。分田种秫嗟何晚，独盼庭柯望白衣。

雁叫霜寒木叶飞，西风亭下立瑶姬。从来冷淡能禁雪，不意孤高也竞时。松友旧盟寒岁晚，桂华佳约赴秋期。倚窗索笑空姝媚，汝解能宽宋玉悲。

朔风翻屋浪喧豗，泼墨浓阴扫不开。天下撒来云母粉，人间唤作豆秸灰。细民共喜宜新麦，老子先须探早梅。为怕玉容禁不得，数枝和泪折将来。

极浦寒云压雁低，石矶老叟手如龟。茫茫沙上银千顷，袅袅风前玉一丝。鹭失芦花惊月早，鱼吹柳絮上冰迟。故人物色嫌相认，纵有羊裘不敢披。

霸业荒丘春草长，只听儿女话真娘。虎来墓上犹应怪，鹿入宫中尽可伤。太息乾坤空浩荡，不留豪杰管兴亡。属镂抱恨沈江底，潭碧犹生古剑光。

中州人物古犹今，复见风流正始音。当日乘骢持绣斧，他年化鹤度青林。谁知救世安民术，即是求仙访道心。鲸浪驾风吹未散，溪山何处独追寻。

古人糟粕在遗经，圣学非由积累成。每向同中参孔释，时于异处别朱程。一川水满源头活，半夜天高月色明。下学工夫迟十载，小儒终是雾中行。

某丘某水记儿时，陈迹迷茫问不知。观里看花空有菜，山南种豆落为萁。林疏想弋逋仙鹤，壁坏应墁坡老诗。只怪西湖顽面目，浓妆犹自学西施。

黄堂曾著宰官身，仿佛儿时记不真。图志虽存千载旧，栋梁安有百年新。繁华开落无三日，双桧轮囷经几春。应比首阳高节士，采薇不食为求仁。

积雨能令朱夏寒，少曾见日上三竿。风吹沧海俄然立，水泻银河透底干。谁办好心来拯溺，姑留老眼去观澜。蛙声只在墙根草，却怪泥龙不久蟠。

每愁仲夏多溽暑，更逢今岁少南风。身无台榭可独处，眼到山川便不同。直从月令高明处，参透中庸问学功。虚静若能超物外，炎凉何必介胸中。

彩云朵朵西风散，银汉昭昭北斗倾。车上耕夫愁欲泣，桥边织女笑相迎。蝗飞近境行将及，龙卧深渊自不惊。病枕怕闻箫鼓闹，谁家乞巧到天明。

俯仰随人似桔槔，功名落落倦英豪。婆娑仅可供宾戏，寂寞安能免客嘲。空有云心怀鹤髪，竟无风力举鸿毛。祖刘起舞成何事，岁晚柴桑是故交。

十载村居学养恬，未忘习气有人嫌。课僮薙草心先快，助仆移梅力尚兼。不分乌鸦啼锦树，绝怜紫燕傍茅檐。路逢野老闲相问，新岁凶穰可豫占。

场屋当年负隽声，白头牢落竟何成。一生受用兔园册，千载应无麟阁名。被服易招山鸟怪，题诗难学野狐精。羊裘老弃渔滩上，印绶新加少傅荣。

子美间关离乱际，尧夫生长太平年。可怜橡栗天寒拾，不似鶑花日晏眠。忧乐在人均是命，盛衰有数总由天。腐儒老矣无奇计，独立斜阳意惘然。

岁晚田园半已芜，缁尘衮衮落征途。送穷不见昌黎富，乞巧翻成子厚愚。瓿下早知嘲尚白，缶边何似醉呼乌。鸢肩枉作常何客，只合新丰伴酒徒。

区区抱瓮不辞劳，俯仰安能似桔槔。儿子从教耀车服，丈夫何用树旌旄。但思有酒身无事，始信求田策最高。妄想虚憍无处著，退然敛手是英豪。

一盂麦饭一豚肩，寒食风花泪眼边。倘得黄泉相见母，胜如白日上升天。万家置去成何用，双鹤飞来亦偶然。事死如生莫言孝，几曾庐墓过三年。

祭筵跪拜膝难抬，连岁何曾上冢来。老子七旬看又过，幻身多病复相催。人间愿弃姑云耳，地下从游亦壮哉。寒食江村旧行路，道旁相吊总悲哀。

抄书灯下语吾儿，歉岁艰辛汝未知。坡老忍饥常并日，少游厌粥亦多时。但令后世师吾俭，深怪诸人遗以危。天意从今吾尽解，穷人大抵欲昌诗。

几年本分做家公，虽是痴顽幸不聋。何必张皇惊鬬蚁，更须辛苦望攀龙。湿窗暗想催花雨，开户遥知戛竹风。问夜何其将夜半，元来野寺已鸣钟。

血气衰微性不灵，非非是是几曾听。胸中不着许多事，天下本来无正声。但觉飕飕战风雨，谁知虩虩震雷霆。先生耐静坐终日，怪底作劳吾耳鸣。

紫泥诏下九重天，文治初兴正急贤。草木辉光霑雨露，鸢鱼鼓舞乐天渊。云衢接武怀新渥，雪案潜心理旧编。礼乐三千摅素蕴，丹墀他日听胪传。

堂堂四世三公后，今日乘骢出案临。坐上即时闻减乐，袖中虽暮不怀金。官民乘访皆公论，狱卒平成有恕心。古柏台边霜气冽，肯分春意到寒林。

汉家陵阙已苍烟，鲁国灵光独岿然。卫玠音闻永嘉末，陶潜诗著义熙前。可怜阁下投几死，不及车中寝获全。寄语牙郎莫酬价，匵中韫玉可求旃。

万里梯航走贡珍，乾坤无地著孤臣。湘江空记庚寅渡，石壁曾题癸巳人。国士犹嫌先事范，仙家莫问几经秦。愿提草履从君后，煮茗寒泉代拾薪。

一代风流独老庵，再扶道脉起东南。家声可与诸洪继，易学曾同小阮参。昼锦羡君荣世胄，寒毡容我坐清谈。愿为药笼中间物，才匪芝苓愧不堪。

蓬山阁上冠群贤，出拥朱旛浙水边。但看两州歌善政，宜膺多福享遐年。当生自是长生佛，未老应为不老仙。欲就瓣香称寿去，梅林一夕涨江天。

濯锦峨嵋夸最胜，子昂太白记前生。一川风雨睡正熟，千顷波涛心不惊。手试功名棋胜负，眼看富贵槿枯荣。寿杯肯向人间饮，携傍莲峰玉井倾。

诞日曾生陆地花，双鸾扶下五云车。安期共约游三岛，方朔应留醉九霞。盛集儒流胜仙侣，多培阴德种丹砂。冷斋书客来称寿，自笑东风两鬓华。

日月同生岂偶然，声名不减雪堂仙。岷峨西去八千里，苏史相望二百年。赤壁旧矶如昨否，李生新曲至今传。祝公寿比南飞鹤，共结梅花岁岁缘。

归棹石门江水长，肯留一片广州香。不须人祝千年寿，但愿公流百世芳。长侍潘舆游故里，胜持汉节落南荒。芙蓉金菊秋风迳，好和陶辞引玉觞。

绿髪仙童驭彩鸾，九秋弥节下人间。明分月影山河动，清入霜华草木寒。已报除书来北阙，不妨拄笏看西山。霞杯浅注黄花酒，留取余香晚节看。

双成遥下五云车，献寿仙杯吸紫霞。爱惜孙枝长萱草，摩挲老树著桃花。斑衣就养荣三釜，锦诰分封备六珈。他日肩舆扶上殿，侍郎正踏相堤沙。

词章科目溯当年，璧水名流孰子先。杜甫生逢天宝末，陶潜空忆义熙前。明庭结绶怀新渥，暗壁移灯理旧编。约对青山谭出处，一冬涧雪长新泉。

绨袍谁念故人寒，转徙萧然老伯鸾。幸喜云山无屋碍，始知天地出门宽。悠悠岁月蚁旋磨，落落功名鱼上竿。金谷已无歌舞地，辋川犹有画图看。

不为祁寒暂辍冬，肯移莲幕下芹宫。深青岂必从蓝出，美玉何烦就石砻。残雪五更侵几白，一灯深夜照书红。他年共赴长安召，正恐诸儒却诮通。

不愁世路太行难，自叹行藏愧孔颜。借榻寺中分两寺，思乡山上又重山。凄然碧草天连远，输与白云僧对闲。我亦天涯流落客，何时同赋大刀还。

敬亭山属谢家诗，太白重来又一奇。天既生才宜用世，士多有志不逢时。屠龙合让高人手，扪虱才堪童子师。大厦支颠要梁木，独甘杞菊老天随。

日长不废读书功，我与宗人老颇同。病起自羞黄面老，兴来人笑白头翁。剖瓜未信能祈巧，结柳终须学送穷。樽酒论文定何日，碧云暮合忆江东。

登临送目际天涯，人物风流胜永嘉。已溯清流乘画鹢，尚留醉墨看涂鸦。长空黯淡吹云叶，别浦微茫蹴浪花。老守江城闲兀坐，秋宵短梦苦思家。

踽踽凉凉莫我知，读书渐懒任嘲师。荷锄亦欲耕绵上，把钓因思入汉陂。姑让着鞭先士稚，何须举扇障元规。巴人白雪难同调，今古应无两子期。

抱拙投闲计未疏，但看岁晏复何如。丹山碧水吟招隠，白髪苍颜赋遂初。逸少幽情谁与畅，元龙豪气未全除。柴门有客迂双屐，何不相逢许史庐。

入海逢车陆用艘，仁人不遇叹游遨。登龙有意师元礼，刻鹄何心效伯高。每笑囚山非国语，绝怜投阁反离骚。此身幸免官驱使，两手犹能把酒螯。

闭户柴车久不巾，但思言行谨书绅。可怜麋鹿山中友，不是麒麟阁上人。作赋也应曾感旧，为师那敢望知新。老饕谁献先生寿，自酌蒲桃舞郁轮。

我羡君才桂一枝，天门步担束书归。药方按古藏芝笼，花样翻新织锦机。不耻缊袍身自贵，能知璞玉世尤稀。天寒野旷来时路，一笑应疑吾道非。

意气冲霄义薄云，白头倾盖即相亲。耳边久不闻瑰论，眼底初惊见玉人。历代文章空自变，致君风俗几时淳。世间别有经纶手，不属柴门老病身。

人笑学官如兔丝，谁能千里远寻师。归田便觉知机早，舂市应嫌见事迟。纵欲着鞭何所往，奚须按剑复相疑。世人多享容容福，白璧从来不可为。

幼从翰墨场中出，晚见车书宇内同。四十年前沾雨露，三千里外犯霜风。蛾眉共妒婵娟女，鹤髪谁怜矍铄翁。回首束书归旧隠，江南笋蕨满山中。

胸中耿耿挟孤征，刺口逢人辄论兵。投笔少年真燕颔，着鞭中夜忽鸡声。功名险处方成就，节义穷时要讲明。别有中庸书一卷，劝君西谒范高平。

十乘元戎又启行，澄川老稚送倾城。北风吹转旌旗影，东海欢腾鼓吹声。桑麦千村无吠犬，波涛万里息奔鲸。新年凤诏催归觐，殿内金瓯覆姓名。

使星出照三吴地，原隰驰驱远有光。鹰击何如学鸾凤，狐多且莫问豺狼。怀金昌邑难污震，置酒清河反怒章。今日故人无请托，他年鸿燕勿相忘。

墙东老桧屋三间，几案亭亭背远山。时事浮云苍狗变，机心沧海白鸥闲。归与乍出红莲幕，行矣催归玉笋班。老子婆娑今得计，底须坐客唱阳关。

汉儒多辟司徒掾，掾属虽卑地望高。闻有袁安在公府，可无陈宠作辞曹。修鲸未肯随鳞介，威凤终须现羽毛。少壮功名当拾取，金台落日射征袍。

暨州美政不三年，江右遗民借二天。皂盖朱旙新牧守，青原白鹭旧山川。邦衡奏疏云中有，永叔诗章洛下传。故里诸孙无恙否，下车第一表先贤。

江上故人今送别，淮头往事独凄凉。陂成孙叔能强楚，城破刘公不负唐。千载与君期事业，一区怜我老耕桑。升平幕府应多暇，书问时时远寄将。

小郡凋零不可为，长官贤厚莫能欺。政声邻邑皆传说，心事同僚尽得知。堪笑青蝇工点污，敢将白璧强瑕疵。清时公论终难泯，遗爱空留去后思。

太息君侯有祖风，栖栖五载簿书丛。功臣昔绘云台上，循吏今标汉传中。绿水江风送行色，紫金关月照孤忠。预人家国非吾事，但喜诗书气味同。

元枢出督宣威地，名姓江淮草木知。今见闻孙骑款段，去为博士拥皋比。诗书泽远真难继，功业时来亦可为。往事百年无处问，庆丰亭下稻连陂。

燕黍寒生春未回，可堪早别故园梅。新丰斗酒马周去，京兆束书韩愈来。赋就不须呈狗监，敕除先合拜鸾台。青云附骥非吾愿，自守书灯拨冷灰。

故人天上调金鼎，应念先生苜蓿盘。博士不烦重讲席，拾遗无复叹儒冠。蓬莱海阔还须险，太华峰高不道寒。茅屋三间老书客，逢人懒问日长安。

破毡吟雪拥清寒，有客虬髯急扣关。岁月苍茫千里暮，乾坤博大几人闲。依乘自许风云际，邂逅相逢草泽间。西上月林春未半，白鸥黄鹄看江山。

与君丱角志相期，岁晏行藏各有违。老树晚花空自媚，秋林病叶更先稀。时情淡薄元无味，世路艰危总是机。门外北风吹自冽，旅人琐琐欲安归。

少年有志东山卧，晚岁方图北海游。糊口饥宁甘半菽，拄胸气尚食全牛。问唐元振今谁在，欲赵平原何处求。赤白洪崖两相厄，不妨诗句各风流。

青山出郭两相迎，潮去潮回客子程。门外送车今几辆，筵中祝酒已三行。对床有弟酬佳约，拥髻何人诉别情。桂树结花当洒扫，重来曾指白鸥盟。

杜康桥下水如倾，九里冈头路转城。风雨小楼清梦远，山河古道几人行。别怀渐觉伤安石，祖席何曾傲正平。珍重去逢南国友，为言白髪老书檠。

人生有三事如一，父子师友皆人伦。入向亲闱奉甘旨，出当书案服辛勤。老成识见无如子，少壮功名肯让人。老我卑枝栖鷃爵，仰看黄鹄上青云。

百花头上和羹手，乃祖声名似孝先。太息北朝开府老，真成故里烂柯仙。庆流冢嗣承先泽，学到孙枝又一传。野叟临岐无别语，勤修世业复青毡。

种柳栽桃总是春，兴亡千古一沾巾。只评隠者非仙者，莫悟秦人即晋人。年号记曾题甲子，儿孙肯使识君臣。南阳高士空遐想，不向柴桑去问津。

潮拥寒沙疋练长，东南人物老江乡。藕花秋晚吴霜落，杜若春深楚水香。闲对渔樵谈治乱，贪看鸥鹭失兴亡。无人会得乘桴意，东面区区叹海洋。

红粉香中双并蒂，碧丝藕下暗连株。主人一笑偶然尔，客子竞夸前所无。堂上埙箎兄友弟，房中琴瑟妇随夫。君家和气浓如酒，此即双莲瑞庆图。

年光催客过邮亭，八十余翁尚典刑。见说近成遗老传，未当上应少微星。履香窃笑空题墓，宝玩何须自乞铭。今古达观惟一士，山童负锸醉刘伶。

画戟清香彼一时，归舟素幔不胜悲。坟成共负犍为土，堂在空留蜀郡祠。乱起赤眉徐自定，忧侵白髪已先衰。平原岁晚多宾客，泉下难酬国士知。

公骑箕尾上秋旻，忍见龟趺对石麟。盛德固应祠百世，阴功何止活千人。壮图落落心空在，华髪萧萧事转新。耆老凋零关世运，可能知己独沾巾。

燐草原头十七霜，宛丘改卜日辰良。可怜先轸如生面，疑住灵均不死乡。抔土岂能埋宿愤，遗民聊与发幽光。护丧诸子皆称孝，万室他年置墓傍。

穿杨折桂黄粱梦，庭下哦松白髪秋。兴废乃关千古事，荣枯肯为一身谋。江南有客朝金阙，天上无人记玉楼。丹旐西风范阳路，行人回首忆林丘。

今年星度岁为龙，掩袂竟嗟吾道穷。正始遗音从此绝，贞元旧曲为谁工。饰棺不待百年尽，隠几元知万事空。里有水心铭笔古，宜书潜德贲幽宫。

荣华露槿落纷纷，苍狗依然是白云。荆渚止称前进士，灞亭不识故将军。人间无乐徒劳子，天上求文即召君。楚些西风将泪去，只鸡他日酹秋坟。

堂堂山立万人英，一夕霜风玉树倾。公去隠然关世道，客来何止哭交情。安知死不如生乐，但恨才难与命争。幸喜肯堂丹雘手，陇西依旧振家声。

恶梦无端岁在蛇，先贤遗落重堪嗟。粹然践履终身实，老矣婆娑两鬓华。不见鲤庭人独立，忽惊𫛳舍日西斜。窆碑好为书潜德，穷巷谁寻仵作家。

四持宪节遍南方，屡表陈情返故乡。殊俗今犹歌德政，老天胡不爱忠良。山空虎逝狐狸出，春去花残蛱蝶忙。五十人生不称夭，独怜华髪在高堂。

生平意气每相期，岁晚行藏各自知。见事略同因抚掌，忧时不语共攒眉。阖棺已矣公何憾，闻笛凄然我独悲。回首秋山寒雨外，青松滴泪作枯枝。

梦觉黄粱仅一炊，人生适意不多时。杜陵老病亲桃竹，白傅清闲忆柳枝。有意出山寻树槚，伤心归榇赖门楣。秋风泪滴长江水，遥寄东原薤露诗。

场屋初兴选异才，先生阔步上金台。蓬山渺渺仙舟隔，泮水悠悠讲席开。同是甲辰雌正伏，胡然庚子𫛳为灾。天寒病叟那能出，一束生刍寄泪来。

紫荆庭下列三株，十五年中次第枯。馀庆后来英俊有，老成先辈典刑无。每怀素志甘瓢饮，不觉长身要杖扶。头白少公门下客，酸风吹泪洒輤涂。

樽酒吟梅忆旧游，忍听笳鼓咽原头。曾庐柏下三年墓，退卧花间百尺楼。淮海壮心空落落，山林晚兴寄悠悠。寒窗寂寞留孤月，劝孝坊前客泪流。

忆昔艰难共避兵，转于贵贱见交情。长江一水分南北，异姓两家真弟兄。回首忽惊人世换，伤心敢负岁寒盟。空亭花月如春梦，惟有清溪一带横。

新颁五色金花诰，彩服儿孙正满堂。不见鱼轩随五马，空令鸾镜照孤凰。车中鬓老愁潘岳，案上眉低忆孟光。流水无情飘素幔，凉宵燕寝独凝香。

车薪胜杯水，舆羽重钩金。物理元无定，权衡只在心。

买丝绣平原，儗金铸子期。君子病无能，不病人不知。

杜欲诛云师，韩将讼风伯。水旱不由天，那是诗人责。

丈夫慎出处，功成乃身退。古人夫何如，八十钓清渭。

四时循化机，万物随动息。众星纷荧荧，天运齐拱北。

缟素制野服，误染京华尘。旧业在何处，梅花江上春。

男儿不得志，壮心惜徂年。长空起雕鹗，目送入寥天。

布衾生凄寒，夜夜梦归去。心恐秋风深，摧残紫荆树。

吟苦不成寐，寒窗凝夜缸。千古谁知心，遥遥贾长江。

此身如断蓬，飘萧随北风。钱塘一望地，家住西湖东。

客虑千万端，长吁愁不出。谁能事低首，挥杯送白日。

几欲膏吾车，老眼不识路。弟妹今何之，萧萧白髪暮。

昨日家书至，慰我久离群。游子眼欲断，日日望白云。

东风何太急，日落黄尘起。篝灯吹欲灭，骤雨打窗纸。

野塘落芙蕖，下有潜鳞跃。渔多罟日深，圉圉方自乐。

云英捧玉液，真是裴郎偶。不知几万钱，买得玉杵臼。

幕府今何处，青山水绕城。乌程有美酒，还肯饷春耕。

清风四无边，旷然此君宅。可不问主人，不可容俗客。

昨日苍溪叟，曾来斫钓竿。山童寻鹤去，失却报平安。

云巢八十翁，观化得三昧。无声凉月下，适意芳草外。

物物具天机，缘何纸上生。有时挂素壁，自动亦自鸣。

青山多乔木，柳枝低婀娜。春风在毫端，高迁无不可。

太阴水之精，浴水光愈洁。常怪市中人，不识沙头月。

露垂兰叶光，风翻藕花影。滩前白鹭睡，夜半莫摇艇。

淡容露如洗，生色春欲动。纸帐小屏低，同入梅花梦。

烂枝空有色，飞羽本无情。独立春风里，如闻三两声。

传神疑有月，着色淡无烟。此是诗人笔，胸中有渭川。

金衣何璀璀，飞向垂杨树。久立却无声，东风吹不去。

芦花秋半黄，三两下寒塘。北风正萧瑟，书远不曾将。

未曾至雁门，安知食雁美。若读潜夫论，当不保此纸。

公瑾子瞻二龙，文辞可敌武功。却怪紫烟烈焰，不如白月清风。

乌台夜雨伤神，赤壁秋风岸巾。此老眼空四海，舟中二客何人。

闭门十日风雨，神游湘浦峡川。树影分开草店，雁声吹落渔船。

试问沧洲渔叟，长松山崦谁家。终日拏舟不语，江风吹老芦花。

此纸无脂粉气，之子有山水淫。当时以意摸写，今我以目登临。

一雏已饱毒手，反顾又欲其余。大贪得陇望蜀，小贪取熊兼鱼。

死生命判须臾，一去一不得去。两三竹叶成丛，被驱复向何处。

陇上躬耕力倦，归坐茅斋展卷。耳边如闻笛声，却看牧童不见。

逐鹿纷纷尽向秦，东门牵犬亦无人。月宫稳上青冥去，桂树秋风老此身。

暮年百事已心降，床下无人拜老庞。病眼欲开还又闭，偷看日影下西窗。

旷怀雅思人人有，济世经邦事事无。终日醉眠呼不醒，明朝典午代当涂。

广陵琴与山阳笛，哀怨千年尚未平。正始诸贤零落尽，山王去作晋公卿。

晓看嵩少玉嶙峋，枉驾应怜处士贫。令尹若能为保障，长衾尽覆洛城人。

司徒太尉总三公，奢俭由来性不同。锦帐羊羔酣未省，谁能僵卧里门中。

奸雄往往堕危机，成败安能论是非。空笑狂生投益智，绝怜老母遗当归。

忧时耿耿丹心在，无事悠悠白日过。万里山河音信少，一春风雨闷怀多。

賸得清明一半春，蜂衙蝶使往来频。东风自动秋千索，不见海棠花下人。

花样精神月样妆，妖魂不敢近忠良。如何凤阁平章老，却事宫中妩媚娘。

鞭春已罢烧灯近，十日西风未转东。料得化工无别意，祇因不放小桃红。

年年春色先催柳，万紫千红次第开。零落墙阴人不问，可怜残雪一株梅。

怀哉春晚故山薇，冉冉江云日暮低。为问柳桥看燕舞，何如松岭听猿啼。

樵儿拾樵不畏虎，隔溪看花如隔雾。鹧鸪声在柘岗西，落日腰镰下山去。

画帘朱箔燕为家，青草门庭只产蛙。一树樱桃红半落，园丁愁杀雨如麻。

秋空碾上一轮冰，积雨连宵洗更清。纵有浮云容易散，吹开不待管弦声。

家家望月试停杯，怪底浓云拨不开。身入广寒人不见，却从袖里裹将来。

中秋万里共阴晴，曾记坡翁最善评。谁信九霄风雨外，群仙正赏月华明。

开元以后可堪忧，秋雨霪霖稼不收。此际霓裳歌一曲，君王正在月宫游。

陇梅未寄江南信，邹黍先回燕谷春。忽忆少陵巫峡句，菜盘思见玉纤人。

入夜不闻箫鼓声，千门月色为谁明。无端逻骑阶前过，错认戎家枥马鸣。

仙子骖鸾不可呼，故园花石久应芜。不知绿野何人买，试问平泉有子无。

高筑诗坛据越城，醉呼杨陆主文盟。至今月下苍苔石，时有先生杖履声。

当年彬父遣词臣，列戟傍观色怒嗔。穀水曾无归璧日，稽山已有摸金人。

笋舆咿轧下山田，遥指三峰返照边。安得肉身生两翅，霎时飞过此山前。

悬崖石磴刷苔青，空谷无仙鬼亦灵。闻说游人多好事，谁能扶直半山亭。

风吹天朗见秋毫，足力穷时所历高。老子何曾烦一步，舆夫攀陟不辞劳。

羊肠九折路盘岖，不觉腾身上太虚。失脚从知高处险，西风斜日早回车。

一家兄弟入仙门，谁把名山鼎足分。我读儒书知长幼，瓣香先礼大茅君。

玉真仙子雪为肤，枉被群儿识塞酥。寂寞扶风三尺土，可怜香火至今无。

张家桥西车马尘，北风刮地眯行人。篱落枯桃三五树，不应此地可逃秦。

平生知己富欧韩，辛苦修书博一官。自是朝廷重科目，且教主簿到文安。

扶风豪士不知名，樽酒相逢意便倾。争似何庄今夜宿，梅花烛影照三更。

猿啼夹涧声逾远，鹤啄荒苔迹更清。身在千林头上立，忽从脚底白云生。

云峰顶上玉仙家，误入修廊一迳斜。夜半月寒风力劲，满山松影走龙蛇。

临沂以北沂水东，行人扬袂尘沙中。纵有温泉能自洁，雩坛安得可乘风。

腊雪穷途一月中，明朝老鬓又春风。遥知儿女团𪢮处，饮遍屠苏忆乃翁。

杯盘今日偶相逢，客路飘飘过一冬。为问玉堂春帖子，不知学士有谁供。

细柳东风甲马营，秋千花下笑相迎。舟中自有伤春客，暗数归家几日程。

花开花落总无情，赢得诗人百感生。今日东阑看梨雪，坡仙去后几清明。

尘沙终日意昏昏，落日炊烟又一村。客子倦游求止宿，主翁搔首更无言。

黄村落日下山低，宿鸟归林亦倦飞。夜半驱车投北去，谁能慷慨泣牛衣。

觚棱栖雀五云深，此日江湖向阙心。朽骨不堪重拂拭，涓人莫枉费黄金。

手携布被入关中，颇似菑川六十翁。未必汉廷推第一，不须侧目事辕公。

柳色鹅黄蘸碧沙，隔溪遥指四娘家。故园春事如今晚，可见东栏芍药花。

清江漠漠漾晴沙，门对青山买酒家。樯外一声金弹子，流鶑惊起落庭花。

莫惜春衫污酒痕，欲将遗恨寄芳樽。清明客里匆匆过，不记桃花笑倚门。

草色青青没烧痕，山川满目酒盈樽。只愁逋客回家日，先被春风紧闭门。

乍别亲朋似久违，西风尘起染缁衣。不须杜宇声声劝，如此江山胡不归。

壮图落落与时违，不信经纶起布衣。纵使茝鱼从北化，也随乌鹊向南归。

客至从容奉笑谈，晚知蔗境味尤甘。曲江进士题名遍，安用山人起水南。

虎溪何必与禅谈，唯有东篱菊味甘。束带肯为儿辈屈，悠然兴在此山南。

科斗临池学篆文，燕雏带雨掠香芹。春闺应恨归来晚，南浦当时错送君。

草堂未可便移文，自煮清香碧涧芹。更向白云深处宿，山头回首谢诸君。

兴尽归期渐有涯，梦中昨夜已还家。儿童笑引池西去，菡萏犹余一朵花。

故里青松百尺强，亭亭三径俨成行。东篱雨后无人葺，旧菊多应一半荒。

我与茅君宿有缘，四年五度过山前。元符直下崇禧路，回首三峰意怆然。

一见诸贤盖便倾，秋风犹动故乡情。余生无复重来日，再世何当结弟兄。

来寻禹穴何容易，却上龙门得许劳。拟借梅梁浮海去，坐登三级浪头高。

城楼戍鼓尽三更，灯射斋窗一黍明。窗下有人勤不寐，隔墙犹听读书声。

拥衾危坐夜沉沉，门外谁知雪寸深。掩卷不言空太息，静中忽见古人心。

长廊风紧雨冥冥，花落寒灯酒半醒。但觉晨光何太早，不知飞霰集窗棂。

荒城戍卒打残更，道上无人天未明。一似衔枚蔡州去，只无鹅鸭混军声。

猿啾鬼哭杳冥冥，夜半何人吊独醒。歌罢离骚心正苦，阴风吹雨响疏棂。

地炉无分𦶟香沉，画尽残灰夜正深。窗外梅花消息动，要知子半是天心。

既聋不用夸三耳，纯白安能辨二毛。自笑先生书案上，又将论语教儿曹。

懒将诗句上桃符，柏叶椒花一例无。却笑简斋元不简，舟中犹自饮屠苏。

土润耕牛不受鞭，风和花鸟各忻然。老人犹记兵戈日，自后升平五十年。

纷纷儿女竞新年，老去思亲独怆然。墓上只堪供洒扫，无由彩服拜堂前。

鲁史曾书雨木冰，坤爻切切戒阴凝。衡门空把忧时志，无奈华轩尽鹤乘。

先生日日好窥园，学圃工夫细讨论。卖李不须先去核，耘瓜只恐误伤根。

坎蛙晓渴上苔栏，石甃泥浑底欲干。焦稼不为箪食计，一瓢饮水亦良难。

一妻一妾閟泉扃，老柏苍苍蔓草青。我肯墦间求餍足，魂归不必讪中庭。

南山处士老尤贫，颇恨故交无一人。若使知心得良友，更因多病转相亲。

老去无憀病转多，樱桃杨柳奈情何。故人又比佳人薄，莫怪门前雀可罗。

叶落萧萧壅树根，疏林带郭半疑村。卧闻车马墙边过，无事呼儿早闭门。

浪说苏公久已仙，岂知翁自厌余年。雪堂二客能相从，姓字当时惜不传。

文士多婴疾与贫，浩然东野即其人。唱酬从此诗筒简，炮炙时于药裹亲。

𫗦餟糟醨醉者多，独醒无奈众人何。寒窗细读离骚语，遗恨千年吊汨罗。

三十寻思拟学仙，蹉跎已过古稀年。一生只作邯郸梦，枕上奇方秘不传。

卧看山云起石根，意行随犬至前村。廛居自是无人识，何必移家上鹿门。

贺客门关刺莫传，日高厨传尚萧然。遥知独鹤苍苔舞，自点丹砂注内篇。

蜀苑梅花号两龙，千年矫立受霜风。若为健步能移取，远供寒香寿乃翁。

出处穷通若命何，月居南斗类东坡。底须内翰还公做，勘破已输春梦婆。

曲度珠帘怀吕相，庑排红榜媚韩王。先生清隠心如水，消得编诗一瓣香。

南枝春早为谁容，远供寒香寿乃翁。不信广平心似铁，能禁索笑倚东风。

洛阳亭下昔埋轮，当道豺狼不避人。今日黄花故园酒，独携野鹤伴闲身。

仁挟翔风勇驾霆，皇华使者出祥刑。福星一夕迁吴分，却向龙山现寿星。

华堂捧劝紫霞杯，红粉回头御史来。直道素知嫌妩媚，羞将白鹤放笼开。

幼安伯可号文雄，词寿秦韩枉自工。贤相肯交穷处士，何如魏野祝莱公。

故交皆疏柳子厚，新贵不识王元之。袖中刺字已漫尽，一童犹负囊中诗。

昨夜春风到柳枝，客衣偏爱薄寒欺。囊锥颖脱无人见，欲绣平原未有丝。

有客袖中怀短刺，何人门下曳长裾。每评陆子毁茶论，大胜颜公乞米书。

葛藟绵绵长道边，独行踽踽亦堪怜。邯郸正近君乡里，好借仙翁一枕眠。

南来憔悴一身存，归雁哀鸣久失群。莫怪夜行人不问，形容岂似故将军。

十二支辰配十干，此专主日论财官。岂无辞禄安贫者，说与先生仔细看。

异类于人总不干，止闻列宿应郎官。区区女蝠并危燕，却与蛟龙一例看。

显微元是紫微仙，天上星辰手斡旋。为向人间多漏泄，谪下茅峰五百年。

莫把行藏问斗牛，年将八十更何求。愿言奎宿长明健，文治从今遍九州。

奎宿如何号木狼，尾箕虎豹若为详。兽心人面凡皆是，瑞物如何无凤凰。

莫倚承恩赋上林，记曾薄幸托琴心。白头又欲轻相背，令蹙山眉作苦吟。

出处何如汉二疏，返耕聊以遂吾初。虎头未可轻摇笔，牛角何妨且读书。

春被山颠与水涯，尽供物料入诗家。陆刘近世升沉异，一为梅花一杏花。

江梅岁晚独清妍，南国相逢亦偶然。料得知心有寒月，不消重雾与轻烟。

平生梦不到黄扉，安得京尘染素衣。只把一竿江海去，相看鸥鸟亦忘机。

十年讲席坐无毡，尽把行藏付与天。策马已甘之反后，着鞭莫竞祖生先。

兀坐书林闭董帷，时寻佳句写乌丝。儿时论语今忘却，且让安昌作帝师。

西抹东涂衒一乡，阿婆羞忆少年妆。如今闭户无人识，旋学仙翁却老方。

西山爽气入吾诗，拄颊含毫有所思。欲把求田语玄德，莫因学圃笑樊迟。

梅天风雨一江寒，湿却滩头旧钓竿。自著渔蓑沽酒去，路逢贾客问长安。

待诏明廷百有余，一人释褐向江都。诸生对策无奇语，田窦何曾不喜儒。

书生骨相太邅迍，地位还须有福人。老我终身友麋鹿，看君他日上麒麟。

狞狞虎豹守天关，月殿蟾宫不可攀。归路春风无限好，一声啼鸟破青山。

今夜征帆浅渚边，何时樽酒落花前。白云绕舍归心切，不为春林听杜鹃。

手拈花草弄春愁，儿女安知稼穑秋。山北山南游未遍，归欤且复事西畴。

江上春云生暮寒，故城回首离长安。残桃剩柳应无分，留与诸君取次看。

老桧荣枯不计春，好花开落止经旬。莫将文翰夸余子，共拟勋名及古人。

长安城头红日斜，王孙金弹打乌鸦。寄声翠凤穿云去，霜寒莫恋梧桐花。

长松百尺荫官街，街吏斧锯充官柴。高寒自是饱风雪，岁晚只合居穷崖。

老翁持镜向市卖，铜光的皪秋水清。丑妇鉴容惊堕地，想渠嫌杀太分明。

牧儿狭迳碍樵枝，樵儿格鬬暮不归。於菟一声啸篁谷，两儿惊散走如飞。

送客征衫秋八月，怀人病枕夜三更。床头稚子呼不觉，窗外潇潇风雨声。

鸡鸣风雨思君子，雁过潇湘忆故人。别去情怀浑欲醉，梦回诗笔已如神。

篱根怪石起层云，浅带春泥碧藓纹。乞与诗人时醒酒，也胜豪夺任监军。

几年石友卧苍苔，曾受南宫雅拜来。老子暮年行脚倦，只宜窗里看崔嵬。

泮水三年惟饮水，不知芹藻味何如。群鸮无故争桑葚，挟弹何人莫问渠。

御儿溪北浣征衣，重拂苍苔旧钓矶。有弟对床思久别，呼儿置酒话迟归。

城东老圃旧书生，紧闭柴门懒送迎。独袖篇诗与君别，相看白首不胜情。

梅花卸玉春寒浅，柳色描金雪意消。老子偶然诗兴动，又挑行李过溪桥。

三千丈髪从渠脱，九十日春须我游。出却草堂三五里，囊中无得一钱留。

老人白帽子青衿，二水相滋兑泽深。易学已随丁氏去，金兰何日慰同心。

黄田西望历阳城，风水萧萧数日程。纸上陈言刊落尽，沧浪时听棹歌声。

二君才斡俱优裕，数载相从意未休。短棹西风吹过泖，相思霜月落南州。

江浦买鲈秋正美，山亭闻鹤夜尤清。送君此去因怀古，海水东来意未平。

老我卑枝甘伏鷃，羡君乔木又迁鶑。清平官府无公事，分我丝莼一箸羹。

暨州风土今非昔，安得珠犀贾客船。莫笑归装无一物，江头鱼蟹亦论钱。

流水涓涓止水停，要令漱玉结层冰。深溪不泛桃花出，谁识仙源在武陵。

雪花剪白忘安蒂，霜叶雕红不恋枝。争似隋家宫树上，四时锦彩不曾离。

楼上西风野望时，冥冥禾黍没高低。劝农使者来行水，还凭朱栏忆旧题。

万亩耕耘卒岁勤，可曾一饱慰农人。催租令急如风火，输入官仓化腐尘。

幽篁夹道少人居，山骨清寒草木疏。泉见客来空自喜，春怀渺渺正愁余。

一饮怀金出岭南，莲花峰下绝清甘。我来欲与流泉约，独喜廉人莫喜贪。

溶溶川上花光午，冉冉窗前草色春。能识此中真乐处，圣门只有两三人。

门前车马客方散，堂下樽罍酒半醒。不信镜中添白髪，君山依旧去年青。

穷秋破屋檐头雨，残腊征夫陌上霜。公子闲居无一事，可能忧乐两相忘。

华阳洞口金泉水，流入宫墙作小渠。任转秦淮出江去，不应久住化龙鱼。

半奁玉镜照须眉，长笑东坡与水嬉。直下琤然投小石，一波先动万波随。

把酒看花贫亦乐，携琴对竹静相宜。客来若问朝家事，回首东风谢不知。

冷云低压翠禽巢，碎玉玲珑不耐敲。蜂蝶迟来探芳信，暖风已逼杏花稍。

鹳鸣于垤妇长叹，鸿渐于陆夫远征。何似山亭闻鹤唳，无人静坐月三更。

文士清高数米颠，蔡公门下讵能贤。探囊万一逢江盗，错认真州发运船。

灵宝生平爱虎头，每傍战舰系轻舟。晚无书画真无益，洗手莫嫌寒具油。

曾草华清妙入神，涪翁以后更无人。捧心终是西施好，里妇何缘辄效颦。

卷中人物想乾淳，老笔题诗意转新。却怪洪杨交不合，诚斋亦自是诗人。

清晖何处有园堂，消得先生句发扬。百世空留遗墨在，后生并不识骊塘。

江左知名许叔微，公来示之衡气机。天下呻吟尚未息，公持肘后将安归。

正人一脉系安危，温公身事亦付医。此身强健无着处，不如枕卧看儿嬉。

集中有句尽堪传，一梦科名十二年。音好空闻永嘉末，命乖不遇竟陵前。

公子王孙逞富豪，连云甲第竞相高。谁是锦里秋风客，不办三重屋上茅。

神有青囊号救贫，如何无术自谋身。道南大宅今安在，欲向龙舒觅主人。

流水高山不用弹，巴人下里众皆欢。只今何处求锺子，多向文闱作考官。

当时随例与黄金，不遣君王有悔心。近使来传延寿死，回思终是汉恩深。

妍丑何须问画工，美人终日侍宫中。奉春初计真堪恨，欲望单于敬外翁。

青冢千年恨不埋，琵琶马上几时回。宇文高氏争雄日，突厥柔然献女来。

己恨丹青误妾身，何消更与妾传神。那知塞北风尘貌，不似昭阳殿里人。

啮雪中郎妾不如，脱身无计谩相于。劝君莫射南飞雁，欲寄思乡万里书。

国色娇娆画不如，风流二婿尽消渠。阿承丑女无人聘，自挈衣装过草庐。

小郎斫案怒生嗔，亚婿提兵算若神。借使横江风不便，可能铜雀锁佳人。

宋文心腹寄王宏，来刺江州却有声。不怪孤臣书甲子，时时送酒赏渊明。

五斗区区肯折腰，眉山早计不如陶。小屏一枕还乡梦，五柳门前月正高。

潜夫两跋最穷研，通老安身是契玄。偶向晴窗展临本，无人当日扣龙眠。

细君散髻抱婴儿，底事移家不皱眉。有句曾嘲穷处士，四婆元自解吟诗。

不自柴桑记里来，似传晨肇入天台。世间多少荒唐事，何独神仙有是哉。

人说桃源是隠民，神仙幻景即非真。如何谷口渔舟路，不许人间再问津。

萧萧落木坏无枝，冉冉细竹爱风僛。疑非松雪斋中画，似是唐人野望诗。

渭城客舍柳烟遮，渔叟桃源去路赊。松竹林中读书处，一图风景属三家。

城外春风野水浑，桥头双桨下孤村。柳桃红绿撩人眼，独坐书斋懒出门。

沉香宴罢索人扶，重向银屏皋雪肤。一笑不偿千古恨，玉环当日倚阑图。

曾看月下挂疏影，更怜雪后折横枝。逋仙此诗真是画，王生非画却成诗。

含章殿里雪中开，曾共君王索笑来。著在荒蹊枯竹畔，可知准敕号村梅。

圆如宝月洁如霜，素手轻摇玉体凉。报道明朝秋节至，婕妤无复望专房。

初如春笋露纤娇，拆似红莲白羽摇。亭下吟翁步明月，玉人虚度可怜宵。

粉香初试晓妆匀，花貌参差是玉真。茅屋诗人嗟老去，东风勿送一枝春。

谁见当年长髪须，变成龙虎卧交衢。虽然拥肿无人问，投老犹堪作大夫。

丹葩信不类苹蒿，雨后常抽绿玉条。此草岂宜充鹿食，瘦茎却比沈郎腰。

少年不更事，新学多误人。桓冲成缪语，张禹岂纯臣。

旋沽腊醑供园菜，小簇春盘撷土蔬。老子兴来犹不浅，故人病后肯相疏。远书每劝加餐食，新学多承问起居。大息吾年余几耳，闲愁不乐复何如。

飞龙殿阙何崔嵬，黄须龙种去不回。只见长安不见日，不闻人从日边来。软红湿雨腾香雾，歌童舞女钱塘路。沙碛秋干雁落群，日光寒薄西风暮。

我来古茅州，未登三茅峰。自愧尘中人，遽希云外踪。明日作寒食，命驾吾欲东。白羊古城门，坡陇何重重。我行涉其颠，忽下涧井中。一曲复一曲，直道何由逢。时于荆棘里，小树樱桃红。茁茁丘中麦，类我头髪蓬。髪白日日脱，麦青长芃芃。安得长生诀，稽首华阳翁。两唐古君子，居邻升元宫。探仙在何许，为我作先容。

故籯无黄金，子弟政欲佳。芬芳闻数里，譬若兰当阶。念昔登高门，始见玉在怀。顾余齿髪尽，叹子头角乖。妙龄探学海，浩博无津涯。翁季遥相望，灯雪分一斋。翳翳山阳木，春风几时回。袅袅北堂萱，日暮意悠哉。游方非远道，心动数归来。

浊流不受美女鉴，丑石乃似顽夫形。行尽溪山千百里，只宜此地结茅亭。

岩花半识玄晖面，溪声细和谪仙诗。行云流水自今古，渔叟樵童了不知。

会稽俯伏遣行人，吴国池台日日新。幕下盟归金甲散，宫中舞罢翠眉颦。悠悠今古三江水，寂寂英雄一窖尘。笑问鸱夷身退后，渔商何苦劝齐民。

水墨淡淡，烟雨蒙蒙。溪抱前山，人倚孤篷。我怀季鹰，感慨秋风。身羁洛下，兴寄吴淞。

空山暮雨，枯木晓霜。此处闻声，若为断肠。

楚山无人，群戏树颠。或据大石，如君长然。

魏延及杨仪，两人蜀俊乂。各怀专妒心，曲直竟谁在。孔明惜其才，未尝辄偏废。渭南反斾归，师在千里外。朝臣意左右，魏为杨所害。杨亦不得死，晚用姜维辈。蜀竟以是亡，束手付邓艾。艾复矜其功，受制于锺会。四人共一律，皆以专妒败。家国莫不然，呜呼可为戒。

子美坐同谷，太白走扶风。虽遭仓黄急，转觉吟咏工。首乱者群𪫺，贻祸及二翁。因知漆室女，发论乃至公。触事机难审，临危计易穷。川原愁夕照，草木困西风。鬼马如龙游，鬼妾如花红。变灭不须臾，焉能保其终。择祸莫若轻，老遁林谷中。

汴水流浊黄，美人如冰清。案无伯鸾夫，袴无赵氏婴。姑老扶上床，夜寒机杼鸣。停梭独太息，莫把鸳鸯织。织成孤飞雁，离群不再匹。河东柳家儿，抉眼去其夫。愚者生不谐，直者死不渝。太师汉复周，相国秦又楚。嗟哉二丈夫，愧此一嫠女。

山上有佳木，春风抽新萌。勿纵羊与斧，条叶随敷荣。山下有流泉，涓涓滴深清。勿投泥与沙，支派任纵横。物尔人亦然，习与性俱成。位可望贤圣，教乃始孩婴。五典叙千古，一编粹群英。属辞不厌巧，立义不厌精。金玉二三子，源委诸老生。寒灯读未竟，眵眼开双明。惜哉书晚出，会使世盛行。价知贵洛纸，报愧乏齐琼。

为己终成物，为人适丧己。得之以为重，丧者深可耻。与其乞墦生，不若蒙袂死。贫贱勿失色，富贵亦勿竞。穷达本无心，安于义与命。人受命于天，颜孟独能正。

孔门性不闻，学者失其义。上中下为三，善与恶为二。邹洛异而同，韩扬同而异。不指理不明，不兼气不备。理无智无愚，气有驳有粹。本体在涵养，工夫由克治。立义以居敬，存诚以去伪。曾思两卷书，学问千古事。性外无余天，斋中有乐地。

吾宗家湖曲，虚斋纳天光。清源泻活水，中有菡萏香。我欲袖两图，再拜升公堂。先天揭右序，太极列左方。见草忆舂陵，看花思洛阳。花草各有性，指图试参详。

冬青有何好，婆娑岁寒姿。每爱渊明句，独树乃为奇。朝阳紫翠交，夕月光陆离。幽怀聊所寄，宴生辄移时。陶写得真性，丝竹亦何为。欢趣不自觉，况令儿辈知。

田叟不知书，指望升平年。一生把锄犁，忽闻铸戈鋋。早晚征徭起，惊讹走相传。腐儒寒窗下，风雨正齁眠。

夜半更相呼，巷南连巷北。人语何喧喧，阴风何窣窣。猛虎下山来，挼尾逐不得。村中鸡犬尽，行择小儿食。

何处人夜归，一犬穿篱吠。狺狺声四起，似各应其类。月寒人影空，帖耳循墙去。家家防穿窬，披衣不得睡。

秋声何飕飕，乃在枯柳边。畴昔韵鹂鹒，岁晚栖穷蝉。张绪少年时，春风正可怜。流光不相待，白首泪潸然。

定远未封侯，发愤投其笔。老儒七十余，毫秃手不释。才器有长短，志器各自适。遥思玉关外，万里风沙隔。

贞女不自媒，蛾眉为谁扫。春风吹年华，闭户绿芳草。灵修不我顾，览镜红颜槁。焉得北堂萱，聊用宽忧抱。又惧青蝇谗，善使黑白倒。遂令亲者疏，我欲俾有昊。

东坡讥举子，有类候虫鸣。退之讥诗人，谓作苍蝇声。制策直而核，联句新且清。自作复自讥，持论终未平。无人解此意，起我怀古情。

蛙从井底语，豹在管中见。若遇大方家，一笑真自献。馈浆意已惊，抱瓮力殊倦。因知巧若拙，颇觉狂次狷。玉以德保瑕，珉以多故贱。

火云吐赤日，旱势千里阔。古人救荒术，货食知本末。家家算口赋，殆类僧持钵。激水活肆枯，植木荫道暍。诸公善努力，赤子正饥渴。

弃儿啼草间，瘦妻卧路傍。公廪已告匮，私户犹多藏。嗟哉守钱奴，盗窃势且昌。莫保千金躯，汝富安得长。炼炭不及炊，宝玦空自将。独有黄巾寇，不入郑公乡。高贤古所贵，薄俗今可伤。

髪燥始出游，心期结明主。天方穷畸人，世不喜生语。绝弦恨伯牙，抱璞泣和氏。独怜身皓皓，不救俗靡靡。竞趋声利途，孰蹈仁义轨。寘之勿复道，作者敦窃比。婺女宝气明，箕尾德星聚。杂遝贡棘闱，高明识芝宇。鉴衡付有司，尺度失奇士。少需知我者，一第溷子耳。瓠樗嗟无用，车斗可胜数。老矣何能为，欿然徒自视。安得善及人，共勉学为己。

我怀陶元亮，早弃彭泽令。宁甘柴桑饿，不受宋人聘。晚诗题甲子，绕着义熙正。得书晋征士，千载论始定。吾宗佳公子，世禄让千乘。高眠九思斋，清节故可敬。寄来停云篇，词与意俱胜。耿耿好贤心，颇似缁衣郑。居家未得闲，歉岁讲荒政。良苗困螟螣，凶暴过枭獍。闾里不聊生，一髪寄微命。闭阁忧攒眉，怀哉我同姓。惜无勋业志，不必频看镜。吾衰畏残暑，一雨秋意盛。拏舟溯流归，帆饱风力劲。田芜且莫问，但恨荒菊径。明月近中秋，云扫天宇净。素蛾惜皓髪，把酒呼不应。何当共携手，尽此南楼兴。效颦辄捧心，拙句酬佳咏。

辙鲋活斗升，莫向肆中索。已无秋成望，况复岁暮迫。蓉城一小县，舞袖折旋窄。针芒万亩青，席卷一川白。苦肠真食蓼，枵腹思啖柏。蒙袂嗟饥氓，胠箧畏暴客。将怀转壑忧，谁任求刍责。为政推仁心，匹妇无弗获。登途祗王命，东西固不择。汉网殊阔疏，挂一直漏百。但令大纲正，潜使宿弊革。斯民本同体，难以一膜隔。发奸虽有术，救急岂无策。不惮原隰驱，要知闾里厄。消平蛇龙居，安集鸿雁宅。庶免愁叹声，谣诵沸广陌。

客子游吴中，步上姑苏台。是日天雨土，四面集坌埃。微明日漏出，半朗风吹开。痴儿戏团沙，智士疑劫灰。天意复如此，人事信悠哉。

六月南风盛，秋意虽未多。长养会有极，摇落将如何。高槐鸣衰蝉，况乃蒲与荷。一老坐太息，群儿笑且歌。笑歌恐未终，岁月已蹉跎。

春风不着人，微寒带微和。落梅枝上稀，桃李园中多。桃李尚为容，青草被陵阿。时至气自应，美恶同一科。无声花蝶拍，有韵山鸟歌。老人闭门坐，如此景物何。

清明花乱开，今日风日好。吾得及春游，相期拾瑶草。城市多嚣尘，客衣日杲杲。何时一樽酒，且试开怀抱。王孙丈人行，生世何用早。为乐当及时，蹉跎觉年老。虚名复何益，弃捐勿复道。但愿崇明德，藏身以为宝。

季春已一日，寒气犹袭人。斋中偷小暇，陌上追余春。金华古精庐，几劫化微尘。入门何所见，修竹出墙邻。迤北过崇明，殿阁何嶙峋。山房闭不启，俗客来辄嗔。徐归偃藤床，息我定力匀。残书了一卷，古意含酸辛。山芽聊止渴，起瀹石泉新。

白云起南山，随我度溪园。园丁荷锄去，季女出应门。汲泉供香茗，扫石开清樽。人静禽声乐，春深花事繁。蛾眉映修竹，掩袂娇欲言。吾亲白云外，未敢访桃源。

散步逐芳草，小酌慰残花。土锉野人居，茜裙蚕妇家。汲流涧水浑，挽树花梢斜。园童贡新蔬，复邀啜杯茶。我兴偶然尽，汝意良可嘉。

兀兀乘肩舆，西风掠老鬓。云冻山色暝，水寒江声近。篱根盈尺雪，晴释才及寸。人事日相酬，客路岁将尽。急归掩柴门，地炉拨余烬。

蜿蜒西北来，土阜余百里。怪石耸巉岩，势距三峰止。大峰东南倾，中峰伏龙起。绵绵亘不断，小峰平而峙。名虽汉代立，山自开辟始。我来春雨余，峰色有如喜。绿鬟光可鉴，栉沐初出水。缥缈三仙人，婆娑一老子。情知隔凡圣，颇亦达生死。埋金何必问，采药聊复尔。洞乳滴丹泉，手掬{口敕}吾齿。

粉墙缭而曲，转入宝珠林。卷帘炉香出，竹日净沉沉。天人一代师，功行夙所钦。掀髯顾我笑，呼酒得细斟。云厨荐黄独，饱慰饥虫吟。相携鉴正室，试听玉泉琴。

宝祐丙辰榜，季世尚词章。功业已衰谢，气概犹堂堂。壮士死海岛，尤胜死雒阳。遗翰落人间，姓字透纸香。甲子行一周，复见文运昌。遗黎存一二，往事空茫茫。寒灯客窗梦，飞堕𥐻山洋。留眼看中原，且勿悲故乡。

四渎水中大，寻源河最长。未必通汉津，支机事荒唐。导流始积石，以西入要荒。龙门久东狭，横溃走徐梁。奔流俟其定，势可一苇航。我来桃源渡，浑浑流浊黄。舣舟不肯济，奈此黄帽郎。石濑投千金，贞女可怜伤。

登车宿迁北，万顷铺琼田。黑云湛水光，上下玻璃天。六花时时飘，集我车上毡。左右拍手笑，翁似白鹤仙。失却翁白髯，顿觉翁少年。

雪天无晨昏，尤难辨西东。高低赋万象，偶尔一色同。会皋日与月，终愁雨兼风。居人掩关卧，况乃逆旅中。买薪呼斗酒，黧颊生微红。

年年西湖上，梅柳得春多。新正十日雪，重阴压微和。皓洁混泥途，轻盈赴寒波。危桥馿失脚，不如坐吟哦。推窗无杰句，奈此玉峰何。

断机碎锦缬，短髻剪青丝。殷勤谢师友，老妇得佳儿。长宦客四方，鹤髪在高堂。安得凌风翼，高飞至母傍。春晖不可报，萱草日日长。今夕知何夕，门有车马迹。堂下罗钟鼓，堂上合宾客。春风吹绿酒，起舞儿献寿。客问年几何，旧岁七十九。此去三千年，蟠桃始开花。花开又结实，瑶池度岁华。客起再拜言，遗核幸分甘。小人亦有母，八十又加三。核中有琼浆，饮之胜啜菽。怀归满袖香，仙霞烛幽谷。

理侯人之父，亦复兼母慈。束吏如顽奴，煦民犹婴儿。闯门无杂宾，铃下生蛛丝。内闻读书声，日晏忘晨炊。上马出署事，坐看棠阴移。人静报休衙，闭阁方退思。廷中相戒言，慎勿干以私。但祝公百岁，长为良吏师。公言抚字劳，良吏安可为。方当上印绶，自与赤松期。

新息父贾彪，南阳母杜诗。束吏如官奴，护民如婴儿。李侯妙政术，千古同襟期。高寒月半弓，清粹玉一规。掘菜朝为虀，脱粟暮作糜。但闻读书声，不闻儿啼饥。褚衣敝再浣，枥马瘦莫骑。今朝侯生辰，父老持酒卮。厨传寂如水，不知侯所之。介寿古有言，此意亦复辞。独立古梅下，遥赴天仙期。

驱马四十里，怅然临别情。举酒坐太息，岁月空峥嵘。河流日浩浩，此地几送迎。老我白板扉，卿等致太平。窗风吹酒醒，起视天未明。小星争余光，残月西南倾。

无诗山不喜，无楼犹自可。楼上著诗人，青山皆属我。得句山禽鸣，落笔山花堕。翠屏招我隠，欲往辄不果。推窗呼与饮，醉吸云一朵。须臾成五采，吐出惊满坐。

山体本至静，仁体亦如之。乐者有深味，鲁论无费辞。目玩唯自得，心契若有期。逝川同一旨，妙理无容窥。刘公本好古，雅志非好奇。诸君为著语，殆类爱山诗。泉石涵清思，松柏媚幽姿。古来山中人，此道未必知。蜡屐毋乃癖，拄笏殆成痴。独有首阳高，薇苦甘如饴。得仁即无怨，千载真吾师。

日透朱樱明，雨拭白莲净。布席开清樽，授简递新咏。谋乐须及时，养拙聊适性。传闻度辽师，铠甲冒暑盛。

君家汴水阳，吊古游秣陵。秦淮映江月，历代几废兴。古人所树立，今人愧未能。嗟我搔白髪，空斋对书灯。邂逅接余论，谈笑得良朋。我如蜩与鸠，睨鲲化为鹏。岁晏落蓬蒿，安得齐飞腾。东望积金峰，春游记吾曾。鹤仙迟子来，丹井{口敕}寒冰。

温洛天地中，父老升平年。清游盘石坐，醒酒落花眠。胜地已陈迹，故事空遗编。铜驼泣秋雨，祸机始杜鹃。耆英日凋谢，嵩少无人烟。怀古笑我迂，慕学嗟子贤。购书或千金，卧榻余一毡。低头肯揖吏，闭口不言钱。情已寄丘壑，足犹履山川。驾言远寻师，胡为近舍旃。煌煌邵程业，百世谁能传。

五星配五行，占法具春秋。参以四暗耀，不知始所由。经纬十二辰，一国系一州。三河即豫地，系宋复系周。晋自居太原，卫本都帝丘。借问益与并，古有二国不。三晋俱属冀，韩卫不见收。尝以扣日者，不语辄掉头。渠未通古今，敢问儒者流。气化互生克，躔度有迟留。因之别贵贱，庶人与王侯。既云命在天，何以身不修。经籍古格言，较此殊不侔。殃庆有所积，祸福皆自求。理数各一家，二家果孰优。论数每多验，言理或不售。忠信人爵从，孟轲老于邹。仁者必有寿，牖下死伯牛。杀人取印绶，嬖主乘轩輶。将貂续狗尾，以冠加沐猴。市朝日汹汹，乾坤意悠悠。璇穹列高真，星月侍宸游。朝裾曳明霞，从珮鸣苍璆。居然视世浊，不肯分天忧。以此司罪福，反自招愆尤。我愿叫阊阖，再拜面凝旒。贪淫屏月孛，凶恶驱罗{日侯}。仁贤迭生旺，𪫺邪永休囚。帝阍不可扣，金锁闭玉楼。龙眠正齁睡，鸟语徒喧啾。路逢柯山翁，深碧明双眸。笑我地下臣，何豫天上谋。今夕有佳月，且共登罗浮。

虞山摴西城，尚湖绕其趾。青屏照玉镜，屈折十八里。传闻汉真人，丹成飞入水。到今水不腥，鱼鳖长而美。往年山中人，夜半忽惊起。神锋闪烈电，烁烁光不已。平明𣃁山骨，石函半镵毁。土花蚀苍龙，岁月不可纪。玄灵启幽秘，结构此经始。云香染衣佩，岚翠袭巾履。道人方晏坐，秋叶打窗纸。西风送诗句，吹入千岩里。收拾费工夫，远来将举似。见叟却忘言，炉烟生棐几。徐云乘兴出，兴尽行当止。山中有缘事，比欲相料理。白鹤数日饥，吾今且归耳。

雪屋夜明寒，引纸一长吁。贫无食肉相，颇悔身业儒。晨出生谒入，被褐而长须。颖脱殊可喜，文翰定自娱。自言中山徒，常与陈玄俱。醉曾挥草圣，闲或写桃符。最爱王逸少，勉随刘寄奴。嗟生不自惜，貌泽神亦枯。世多宏肇辈，幸我非二苏。

我爱古人巧，创物揜前闻。遐哉苍颉氏，赖此蒙将军。将军绝地脉，乃解开人文。模写不得力，制作空云云。祇今千载下，艺圃专策勋。贬黜毛锥子，褒进中书君。工拙无定在，好恶有殊分。老我翻墨渖，落纸无烟云。有生来被褐，倩客试书裙。双金惭报赠，只字寄殷勤。

天九积阳数，玄女夫何为。广陵亦健将，乃惑一用之。彼术信诞谩，此遇尤希奇。珍重柳下翁，仙隠未可知。言天以人证，言数以理推。守正死不避，居贞凶可移。尧富与尧寿，此理始无私。颜贫与颜夭，此性终无亏。姑慎君子术，勿与老人期。

句曲一山县，东西俱百里。三茅地有灵，出宰多才美。前有赵与谢，今有程与李。李为山东望，声价高莫比。清明一古镜，冷浸玉泉里。敏哉制锦手，洗却鸣琴耳。仁心非邀誉，直道不容毁。慈姁牧细民，谦㧑揖多士。学馆盛文风，讲席究经旨。有客东北来，空斋兀书几。弹铗笑冯驩，下榻惭孺子。乐虽足一瓢，饱不望四簋。既为邑之氓，是亦吾所耻。饥饿欲赒之，馈蒱斯受已。将归重回首，决去负知己。冉冉楚山云，悠悠断江水。

婆娑七十翁，已矣将焉求。麋鹿违本性，一朝出林丘。故园在何许，驾言东南游。人才盛吴会，讲贯多儒流。内顾衰朽质，污渠映清沟。坐有歌骊驹，将贻识者羞。溽暑困朱夏，偃息时归休。南窗小容膝，卧对红葵榴。年华不我待，青镜照白头。祇今已后死，巨海吹浮沤。诸君幸少壮，勗学追前修。

御史帝耳目，监察沿隋唐。台阁迥清风，笔简凌秋霜。澄清一揽辔，驱狸走豺狼。贤哉故安侯，廉介尤刚方。闭门杜私谒，上殿肃朝纲。今侯有祖风，学术尤章章。出拥簿书尘，入薰书传香。胸襟汉石渠，人物鲁灵光。终然百鸷鹗，不及一鸾凰。奉国信孜孜，问涂何皇皇。往岁金陵辙，前年古浙航。鸣犊有余哀，河水空洋洋。行役山川苦，归兴桑麻长。广陵挹雄胜，平山吊凄凉。瘦马乏刍枥，寒妾无帛囊。家瘠道愈肥，躬瘁名逾芳。昔在东都季，𪫺佞沉忠良。知几独子龙，绝迹栖梁砀。瞻乌止谁屋，亦复可怜伤。

风沙眯行人，日脚黄无光。愁鸱蹲古木，冻雁拾余粮。荒城鸡犬寂，古堠荆蒿长。瘦马兀冰涂，龙塞天一方。今晨发申浦，何日抵渔阳。道傍转徙氓，啼哭势仓黄。惰游散不归，信美非吾乡。锦衣虽云乐，无褐可怜伤。南溯江悠悠，北视天茫茫。远烦公护视，雨雪上河梁。从事岂独贤，简书讵能忘。嗟尔居者逸，拥毡坐高堂。且置勿复道，击筑饮离觞。

昔人比贵宦，绣锦以为衣。当昼与夜行，故乡归不归。每评会稽章，不及相州记。公今往三秦，身是绣衣使。玉衡直而平，宝瑟和而清。当知九州外，生此千人英。南人去勿悲，西人来勿喜。明年当入觐，垂绅佐天子。

浙尾带荒江，土与材俱薄。吴季独终隠，楚黄亦晚错。余子不足数，眼明见卓落。𫘧駬初历块，青萍新淬锷。齿少逾老心，事迩存远略。百金重气义，千里赴言诺。可期功名会，兼受生死托。宦途入幽蓟，诗句留殿阁。出佐紫阳城，一麾真小却。炳烛照吏奸，良剂痊民瘼。一庭秋水净，万户春风乐。河内泣留恂，并州永思郭。归装乍林丘，趣骑已沙漠。梅花古驿寒，别酒故人酌。径北道邳徐，迂西趋汴洛。宫阙皋盛丽，山川想寥廓。成皋叹楚战，砥柱窥禹凿。旧邦吊二虢，古邑辨三亳。望诸墓犹存，戏马台如昨。燕赵夸蛾眉，云代珍狐貉。壮士多屠沽，逸人或岩壑。访古记宜勒，登高赋须作。订讹青简在，得句锦囊著。明年衣绣归，颇愿闻其略。鸿鹄看高翔，苕枝伏燕雀。赠言愧非颜，出处其志略。

淳风日已薄，恩义不相维。吏无得于民，民顾吏有辞。政化本不立，刀笔事愈卑。李侯今之人，而行古所为。外有屠嘉直，内无五伦私。锄奸如恶草，护民犹婴儿。瀹河苏彼旱，劝粟哺尔饥。从容方报政，代者俄及期。庸吏推不去，良吏去复思。谁欤观民风，入境采吾诗。

古之州县吏，久任各称职。任久则化行，吏与民相得。民或不安业，咎在吏数易。代者如传舍，吏民不相识。王嘉朱浮疏，每读三太息。暨城有贤佐，温良而端直。为政知大体，人方饮其德。瓜犹未及期，旌已催行色。中州固多士，此士去可惜。老稚候城隅，相邀卧车侧。

我舟余杭游，君马蓟北骤。我衣素染尘，君衣锦炫昼。江湖著闲散，郡国需隽茂。才高真小试，儒腐乃大缪。鞭让祖生先，策甘之反后。

龙峰邻吾州，赤子久失乳。或加手斵削，谁肯顶摩拊。有客来嘉禾，谈我读书坞。口称王侯贤，可配循吏古。廉不受私谒，公不畏强御。素秋下严霜，阳春沃膏雨。泽国鲈正肥，山泉茗尤苦。州县徒劳人，扬历安足数。莫思金带横，长学彩衣舞。

干霜落丹枫，潮水清且浅。雅志君山高，离思湘江晚。利名登津要，孤介分疏远。来暮彼虽嗟，去思此难挽。何当升台端，绣斧烦临遣。

放州清江闸，及此新雨凉。故人得邂逅，好语倾肺肠。惜哉廊庙器，漂泊落湖湘。前途阻勋业，末技呈词章。营营百年短，浩浩万古长。共惜天下宝，得志无相忘。

彭城陈师道，三州一学官。高文曾苏敬，伟节章赵叹。百世有斯人，嫡孙承后山。君材中梓漆，壤错榛与菅。藻芹味苦淡，辄当粱肉餐。莫终三釜养，竟堕一毡寒。荣枯数前定，出处身两难。腐鼠或青冥，枳棘栖孔鸾。升高足易蹶，恬处寝亦安。逆君散花洲，西上卷雪滩。皋比第一义，子佩正聚观。士方从北学，音已变南冠。俎豆器疑朴，诗书味转酸。何人力不变，此道独追还。金溪有陆叟，昔仕乾淳间。

江水日以远，山花日又新。先吾不复少，后我皆成人。之子如良金，出矿以精纯。又如山中木，始遇雪发春。送子启长途，跋子升华津。青云题柱客，白髪倚闾亲。有志皆腾逸，非才独隠沦。山林双鬓古，井臼一生贫。宇宙无穷事，行藏各自身。因风传短句，望月吊词臣。

闭关坐十年，扣门得一士。自言贫为养，非谓学优仕。执手问何之，赠言聊复尔。清溪生芹藻，流入泮宫水。先令我清心，次令人洁己。铸金师范巧，琢玉士习美。六经悬日月，颜孟元不死。君欲从之游，青灯茅屋底。相逢莫相问，扰扰鼓箧子。

薄官如秋菰，冷淡不堪食。学宫如传舍，敝漏栖不得。访君桥水东，一榻可容膝。中吴多佳士，三载谁与适。可怜泮林鸮，止醉桑葚黑。束书归去来，钓台秋风夕。

黄甲旧书生，明廷推一鹗。岁莫戢羽翰，静听华亭鹤。盛衰今昔异，出处老少各。乃翁信奇士，之子亦不恶。斥鷃伏卑枝，寄声谢寥廓。

苍颉何代人，后乃有冰斯。智者能创物，此理不复疑。国朝重文字，设官如经师。君才实楚产，北学尤恢奇。冥鸿登翰音，威凤呈羽仪。青云睨子贵，皓首笑吾衰。尚白玄空守，飞黄势莫追。祖行迟出郭，东畎正耘耔。

余年长汝父，汝季复余从。季也难为兄，文史日从容。兄也实竞爽，立身期亢宗。可念玉雪子，五月上卢龙。枣榆曝西日，尘土吹炎风。尔欲副尔志，安得宁尔躬。有方游可远，扬名孝乃终。归来拜嘉庆，我酌寿汝翁。

有客东南来，白马嘶北风。问客将何之，举鞭指卢龙。云是汉家子，出入明光宫。古宫今焉在，废堵生秋蓬。

从游十载前，总角君尚少。相逢十载后，我鬓雪争曜。修鳞纵巨壑，倦羽落荒峤。盛衰各自异，巧拙更相诮。义理浩无涯，经纶孰知要。立身如处女，被服善窈窕。止令公子慕，莫博千金笑。

海东有孤鹤，玉羽青冥间。冲风扬黄尘，吹落蓉城山。蓉城何寥廓，山木多高寒。石泉翳荒藓，饮啄常苦艰。矫首复南飞，凉秋生羽翰。愿随鸿鹄游，不共鸡鹜餐。嗟尔不群志，全身良独难。远避鹰与鹯，近防弋与弹。仙机纵不误，云路终漫漫。

天令中和春，锦花柳丝织。江山回淑气，车马有行色。问君今何之，白髪在高堂。韔弓箙两矢，出门志四方。丈夫信有志，游近不堪远。锡穴绠冷泉，馆娃吊荒畹。青青三吴道，急雨飘客衣。纵无讥小草，恐有遗当归。

儒吏不相得，异器如薰莸。儒视吏不屑，吏嫉儒为仇。俗儒不知变，𫍢𫍢孔与周。事丛委不理，言大怍不酬。嗟乎铅椠生，谢此刀笔流。安得经济手，一洗吾侪羞。当路有达官，邻境逢仁侯。留情案牍间，举人拔其尤。君抱汲古学，才识推兼优。肯随鸡鹜争，会偕鸾鹄游。高风动寥廓，兹土岂淹留。独怜老知己，青灯守荒丘。不堪明时用，空怀当世忧。斯文付后死，已矣复焉求。

吾宗两才子，世乱身不免。绝怜华亭鹤，竟类东门犬。客行因吊古，寒日下荒坂。井邑今豪雄，往事海涛远。

我衰惜别离，数日辄作恶。老怀自当尔，尝恐儿辈觉。君器如璠玙，似可寘台阁。莫辞簿书苦，亦有宦游乐。久厌黄田鱼，去听华亭鹤。亭下有高士，滴露草玄学。持诗道甫讯，进拜复前却。问我今何如，痴顽胜如昨。

雁荡英英云，孤凤云中吟。风吹五色羽，堕此半水林。桐花作秋枯，野桑空绿沉。苦葚不致醉，鸮食予何心。凤兮归去来，岐山有高岑。

蓬首寒机女，枉顾生光辉。一登君子堂，松萝相因依。茂陵喜新聘，中路忽有违。愿垂堂上镜，照妾心中微。生死要有托，悠悠空是非。出门念远道，岁晏将安归。膏沐更谁容，为君叠罗衣。

棱棱玉壶冰，莹洁绝纤罅。无人手自将，寘之霜台下。海东闻鹤唳，清思方在野。迟明有公事，匆匆催上马。

衰年八十一，草露骨垂朽。有客款荆扉，甘言许吾寿。假如活百岁，祇欠十有九。辛勤抛书册，散诞耽棋酒。时时课小诗，不自觉妍丑。袖中出新句，见客惊欲走。反顾仍疾读，佳处辄肯首。呼儿急传觞，晚喜得此友。久之来告别，秋怀挂衰柳。百金无所赠，五言聊借手。

陈为台望族，不数谢与钱。此以科甲贵，彼以婚姻连。吾犹及乃祖，执鞭慕先贤。乱后识严君，握手吾同年。事功竟落落，世虑日日煎。衣冠一不振，抱恨埋重泉。君如丹凤雏，五采何翩翩。久客沧江上，穷秋思浩然。文运今再明，六甲一周天。老我终白屋，看子收青毡。浙水东西流，北风送南船。赤城几日到，雁影夕阳边。

齐鲁多平原，江浙田高下。戢戢如鱼鳞，土籍谁主者。富人擅其利，失业悯孤寡。方今用周礼，天官出经野。古法虽可行，必得奉行者。杨君古循良，暨阳小民社。原隰遍咨询，辞色每宽假。经营始不扰，期集乃多暇。实惠苏困穷，先声走豪霸。陇牛闲卧昼，邑犬不惊夜。当年经行处，爱此憩棠舍。鸠功首上计，列郡居其下。倾城出送君，饥童控羸马。坐中有狂生，出位独难咤。均为受廛氓，关市不亲稼。乡胥上下手，轻重意取舍。仁公力救弊，立法宜少借。圣朝天广大，焉用究纤罅。议政罪甘诛，矧避官长骂。

持斧上东山，伐木鸟群呼。道义不相敦，朋友良可无。嗟我聚糠秕，从君味膏腴。方辔蹈先轨，联绶趋正涂。事功期远致，诗翰亦小娱。但令交久长，不恨别须臾。岁律阴峥嵘，客程路盘纡。人事况寡欢，月异时复殊。疏梅忆孤屿，新柳怀清湖。

鲁国几男子，陋巷称颜渊。箪食何从出，赖有负郭田。养志本无求，求人志可怜。蜀翁古奇士，束书裹寒毡。客来拥毡坐，客去挟书眠。索供广文饭，催送司业钱。玉瓶何处酒，翠釜谁家烟。我乃遭数奇，彼胡锺美偏。厄穷不自悯，静退犹为贤。揖士撤讲席，呼儿买归船。后游记何日，今别已高年。感翁出处迹，抚几心茫然。握手出门去，梅雨暗江天。

古有淳寂乡，君与陶阮到。每评伯伦颂，谓胜周公诰。山间童负锸，台下人拾帽。短鞭跨辽碣，破毯眠雪窖。归来四壁立，挟册坐乡校。悠悠泮宫水，羹有芹可芼。案上方醉吟，室中已饥告。长缾卧虚檐，破釜架空灶。翠眉方与齐，赪颊忽自悼。愁踏布衾裂，羞拆海图倒。先生乐陶然，美睡呼不觉。达士多迂拙，庸儿竞嘲噪。岂知海上鲲，姑隠雾中豹。岁晚空斋人，杖屦辱相好。百钱呼儿沽，一榻为君扫。浩兴忽长歌，衰意亦旁噪。衔杯孤月落，椎壁四邻闹。明当远行役，寒雨映客棹。秋江蒲稗深，伫子平安报。

甲与吾同生，君子行一周。少年各丰裕，岁晚怀百忧。菜地古城下，我今手锄耰。君当往海陵，绝江泛渔舟。驾言彼就养，逝将老菟裘。哀哉随阳雁，止为稻粱谋。君看横江隼，万里凌高秋。

慈乌昔哺雏，日夜望雏长。安知风雨横，故巢堕草莽。乌羽日摧颓，雏饥竟何往。其一止海隅，雌飞鸣相向。反哺若天性，迎乌致其养。我衰髪尽白，儿长忽先丧。赠君慈乌篇，老泪滴纸上。

我生髪未燥，汝父以诗鸣。忧患涉世老，襟义犹峥嵘。晚乃得二雏，美不减徐卿。季也才弱冠，诗坛将父兵。愈湜气如虹，候门识奇英。下马呼小友，相顾各自惊。𫘧駬不受羁，历块千里行。分台柏森森，霜气压百城。汝游何所挟，两字直而清。锐进年倍壮，静退事饱更。欲令从雅操，端肯迂修程。远游重垂戒，显亲须扬名。但酬化茝志，足慰舐犊情。

达士脱名检，高人落林丘。体性未应殊，作用终不侔。讲师得三昧，宗学贯九流。曾对树说法，解使石点头。劫火焚地水，慈云护松楸。报恩心种种，阅古事悠悠。香火三生愿，因缘再世游。文辞重柳请，衣服许韩留。殷勤翻短褐，博雅愧前修。

西园一丛竹，岁久枝干繁。会见鸾凤栖，莫厌鸟雀喧。玉声寒雨碎，翠色朝烟昏。萧萧黄素叶，风吹拥篱根。主人避俗客，青苔坐柴门。劲节谅无比，幽怀不可言。

辨才将九十，及见开皇初。不知虞褚辈，得似老僧书。尤物世希有，昭陵劫灰余。玉函人不见，茧纸乃蠹鱼。梅花一片石，犹自宝璠玙。定武久荆棘，长安复丘墟。茂林有陈迹，今谁山阴居。

孟阳索吾锦，景纯夺吾笔。老我叹才尽，秀句吐不出。东阳有行卷，展玩已盈帙。乘雁岂为多，买菜复求益。嗟君乃佳吏，家世本经术。一从冠惠文，不肯事占{亻毕}。贞廉啮苦蘗，和劲调玉瑟。簿书谢嚣尘，车马动行色。君如击水茝，我似退风鹢。出处两忘言，黄花秋淅沥。

东轩记待月，纵笔说性命。岂惟不知月，实亦不知性。文虽欧苏工，理至关洛定。人心如明月，尘垢失清净。雾收海气澄，天迥风力劲。持我光明珠，照此大圆镜。镜中双彩鸾，翔立请骖乘。御宴影娥池，神飚忽吹醒。鸾飞晓镜空，龙睡渊珠静。依旧碧潭心，无复琼楼兴。韩郎固有言，仙人未贤圣。

青天一张纸，群雁飞来远。秋渚芦潇潇，徘徊下清浅。若烹不能鸣，一一俱不免。

好风何处来，天籁出众窍。披襟怀楚台，击筑思高庙。扶摇九万里，自谓一息到。安知大鹏运，不满斥鷃笑。终当谢蓬蒿，振翼绝海峤。

仲夏井泉溢，雨声集虚堂。银竹泻高檐，静听何浪浪。莲叶不受水，盘珠走低昂。溽润逼衣篝，缝我新葛裳。愧彼作田人，蓑笠排青秧。出户懒著屐，扫地烧木香。白昼生睡思，徐徐到羲皇。梦觉闻鼓吹，草蛙怒方塘。竹尾起寒烟，湿萤度微光。邻翁闭门卧，中夕啼苍黄。三日绝薪卖，积潦势颓墙。

遥夜百感集，白露下空庭。秋风入草木，众叶会飘零。甘液始润物，履霜渐阴凝。哀哉石榴树，谶语成添丁。兰艾既同焚，孰别臭与馨。皇天默不语，今古常青青。

青天一片玉，上有众星列。夜中光渐小，让此玻璃月。白兔卯时生，桂子秋后结。天上有山河，两界隔吴越。何当御嫦娥，万里驾飞辙。太白为前驱，彩鸾相继发。

雪飞不择地，因高势易积。玉龙二百丈，横卧前山脊。随香去寻梅，路白无行迹。铁笛吹一声，惊裂苍崖石。

瑞香儿女花，艳洁而芳妍。得之古精庐，移置列槛前。易地费人力，不出花自然。深虑本先拨，枝叶随之颠。是时夏久旱，不雨龟坼田。林木且忧枯，弱植岂自全。既已厄于人，况复遭此天。天与人仇之，命也花自怜。井筒灌朝夕，小润培芳年。封植岂无心，荣枯自有缘。何时回春风，笑挽司花仙。携手共樽酒，醉卧云锦边。

娟娟秋兰花，绿叶何披猖。沙鹭明玉羽，冰蚕吐丝肠。倩盼宜素绚，追琢少金相。居然铁石心，爱此风露香。何当竞春华，亦复委朝霜。折花三太息，援笔临清觞。明年花好在，坐客忘潇湘。

人受气之精，百岁惊风雨。少壮会有衰，神散无复聚。木受气之偏，生旺寄于土。枝干老更奇，花叶落仍吐。君看山中桂，秋露滴金乳。种者是何人，赏者经几主。天香入酒冽，吸月空怀古。素娥笑白髪，对影独起舞。

老松如枯骸，短松覆儿髪。城中薪价高，斤斧不时伐。难长虬龙姿，免藏虎豹穴。樵童出山暮，步担挑新月。

荆山石有玉，楚国无人知。再献犹弗售，抱璞空自悲。他日遇良工，乃始称其奇。宝传数百载，邯郸又得之。秦人请城易，赵氏以为疑。不予宁负曲，予之恐见欺。相如奉使往，持璧指瑕疵。冲冠遽如许，睨柱欲何为。衣褐已归赵，汤镬安足辞。奇哉古若人，掩卷空嗟咨。是非定百世，成败止一时。天生此尤物，前后成祸基。有美当韫匵，衒鬻诚非宜。和氏不待价，刖足将尤谁。人才国轻重，璧岂系安危。相如真暴虎，虽死悔莫追。二子有遗憾，仲尼真吾师。泗滨一片石，不染自成缁。上有华林字，疑是故物遗。春官雅好古，传载烦文移。主人不敢惜，持贡白玉墀。埋光经几年，不与赏音期。无意博连城，得失轻毫厘。二事拟非伦，聊以资吾诗。

舟止奔牛堰，始识丹阳车。规制殊草草，力不任驰驱。淮安距宿迁，代之牛与馿。轩盖乃差大，双轮夹一舆。軝衡𫐐𫐄轸，名物与古殊。梓人不知经，多以方言拘。输载亦稍丰，日行百里余。御者非王良，陧杌不安车。蒲轮召申公，养老宜徐徐。干禄以为荣，愧我非纯儒。小儿问金根，其制复焉如。舆服汉最详，具载班范书。慎勿似韩昶，问学当勤渠。

