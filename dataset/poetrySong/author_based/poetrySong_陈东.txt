飞廉强搅朔风起，朔雪飘飘洒中土。雪花着地不肯消，亿万苍生受寒苦。天公刚被阴云遮，那知世人冻死如乱麻。人间愁叹之声不忍听，谁肯采摭传说闻达太上家。地行贱臣无言责，私忧过计如杞国。揭云直欲上天门，首为苍生讼风伯。天公倘信臣言怜世间，开阳阖阴不作难。便驱飞廉囚下鄷都狱，急使飞雪作水流潺潺。东方日出能照耀，坐令和气生人寰。

山岳遭埋没，乾坤着蔽蒙。已成堆积势，渐费扫除功。

太学诸生出许昌，抱关夫子特相将。轻衣短帽秋风里，瘦马羸童古柳傍。黄叶翻翻惨离思，浊醪沃沃浇愁肠。欲知此别情怀恶，正是平生气味长。公归且作诗书伴，我去还依鸿雁行。酒阑径渡石桥子，回首高城挥夕阳。

危亭兼雅胜，胜景足奇观。湖水涵天入，山云带雨蟠。千松偃夜月，万竹撼春寒。玉井汲甘冷，尘缘那得干。

野旷湖山远，林深松竹幽。旧题看壁立，前事逐萍浮。荏苒荒三径，依稀度九秋。故人应念我，雅会莫迟留。

三子皆吾弟，阿章才更豪。风流江左旧，句法杜陵高。雅志在五马，壮心连六鳌。时哉偶未与，日且醉金舠。

时引金杯拔剑看，光芒高彻斗牛寒。要令世事从心淡，可谓人情彻鼻酸。经术岂应穷皓首，文章何用苦雕肝。吾徒行与功名会，莫作羁人日夜叹。

依依客馆夜燃膏，子夜羁愁无处逃。闲炷炉香听夜雨，快斟杯酒读离骚。休惊时节云何速，独吊古人殊不遭。一阵晓寒催画角，朝来爽气碧山高。

人生五福古难全，天赋夫人独不偏。内行无惭诗妇孝，母仪何啻穆姜贤。庭帏已叹芳魂独，宗族空留旧事传。惟有南陔多少恨，忍看松柏锁寒烟。

少驰贤孝誉，来配颍川家。虽夺共姜誓，曾无贤母瑕。一乡蒙爱惠，百口藉生涯。享福逾中寿，归与勿怨嗟。

我家本出颖川住，几世不曾归颍川。今我暂来忽暂去，太丘风流谁与传。

我来颖川何所见，青青古柏古城傍。知是荀陈手亲植，令人不觉泪行行。

男儿自有四方志，离别岂能动刚肠。功名未遂身未死，白眼青青频举觞。

雷公徽玉粲明星，照出师襄指下声。可怜此地无人识，唤作新来黑瘦筝。

漫说朱弦大古清，政无蒙瞽在周庭。高山流水本无事，安用区区里耳听。

早别金山恰晓钟，离帆分破一江风。瓜洲渡口波声远，后夜相思明月中。

京口瓜洲一水间，秋风重约到金山。江山自为离人好，不为离人数往还。

一径萦回屋数间，我来聊欲寄清闲。道人杖履知何处，空锁烟霞万叠山。

偏爱君家碧玉盘，建溪云脚未尝干。书生自恨无金换，聊以诗章乞数团。

欲认青帘索酒尝，俄惊丹旐送君丧。吕庄编户伤心切，愁对清风想杜康。

初成大厦势巍巍，有意于门驷马车。未干壁土君先已，贺燕翻随吊鹤飞。

忆昔常随祖母过，登堂共庆尚垂胡。十年未远皆流荡，地下相逢果有无。

休论斥卤与膏腴，豆藿连阡稻麦无。举世纷纷宝鱼目，投人慎勿以明珠。

晚生恨不及前辈，来访诸郎观典型。吐握风流何寂寞，满林风竹自秋声。

潘郎尝望尘，陶令亟避俗。胸中定何如，清浊在一瞩。河阳艶桃春，彭泽郁秋菊。所好邈如许，二子殊品目。诗人易评量，忍使混衡斛。当使冰鉴磨，要遣须眉烛。勿容脂粉姿，滥入珪璋录。神仙真渺茫，浪说武陵谷。不如临清潭，饮水乐自足。谁令春雨红，点污秋株绿。寒根岂无知，风霜怒应蓄。令尹非安仁，腰带肯轻束。脱巾漉酒浆，黄花泛新馥。

驱除睡思茶瓯外，收拾春光酒盏中。万种穷愁浑不问，世间此乐几人同。

广文弦歌饭不足，要是古来贤达人。山谷有钱能买米，比之鲁公殊未贫。

今日天色恶，酒壶恰已空。何来进童子，挈榼问主翁。主翁正对客，兀坐书堂中。诸生功课毕，鼔瑟歌醉翁。爱酒欲出门，杖头无青铜。春衣典又尽，搜索计已穷。酒兴不可遏，不免作诗呼。进童空壶挈，将纳宅库为。我却致{雨/只}灰，红得酒须寻。爱酒伴更烦，与召陇西翁。

长安市上喜相逢，倾盖恩情久要同。几载暌违劳想梦，一樽邂逅写情衷。家山柑橘正酣露，江岸帆樯忽饱风。归去借声询旧友，项髯方浪薛芹宫。

黄夫子从汶上来，三束瓜虀送风土。应知我亦困虀盐，肯食沽酒与市脯。食肉者鄙无远谋，甲第纷纷何足数。饭蔬饮水真乐哉，千古风流想尼父。

笋芽鹅炙殊可口，明月清风不着钱。坐对青州一从事，共君今夜不须眠。

欣然有意引陶潜，此意何妨俗士联。三百青钱亦希有，速将趁取夜厌厌。

