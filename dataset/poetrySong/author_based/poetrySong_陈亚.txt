若教有口便哑，且要无心为恶。中间全没肚肠，外面强生棱角。

地居京界足亲知，倩借寻常无歇时。但看车前牛领上，十家皮没五家皮。

满室图书杂典坟，华亭仙客岱云根。他年若不和花卖，便是吾家好子孙。

重楼肆登赏，岂羡石为廊。风月前湖近，轩窗半夏凉。罾青识渔浦，芝紫认仙乡。却恐当归阙，灵台为别伤。

出槛亦不翦，从教长旧丛。年年到朱夏，叶叶是清风。

昔贤自是堪加罪，非敢言君爱窃诗。尀耐古人多意智，预先偷子一联诗。

蒙君遗长笺，语意如何说。请看身上衣，裩中本无蝎。

笑似乌梅裂，啼如豉汁流。眉间粘帖子，已上是幞头。

多愧当年未第间，卜居人外得清闲。排联花品曾非僭，爱惜苔钱不是悭。秋阁诗情天淡淡，夕溪渔思月弯弯。而今惭厚明朝禄，敢念藏愚莫买山。

张公吃酒李公醉，自古人言信有之。陈亚今年新及第，满城人贺李衙推。

若是道人头不白，老人当日合乌头。

棋怕腊寒呵子下，衣嫌春暖缩纱裁。

布袍袖里怀漫刺，到处迁延胡索人。

马嘶曾到寺，犬吠乍行村。

收寒归地底，表老向人间。

吏辞如贺日，民送似迎时。

无雨若还过半夏，和师晒作葫芦巴。

如僧清早厨边过，偷却黄兴料里蹄。

蔡襄无口便成衰。

浪平山接影，山尽树回根。

