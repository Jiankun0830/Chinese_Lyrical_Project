夕郎乡思满江皋，昼锦东归意气豪。侯国台门牙戟盛，使君楼艓隼旟高。琐窗暮入曾批敕，仙殿晨趋罢染毫。曲水春风修禊饮，卧龙山雨望秋涛。番禺已有金汤惠，秦望应先衮綍褒。莫恋蓬莱便栖志，伫看拂拭吕虔刀。

我昔名东老，君能老此庵。溪风开梵帙，岩月伴庄谈。世味闲无著，人情晚更谙。萧然尘外意，回首谢图南。

