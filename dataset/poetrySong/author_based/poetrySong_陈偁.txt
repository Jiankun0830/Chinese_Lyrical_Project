跨海为桥布石牢，那知直下压灵鳌。基连岛屿规模壮，势截渊潭气象豪。铁马著行横绝漠，玉鲸张鬣露寒涛。缣图已幸天颜照，应得元丰史笔褒。

名蓝依净境，风物倍精神。翠𪩘藏山迹，寒潭绝世尘。岭猿吟送月，山鸟语留人。拟学栖真客，林泉老此身。

十里山光翠障开，重游何事意徘徊。石楼自向云中见，仙岛谁知海上来。丹灶尚能含日月，龙潭还解起风雷。天南为郡空华发，十二年间到两回。

壶浆压境来迎拜，犹记溪山旧主人。

