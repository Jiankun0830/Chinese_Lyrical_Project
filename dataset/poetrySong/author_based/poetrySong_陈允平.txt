盈盈白玉钿，袅袅黄金缕。拍拍水晶奁，皎皎珊瑚树。帘前双燕飞，门外桃花雨。无处说相思，羞对秦鸾舞。

登高一展眺，宫树郁嵯峨。楼阁春风满，东南王气多。青天行日月，大地布山河。柳色沙堤路，时闻响玉珂。

日日霓裳宴彩楼，三千歌粉侍宸旒。月明宫殿双龙伏，云拥箫韶九凤游。翠袖半笼金约臂，宝钗斜坠玉搔头。不知舞到弓弯处，一拍春风一拍愁。

鄂王墓在栖霞岭，一片忠魂万古存。镜里赤心悬日月，剑边英气塞乾坤。苍苔雨暗龙蛇壁，老树烟凝虎豹旛。独倚东风挥客泪，不堪回首望中原。

不恋清时白玉珰，便将身世寄沧浪。三朝元老黄枢阁，四海闲人绿野堂。楚楚菁兰秋带雨，萧萧寒菊晚宜霜。拟成东甬耆英社，賸乐壶天日月长。

师作天台去，长亭复短亭。焚香参祖塔，振锡动山灵。石罅移菖歜，松根𣃁茯苓。何时白云下，相与话青青。

彩云缭绕七香车，洞里神仙炼紫霞。华表鹤归春寂寂，东风吹尽碧桃花。

村南啼布谷，村北响缫车。隔浦卖鱼市，傍桥沽酒家。野花朝日暖，溪柳背风斜。又过东邻去，东邻采菊芽。

飘飘短褐袍，倚杖立金鳌。桥束溪流急，树增山势高。白云连海峤，黄叶满亭皋。落日西风恶，尘埃两鬓毛。

楼台万瓦玉鳞鳞，遮尽人间富与贫。可笑世情刚道冷，不知片片是阳春。

阵势频分合，机锋互应酬。马飞关塞月，炮落汉天秋。不问知心友，翻成敌面仇。谁能劳胜负，独立大江流。

小院薰风满，闲庭白昼长。蜻蜓杨柳岸，㶉𫛶芰荷塘。云合朱檐卸，山高翠阁凉。蔓滋青薜荔，芽长紫良姜。帘幕深深地，阑干曲曲廊。淡烟瑶草细，流水碧桃香。幡影重门静，苔痕小篆荒。螭盘丹鼎雪，龙吸露台浆。琴古翻新调，笙沉靘旧簧。雨声犀角枕，月色象牙床。掌上双鹦鹉，屏间两凤凰。石函藏宝剑，金钥启瑶箱。扇雉团清影，奁鸳试晓妆。霞绡衣窄索，云锦珮玎珰。鬓拢金蝉矗，钗横玉燕翔。袂飘天水碧，裙溅郁金黄。太液箫初远，蓬壶漏未央。流星飞碧落，零雨下银潢。去去人千里，迢迢天一方。断肠春洛浦，残梦夜潇湘。

风卷珠帘客珮清，杜鹃啼老送春声。水浮亭馆花间出，船载笙歌柳外行。千里夕阳归梦远，六桥飞絮马蹄轻。栏干倚遍暮天阔，烟树一钩新月生。

闲乘海上槎，来访谪仙家。风逆磬声短，日低旛影斜。猿攀高树果，蜂采半岩花。谁在丹台上，三更炼紫霞。

断碑犹纪唐时事，山气阴沉暗绿苔。松木已逾千岁寿，香烟知化几炉灰。廊深无月鬼神过，殿古有云风雨来。曲曲九溪春水落，子陵滩下复东回。

重重帘幕燕翩翩，尘锁朱楼十四弦。榆火渐催寒食节，海棠花畔缚秋千。

杨柳春风三月三，画桥芳草碧纤纤。一双燕子归来后，十二红楼卷绣帘。

柳絮飞时话别离，梅花开后待郎归。梅花开后无消息，更待明年柳絮飞。

忆妾初嫁时，金屋藏窈窕。忽见洛阳人，鬻镜长安道。明月掌上寒，团团复皎皎。千金买得归，惜之如重宝。奁开双凤飞，带结青鸾袅。当时照妾颜，妾颜正年少。如今照妾颜，妾颜羞已老。对镜频叹嗟，掩镜徒懊恼。不恨妾嫁迟，惟恨妾生早。此恨空绵绵，天涯满芳草。君不见长江逝水无逆流，岁去年来多白头。

宇宙初开辟，何神立此山。中流天柱石，大地海门关。浪恶蛟龙怒，云深虎豹闲。潮期与日月，千古一循环。

云压高空雁阵低，江城历历草离离。楼台秋淡玉箫远，帘幕夜寒铜漏迟。明月鹭鸶菱叶浦，西风蟋蟀豆花篱。一樽酒尽银河落，犹有残锺出古祠。

长安二月东风里，千红陌上香尘起。都人欢呼去踏青，马如游龙车如水。两两三三争买花，青楼酒旗三百家。长安酒贵人未醉，岸头芳草日半斜。谁家女子娇似玉，约莫青春十五六。郁金罗带苏合香，琵琶自度相思曲。相思曲，声断续，断续回文不堪读。回文断续有续时，离肠寸断无续期。

妾家住在湘江曲，门枕湘江春水绿。年年长是暮春时，两岸垂杨啼布谷。自君话别湘江头，独上层楼弹箜篌。蛾眉不扫远山碧，满堤芳草春正愁。举头不见君，但见湘江云。江云散复聚，妾心空如熏。举头不见君，但见湘江水。江水去复回，妾颜为谁美。湘江云，湘江水，云水悠悠何日已。举头望君君未归，门前杨柳空依依。

绕江生杜若，满地长辛夷。剪草涂新壁，褰藤缚旧篱。瓦瓶春贮酒，土灶夜蒸藜。独步归来晚，东皋雨一犁。

万木阴沉锁石门，烟霞深处近昆仑。洞箫声接玉台磬，宝盖影摇金殿旛。湘浦有龙云气湿，越山无鹤露华昏。灵芝采尽归何处，溪上白蘋花正繁。

白玉楼成去作文，祇从西棘挂朝冠。生来病苦相如渴，没后人知范叔寒。野店春闲沽酒榼，溪堂月冷钓鱼竿。梅花麓上谁弹泪，岁岁东风吹不干。

三十六宫春漏长，隔帘时送御楼香。倚笼尽日教鹦鹉，为我君前说断肠。

闲拈红叶欲题诗，待得诗成又懒题。心事不随流水去，月明人在赤桥西。

苏公堤上路，日日课新吟。流水行花影，斜阳卧柳阴。断桥春听乐，矮屋夜鸣琴。皎皎山间月，如君一片心。

忆昔美人初别时，长亭两岸柳依依。今日美人天之涯，美人美人胡不归。忆昔君别妾，分破青鸾镜，破镜如破心。与妾表相忆，相忆图久深。忆昔妾别君，剪断金凤钗，断钗如断肠。赠君表相思，相思图久长。一日一日复一日，青镜鸾孤钗凤只。未必君相思，能如妾相忆。寒衣剪就欲寄君，长安门外无行人。雁声半夜西风恶，窗前一片梧桐落。

挂石攀云日半斜，乱山深处饱烟霞。香林月满僧归去，啼落春风几树花。

顶上新成九转丹，衔花日日到诗坛。夜深飞上云霄去，华表月明风露寒。

终南道士学弹琴，门外松萝锁翠阴。濒海八龙朝出洞，隔山群鹿夜归林。琪花过雨金风澹，玉树笼烟璧月沉。三十六坛锺鼓寂，云璈声接步虚音。

历历长涂谒鲁侯，征尘宁复恋貂裘。江城露冷霜初滑，海谷冰消水欲流。夜月观书徐穉榻，春风听乐仲宣楼。料君频作西湖梦，曾忆孤山有旧游。

百尺丹梯拟共登，共登天上最高层。南山有雾空藏豹，北海无云可化鹏。勋业十年尘里镜，诗书万卷雨前灯。桃花开尽不归去，又逐春风过武陵。

驻马赤栏桥，余寒著柳条。舟车富阳路，风雨浙江潮。惜别津亭暮，思归故国遥。临行莫惆怅，回日定花朝。

软红尘里度韶华，杨柳桥边旧酒家。燕子不归春渐老，东风开尽刺桐花。

柳外宫鶑啭晓寒，万花开尽正春残。沉香亭北栏干曲，独抱琵琶看牡丹。

终日怀人凭曲栏，余阴未放客衣单。祇缘二月风光澹，别作一般天气看。梅粉有香销夜雨，柳丝无力受春寒。闲情漠漠难拘管，自逐轻鸥下急滩。

双台屹屹几春秋，千古高风一钓钩。越岭有云山北障，桐江无浪水东流。雪深黄叶埋寒虎，烟暖青莎卧白鸥。汉业已随宫树老，月明长到客星楼。

寂寞梨花院落闲，远山愁入两眉弯。黄金络索珊瑚坠，独立春风教白鹇。

金虬熏尽鹧鸪班，独上层楼倚画栏。满院梨花香寂寞，隔帘风雨正春寒。

花飞石上班，水落白云湾。帘卷千重树，窗开四面山。鼓声鱼市近，旗影讼庭闲。满目皆吟思，残阳缥缈间。

西兴潮半落，渔浦日初昏。岳面云收脚，沙头浪积痕。楼锺鸣野寺，船鼓入江村。回首长安路，归心几断魂。

汉碣嵯峨几百秋，曲坟遗庙越山头。潮声侵帐凤屏冷，云气绕台鸾镜愁。孝节棱棱双桧立，哀魂渺渺一江流。椒觞载奠灵风起，知我怀亲送远舟。

东风酒旆斜，浦口第三家。谷鸟鸣春树，江鸥起暮沙。故乡山渐近，曲岸柳初芽。客路归心切，孤帆带落霞。

闲拈花片贴纱窗，绣幕斜飞燕子双。细数归期相次近，倚楼日日望春江。

庙近云涛观，山遥翠欲重。祇应溪上木，便是洞中龙。堰折潮归海，楼迎浪答锺。断碑荒藓合，终古载灵踪。

西风剑珮轻，独立妙高亭。山吐岩头月，江涵水面星。石奔苍虎势，树结老龙形。何处吹箫客，扁舟过洞庭。

天阔雁飞飞，淞江鲈正肥。柳风欺客帽，松露湿僧衣。塔影随潮没，锺声隔岸微。不堪回首处，何日可东归。

绣幕香温生暮寒，淡烟漠漠水漫漫。吟残庾岭梅千树，梦绕湘江竹万竿。风卷乱鸦栖古塔，雪迷孤雁落前滩。一声玉笛人何所，更上南楼独倚栏。

停舟野渡头，客路恨悠悠。叶落风千树，锺残月半楼。芦花双过雁，莎草独眠鸥。山鬼烧青火，飞来照髑髅。

流鶑偷入未央宫，望断昭阳信不通。寂寞雨声寒食夜，一枝香泪泣东风。

结庐分得雁山云，屿上梅花是四邻。水月一天芗世界，冰霜千古玉精神。短檠夜雨西窗梦，长铗秋风北塞尘。我亦烟波纶钓侣，与君同作岁寒人。

洛阳才解珮，过眼忽秋分。四海一明月，千山共白云。雁烟迷晓树，虫露湿香芹。满纸相思字，临风欲寄君。

夜半扁舟出洞庭，客帆初挂早潮平。社风才起海鹰至，岚雾未收江鹄鸣。吴岫乱云擎古塔，楚皋寒叶拥荒城。垂虹桥外天连水，无限别离生杜蘅。

杨柳飘飘春思长，绿桥流水绕官墙。碧云望断空回首，一半阑干无夕阳。

九天宫阙春风满，陆地楼台夜月寒。铁笛一声吹雁落，片云不到玉阑干。

尘拥妆台翡翠翘，琼花开尽玉魂销。昆仑山上天风落，二十四桥吹洞箫。

流水断桥边，笙歌拥画船。日酣花半醉，春困柳三眠。策杖登云洞，观鱼上玉泉。凤城归去晚，山锁万重烟。

云山叠叠树重重，浙水迢遥客梦中。啼鴂数声春去日，落花满地夜来风。松关鹤立吟坛静，竹院僧眠丈室空。明日马蹄何处所，夕阳芳草画桥东。

轩窗四面开，风送海云来。一阵催花雨，数声惊蛰雷。蜗涎明石凳，蚁阵绕山台。此际衣偏湿，熏笼著麝煤。

闲拖瘦竹筇，独步马塍东。鸟影青山外，春愁碧树中。麦潮风化蝶，樱熟雨生虫。莫过溪头去，溪头多落红。

中秋月正明，夜半飞紫琼。拂袖天上去，揽衣朝太清。缥缈黄金阙，迢遥白玉京。离离百宝幢，袅袅九华旌。箫韶起碧落，散花飘群英。翺翔鸾鹤舞，清彻云璈声。凌凌九霄寒，风露薄青冥。弱水三万里，仙路眇蓬瀛。不赴瑶池宴，相约董双成。吹笙骑凤凰，飞上芙蓉城。

梧桐叶落雁来时，见说沙场未解围。夜夜灯前做针线，倩谁边上寄寒衣。

莎草离离碧树闲，祇疑曾是子陵滩。槿花篱落虫声碎，芦叶汀洲雁阵寒。江上浪平潮正熟，渡头人去月初残。夜深不管蛟龙睡，独对西风把钓竿。

宾鸿几过淀山湖，夜夜西风转辘轳。苜蓿草衰江馆静，枇杷叶老石泉枯。曲终明月闲歌扇，病去寒灰满药炉。客梦不堪千里远，故园篱菊正荒芜。

同山半白云，此地葬将军。香火空遗像，朝廷纪旧勋。铁衣悬古塔，金钺镇荒坟。一涧清泠水，年年生紫芹。

草舍蔬畦绕，柴门竹迳通。断云遮落日，细雨湿斜风。野艾抽花碧，山茄带叶红。烟深南浦远，难认楚江枫。

江边雁过秋，江上暮云愁。岭曲山横转，潮回水逆流。乱莎行石蟹，残荻卧沙鸥。黯淡三更月，何人独倚楼。

寂寞虚廊暗草莱，天风缭绕宝华台。江空露冷蛟龙伏，殿古云深鹳鹊来。山馆老松褰绿蔓，石坛芳桂落苍苔。寒锺敲断枫桥月，半夜禅僧入定回。

寒空漠漠起愁云，玉笛吹残正断魂。寂寞小楼帘半卷，雁烟蛩雨又黄昏。

别驾移樽宴草堂，四轩帘幕卷斜阳。芰荷香满鸳鸯宿，杨柳阴浓翡翠藏。风过水亭秋尚热，月侵山阁夜偏凉。更阑酒尽不知去，坐看晓星飞玉潢。

抱玉归来泪满襟，世间何许觅知音。此生虽有噬脐悔，到死终无尝胆心。伏枥马思云路远，避钩鱼隠石潭深。故人若问淞江客，自采芙蓉学楚吟。

铁砚毛锥未策功，又携琴剑过临邛。荆山有玉鸣朝凤，沧海无珠走夜龙。浦口月来僧馆榻，渡头霜落客船锺。自君别后知音少，空忆雁山溪上松。

自是中朝柱石材，西风尘土暗蒿莱。河阳县里花初放，彭泽门前柳未栽。准拟鸣珂来凤沼，徘徊抱玉下乌台。明朝琴鹤归何处，三迳故园多绿苔。

楚岫高低接太行，吴江渺漠下沧浪。秋城霜满苇花白，夜馆月寒莎草黄。芳苑鹿台初解珮，故宫鸾阁尚鸣珰。五湖一叶扁舟去，十二西楼几夕阳。

门掩青松间绿槐，一奁图画自天开。朝霞炼药黄金井，夜月吹笙白玉台。树老有枝皆薜荔，地闲无处不莓苔。数声野鹤惊残梦，疑是神仙出洞来。

妾本秦罗敷，家住曲江曲。门前杨柳青，春风啼布谷。树头桑初芽，家家蚕始浴。相呼出采桑，采桑如采玉。屈曲回高枝，攀条剪柔绿。朝晴采桑南，暮雨采桑北。采得桑归迟，小姑怨相促。陌上绮罗人，问妾眉何蹙。妾恨妾自知，问妾何所欲。消磨三十春，渐喜蚕上簇。七日收得茧百斤，十日缫成丝两束。一丝一线工，织成罗与縠。百人共辛勤，一人衣不足。举头忽见桑叶黄，低头垂泪羞布裳。

忽忆巴山夜，西窗风雨寒。自怜清影独，谁识寸心丹。草长花犹在，香销泪不干。海棠贪睡去，惆怅五更残。

晓风猎猎卷芭蕉，帘幕深深燕子巢。十二画栏都倚遍，一双蝴蝶上花梢。

賸陪华珮醉蟠桃，杨柳飘飘拂午桥。夜月楼台行锦障，春风帘幕卷红绡。歌传杏苑黄金缕，乐奏梨园紫玉箫。银漏滴残珠履散，踏花归去路迢遥。

倚塔看明月，寒光度玉绳。曲堤藏小艇，疏柳见孤灯。水竹映苔石，岩花缘涧藤。香云吹散后，猿鹤伴高僧。

云山千万叠，身事恨悠悠。客鬓秋风急，乡心夜雨愁。蛩鸣邻寺壁，雁过隔湖楼。目送千帆远，长江空自流。

避暑入林扃，同僧坐竹亭。鸟飞晴地影，龙挂雨天形。扫叶铺椰簟，临流注石瓶。更无尘迹到，日落梦初醒。

平生独爱山，日日频跻攀。自得山中趣，结庐万山间。

山西茂林麓，中有盘旋谷。飘飘双凤凰，飞立山上玉。

日出华山阳，月出庐山岗。巫山云漠漠，雁山烟苍苍。

东望泰岳松，西望苍梧竹。知心侣渔樵，忘情友麋鹿。

山深春亦寒，野鸟声绵蛮。山花随处发，香风吹幽兰。

夏日飞火云，枕簟访深僻。坐此松竹林，冰泉嗽寒石。

西风凉萧萧，雁过秋空高。时有岩桂发，落叶飞长皋。

三冬气凛冽，独立千崖雪。横斜溪上梅，影落溪桥月。

身在此山中，闲情薄太空。行歌白云里，白云连崆峒。

朝餐山上霞，暮采山下药。安得山中人，共跨山头鹤。

鲛绡帘卷锦屏开，弱柳丝丝拂吹台。闲品琵琶不成调，落花飞趁晓风来。

千树琅玕碧玉梢，秋声半夜浙江潮。小庭寂寞无人到，谁与同吹月下箫。

春寒犹拨地炉灰，门巷萧条客不来。特有落梅三四点，晚风吹上石棋台。

霜露湿征衣，行非少壮时。何堪万里役，动是一年期。高谊贫中见，深情别后知。相思相望处，云树碧参差。

万里经年别，临分手重携。地寒冬气早，家远暮云低。有信秋凭雁，无眠夜听鸡。满怀霜露感，不隔故山西。

草堂人远只存诗，几席临风入咏思。文印幸传同谷谱，祖灯犹照曲江碑。濡毫省闼春霖足，立马君门夜漏迟。憔悴江南老词客，柳边曾挹汉威仪。

竺寺王城近，金门讲大乘。教中初有记，祖外久无僧。身被山河衲，心悬日月灯。南湖雨华座，十载复谁登。

便帆才过日东来，浅色伽梨短样裁。野鹤怨时心共远，海鲸降处定初回。长年守律因师戒，中土传经为国灾。几日应酬官事了，南湖听法雨华台。

一从说法雨华台，棕叶蕉花几度开。春尽瀑泉犹溅雪，地幽篁竹亦生苔。临溪洗钵青猿过，背石持经白鸟来。笑指庭前双柏树，住庵时节手亲栽。

传来二十五条衣，昼夜修行昼夜持。老去任教零落尽，猕猴偷□□□□。

诸方参请尽，秋晚别京畿。乞食一斋饱，随缘百念微。夜声鸣铁笛，寒色脆荷衣。久学南山律，终身不敢违。

重门临驿路，几向月中开。殿势江山合，锺声云水来。长吟松溅瀑，久定石生苔。九品金沙观，青莲次第栽。

霞帔云巾占石床，磬声初引步虚长。拟朝碧落非无路，学煮黄金信有方。云暗石潭龙骨蜕，草肥山崦麝脐香。青城梦窅蓬莱近，沧海为田合种桑。

三衣终日护，白社踵东林。浄业心无住，清斋力不禁。莲香秋观静，松吹石桥阴。见说溪南虎，时来听梵音。

凤梧鸾竹郁青葱，文气冲冲五色虹。囊里短歌唐李贺，酒边奇字汉扬雄。铜铺雨后芭蕉绿，石井霜前薜荔红。茶灶笔床随处有，等闲留客坐春风。

林下逢支遁，人疑是宿生。病怜诗力减，老觉世缘轻。短发吴霜浄，归心剡雪明。相思听猿夜，幽梦隔重城。

十年一别双溪路，君自江南我浙东。彼此有书无雁寄，祇应清梦与君同。

不愿生封万户侯，归来却伴赤松游。琴书东里三椽屋，诗酒西湖一叶舟。雁过客楼秋雨急，乌栖江树暮烟愁。频年陡觉生华发，日日凭高望楚州。

风光易销歇，尊□足闲情。谷雨春江暮，茶烟晓寺晴。认巢归燕熟，辞树落花轻。湖上明朝约，初裁白苎成。

白苇黄茅几断魂，数家鸡犬不相闻。江南多少朱门闭，桑柘春深绿似云。

毓圣功成宴太清，曾遗双履下清冥。隧碑重纪先天德，犹是祥符御制铭。

阙角溪城下，千年黑蟒蟠。云深仙宅窅，竹密醮坛寒。汉量铜花绿，隋锺火籀丹。天风步虚静，微月听鸣銮。

树顶危巢堕鹤翎，凌霄花白女萝青。无朝无暮云烟起，时有人来采茯苓。

青城道士跨青牛，去作清都汗漫游。朝扣九关朝玉阙，暮回三岛宴金楼。丹随鹤舞缑山月，剑伴龙归洛浦秋。犹有石房云不散，晓风松柏两飕飗。

开元遗逸士，终老紫阳樵。市上人犹说，山中隠可招。乾坤双草履，日月一花瓢。堪笑骑鲸者，相逢弱水遥。

帝子宸游白玉京，江南遗庙尚丹青。寝园月暗衣冠古，选阁云深笔砚灵。清卫有威森凤戟，娇嫔无语倚龙屏。太平天子尊儒学，锦帙黄封赐六经。

上苑韶光隔凤城，十分春事属流鶑。雨余芳草欲无地，风定落花如有声。柳榭云深栖鹳鹊，榉塘沙暖浴䴔䴖。年来翠辇经游少，七十二亭空月明。

茫茫东海东，古洞石玲珑。蓬岛三山近，华夷一水通。鱼龙多变化，日月自虚空。此境元非幻，人心隠显中。

四壁玲珑耸石楼，四窗云气拥仙游。半空星斗浮天井，一洞烟霞透沃洲。蜥蜴现时曾咒雨，猕猴啼处客悲秋。他年定作山中隠，肯向红尘白尽头。

盘陀石上看松眠，薜荔凌霄结紫烟。何处鹤声惊梦醒，一双飞起茯苓仙。

江阔雁声遥，何人共寂寥。青天不可问，明月若为邀。侠士夸骑鹤，蛮奴学射雕。平生堂下柳，聊复伴秋宵。

舟子解贪程，能知倦客情。断云微雨霁，远水落霞明。驿古如荒庙，山平接废城。游淮少年事，今祇叹劳生。

千年松树冻欲死，夜半老僧眠树根。一片海云吹不散，白龙拖雪上昆仑。

春塘雨歇曙鶑啼，坊院深闲竹树西。静倚绿窗看漏水，野花开到白棠梨。

五丁椎碎烂银堆，注作东南水一杯。秋半忽疑天外雪，夜深俄听月中雷。大鹏击浪惊龙卧，老蜃嘘云误燕来。日日涛头多拱北，至尊元在郁箫台。

春风几树石楠开，谁采灵芝去不回。彭蠡水分双港落，匡庐云度五峰来。锺沉古寺僧初定，月堕长松鸟自哀。堪叹昔人携酒地，断碑无主卧苍苔。

暗黄摇曳六桥云，万户千门一日春。休把柔条都折尽，明朝多少出城人。

炎炎火树照千山，南客应同荔子看。金谷人游红步障，玉房仙炼紫华丹。猩唇泣露珊瑚软，鹤顶迎风玛瑙寒。若使汉宫知此味，又添飞驿上长安。

寸草曾收药笼功，谁移野色近禅翁。甘同木石抛闲地，耻附松萝上碧空。旋长纤枝宜雨绿，未删宿叶待霜红。为衣或许湘人采，清彻崇兰两佩风。

王谢堂前柳树苍，玉京坟上藓花黄。无情又逐东风去，落日朱帘几断肠。

西风历历起寒莎，皆立林宵雪一窠。三十六陂烟水阔，夜深无奈月明多。

挂石攀云日半斜，乱山深处饱烟霞。香林月满僧归去，啼落春风几树花。

琼台玉馆照青红，梦断思陵桧柏风。三十二门金锁合，年年春雨扫梧桐。

紫凤双飞晓镜台，玉楼春冷燕空来。蛾眉不及宫前柳，一度春风一度开。

怀古心情独倚楼，荻花枫叶满江秋。地雄吴楚东南会，水接荆扬上下流。铁瓮百年春雨梦，铜驼万里夕阳愁。西风历历吹征雁，又带边声过石头。

巍巍楹槛逼星河，城上阑干野色多。天目水分波浩渺，大湖山点石嵯峨。罗窗夜气吹银烛，翠箔秋声动玉珂。我欲乘空呼列子，月明何处起蘋歌。

西竺峰飞小朵来，闲僧曾共倚崔嵬。寒惊玉匣光初泻，晓怯冰壶冻未开。云外有香丹桂落，洞中无月白猿哀。当年洗耳人何在，拟勺清泠酹碧苔。

高楼三百尺，落日几登临。越国一尝胆，吴娃频捧心。野猿窥燐火，宫燕语秋霖。坐久忽闻笛，五湖烟水深。

终日怀人倚翠阑，别长愁觉钏金宽。颦眉钿叶抛鸳甃，弹泪灯花落凤盘。梅粉有香供夜雨，柳丝无力受春寒。阶前拾得相思子，自结罗囊绣合欢。

绿琐银台烛焰红，月痕斜过井梧东。背人约住黄金钏，轻札香罗护守宫。

客舍新移近鲁台，翛然一榻少尘埃。丁宁黄耳休惊吠，不是闲人定不来。

红尘飞不到阑干，十二朱帘卷暮寒。上苑鶑啼花木暗，六桥人散水云宽。春风玉佩骖黄鹤，夜月琼箫驻紫鸾。檐外青青杨柳色，几回曾向画船看。

峨眉山头月如眉，画眉夬婿归不归。十日学德眉似月，眉成又是月圆时。

