上林风暖脊令飞，玉带花骢侍䜩归。汗简不知天上事，至尊新纳寿王妃。

善财得法犹儿子，工巧仍参自在天。若悟菩提同戏事，不应䌸律更枯禅。

扬鞭指点万貔貅，打取卢龙十四州。烦君为发禄山冢，看我快饮月氏头。

龙章鳯姿世不乏，束手无奈于此思。丹青王会何须尔，颈血淋漓送藁街。

溪路模糊半山雪，暗淡寒梅一枝月。醉眸无处认冰姿，两袖香风更愁绝。

长恨飘零如楚云，梦中犹记好精神。忽逢冷艶冰绡上，叹息侯家占好春。

误人吹裂柯亭笛，岂有残英落绮席。始信寿阳人写真，不知江南近消息。

我本孤舟蓑笠翁，雪厓烟树一生中。如今不向江湖去，鬬舰旌旗照水红。

大年貌得寒江雪，凫雁沙头野彴微。个里有诗谁会得，情知不道一蓑归。

笔间烟雨漫愁人，不是溪山自在春。一段江南好风景，夕阳花坞净无尘。

曹郎富天巧，发思绮纨间。规模宝月团，浅淡分眉山。丹青缀锦树，金碧罗烟鬟。炉峰香自涌，楚云杳难攀。政宜林下风，妙想非人寰。飘萧河官步，罗抺陵九关。我家老孟光，刻画非妖娴。绣鳯褐颠倒，锦鲸弃榛菅。忍将漫汗泽，败此修连姢。缄藏寄书篆，晓梦生斓斑。

惨淡何人画，飘飖万里心。云轻春树暗，日落暮江深。细酌渊明酒，仍弹子贱琴。知公湖海气，对此益骎骎。

霜落石林江气清，隔江犹见暮山横。个中只欠崔夫子，满帽秋风信马行。

少游一觉扬州梦，自作清歌自写成。流水寒鸦总堪画，细看疑有断肠声。

重楼杰阁上烟霞，戟带飘飘护翠华。侍女番休春醉著，不知野鹿犯宫花。

残红通白及时开，不费君王羯鼓催。玉笛重拈天一笑，外边蜂蝶等闲来。

弱毫寸纸有余地，如见天闲八尺龙。坐想时危真致此，两军旗鼓噪西风。

日长永巷车音细，插竹洒盐纷妒恃。美人零落泾水寒，两鬓风鬟一挥涕。柔毛{角咠}{角咠}与人群，儿女恩怨徒纷纷。洞房那复知许事，但画远牧连空云。槲叶飘萧晚风劲，羖{羊历}相追寒鹊并。短童何处沙艸深，族走群飞各天性。向来鞍马曹将军，文采班班今尚存。林下夫人更超绝，新图不作五花文。

临池竞赏无心笔，破产新酬没骨花。老子眼寒俱不识，劳君煎点入香茶。

处处晴沙著钓纶，浴凫飞鹭颇相亲。谁知夙昔风云会，只似寻常江海人。

鲙缕丝丝雪色鱼，碧筒香细引村沽。江天此乐谁无分，不问官家乞鉴湖。

君王猎罢载熊罴，锡壤分茅合霸齐。邑有鱼盐太多事，翛然何似钓璜溪。

倾吴佐越早经纶，朝市风波猛乞身。不道五湖春浪急，蓬窗还有捧心人。

志和渔隐古仙真，霅水风流见后身。蓑笠何须访图画，貂蝉凛凛在麒麟。

雷泽田渔翊圣明，射蛟南幸见升平。稍分天汉昭回象，更和江湖欸乃声。

风烟回首钓鱼台，巾褐从容小殿开。自是玉皇香案吏，外边休奏客星来。

醉乡天地谁开辟，光景冲融古到今。明月清风一长啸，杯中时见昔人心。

昔人爱酒复能诗，阮籍陶潜盖有之。共道尚书兼此兴，超然异代忽同时。

斗酒百篇元祐初，当时流辈已萧疏。闭门日饮身强健，得见升平总不如。

子房帷幄赞神谋，晚岁疏封自占留。代邸勋劳今绝口，上恩仍与醉乡侯。

脱靴神气迥飘飘，平日千锺奉帝尧。老子浮沉人不识，酒垆争席奈渔樵。

老瓦盆中旋泼醅，陶然乐圣且衔杯。只今痛饮谁能那，宝器恩从天上来。

黄金细字勒杯巡，鱼水恩私晚更亲。但得赐田堪种秫，向来浮议不关身。

相如绿绮有新声，荀令熏炉非故情。曲罢空山满香雾，飘然还上赤霄行。

琴心非佛亦非仙，座下弦歌万二千。一瓣香中谁会得，要须灵刹散花天。

扁舟欲向山阴去，端为林泉作此行。不独卷中携栗里，还于句里得渊明。

风烟幻出元晖画，林壑天然硕父诗。只似无心云出岫，轮囷萧索更多姿。

此老从来马如狗，却笑蹇驴难朝天。聊尔据鞍犹觅句，想知行处似乘船。

官曹文书堆满床，愦愦度日孤昼长。安得如彼二三子，抱琴挟策置我旁。

何子画山心极苦，不画山林画其趣。不知此绢厚几许，隐隐深入疑有路。去年持此干贵权，数幅得官仍得钱。平民常产卖有尽，笔端有产无穷年。而今东绢知何数，不为水墨为襦袴。我怜何子老更痴，平民皆饱汝独饥。

临春结绮今何在，屹立巉巉终不改。可怜江总负君恩，白头仍作北朝臣。

佳人在空谷，双星思银河。契阔不有命，盛时岂蹉跎。娟娟匡庐秀，如此粲者何。香蜜缀红糁，宝薰罩宫罗。幽窗下团栾，微风自婆娑。寂寥千年初，戢戢逢艾多。何阶托方便，百金聘猗傩。赤栏青篾舫，丁宁护根窼。泥沙亦天幸，扳联入宣和。谁令兰蕙徒，憔悴守岩阿。

宣和殿里春风早，红锦薰笼二月时。流落人间真善事，九秋霜露却相宜。

道人已悟孩提事，弃掷泥儿坏纸鸢。闻道近来都识破，丹青便面亦轻捐。

难陀已幻登伽女，童子犹参苏密多。正士逡巡不应受，可能分供病维摩。

雨里落帆游谢乡，寒声古木共荒凉。四山为我洗苍玉，况有故人归上方。

壁间卫玠眉目是，膝下枚皋言语真。纵使无情似郎主，那能对此不沾巾。

黄菊有本性，霜余见幽茂。名缁喻般若，太史谨占候。

朝天来诣觚棱阙，傍海归寻瀑布峰。才大不惭师号美，道高翻讶帝恩重。问程行冒江村雨，寄宿吟听水寺钟。到日依依赏清景，石桥云月满杉松。

溪上秋风浊酒杯，白头羞见菊花开。夫耕妇馌吾将老，弟劝兄酬子不来。霜露终身思建业，云山何处是天台。百年怀抱今如此，纵有诗成似七哀。

皇天分四时，寒暑代翕张。折胶与流金，民生以为常。伊坎离何神，为帝司一方。如何纵孽鬼，乘时盗阴阳。睢盱四五辈，欻东西跳踉。诡秘各有名，为人作炎凉。或燔以炬火，或吹以鞴囊。初噤如立雪，俄赫如探汤。炎洲抵阴壑，那得在一床。阏伯追实沈，左右分寇攘。须臾异冬春，裘扇安可当。番休数汗粟，冰炭沸我肠。怫郁不自聊，灾疢未渠央。非针艾所及，区区事祈禳。牺牲一物无，祝祠甚荒唐。殷勤谢众鬼，汝计诚未良。汝利在呕泄，藜苋焉足尝。我贫乏钱财，调汝徒披猖。来汝岂不闻，儒生类强梁。子美虽老瘦，{面见}颜事新妆。退之稍奸黠，百药更臭香。身病易语言，咄咄多谤伤。吾将援此例，勉作新诗章。诗以荣汝归，自可捐糗粮。资送于汝足，此外何所望。汝也宁惭，急急去我旁。

石亭梅花落如积，吐鲛斓斑竹茹赤。祝陵有酒清若空，煮糯蒸鱼作寒食。长桥新晴好天气，两市儿郎櫂船戏。溪头饶鼓狂杀侬，青盖红裙偶相值。风光何处最可怜，邵家高楼白日边。楼下游人颜色喜，溪南黄帽应羞死。三月未有二月残，灵龟可信渰水干。葑草青青促归去，短萧横笛说明年。

玉府多应惜谪仙，紫皇留恋到残年。画眉京溜风流在，借箸先生节概全。禄比书辞增百万，寿如门弟及三千。互乡不解华祝封，只诵天长地久篇。

神仙何时开，中虚仰萦盘。呀然九地低，怪此天壤宽。窈窅辟琼户，璁珑缀珠鬘。阴道差险绝，真形谢雕剜。阆风安在哉，突兀浮云端。天高鬼神恶，欲往良独难。空飞遽未暇，穴处如何安。相将三重茅，势面玄都坛。仙田满嘉植，玉彩长阑干。心空腹自实，宁计米盐残。

逶迤步哀壑，跼蹐生微澜。惨惨白日暮，萧萧朱夏寒。崖倾势方壮，石出水益湍。淙流响磬瑟，突起横镆干。微踪乍渺茫，妙想忺盘桓。我今人世间，所向行路难。如何洞宫脚，危磴仍屈蟠。神伤阻独往，髪竖两股酸。了知仙凡隔，坐惜岁月残。心违泪交堕，已去犹长叹。

冈峦谁穿空，脉液互吞吐。凭虚倚翠岩，发地涵潼乳。哀弦响崖寺，清镜照林坞。萦坻骤曲折，啮石犹飞舞。津涯浩无穷，神怪传自古。参差见坤轴，晃荡连水府。微生寄荒绝，多病厌咸苦。永怀宅清泠，戮力事农圃。青秧渐出水，紫笋新过雨。无惭种秫陶，更似煎茶羽。

谁道春归无觅处，眠斋香雾作春昏。君诗似说江南信，试与梅花招断魂。

花开莫奏伤心曲，花落休矜称面妆。只忆梦为蝴蝶去，香云密处有春光。

老夫粥后惟耽睡，灰暖香浓百念消。不学朱门贵公子，鸭炉烟里逞风标。

鼻根无奈重烟绕，偏处春随夜色匀。眼里狂花开底事，依然看作一枝春。

漫道君家四壁空，衣篝沈水晚朦胧。诗情似被花相恼，入我香奁境界中。

鸟声妨客梦，花片搅春心。

易照水姿容，非复我登楼。

徘徊临北顾，慷慨俯东流。

泪眼生憎好天色，离觞偏触病心情。

莫向边鸿问消息，断肠书信不如无。

小楫登鱼蟹，平原聚鸟乌。

俯临铁瓮重城迥，远接金陵胜气来。

北固天下奇，凭虚倚楼堞。大江走天去，控以高崨嶪。

君今向姑孰，山好江漫漫。炯如谪仙人，千载欣复还。

渺渺大江流。

老眼不供愁。

真成汗漫游。

殷勤一双眼。

白头何所恨。

万事从来一笑空。

病叟中闲已白须。

何妨莲社醉渊明。

剩欲题诗写怀抱。

园林初日破朝寒。

窈窕阶除天一方。

苍颜白髪不时新。

诗孱无奈陈桥月。

冷蘂疏花次第匀。

郊原空阔净无尘。

莫叹劳生三十九。

老去光阴非我春。

角中飘去凄于骨，笛里吹来妙入神。

愁眼不供千树雪，醉头犹奈一枝春。

蒙蒙清露濯幽葩，醉质斓斑衬晓霞。

顾我从来贫到骨，经营藜藿亦艰辛。

楼下旌旗五丈余，府中贤尹计魁梧。

