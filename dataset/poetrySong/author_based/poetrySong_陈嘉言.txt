吾闻尧时种蓝妪，世代更移那可数。帝尧朽骨无微尘，此闲犹有尧时墓。墓中老妪知不知，五帝三王奚以为。狼贪鼠窃攫尺士，窾木未枯已易主。君不见仙人掌，分明指取青天上。骑龙谒帝大罗天，不逐华虫挂尘网。又不见石棋盘，人去盘空局已残。当时胜负此何有，争先夺劫摧心肝。请君绝顶试飞舄，左望东瓯右东冶。山川不见无诸君，但见烽烟遍郊野。野老吞声掩泪哀，茫茫沧海生蓬莱。

洞寻黄鹤白鹤，峰过大童小童。杖底泉声滴沥，水边树色空蒙。

藤上老猿欲堕，松间野鹿相随。苔藓绿埋丹灶，桃花红染金锤。

瀑声深涧浅涧，峰势烟笼雾笼。仿佛身游海上，须臾觉上山中。

翠筿轻挑绿酒，紫芝闲对黄冠。半醉风回铁笛，中宵冷露瑶坛。

问俗驱王事，斋宫耐可期。寒花明绛节，孤月映摩尼。缥渺浮虚廓，苍茫弄晚曦。三山如可接，莫遣汉臣归。

望里仙踪渺，烟霞沧海东。迳迷丹灶外，人转大还中。虬偃千林日，鸾吹一夕风。停骖迟太姥，蓝水洗尘容。

绝𪩘云霄外，嵯峨杳霭间。云将山岫湿，鹤伴月华闲。流水溪溪静，琪花树树殷。攀跻犹未得，清梦遶禅关。

层崖缘石涧，孤树耸危桥。海色侵衣袂，松风破泬寥。佛门苔藓古，山寺薜萝饶。回首斜阳外，神仙未可招。

