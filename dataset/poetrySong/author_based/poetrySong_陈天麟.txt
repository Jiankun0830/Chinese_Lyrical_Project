青山崔崔，白云溶溶。我疑其中，仙人所宫。风马云舆，霓旌羽幢。游行太空，翩然相从。望而不见，使我心忡。我本金华，牧羊之童。口诵蕊笈，有声如钟。震撼岩壑，无碍不通。谪居下土，黄尘蒙蒙。五色之气，布满西东。秋高露清，陟彼危峰。呼吸元气，精神内融。啸傲万物，后天而终。

田舍鸡升屋，山家犬应门。马行黄叶路，水遶夕阳村。老觉贫为累，吾知道可尊。此行聊复尔，万事信乾坤。

湖阔帆风饱，山长眼力疲。晚凉行进酒，秋色最宜诗。别意果作恶，虚名难疗饥。此生无住着，投老欲何之。

千里岷峨外，三年汉漾西。急流冲水马，腐壤伏樗鸡。伐树惊遭宋，闻韶喜在齐。何时灯火夜，重与拆红泥。

旧已元枢幕，今犹大将牙。恩威伸六诏，封域总三巴。早晚看鸣佩，轩翔入判花。不妨乘驷马，上冢一还家。

册府推前辈，文场惯主盟。冀闲收汗血，昆圃出连城。料想金瓯覆，遥知水鉴明。从今青与紫，四海尽门生。

六辔澄清日，三军指顾中。关山都识面，草木尚倾风。饮马伊吾北，回銮涧水东。庙谟应富有，倾倒莫匆匆。

山邑无邮传，农夫半甲兵。石桥横断岸，草径入荒城。闻道甘泉驾，将临细柳营。风尘何日靖，留眼看升平。

桂子风高瑞霭浮，晓来无处不懽讴。共怀襦袴歌廉范，更指龟蒙祝鲁侯。风月莫辜三十咏，星霜行阅八千秋。皇家正重惟良寄，衮服归公正黑头。

朱轮画戟拥高牙，散作棠阴十万家。渐向瑶阶对红药，长倾玉斝寿黄花。仙风自是骑鲸客，逸兴行飞犯斗槎。谁为淮南门下客，愿随鸡犬上云霞。

霜点螭坳侍紫皇，高文大册玉锵锵。传家信有青袍物，当代争推古战场。故国未应穷地脉，难兄先已破天荒。相逢若话情亲事，分我朝回满袖香。

西湖当日雨如丝，尚记移家去国时。发短自怜今种种，印悬那得更累累。身如乌鹊空三匝，家似鹪鹩寄一枝。万事此心俱不计，尚容开口细论诗。

迟迟春永昼如年，芳草池塘属惠连。一笑谁云今易得，四并须信古难全。山围锦绣将军树，云遏笙歌刺史天。不向风光共流转，恐辜柳絮与榆钱。

东皇送煖下青都，雪在梅梢半有无。爆竹旧闻驱罔象，传杯今怕饮屠苏。暗中石火频过眼，忙里银丝欲上须。不解玉堂供帖子，双扉聊与换桃符。

积阴元自宅幽都，昨夜东风一扫无。玉殿仙班摇杂珮，银罂御膳染香酥。柳萦翠带方眠眼，梅褪红妆已露须。拭目太平知有日，两宫勤俭过祥符。

乱花翻阵雨，飞絮转轻球。别思昏如醉，征鞍挽不留。职循今列郡，秩视古诸侯。当代人争仰，惟公政最优。洋川佳景物，胜迹旧经游。未定中原扰，犹怀傍塞忧。九重爰锡命，千里藉承流。德逐祥云偃，恩随瑞霭浮。带刀还陇亩，挟纩动貔貅。烽柝开边月，犂锄庆麦秋。二天舒士气，五袴沸民讴。虞氏三年考，河南第一州。霜台方荐墨，黼座想凝旒。早晚颁纶綍，东西走置邮。迟迟姑去鲁，几几定归周。明月湖光远，凌云气象幽。烟波浮画鹢，雪浪遶乌牛。好逐桃花涨，轻飞竹叶舟。径归调玉铉，莫待复金瓯。贱吏伤萍梗，终年仰庇休。龙门曾御李，骥坂会依刘。不作痴儿女，孜孜话别愁。

圣道不可穷，探取随己欲。平生所受用，政可一言足。子思著中庸，暗室戒慎独。危微恐惧心，此念施已熟。学从西洛来，标榜相品目。袖手看屋梁，表表知鸿鹄。谁知胸中尘，往往盈斗斛。伋也而有知，宁不贻彼忸。吴侯蚤作吏，未肯事边幅。得妙自圣处，了不关世俗。颇知幽隐中，日月所照烛。不敢欺秋毫，高情洁冰玉。愿言从君游，着鞭蹈前躅。

张侯诗似岭云闲，飞鸟何心只念还。醉里有官如物外，眼前无客似山间。来听春枕连宵雨，看画秋屏着色山。老去此身无处用，固应容我作跻攀。

小结茅庐寄一椽，夜灯聊与客周旋。问知急雨来何处，题作蓬斋亦偶然。政欲撩君江上句，莫嫌惊我醉中眠。老翁辜负渔竿久，何日烟蓑止钓舡。

知君心本在沧洲，故揭寒斋作钓舟。已遣江湖频入梦，便呼鸥鸟与同游。浮骖未可追前事，画舫犹堪拟胜流。笠泽有家归未得，断肠芦叶荻先秋。

佳木寄深坞，自与春有期。幽姿谁复省，轩轩颇矜持。真赏傥已逢，清香袭人衣。士为知己死，此语良不欺。

寥寥耆旧尽，欣欣花木新。十梅亦老矣，手植知何人。不种官路傍，社栎同百春。想当太平时，来者纷蹄轮。我来几世后，寻芳披棘榛。众枝叠玉蕊，光风卷香尘。坐客稍稍醉，坠英欲成茵。老圃亦后来，始园从谁询。渊明饮松下，故事良可遵。饮散弃花去，明日迹已陈。

事如昨梦本来空，正在黄粱一熟中。到处随缘是安乐，人生何地有穷通。飞花不到东风舞，霜叶空怜醉面红。只恐他年终未免，传家重说小申公。

春余暑气已骎骎，唤取胡床坐柳阴。风里禽声来木杪，日斜树影倒溪心。不知昨夜雨多少，幻出数峰云浅深。老子此间殊不恶，为收佳趣入微吟。

经营一饱慰枯肠，稻作黄云带雨香。溪上烟横秋入画，树梢风细晚分凉。交游断绝山当户，岁月侵寻竹过墙。斗酒只鸡田舍好，枉将袯襫换轩裳。

仆奴颇厌穿云路，老子方欣在眼山。四面人家高下住，一川烟雨有无间。时闻鸟语作歌吹，更遣泉声鸣珮环。沮洳崎岖饱谙历，只余多病鬓毛斑。

蹇步青云晚，疏慵白发多。生涯聊尔耳，功业定如何。坐与此君语，谁携欢伯过。向来湖海气，老矣付烟波。

宅家图任久虚怀，镇抚三年辍弼谐。鹓鹭倾心望归洛，貔貅贾勇待平淮。已擎天柱旋坤轴，会正杓衡拱泰阶。多少中兴勋业事，未知谁□颂磨崖。

髣髴犹称是汉妆，五花刻玉传轻黄。隔江坐想红楼里，插鬓应宜锦瑟傍。疑似聚仙非我类，近邻芍药许同芳。将军且与花为主，免使丛祠作战场。

凉飔发远轫，残暑促归轮。山色不厌客，蝉声强聒人。功名尘外累，身世醉中真。更上高楼望，何峰可卜邻。

一溪寒玉佩环声，两径徘徊管送迎。寺学鹫峰侵汉起，山如龙尾撇波行。

登台坐想遗民钓，入寺行歌李白诗。竹榻蒲团僧定早，清鞋布袜我归迟。云边扫石留题处，月下凭栏把酒时。百尺苍松唐旧物，问渠尝阅几兴衰。

三千里外帝王乡，当日龙潜泾水旁。不拟玺符归掌握，故因斧藻话风光。一时事往留遗迹，百尺楼空倚夕阳。英武照灵略相似，元无野史记兴唐。

杨柳堤长月一湾，芙蓉花小蓼初斑。孤帆白鸟无边水，残日断云何处山。远客自应归兴动，新诗都在晚晴间。功名有底催人去，只合渔樵作往还。

朝阳滉漾水朦胧，晓烟横抹天微风。三十六峰不着色，点缀淡墨排秋空。小山连延大山倨，林深无人但云树。平生爱山真成癖，我以意行本无住。黄山之路何欹危，黄山之溪何涟漪。登山度水亦劳止，正要行役发吾诗。仙家与世不相远，径入桃源亦良便。向来父老亦尝行，竹箨桃花大于扇。

风扫烟岚一万重，平生佳处始相逢。未骖轩后浮丘驾，已见天都石柱峰。阆苑欲传青鸟信，壶天安用白云封。朝真我亦通仙籍，况复年来访赤松。

一识园林胜，知君有远心。看林延野色，卧日只空林。山水闲中领，诗书静处深。秋光度林际，留得半庭阴。

山前流水化平陆，溪上群山叠寒玉。寺逢劫火一再迁，唯有浮图立于独。江南佛法多衰谢，主张名教一夔足。诗人江西派，更是真如旧尊宿。我生遍参未究竟，布袜青鞋走林谷。师言子归有余师，留饭青精盘苜蓿。杖藜并语松林路，行听松声如度曲。尚寒三十六峰盟，游罢同回把黄菊。

山疑梦里槐安国，僧住壶公小隐天。门横一水与世隔，不知鱼鼓今几年。真人阴崖结茅屋，大千世界一粒粟。佛言芥子纳须弥，我亦来寻赞公宿。

夜闻骚屑此君语，晨起急登风雨亭。一笑相逢珍重别，不随人改旧时青。

云山叠叠石齿齿，山色溪声三十里。霜余木叶半丹青，道上松风杂宫征。舍车而徒度险艰，迩来趼足愁跻攀。官闲无禄与王事，不妨拄杖对潺湲。

山行诘曲到禅林，台殿丹青岁月深。薄晚春寒生几席，逼人空翠扑衣襟。客尘冉冉凌清思，俗状纷纷费苦吟。若得一丘容我老，便携藜杖事幽寻。

古寺深深阴，篮舆得得来。三休登陇首，百转入岩隈。乔木千章老，鸣泉万石哀。无人同此趣，独为少徘徊。

逵市前朝寺，何年古佛庐。上方分胜业，小筑寄幽居。坡陇青相接，川原绿自如。欹眠听秋雨，怀抱稍虚徐。

伊昔高人隐，诛茅此殿阴。丹青妙轮奂，香火閟幽深。朝市有迁换，溪山无古今。萧斋午睡觉，欹枕一长吟。

笋槊秧斜入图画，令人魂梦到家山。

白云楼荒危堞在，莫愁村近暮烟横。

紫芝秀出何年日，碧藕开成几丈花。

