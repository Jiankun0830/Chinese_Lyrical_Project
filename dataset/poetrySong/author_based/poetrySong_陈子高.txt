鸣鹤操音清，兴幽发性情。听琴爱夜半，明月上残更。

远山云梦断，长路客愁新。残漏悲钟急，香车碾暗尘。

纤纤乱草平滩，冉冉云归远山。帘卷深空日永，鸟鸣花落春残。

悠悠乱片花空舞，冉冉轻丝晴昼长。楼下怯寒香袖薄，破愁春酌浊醪香。

潮回浪溅细沙倾，岸柳平波映眼明。桥接短亭连野迥，艇横长笛带风清。迢迢翠草寒烟暝，隠隠疏林暮霭晴。遥见叠峰清浅黛，客心伤处碧云轻。

