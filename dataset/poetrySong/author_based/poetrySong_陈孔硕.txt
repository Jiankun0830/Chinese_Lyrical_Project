北望非吾土，南来独此翁。孔颜当日意，杞宋百年风。与物阳春阔，随形镜影空。吾侪竟何罪，斯道合成穷。

语绝香奁坏，人非铁磬存。罢官空数日，挟策与谁论。丈室尘埃乱，层城草木昏。寸心无诉处，号绝向令原。

既全国色与天香，底用人间紫与黄。却喜骚人称第一，至今唤作百花王。

几树繁红一径深，春风裁剪锦成屏。花前莫作渊才恨，且看杨妃睡未醒。

腊雪逢春次第消，等闲着脚上溪桥。柳条毕竟带儿女，一夜东风眼便娇。

昔闻子元子，爱歌于𫇭于。遣风今有继，此意古为徒。犊价逾刀剑，原饴变堇荼。闻弦知岂弟，连袂此欢呼。近事先苞篚，何人问牧刍。聚星亭涧好，容我受廛无。

鸣鼓人皆可，弹琴今复谁。尽赊王媪酒，休赋大苏诗。

南民何德辱公忧，六辔周遭死始休。

