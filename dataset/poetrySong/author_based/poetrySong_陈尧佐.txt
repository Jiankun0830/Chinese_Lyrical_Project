平波渺渺烟苍苍，菰蒲才熟杨柳黄。扁舟系岸不忍去，秋风斜日鲈鱼乡。

苕溪清浅霅溪斜，碧玉光寒照万家。谁向月明终夜听，洞庭渔笛隔芦花。

朝元高阁迥，秋毫无隠情。浮云忽以蔽，不见渔阳城。

殿古寒炉空，流尘暗金碧。独坐偶无人，又得真消息。

有花无酒头慵举，有酒无花眼倦开。正向西窗念萧索，洛阳花酒一时来。

百首新诗百意精，不尤妃子只尤兵。争如一句伤时事，只为明皇恃太平。

按部谿山接海涛，连天风雨泊轻舠。沧溟未必全胜我，潮落潮生亦自劳。

岩岩一峰千万寻，微茫楼阁寒云深。巡州佐吏倚栏久，泠泠天籁清尘心。

越绝谿山第一州，画图城郭几淹留。闲思禹庙斜回首，髣髴云端见郡楼。

稽峰倚云千仞高，澄湖倒影分秋毫。当年逸赏有余意，徘徊不忍移轻舠。

抽毫欲赋东南奇，云山好景惭有遗。平波荡漾照湖渌，扁舟忆得游春时。

幽居正想餐霞客，夜久月寒珠露滴。千年独鹤两三声，飞下岩前一枝柏。

云际楼台树杪轩，孤松千尺耸平田。危栏远思微吟好，隠隠秋帆半入天。

人间灵迹遍曾游，祇欠吴门访虎丘。今日偶来无限感，阖闾坟左剑池头。

南越第一寺，偶来心地真。却嫌桥下水，流去入红尘。

南昌为郡好，楼阁枕江湄。地暖春生早，山寒日下迟。讼庭唯鹤立，吟树独僧期。安得通官政，烟霞共一司。

潮阳山水东南奇，鱼盐城郭民熙熙。当时为撰玄圣碑，而今风俗邹鲁为。

漳浦从来瘴疠深，潮阳南去更难禁。当时三载曾无事，不放闲愁入寸心。

休嗟城邑住天荒，已是仙枝耀故乡。从此方舆载人物，海边邹鲁是潮阳。

蛮烟渔火接鲸波，树树花枝处处歌。况是天涯好行乐，莫教憔悴鬓霜多。

附郭山光峭若烟，倚空楼殿白云巅。孤轩半出青松杪，颢气疑游碧汉边。惜别拟留风外燕，伤秋因感雨中蝉。人家掩映藏鱼浦，岛树扶疏没水天。痛饮岂同莲社客，狂歌聊许竹林贤。忘形且尽尊前乐，休忆楼岩与济川。

惜哉吴王墓，秦帝欲开破。应笑埋金玉，千年贾余祸。不特虎迹销，已闻鲍车过。又是骊山头，炎炎三月火。

城外逋翁宅，开亭野水寒。冷光浮荇叶，静影浸鱼竿。吠犬时迎客，饥禽忽上阑。疏篱僧舍近，嘉树鹤庭宽。拂砌烟丝袅，侵窗笋戟攒。小桥横落日，幽径转层峦。好景吟何极，清欢尽亦难。怜君留我意，重叠取琴弹。

湖边山影里，静景与僧分。一榻坐临水，片心闲对云。树寒时落叶，鸥散忽成群。莫问红尘事，林间肯暂闻。

一帆高挂出红尘，万仞长歌入紫云。莫道游仙别无侣，玉清冠盖许同群。

谷口停骖上翠微，五云宫殿辟金扉。不知何处朝元会，却见龙鸾队仗归。

二天封部稼如云，流水清寒出洞门。更爱林间盘石上，松花飘落羽人樽。

萧萧红树碧峰前，为爱桃花入洞天。偶逐霓旌才百步，却忧人世已经年。

桥影飞虹跨碧潭，熙熙亭畔柳毵毵。扁舟载酒渔翁唱，记得闲过处士庵。

沉醉犹难别帝州，满城春色重淹留。公闲预想消魂处，望阙频登海上楼。

休把空言较短长，算来齐物也无妨。蛮民解唱升平曲，愿领闲愁入醉乡。

景淡花初落，寒生海上潮。门前归北路，微雨柳垂条。

静院鶑啼竹，幽阑蝶在花。登临转惆怅，斜日两三家。

附郭水连山，公余独往还。疏烟鱼艇远，斜日寺楼闲。系马芭蕉外，移舟菡萏间。天涯逢此景，谁信自开颜。

十里水烟迷，禅居偶杖藜。地灵人不老，山好凤曾栖。暑气消将尽，苔痕长欲齐。松间何所得，泉石两三题。

望阙二年余，中宵梦玉除。忽闻天上诏，乍厌海边居。归路寻芳草，空囊载旧书。君恩何以报，零泪落尘裾。

东西楼阁与云齐，天际孤烟认恶溪。记得幽人旧吟处，独游亭在野桥西。

扁舟如叶路东西，一片滩声下恶溪。当日亭台旧时客，相逢莫惜醉如泥。

阶前春色长苔斑，避俗常闻昼掩关。一榻琴书双阙寺，片心泉石二林山。江楼把酒云供望，松院支筇鹤对闲。谁向风骚为消息，此身元在寂寥间。

尽日芳菲园，不见芳菲好。茂草与斜阳，脉脉情多少。

清济园林接寺隅，水昏烟暝自成图。当年棣鄂三冬学，今日鸰原万里途。道契风云多感激，人非丰沛欠訏谟。闻君又枉行春骑，应笑溪边旧截蒲。

萤窗从此极研覃，坠简疑文访济南。拟卜菟裘邻学所，龙香时𦶟御书龛。

飒飒西风叶叶秋，谁家烟火起沧洲。乘闲不耐无机性，拟劝渔翁直钓钩。

萝岩山下寺，静境绝过从。芳草二三月，碧云千万峰。窗虚明落日，楼迥响疏钟。恰恐重来晚，庭前记偃松。

空山杳杳鸾凤飞，神仙门户开翠微。主人白发云满衣，松间留我谈玄机。

野吏厌公堂，开轩出郡墙。残花炎帝圃，斜日尉佗乡。叠𪩘分诸粤，重城截大荒。耕桑蛮聚落，烟火汉封疆。云势飘蓬岛，天形压夜郎。扁舟闲得侣，嘉树远成行。梅雨千林暮，春风百草香。人家浮浩淼，鸟道没青苍。爽垲吟魂健，虚明夏景凉。他年重回首，牢落愧甘棠。

罗浮山下郡，楼阁枕沧溟。谁得闲中意，清风野吏亭。

山好曾留句，城高复创亭。登临千万境，谁与画为屏。

碧玉波光四面寒，虚空檐宇出林端。尘埃未到交游绝，遶座扁舟与钓竿。

雨网蛛丝断，风枝鸟梦摇。诗家零落景，采拾合如樵。

城中三亩宅。

莫愁调鼎事无功。

千里好山云乍敛，一楼明月雨初晴。

青云歧路游将遍，白发光阴得最多。

君恩来万里，客路出千山。

供帐开天苑，传呼度国门。

风樵若耶路，霜橘洞庭秋。

部吏百函通爵里，从兵千骑属鞬櫜。

门前碧浪家家海，树上青山寺寺云。

公余莫放西湖景，步步苍苔岸岸松。

争似碧澜堂上望，疏疏烟树漠汀洲。

相逢吟未足。

溪寒晚日红。

