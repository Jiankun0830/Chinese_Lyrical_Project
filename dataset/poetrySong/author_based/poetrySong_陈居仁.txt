力拯艰难运，天开圣哲君。赤符恢世祚，苍箓炳人文。帝学穷渊奥，宸奎照典坟。三宗从着号，超轶未前闻。

天步方宁只，民区复晏然。心非尧位乐，子授舜躬贤。揖逊高千古，恬怡盛万年。乘云归帝所，溥率泪成川。

圣略如天大，仁心亘古无。神兵胜淝水，鸣剑罢伊吾。宵旰逾三纪，歌谣遍八区。耆庞听遗诰，号绝更嗟呼。

汉日朝前殿，神尧宴大安。徒夸一时盛，谁似两宫欢。谩采瀛洲药，犹除荆鼎丹。伤心浙江畔，缟仗自回銮。

得寿尊慈扆，怡神久北宫。彩衣频侍燕，宝册屡垂鸿。剑落桥山外，陵开禹穴东。从今寿文母，无复玉卮同。

苏公堤畔采莲船，蘸碧楼台动管弦。山色湖光宛如昔，心情不似十年前。

相君事业慕皋夔，被遇王家泰定时。曾向云窗研汉简，故应画栋产灵芝。文镵金石流芳在，像托丹青亘世垂。盛烈丰功难具述，烂然国史著猷为。

疏树梢头露晓星，薄寒侵榻睡初醒。沙鸥何处惊飞起，点破遥山一抹青。

霜筠万个绕龙孙，中有茅檐据小村。疏处只容猿鹤过，喜无俗客敢登门。

