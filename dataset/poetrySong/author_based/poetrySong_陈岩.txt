匝径茸茸菜甲青，透池艳艳藕花明。四方衲子寻幽践，多少空山振锡声。

簇簇青莲满意开，老僧夸说旧栽培。尘埃不涅花心性，净客原从净土来。

烟际晴岚似有无，举头相望是云衢。若为透入云间路，直渡银河采白榆。

衮衮长江浸落晖，水流不尽觉云移。登高忽动离骚恨，无奈山川苦要诗。

八十四级山头石，五百余年地藏坟。风撼塔铃天半语，众人都向梦中闻。

多少人间狭路偏，山川还是旧山川。淡然忘笑兼忘指，嘿嘿真成第一禅。

兰芷春风满地香，谪仙曾卧白云乡。山间精爽今犹在，落月时时见屋梁。

眼看恒河几劫沙，随身锁子骨钩加。岭头闪闪神光动，无尽灯中转法华。

旧日新罗国里僧，山间散满百千灯。只将一嘿消诸妄，坐透禅机最上乘。

掠地霜风黄叶飞，山人晏坐已多时。但知六凿俱通透，不省支床旧有龟。

炊沙自昔终难饱，坎土于今乃可餐。翻笑青泥变青石，嵇康无分啜仙丹。

祖师正渴山头水，龙女俄分海眼泉。万事不离无始劫，千年賸结未来缘。

暖风吹长紫芽茎，人向山头就水烹。陆羽傥曾经此地，谷帘安得擅佳名。

腻雨增多树色深，惠风吹转药苗新。一湾水绕旃檀国，流向山前普济人。

岪郁盘纡直拄空，众峰环绕独居中。山头要看僧禅定，南北东西路各通。

仙袂飘飘拂翠巅，知微来此宴群仙。人间风雨山间月，始信仙家别有天。

龟肠刳尽不缘饥，鹤骨生来岂解肥。炼得丹成生羽翼，山中无复赵知微。

偶尔观棋忽烂柯，岂知胜负是如何。归来笑问人间事，恰是人间胜负多。

山接灵河两派长，松间石上泻天浆。几思吸取清泠味，洗我一生烟火肠。

危柱抨抨曳素丝，水声还解发天机。风来未定风还住，恍讶山中鼓瑟希。

月照秋空风满林，孤猿渴饮碧潭深。我今忘我兼忘物，兀坐怡然不动心。

摇摇曳曳水西流，风定波凝不起沤。傍岸人家星散住，尘埃终莫污沙鸥。

喷激喧豗无已时，惊雷出地怒涛随。水从千仞峰头过，遇险应成一段奇。

石骨分开四角棱，日华磨透镜光明。水流圆折仍方折，忽作铿然戛玉声。

下临无地上连天，中有飞流涌满泉。今我不图今日到，诗成要檄两龙眠。

龙抱明珠出岸隈，夜光草木亦昭回。叮咛莫向深潭睡，恐有人从颔底来。

欲识晴岚态度奇，直须待到夕阳时。回光倒影山如染，状出余霞散绮诗。

惠崇往矣邈遗踪，时有风来撼古松。想见草庵无恙日，月明池上独支筇。

疏岩剔薮空王宅，金碧光中开宝坊。日日散花方丈里，山门流水例沾香。

望望梧桐一刬齐，山深曾是凤来栖。只今吾道非耶是，更有何人歌凤兮。

自要贪闲非避秦，洞门隔断世间尘。山中不置四时历，开到碧桃知是春。

五百年间岸谷移，邯郸枕上梦回时。兔葵燕麦玄都观，好继刘郎旧日诗。

庐山董凤曾栽杏，凤岭知微亦种桃。怕有人来问前古，涧中不肯放渔舠。

日夜云间喷薄鸣，玉龙千尺绕山行。漏天泻下银河水，来作僧窗夜雨声。

伯仲怡然意甚真，齐肩握手笑相亲。云阴解駮排空立，秀出人间棣萼春。

彩凤飞来以瑞呈，飘飘五色锦衣明。悬知不入鸱鸮伴，要向朝阳效一鸣。

水流无限白云深，胜迹灵光古到今。第一溪山神卜宅，蕙肴椒酒万家心。

拂壁留诗墨尚鲜，如今屈指五年前。直须强健常来此，到老宁消几五年。

灯影昏昏枕半欹，此清原自少人知。水声到夜浑如雨，睡思过于听雨时。

隠居不惠不夷间，拜爵山中驿使还。身远觚棱几千里，少微星影堕空山。

蕴玉含晖一水间，碧光炯炯照人寒。却疑洗出荆山璞，若有瑕疵试指看。

粲粲无尘一石平，向来此地步虚声。薜萝今绕空山里，千古清风窦子明。

日边有诏起征君，遥望长安隔万云。一炷清香天在上，征君只欲断知闻。

我心匪石不可转，有石当风如转轮。何物山灵能薄相，工夫胜却斲轮人。

云本无心尽日闲，溶溶曳曳不离山。忽思去作人间雨，腾上虚空一饷间。

岚气阴阴浅色山，更分黛墨染松关。喷云泄雾空蒙外，湿翠冷沾襟袖间。

野螺倒向空中立，回旋萦成翠甲长。沬雾濡云真得计，鱼虾旧侣莫相忘。

乱云堆里酣酣梦，人在清泉白石间。胶扰劳生鼎中沸，有官不换此身闲。

野寺荒山涧水滨，古藤翠筿自摇春。僧闲晏坐无人到，内保禅心一味真。

点溜常穿石眼寒，藓纹如绣不曾干。山头一滴曹溪水，山下人人仰面看。

月光泉脉泻虚明，澄碧无瑕注一泓。大字石间标圣水，只缘彻底是真清。

闲中惟有高低枕，老去宁无内外丹。千载稚川今往矣，谁言古井不生澜。

耸入云端一壁青，地高转步即天京。有人著屐冲云去，但见云从脚下生。

茸茸莎草袅风长，二百年前一谏堂。旧地几番新地主，谏堂名字愈辉光。

云外峰前结旧庐，胸中经济眼中书。兵间一范同鞍马，不记深山蕙帐虚。

层崖缺处月婵娟，金背虾蟆就石眠。笑问月边人在否，中宵有梦到钧天。

谏稿成埃两鬓丝，考槃在涧倚天知。岩前风叶行人耳，便是襄阳堕泪碑。

石磵竹冈无尽时，上难著脚下难窥。平生所性佳山水，烟雨中行不废诗。

枯松瘦柏几千年，老屋相依住翠烟。雷破前山风振海，先生兀兀正逃禅。

飞云蔼蔼出从龙，遍为山村办岁丰。雨到足时云自敛，有功及物不言功。

坏道哀湍鬼火青，山间留得观冲名。仙宫分置玄真像，想见开元旧太平。

两崖对耸三千丈，上倚清虚小有天。玉户金铺云杳霭，罗衣摇曳几神仙。

绿色轩窗四面开，几曾闲却对山杯。十分尽是天然景，未信丹青画得来。

卷曲山阿路窈深，春风随地散幽芬。洞中仙客谁为伴，去去来来自在云。

雁浴鸥栖水影平，菰蒲菱芡透波生。冷风瑟瑟山前起，应有天仙下濯缨。

溪声西去疾于雷，山麓云根翠户开。枉却幽寻三十载，壶天月窟欠曾来。

朱甍碧瓦粉墙围，花舫回光洞户辉。自是故家开第宅，乔林景物两芳菲。

呷呷波间锦羽明，地无尘处可幽亭。唤回天上张公子，来与山家注水经。

凑入方池一脉泉，泥沙不杂性中天。时时自照清癯影，白露风标是水仙。

要学骑蟾主簿仙，休官直上九华巅。我来细读碑间字，风叶时时一飒然。

头陀岭下招提境，画阁阑干几度凭。游客骤来还倏去，看山输与在家僧。

金能生水水涵金，本本源源造化心。几许碎金随水出，披沙终日若为寻。

曾看双峰老子诗，秀攒绿绕妙天机。有人爱此无声画，更著幽亭相发挥。

仙洞深沉杳不扃，层峦双耸插天青。矞云常抱山头石，曾是前朝岳降灵。

下视眈眈猛若神，世方重利反轻身。纵教是虎真非石，藜藿来寻亦有人。

清风披拂藓苔痕，洞里仙乡万古春。有路尽通尘世客，来游何独是三人。

水从洞口泻玻瓈，松桧林中日影低。胜景略无人避世，始知不是武林溪。

听钟吃饭东西寺，就水烹茶上下池。二百年来陈迹在，摩挲苔藓日西时。

涧分南北两源通，绕转春山翠几重。偶尔混然成一派，滔滔东去共朝宗。

一山夐出众山中，日照烟浮紫翠浓。山不争高人共仰，几多丘垤俨相从。

二水来从翠岭头，相逢涧谷却同流。冷光如镜清人骨，探借山间六月秋。

水出双溪似镜平，萦回遇石自成文。眼明波上谁相对，只有飞来白鹭群。

一生不买真清誉，平日不歌招隠诗。底事琢山成大字，有名还被众人知。

乱草枯茅町疃场，寒风卷地日荒荒。有来提起山庵话，又是先生朽骨香。

烟际亭亭出古崖，几层翠盖倚天开。铿然风向林梢过，知有神仙玉珮来。

水沫抛来骤出奇，满空洒下雪纷披。云端惊见双峰面，恰是仙人剪水时。

潭面摇光媚日华，水文倒影射檐牙。倚阑如在云霄上，俯看萦风万雪花。

花花结结净无尘，却笑庄严未是真。五色明珠光照水，湛然清净本来身。

别去招提恰十霜，几番梦到五峰堂。有怀此地同僧夏，对佛闲烧结愿香。

风动云开净客颜，三千丈石锦烂斑。淤泥不是花开处，擢出天河绿水间。

小溪亦有怒涛翻，可但沧溟始足观。世事会心无广狭，请君来此试观澜。

山深地僻人稀到，安得沧浪孺子歌。缨上本无尘可濯，莫将止水强扬波。

山头兀坐已忘年，咫尺孤云两角天。但有圆明真实在，是身何往不安禅。

冷屋栖云是几年，嗔人履迹破苔钱。不辞更入山深处，手种西方社里莲。

门前黄叶断人行，寂历山房昼亦扃。疏竹矮窗僧兀坐，炷香薰笔自抄经。

夜鹤相催蕙帐眠，归来领略旧山川。油云卷入双峰顶，收得声名四十年。

阴磴层崖洞室宽，奇花异草几多般。彩云不动金光起，便作金莲法界看。

翘翘车乘力招贤，建业山河五十年。欲问兴亡无问处，一声山鸟忽来前。

柏根翻动一炉香，白足高僧礼梵王。还了十方行脚债，却来山顶放圆光。

众壑中分岭势回，数家茅店傍山开。长风吹入松梢去，一片笙簧动地来。

蔓草丛生伴棘薪，古藤直上绕松身。寺前寺后清幽处，山鸟飞来不避人。

槛泉涌出不多深，兑泽相资互有心。水净苦嫌尘土污，底须吾欲濯吾襟。

水源同出万山头，上半支分各自流。曲折绕从山下去，短莎随地弄轻柔。

心不能安总是魔，亭亭孤塔镇岩阿。倘无佛力三千行，奈此丘蛇井鼠何。

山形四抱水来前，中有金莲色界天。清磬一声僧定起，松间灵鹤舞蹁跹。

拂面溪风洒洒清，轻衫短帽御风行。逍遥自是天游乐，不结沙鸥水石盟。

湿翠抛来觉染衣，倚阑兀兀坐移时。偶因过雨添流水，增重棼丝曳练诗。

丘中流水度鸣琴，静与僧房发妙音。高下抑扬浑不断，时时写出昔贤心。

探得松苓足养身，仙家留稻满仓囷。岂知山下人辛苦，五月青苗已粜新。

瘦藤引我上崚嶒，苍壁如梯石作层。袖得碧云无用处，却将分赠住山僧。

春山细摘紫英芽，碧玉瓯中散乳花。六尺禅床支瘦骨，心安不恼睡中蛇。

未悟雄冠死结缨，昂然对峙只徒争。山头化作千年石，盛气飞憍不再萌。

锦鸡花鸭烂成文，连雁双凫雪羽纷。同免王孙金弹子，飞来飞去一群群。

世路嵚崎两鬓丝，山中留客且伸眉。竹林胜践虽相似，犹恨前贤所欠诗。

苦雾腥云染寇锋，万家乡井雉罹罿。山前堆满纵横骨，换得将军不战功。

修途百折到山顶，绀宇数间开道场。倦卧尽人身自在，翻愁作梦趁黄粱。

小大扶携作伴行，欢然恋恋意相倾。信知万古山头石，还有人间母子情。

飞瀑奔崖色皎然，飘空上下势相连。看来不是天河水，尽是兜罗片片绵。

刮垢磨光碧色深，日华穿漏解云阴。十分疑是仙人镜，照见茫茫万古心。

分派天河入地深，断无射鲋汩泥尘。仙乡初不谙机事，多少山间抱瓮人。

只缘雨过水倾崖，霍地冰帘数幅开。始信人间真实相，尽从无始劫中来。

风送香来草木灵，寿松何事不重青。日当亭午禅扉静，药杵声中鹤梦醒。

石犀沉后波涛息，石燕飞时风雨来。堪笑石牛徒解卧，山田无数任蒿莱。

秋风吹上碧霄亭，足蹑灵河袖拂星。云影四垂天接地，恍疑有路到仙扃。

江南九子云深处，亦有新罗国里人。用夏变夷夷变夏，世间毕竟是谁真。

生铁团团铸翠峦，一瓯倒覆白云端。瓯中姓氏无人识，应被山灵静揭看。

五百年来贝叶光，劫灰难泯壁中藏。山僧要广人间福，长日工夫一炷香。

忠诚为国心无累，简易临民讼自稀。与世相安真省事，若为作意苦沉机。

富贵风吹一哄埃，春阳留得旧时台。老松偃蹇山前立，曾见昔人歌舞来。

新祠金碧照林丘，十五年前认昔游。月桂山茶分左右，满庭花事各春秋。

佛法中存不二门，空然洗尽意根尘。山头日月如旋磨，照见光明示现身。

佛力所至物皆化，看取南山金碧堆。林浮莽伏不衔毒，狮子昔曾行道来。

水合众流同赴海，山分一岭独朝天。居高素以谦为德，日月倾心斗极边。

碧眼禅师锡振空，石头无路不相通。俯看尘世三千界，总在空花起灭中。

山无重数总蟠青，直北孤峰最有情。天巧绾成螺髻样，梳云沐雨百娇生。

陂塘一曲水泓澄，山簇瑶台十二层。剩脉余膏流不尽，芝田蕙圃岁常登。

磊磈中间忽洞开，旧题字字照苍苔。只言如我贪山少，亦有游人先我来。

草色浓于野烧烟，春风吹面午阴天。长江摇荡游人眼，兴在悠悠一雁边。

来自青松翠竹关，秋风吹帽醉醒间。纷纷遮眼尘如海，拈起毫端又说山。

常日双扉多不开，客须投分始相陪。庭前蓦地失松影，试问碧云何处来。

巧石排成五总龟，人间无事不前知。如今已自灵于物，还记泥中曳尾时。

圣世承平百岁余，老翁因话建炎初。绿林躏藉人波迸，二壁中间各占居。

懒上维摩室里床，却来山顶现毫光。纷纷百兽俱驯伏，薝卜春风到处香。

阅尽人间万劫尘，平生结习一无存。居山更向山头坐，兀兀真成不动尊。

诘朝云出雨如倾，向晚云归日逗明。不比世间翻覆手，望云人要验阴晴。

有动皆从静处生，岚光正与日争熏。山灵要眩游人眼，石缝中间旋出云。

庙貌森严屋枕崖，地寒铺满纸钱灰。空明一碧秋如洗，若有神仙引鹤来。

朝暮相依五老仙，鸟啼花落几何年。尘劳不到山深处，窗外日高人尚眠。

两袖飘飘恍欲仙，半醒半醉酒明船。太虚一室都无碍，皎月凉风石上眠。

飞瀑舂撞破的余，速如蓬矢脱桑弧。谁知水底天吴伯，曾识人间金仆姑。

目观溶溶眩水精，耳根虩虩受雷声。一杯更吸潭间味，并要胸中领此清。

四海秋风吹战尘，有来濯足到溪滨。天荒地老人间世，醉把流觞一笑春。

不怕掀天浪拍春，石船系在古溪滨。纵然水绕东流岸，犹胜虚舟误触人。

龙蟠水底安于命，龙奋云间便自神。或跃或潜须早决，何须来往涧南滨。

客有忘形物我间，寸丝不挂漫垂竿。游鱼得计洋洋乐，人作西方丙穴看。

万感生于一念间，炷香惊起老龙蟠。今年人协嘉鱼梦，荒却池前古石坛。

石台宿草几年荒，不比维摩狮子床。大士向来曾晏坐，是身如电暗回光。

缭白萦青照眼波，芙蓉出没在天河。不因云影闲来去，安得春山态度多。

膜外浮云不较多，只将无事养天和。生来懒觅仙人药，九节菖蒲奈我何。

无复晨钟暮鼓声，慧云犹护法灯明。佛乘大有扶持力，旧塔虽欹不解倾。

旧日禅扉松竹幽，寺移西去几经秋。谁知一匝枯茅地，曾是谈经石点头。

水石相逢骤作声，铿然律吕自天成。山中纵乏知音听，亦有流鱼傍岸行。

涧平如刬水流迟，湛碧溶溶可染衣。白石栏边人不到，月明风细一鸥飞。

无住师参第一禅，指开古洞秀岩天。东扶西倒都休问，且结人间见在缘。

青碧琉璃手可拈，寒花多在雨中添。高风不卷银河浪，仿佛康王谷里帘。

金阙瑶阶路不迷，白云翠岭一般齐。我今要达参寥境，借作凌虚万丈梯。

佝偻形容古貌浑，旁连众岭似儿孙。荒山太古万万古，眼见游人来几番。

直拄虚空倚不斜，上通绛阙玉皇家。若移此柱天西北，炼石无功说女娲。

鬼烂神焦不救燃，岂知此柱固依然。九关尝藉扶持力，肯信人间有杞天。

人生随遇是行藏，最有山灵引兴长。安得居乡伯休父，再来闳肃旧书堂。

笑闯黄冠高切云，前携后掖互相亲。我来历历披云看，试问肩随是几人。

茹芝仙客老仙乡，浄尽人间粒食肠。玉甑岂能无用处，几番与世熟黄粱。

炯炯豁开明镜台，是中无处著尘埃。平生心地常如此，何暇频频拂拭来。

烟收雾敛翠成围，来助幽亭眼界奇。衲子苦于山索句，棱棱瘦骨不禁诗。

春气薰空草木浮，绿云冉冉起山头。岚光浥翠浓于染，润入衣襟冷欲秋。

石壁参天驻冷云，一声幽鸟忽惊人。庵前庵后山如旧，朽柏年来不再春。

缚屋山中数十年，薙茅诛棘旋开田。何须折柳溪边去，枯木寒林总是禅。

空洞玲珑万石攒，中间逗入翠光寒。人来坐对山无语，表里虚明不碍观。

山断空青近玉京，一牌就石琢磨成。烟揩雾拭明如镜，留与游人记姓名。

山形南去疾如驰，高处展开三丈旗。山下行人争指似，龙蛇影动夕阳时。

僵立枯梢带雪霜，至今阴极动潜阳。不嫌孤寂无人到，一点春风万壑香。

农家辛苦靳逢年，谁似僧家饱饭眠。留得巾盂为老伴，丰年常在粥盂边。

千古尝留一窖冰，女萝簳竹锁寒阴。仙人肯为游人出，试问中间若许深。

削玉横陈开翠屏，东西有路总堪登。向来同识春山面，犹有苍苍九节藤。

几许山花照夕阳，不栽不植自芬芳。林梢一点风微起，吹作人间百合香。

缓火烘来活水煎，山头卓锡取清泉。品茶懒检茶经看，舌本无非有味禅。

神剜鬼划剧幽深，门外藤萝浅结阴。洞里金仙十年坐，湛然认得本来心。

平田千亩万山中，水脉高低处处通。黄石一溪三十里，暖风吹动稻花丛。

人家四散占荒丘，晓夜悲鸣涧水流。点点寒鸦来不尽，昏云颓日古猷州。

孔明西去终扶汉，散骑南来莫拯唐。同是卧龙殊用舍，古今易地两南阳。

日薄烟低莽苍间，古仙相望白云端。山中倘有安期枣，觅取归来当晚餐。

风袅藤萝水舞苔，洞门常闭不常开。草根满地皆灵药，彭祖偓佺曾到来。

前冈后陇尽纡余，岚影烟光半有无。山脚断边开古刹，五台分布似连珠。

三角坳泓一角亏，其间浊水照摩尼。风幡不动炉烟直，正是僧禅定起时。

瘦田糁糁豆花明，冷径毵毵柏叶清。何处路通云际寺，山人指我秀华亭。

妇馌夫耕笑语喧，地平一望暖生烟。得毋刬草来寻璧，好倩山家护玉田。

白云起处著招提，一岭嵯峨众岭低。多少山间好风景，人来先看蒋公题。

白龟摆脱泥涂辱，步入金莲佛道场。玉水迸流山石裂，有灵初不为刳肠。

打围行蚁时时战，触纸痴蝇日日钻。有客云山深处卧，静中回向此心观。

释子亲传马祖衣，枯藤来此卓烟霏。斓斑锦石寒泉底，湛碧中涵五色辉。

亭中妙墨粲于珍，添得一番山色新。幽坐看来如看画，我今欲画恨无人。

风信吹凉入鬓清，悠然目送一鸥轻。鸥飞不尽天回影，练色波光曳曳明。

一性圆时万境通，三生绮念堕真空。如今举眼无非佛，身在光明法界中。

梵王住在光明殿，万宝真同瓦砾看。玉块金沙随地有，好来撷取入中单。

岚翠相迎一笑中，窅然想见旧仙踪。纷纷云气蓬莱近，目断前山几十重。

又拼十日作山行，去路一程高一程。三十年游游未了，青山应笑白髭生。

迤逦冈峦迅下驰，萦回蟠结几蛟螭。终然鼓勇归沧海，只待风雷借便时。

日涵林壑紫光凝，草动花翻气似蒸。胜地刬开鼪鼬迳，数间松屋住残僧。

近水人家自是奇，水成湾处各开扉。波光一片青铜镜，无数文禽照影飞。

紫芒金粒动秋风，三月腰镰卷地空。农事倦时天与力，机舂相继便论功。

瘦茎尖叶带余馨，细嚼能令困自醒。一段山间奇绝事，会须添入品茶经。

五股钗松黛色鲜，山家插鬓不成妍。道人见了都无用，付与云鬟雾鬓仙。

