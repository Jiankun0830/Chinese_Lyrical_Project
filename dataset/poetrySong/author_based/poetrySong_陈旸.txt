六题曾彻九重门，暂阻尧阶奏万言。今日又蒙师许我，汉廷当沛异常恩。

岩顶风云常不散，洞门日日吐烟霞。济时偏解为霖雨，信是神仙第一家。

闽州胜概是南台，沙合相传有自来。一道三桥横渡处，分明平步揖天台。

行艺当年帝所闻，声名久矣动簪绅。文场秉笔渊源厚，诗席谈经业履醇。白发忽惊蒿里暮，青衫难问箬溪春。两京模范垂芳远，多少生徒泪满巾。

地喷飞泉成雨露，根盘乔木列旌麾。

南台沙合半成洲，千尺虹桥橄榄舟。

