二十余年作吏人，后园花木也成林。尽是笔头那撚得，枝枝叶叶有冤声。刑重惟恐囚人怨，情轻又怕本官嗔。不知无事早归去，免得生魂对死魂。

桂影婆娑玉殿凉，风传花漏夜声长。内人亦有思仙者，月下吹箫引凤皇。

花瘦水肥三月天，画桡双动木兰船。人家尽换新榆火，唯有垂杨带旧烟。

兰麝香消委废宫，纷纷漠漠夕阳中。长门梦断金闺月，南国歌残玉树风。流水池塘春色去，绿阴庭院彩云空。西园半醉休回首，烟草凄凄雨正红。

湘中惟此郡，地接五溪蛮。楚水波长碧，尧时竹尚斑。昔曾行乐处，今在梦魂间。桥是先公建，休言我涕潸。

