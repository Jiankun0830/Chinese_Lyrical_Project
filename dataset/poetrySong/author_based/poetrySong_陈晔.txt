尝闻元丰间，元舆守兹土。别乘果为谁，青山郭功甫。二公德望尊，声名播今古。

我爱淳安好，于民两尽诚。明伦喜知劝，有社敬皆生。开学群材进，翻经众说平。嗟予不如昔，徒尔景恢宏。

我爱淳安好，群心息险奸。封郊广申画，车辙略周环。漏刻辰无爽，亭崇诏肃颁。恭思民易虐，退食敢言闲。

我爱淳安好，溪山壮县居。锦文光璀璨，雉羽泄轻徐。比屋兴弦诵，多田力耨锄。廓然无一事，林下自诗书。

我爱淳安好，精能乐众工。群羊亡饮豫，大武护功隆。推此心俱善，貤生石可砻。浮游博六子，裒手亦从风。

我爱淳安好，忧民缺致盈。渠通庐避湿，滩凿浪难生。利涉津梁固，安行道路平。夙宵虽黾勉，终愧汉公卿。

我爱淳安好，能知义命方。育遗存后裔，刳腹奉高堂。隠节推承诏，儒官教有庠。胡为得祠奉，退省更徊徨。

我爱淳安好，先庚矢伏房。春秋武常阅，钟鼓今惟详。在在空三穴，家家保万箱。欢呼遍田里，既醉乐时康。

我爱淳安好，流芳踵昔人。兴贤多上第，安老切怜贫。更荷雨旸若，再还风俗淳。燕毛过百岁，锡类奉君亲。

我爱淳安好，熏陶圣治馨。执呼民听命，期纵草生囹。栏栅虚长庑，桁杨卧一庭。国家仁泽厚，今日可无刑。

我爱淳安好，百方民力宽。役胥遵大义，讼牒上狂澜。公赋争先入，穷阎可奠安。从今滋向化，为政不因难。

我爱淳安好，都捐文墨拘。幽禽纵林薮，露匶掩荒芜。每积空餐愧，曾求实惠无。安车幸虞侍，南极近星弧。

朝看碧溪初腾日，暮对青山淡抹云。

古驿森慈竹，莲城挺义松。

青城山老人，服椒得妙诀。年过九十余，貌不类期耋。再拜而请之，忻然为我说。蜀椒贰斤净，解盐六两洁。糁盐慢火煮，煮透滚菊末。初服十五圆，早晚不可辍。每月渐渐增，累之至二百。盐酒或盐汤，任君意所歠。服及半年间，胸膈微觉塞。每日退十圆，还至十五粒。俟其无碍时，数复如前日。常令气熏蒸，否则前功失。饮食蔬果等，并无所忌节。一年效即见，容颜顿悦泽。目明而耳聪，须乌而发黑。补肾轻腰身，固气益精血。椒温盐亦温，菊性去烦热。四旬方可服，服之幸毋忽。逮至数十年，功与造化埒。耐老更延年，不知几岁月。嗜欲若能忘，其效尤卓绝。我欲世人安，作歌故怛切。

