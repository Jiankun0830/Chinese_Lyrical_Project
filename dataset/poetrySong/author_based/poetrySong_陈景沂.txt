标薰江雪情偏韵，影墨窗蟾梦半回。耐冻有何香可述，雅交还喜淡相陪。

从来造化有何私，自是梅花南北枝。只为北枝太寒苦，东君消息故应迟。

行人立马闯烟梢，为底寒香尚寂寥。是则孤根未回暖，已应春意到溪桥。

重岗复岭万千程，霜褪红稀步恰轻。瞥有暗香松下过，不知何处隠梅兄。

平生足迹遍天下，正一东嘉却弗来。行到刘山无所寄，谩留冷句伴江梅。

色异味同失主张，厌寒附暖逐群芳。当知不改冰霜操，戏学陶家艳冶妆。

阴霾渺渺接江乡，登陆犹褰未涉裳。入晚天容糊水色，拂明云影帽山光。闷拈昌歜嗟香玉，披读离骚玩彻章。最是荷榴两怀古，对人无语湿红妆。

自是司花别有神，要凭诗句写花真。风翻翠袖惬寒薄，雨湔红妆啼晕新。为困未眠娇欲吐，将唇微褪笑如嗔。牡丹芍药尤无那，君识鶑声识燕身。

江衔洞庭急，君山屹半川。别知江有国，大率水多仙。环绕八百里，洪蒙十万年。晚春桃正碧，南客晓浮船。

人情物理要推求，不早敷黄隶晚秋。黄得十分虽好看，风霜争奈在前头。

牵牛易斯药，固特取其义。安用柔软蔓，曲为萦绊地。汝若不巧沿，何能可旁致。始者无附托，头脑极细𣨼。一得风动摇，四畔乱拈缀。搭著纤毫末，走上墙壁际。傥得梯此身，恋缠松竹外。吐花白而青，敷叶光且腻。裛露作娇态，舞风示豪气。便忘抑郁时，剩有夸逞意。诳言松和竹，如我兄与弟。下盼兰菊群，反欲眇其视。如此无忌惮，不过是瞒昧。教知早晚霜风高，杪表何曾见牛翠。

此花枝叶山矾类，气味虽殊本共行。铁定青门瓜魄变，否因李白酒魂香。紫唇半吐胭脂重，素脸初开玉色装。懊恼酴醾诧名色，乱施冶鬓过低墙。

红实缀青枝，烂漫照前坞。不及杏繁时，林间有仙虎。

止渴还相似，和羹谅亦同。不思五和里，调济荷元功。

淡烟荒草六朝宫，万感丛生一眺中。不识群公互虓虎，独于此地必争熊。秦河溅泪西风泣，淮𪩘含羞晚照红。酝得许多愁为底，祗缘悮倚大江东。

未破滁阳亭屡易，亭亡今又几经年。峰回路转势不改，木秀阴繁直到巅。流下山泉音若咽，烧余寺刻块如拳。柴王一殿今何在，衰草残烟护晓娟。

江城滕阁倚空寒，鹤势鶱飞远耐看。旁列西山青玉案，高擎南浦白银盘。摩挲王记犹无恙，拂拭韩碑尚未刓。翻忆赏心亭下水，草洲埋没贮愁酸。

长淮何处雁声多，西去涡心北迈河。影逐泗滨烟月艇，阵惊亳邑水云蓑。小王草笔终难学，苏武陵书果若何。陲草边芦两萧索，远陪砌女作离歌。

风雨萧萧夕，春寒灯较昏。茅檐数椽屋，荻浦几家村。网到江鳞活，沽来市酒浑。焙衾共结局，一觉眇乾坤。

一一溪边石，堆成几别离。青蒲驶樯本，黄苇掠船墀。话别从今日，云来是几时。藏心栗黄蟹，归买配香炊。

仙往径独在，亭高山若堆。知非凡木比，识得洞宾来。骨蜕栈沉水，坛缘薜荔栽。于何穉松子，有记弗详该。

远吹疏疏奏竹房，乱撩松友发清狂。云拖雨阵沿山至，岩溲泉声走涧长。和我微吟似音律，续他高韵费思量。谁人宅里遗簪处，碧玉横钗十二行。

美笑千黄金，驻景双白璧。东风杨柳津，几度千丝碧。款款白面郎，画舫宫样妆。新堤五里长，回头意悠扬。幽人兴不忙，得志汀草芳。

非绿非青麹雨尘，颠头倒尾乱江阴。金衣公子经过处，不辨其身只辨音。

相尚津涯临画舫，栽从亭馆近华筵。别离自是无聊赖，于甚垂杨有纠牵。

为尔生来体态柔，因情感物寓风流。汝无血气何知觉，自是诗人想像求。

海棠已入老娼籍，芍药初登童子科。

赋质太轻难作主，飘踪无著易粘人。

