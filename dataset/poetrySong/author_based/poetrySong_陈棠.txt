晚步沙头倚小晴，南山正与暮云横。栖鸦啼处野烟合，飞鸟去边孤月生。树暗风微花气度，溪深雨涨水痕平。夜阑衣湿迷归路，仿佛前村灯火明。

黄合雍容静塞尘，凌烟功就便抽身。三年暂别长安日，五亩来追独乐春。槐鼎政须还国老，谿山聊且慰骚人。似闻天语传中使，行告廷臣设九宾。

解组归来万事休，买茅初葺一堂幽。绿筠晓月摇苍珮，红树春风散彩斿。鸥鹭心情虽退志，麒麟图画尚追求。行看驰驲趋丹陛，趁取闲时秉烛游。

云碍虚檐日，风号老木秋。山城围晚翠，江槛俯寒流。世事悲苍狗，生涯付白鸥。烟尘犹在眼，浑欲不胜愁。

