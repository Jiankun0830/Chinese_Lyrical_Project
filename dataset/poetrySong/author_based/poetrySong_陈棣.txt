谁云宰邑难，宰邑有真乐。但知弦歌趣，永谢尘劳缚。琴堂吏惊散，昼日垂朱箔。烧香对棐几，文史资优学。一洗朱墨昏，至味非糟粕。范公今循良，一同聊笑谑。回视卓鲁辈，政可束高阁。苕溪古侯邦，繁庶类京洛。壮哉万户邑，何异逢盘错。公来省其俗，治剧操至约。政成日有余，空庭可罗雀。西园久弃置，疏町走芒𪨗。经营四顾间，得地平如削。筑堂号松桂，轩槛敞寥廓。虽无松桂阴，胸中自丘壑。况逢贤使君，成有新诗落。异时采歌谣，持用献木铎。

长夏苦炎热，开轩除郁蒸。檐前鸟雀喧，朝旭上朱甍。席间裁函丈，诗书浩纵横。盘礴环堵间，幽独怀友生。古人在黄卷，千载使我倾。出门窥物变，草木各鲜荣。青青墙东竹，见汝忽眼明。爱玩不能忘，移根傍轩楹。俯仰与竹俱，定交见深情。不是无朋友，此君冰玉清。风吹万籁响，寒梢韵竽笙。我独哦其间，诗作秋虫鸣。琅玕亦有实，期汝向秋成。凤凰何时来，翙翙翔我庭。

我本山中人，勉强束冠带。欠伸辄有拘，似被天工械。谁令作此来，政为穷所卖。规彼五斗粟，折腰何足怪。敢希拄颊傲，宁免望尘拜。平生浩然气，摧落甘伍哙。兹轩粗可人，虚名供眼界。得从黄奶游，佳处时一解。多生作蠹鱼，复此偿书债。虽抗尘土容，耿耿冰壶在。同僚多俊游，台阁鹓鸿辈。胸中有云梦，略不见芥蒂。吏师有龚黄，民贼绝蜂虿。而我蹑后尘，嘉谷杂稊稗。诗坛欲寻盟，恐堕抛砖戒。翻思石鼎句，自取侯郎败。终期探理窟，一洗荆榛隘。得肉姑置之，大嚼聊发快。

柏桐有正性，梁琴岂其天。丹雘自𪸩燿，弦徽漫锵然。深惭社旁栎，政尔终天年。复愧南城槁，犹知过飞仙。庙前今安在，爨下亦浪传。何当生学宫，广文遗新篇。色映醉吟杜，阴休眠昼边。端如两高弟，俨立听诵弦。又如双青衣，对舞风露前。方依植坛杏，不羡干云楩。日哦二木间，妙意遗言诠。霜枝半摧剥，月影相回旋。后雕岁寒见，始华春意全。比德君无愧，五柳徒自贤。

修垣蔽轩楹，如观坐井天。高人为披豁，物趣俱森然。柏桐伍蒿莱，混迹几岁年。俄惊俯丹楹，况得依臞仙。佳名一品题，好语万口传。高参溜雨句，美并朝阳篇。抡才稽往牒，横陈榱栋边。论功及乃祖，屡荐薰风弦。谦居髯松下，优在良梓前。荆徐入贡时，曾不数樟楩。固殊上林木，虞衡日量诠。且异温室树，衣冠时遶旋。此方安静僻，所欲唯生全。植物贵遂性，凭君较愚贤。

小轩劣容膝，讵敢邀君诗。君诗亟借重，物趣俱新奇。檐前列苍翠，槛外潴涟漪。凭栏作痴兀，欲静忘五綦。湛然俯明镜，水定心不驰。微风忽披拂，巾袂俄变移。缅思东坡公，昔与颍水嬉。此乐五十年，人间真未知。

人生一沤浮，何适非暂寄。会须脱尘劳，谈文不谈利。开轩得此君，意惬投宿嗜。未堪食凤凰，已足巢翡翠。惜哉小窗栊，此地久何閟。想当未辟初，宁免簿书累。高人一披拂，便有无穷意。纷纷市廛子，冠盖乱如沸。倘令见清标，魄褫复丧气。客如王子猷，不速端可致。嗟予饱忧患，久矣无佳思。旧学已榛芜，闻一岂知二。市肆罗无目，聊为将军地。斗酒诗百篇，是乃公能事。

夜闲得安寝，方期万事休。那知清梦中，螘穴有胜游。朝把南柯麾，暮猎龟山头。停杯犹未举，俯仰二十秋。等为幻缘缚，名实或相浮。邯郸囊中枕，径渡竹叶舟。俄顷失所历，变灭随东流。游仙岂神交，因想理或不。至人本无梦，偶梦非谬悠。乃知一念熟，寤寐欻何求。子建赋感甄，空贻方策羞。何当破诸妄，自足销沉忧。政使对痴人，言之亦寡尤。

与客到先春，衰思觉飞越。时当万卉凋，似补群花阙。始信元化功，生意何曾辍。却疑钧天宴，群仙委珮玦。不数藐姑仙，神肤莹冰雪。癯然抱清幽，卓尔负奇绝。生香巧藏密，静艳羞容悦。阳萌知独复，岁寒见孤洁。我来觞其下，坐对垂垂发。头白不待摧，颜赪为尔设。因思年少时，高枝手攀折。林逋与何逊，妙语谁优劣。老矣吟事悭，人笑心如铁。何当夜深来，更看梢头月。

朔雪没寒芜，严威等群木。东君惜江梅，先与借微燠。造物逞新奇，亭亭付幽独。天然冰雪姿，不许铅华凟。疏影浸澄波，斜枝度修竹。奇标含春容，清致漫山腹。夜月耿扶踈，寒风来馥郁。素艳等琼瑶，真香笑兰菊。昨宵风雨颠，遗英满平陆。凭谁望苍天，荣枯何太速。凌晨眠霜林，余芳犹五六。不厌终日看，尚可供诗目。

吾邦重午节，兴目皆可寓。游人肆喧阗，画舫纷排布。溯风伐鼍鼓，击楫观竞渡。骄豪务相夸，水陆争治具。醉忧瓶之罄，懽迫日云暮。朋从喜盍簪，谑浪时一遇。朅来廷尉府，官冷知谁顾。吻燥无复濡，腹枵何时饫。堂堂匡鼎来，解后肯同趣。携家忽过我，市饮容旋酤。遥知分已投，更喜首暂聚。惭非浴沂人，鄙志蒙推与。怜我孤危资，极力为调护。高谈惊四筵，坐使儿女怖。便当追彦国，未肯多文度。长篇粲珠玉，绮语斥霞鹜。人生类飘蓬，会合宁有数。交情看白头，何必论新故。

星斗焕灵辉，川岳储英气。散为天地祥，锺作人间瑞。正应五百年，乃克见名世。长庚梦太白，斯文得鼓吹。崧高生甫申，中兴资屏卫。若人不时出，或出岂无谓。岩廊赖嘉谟，民物蒙美利。权舆生吾道，羽翼副六艺。我公岂其伦，禀赋已殊异。由来活国手，固自有次第。

麟阁仙蓬莱，兰省星躔次。瞻之已足荣，到者亦未易。惟公名德尊，飞声从早岁。青钱中妙选，岂止一科第。果闻超卓姿，遍历清华地。青藜照雠书，赤管供奏议。视典昔常游，观耕尝入侍。熙朝百度新，一麾烦卧治。欲知天眷隆，御屏题姓氏。公岂久外人，趣装宜早计。

桐川古桃州，地僻官事少。简静宜有余，苛刻则烦扰。公来省其俗，好尚已默了。碧凝燕寝香，青鞠圜扉草。麦垅雨初匀，棠阴风自扫。回观汉循良，未足语治道。岂惟术数多，更觉规模小。公将宰天下，一郡乃戏嬲。便当作吏师，讵止为民表。邦人何所祈，区区颂难老。

化工有至仁，嘘为三月春。宁知清淑气，回薄在兹辰。兹辰亦何有，璇霄见老人。黄堂沸笙箫，宴席方横陈。宝觞酌流霞，艳歌飞梁尘。未尝王母桃，敢荐蒙庄椿。贱子今何幸，明时识凤麟。马曹宁寄傲，鼠技屡迷津。尚容东郭吹，敢效西子颦。誓将顽钝质，埏埴烦陶钧。

渔樵生长子陵州，偶为城市逍遥游。相逢欲话平生事，以手加额频点头。自言家世居村落，颇厌吾邦风土恶。大饥小歉偶一遭，弃掷锄耰弄刀槊。二十年前事可惊，锦襦绣帽争乘城。太平日久人忘战，衣冠荆棘戈鋋腥。去年米贵无余粟，往往惊顾如麋鹿。大开陈廪贷兼并，却笑邻邦才食粥。只今丰盈天报施，余粮栖亩麦两岐。牛羊日落草莱处，场圃秋深{禾罢}䅉时。父老歌谣童稚笑，欢声万口如同调。向来游手今良农，今日膏腴昔荒峤。渔樵无事官无逋，民不识吏亡追呼。田间第见随轩鹿，道上兼无攫肉乌。问云何术能臻此，尽道我公才德美。文采风流求古人，循良事业空前史。公今去我归朝天，攀辕截镫何当前。愿公早佩紫荷橐，顾我拟续甘棠篇。欲碑遗爱传千古，政声未暇从头数。大书特书不一书，请载渔樵当日语。

令尹韬潜藏六龟，逸韵长忧儿辈知。剡藤敲冰琢玉板，月兔脱颖供毛锥。冥搜岂但梦春草，招隠昔尝吟桂枝。江山骏奔来笔下，疑有神助非人为。公余退客醉经史，底用红裙捧玉卮。凌云未读相如赋，解颐共听匡衡诗。讵容陶令赋归去，且效谪仙歌别离。手题六纸勿轻示，把玩自足娱安期。千篇政恐雷电取，数仞不许门人窥。何当筑坛拜诗将，一看横槊英雄姿。

吟诗莫学李太白，千首万言皆酒色。吟诗莫学杜拾遗，一生抱恨长嗟咨。二豪胸中有佳趣，诗酒聊以发其悟。世人有眼谁识真，第见诗篇不见人。借令置之庙堂上，事业肯道风骚将。睥睨连帅奴将军，英风义气高薄云。我今再拜观遗像，犹疑饭颗相逢样。诗题绘事在人间，光焰何翅长万丈。

柯山插空天为邻，飞仙窟宅无纤尘。降灵孕秀神所相，岂但崧高生甫申。笑别方壶离紫府，道骨清标映华组。二十八宿罗心胸，霁月光风映眉宇。书带家声旧着闻，相国邸第南北分。人间未省见三绝，天上曾观瑞五云。笺诗传礼穷家学，岂止谈经能折角。鼓箧来为碧水游，贤关英俊推先觉。雄文大手古无伦，安知韩柳非前身。方期江夏无双誉，只许樊川第五人。厌直承明祈外补，暂拥屏星左铜虎。万口争歌王海沂，悬榻已题陈仲举。籍甚声闻咫尺颜，𥩟听锋车趣赐环。归持清禁紫荷橐，却踏彤墀玉笋班。我今幸遇悬弧旦，敢采民谣书弱翰。一言何以祝我公，愿辅升平到不穷。

君不见长安侠少儿，臂鹰走狗争轻肥。一朝遭渠国士知，笑视鼎镬如冰澌。翘关负重俱细事，拔山扛鼎焉能为。横行匈奴十万骑，肯以秘计干阏氏。朝窃晋鄙符，暮解邯郸围。军中不闻天子诏，向来灞上皆儿嬉。我有黄石书，孺子漫多奇。我有欧冶剑，荆卿何足挥。运筹折冲衽席上，料敌决胜如蓍龟。世遭右文叹数奇，纵有勇略将安施。汉皇方受宣室厘，干戈不用包虎皮。使我不得封万户，恨不生当高祖时。

春风兮飔飔，春日兮迟迟。草木秀兮原野，兰茝芳兮水湄。美人去兮何所，白云深兮莫窥。望极浦兮掩泪，倚危槛兮怀思。嗫嚅兮鳦语，连娟兮蝶飞。感微物兮灵偶，私自怜兮芳时。玲珑兮琼珮，沉寂兮蕙帏。对芳时兮太息，岂独凛秋兮足悲。香消悴兮□鸾镜，愁委积兮堆蛾眉。登山临水兮有兰梦，断雁沉鱼兮无锦诗。𫛸鴂鸣兮众芳衰，春冉冉兮不可羁。人生行乐兮将何之，王孙王孙兮胡不归。

君不见天随有宅松江曲，屋隙墙阴多杞菊。课儿采掇入杯盘，匕箸芳香胜粱肉。又不见坡公昔佩刺史符，宾客少至无与娱。偶餐杞菊作后赋，扪腹噎呕犹轩渠。散人枯肠真食杞，居士戏笔聊尔耳。胶西自古号侯邦，斋厨纵乏宁需此。我今作掾长苦饥，一区不异耕田时。太仓红腐才五斗，举家食粥宁忍炊。颓城草木迷荒榭，绿颖芳苕罗舍下。官闲撷取芼春羹，未棘未莎皆不赦。三年享此似无餍，二者谁云不可兼。行趣归装耕谷口，此物犹堪馌南亩。

先生读书常闭户，卒岁优游娱艺圃。风雷笔舌待时摅，锦绣肝肠终日吐。鸣驺未验北山文，绛帐且为东道主。忽作寻梅得得来，南枝未落北枝开。攀条弄英不能去，只愁白日空西颓。临池照影都无伴，偶挂幽昏不用媒。主人生来几传癖，道耕德猎无遗力。形模奇古每起予，议论纵横时夺席。但喜书横孔圣编，那知梅怨桓伊笛。正值清霜烂漫晴，宾从满目皆豪英。未开东阁缘何事，要见诗鸣诉不平。明日定拼花下醉，想公不负白鸥盟。

屏翳驱驰云阵疾，西山犹衔半轮日。迅雷震地窗户摇，急雨翻盆沟浍溢。紫电烧空天为低，黑风逆浪海欲立。纵多虐魃未为殃，直使长鲸那暇吸。草木号呼山鬼惊，珠玑乱迸鲛人泣。曲畦走水白纷纷，稚穗抽芒青戢戢。童稚休传蜥蜴歌，仓箱行贮生民粒。枝端发翠喜濯枝，池面凝沤占戴笠。猛省呼晴鸠妇鸣，旋看突涨鱼儿出。窗扉共赏一襟凉，屋漏俄惊半床湿。鸥鹭盟边引望遥，芭蕉声里催诗急。请君速著瑞雨颂，要上新编华萼集。

睿主临轩达四聪，皎如丽日明高穹。倾葵发蔀烛幽隠，熙然万物还春风。鼎新百度跻时雍，西垣东省罗鹓鸿。锋车趣召无虚日，高阳才子咸登庸。古桃小垒江之东，迩来庆事何其丰。使君已秉螭坳笔，尺一于今召我公。我公智略真夔龙，剑佩合侍明光宫。升平雅乐欲大备，暂借笔管调笙钟。奉常地峻位望隆，不与列棘监寺同。文传章句群经外，器识錞于众乐中。不愿封侯食万锺，不羡乘云游樊桐。羡公此行登仙去，蜚声直上彻九重。上方更化归醇醲，论思献纳宜舂容。凝旒若访草茅士，余论无忘采菲葑。

凶年老弱难相保，归与妇谋谋不早。啼饥满耳不忍闻，待得麦秋人已槁。有辞欲说重酸辛，欲说未说眉再颦。就令相视饥饿死，何当持汝归富人。朝归富人夕得粟，数口尚堪同食粥。愁容敛袂哽不言，稚子牵衣惊且哭。答云至此奈若何，离别孰与性命多。他年丰稔五谷熟，勿吝百金来相赎。

安身南北皆吾里，勿较使行兼尼止。心犹泥絮吹不起，岂有颜甲生微泚。方塘净绿含真理，与我娱嬉聊尔尔。佳处难言还隠几，冷煖自知如饮水。

佳节撩人愁欲卧，冲门都骑传呼过。想簪榴艾泛菖蒲，应召邹枚杂郊贺。歌声端不羡红儿，酒力真堪欺白堕。自愧虽非赵倚楼，何当一效陈惊座。

春色遽如许，春愁一望赊。帘低宜著燕，柳暗欲藏鸦。鸠妇催踈雨，蜂臣趁落花。只愁清景促，无计驻曦车。

地僻近烟萝，门无车马过。林深宜雨急，野旷觉春多。草软游人醉，鶑娇姹女歌。颠狂江上兴，可奈少陵何。

桃李漫芬芳，终然委路旁。踏青心欲醉，举白兴何长。梦觉池塘绿，诗成草木香。懒追时俗好，独立倚苍茫。

鸭绿前溪涨，鹅黄远柳垂。微波卷罗带，细叶展颦眉。爱酒常歌颂，伤春更赋诗。东君无限思，全在野桃枝。

料峭寒犹薄，阴云带晚烟。雨催惊蛰候，风作勒花天。日永消香篆，愁浓逼酒船。为君借余景，收拾赋新篇。

东君驰驿骑，万里一宵通。柳眼凝晴碧，桃腮泣露红。丙鳞安浅濑，乙羽怯柔风。莫向高城望，愁生阿堵中。

雨后春逾丽，平堤涨绿波。侵人花气酿，刺眼麦芒多。舴艋闲蓑笠，秋千醉绮罗。光阴难把玩，秀句与消磨。

陋巷逢春日，生涯亦足夸。堆钱聚榆荚，积絮扑杨花。旌旆千行竹，笙歌两部蛙。凭谁为商榷，何似五侯家。

小圃香初足，枯池水乍通。卷帘延旧燕，扫径衬飞红。寂寂梨花雨，斜斜柳带风。东君有余思，别在一壶中。

雨过滩声急，无风亦自波。花稠春意闹，山远月明多。地僻无来辙，门闲欲设罗。胸中元礧磈，诗酒漫揩磨。

老去懽情少，逢人强自夸。闲愁付蕉叶，衰鬓耻菱花。倚杖闲扪虱，临池戏咏蛙。深惭诗律细，何以世吾家。

南陌游人少，东城去路赊。寻芳闲趁蝶，失喜漫占鸦。着物春犹浅，薰人气自华。夜来风雨急，惊动阿香车。

幽怀聊自适，踈性懒相过。尘事偏宜少，诗篇不厌多。三人花下酒，一曲醉时歌。此外非吾事，陶陶奈乐何。

遣兴文楸内，微吟锦瑟旁。泉声谷口静，月色竹阴长。酒入肌肤晕，茶余齿颊香。望穷却回首，此意造微茫。

经春衣带賸，过午食箪垂。嫩绿方迷眼，轻黄未上眉。世情无足语，节物总堪诗。未展抟风翼，鹪鹩且一枝。

踈钟余逸响，野烧矗孤烟。轻暖花边日，微寒雨后天。才能拆袜线，诗思上滩船。却忆峨嵋老，杯停已百篇。

春雨止复作，无聊终日闲。殷红悲着地，浅绿暗归山。云幕久蒙润，风扉每日关。愁端与诗思，容易减朱颜。

洒落陶彭泽，风流陈太丘。别来添夕梦，归日负春游。已改枯榆火，宁污寒具油。不知行乐地，能话野人不。

试作西风想，烦襟郁嫩凉。李沉寒玉碧，瓜泛浅金黄。羽扇徒挥雪，纱厨不贮香。白醪虽可漉，染指敢先尝。

道义年来胜，幽居兴倍长。望随愁共远，懒与事相妨。斜月光生座，修梧影转廊。是心无起灭，世态自炎凉。

已叹东隅失，桑榆浩莫收。只知心绪懒，那觉鬓毛秋。有酒堪藏拙，无门可避愁。吾今知此意，万事付悠悠。

早愿风云会，那知岁月侵。未应忘故步，已觉负初心。蕙帐聊跧伏，天阍隔遽深。且凭诗遣兴，往事任瓶沉。

静夜披黄卷，青藜照五行。恨无知我鲍，空羡起予商。学业心将棘，功名鬓欲霜。此生应自断，无复问穹苍。

五鼓未停挝，喧呼趋早衙。霜风晨正急，望月晓初斜。舆竹依青盖，灯笼闪绛纱。三年蝴蝶梦，笑杀野人家。

庭院闲清昼，踈槐转午阴。悄无人过眼，却有事经心。续梦聊欹枕，牵愁拟破琴。可怜精卫志，欲障海波深。

檐滴萧萧静，微凉午睡宜。鶑簧有余韵，螘穴不多时。篆烬回风灭，花阴晚日移。觉来无一事，追梦续新诗。

发兴江头路，相将月下台。冲行逢缟袂，迫视得踈梅。木偶当三嗅，石肠应九回。钟情唯我辈，欲去更徘徊。

古刹嚣尘外，浮图屋角西。残缁犹赞仰，孳羽共依栖。清影芜城远，孤棱落照低。丹梯傥容蹑，极目饱双溪。

勋业尊朝着，园池近日光。雕栏红玉列，羽盖碧荷张。草薙难滋蔓，花开宁久长。当年金谷地，榛棘断人肠。

斧扆求良弼，钧衡得伟人。文章照黼黻，勋业见经纶。化洽编氓阜，时调宝历新。方祈永霖雨，俄复跨箕辰。

宠极心弥小，名尊貌愈恭。勋华双辅翼，槐鼎四登庸。海宇熙春物，边陲罢夕烽。了无能致绩，颂笔漫形容。

强壮登黄阁，斑衣衮绣成。飞声追丙魏，有子继韦平。舟楫川方济，龙蛇梦倏惊。天胡啬遐寿，举世但哀荣。

种学三冬富，{礻是}身百行兼。文章昆玉莹，政事莫邪铦。才赡荣登早，心休进取廉。典刑今已矣，遐想泪空霑。

屡赞红莲幕，初分翠竹符。五迁恩始浃，三已愠曾无。冠剑空幽壤，仪容俨画图。传家有馀庆，接武看诸孤。

昔我先君子，期公泰茹连。索文姑作贽，拂袖遽言旋。伟节人难学，高风史逸传。邕碑谁秉笔，愿采入新篇。

南州推望士，北阙仰良臣。风谊高闾里，声名蔼搢绅。课儿千卷古，与友一堂新。石折符幽谶，山颓丧哲人。

再奉祠宫逸，三迁省闼荣。抠衣迟从橐，回首遇佳城。雕鹗抟方急，龙蛇梦忽惊。但余丰碣在，凛凛气犹生。

博学该群籍，飞声蔼上庠。巍科曾叠贯，要路遂横翔。策府登清选，铨曹得望郎。九重方简在，一鉴遽云亡。

遍历清华地，星辰纪未周。雄文藏凤阁，直笔著螭头。闻望高簪绂，论思动冕旒。从班无跬步，底事却回辀。

久厌承明直，遐宣使驿风。乘轺循浙右，持斧肃江东。共徯锋车召，俄惊夜壑空。传家宜令子，济物有阴功。

德齿追前辈，声华擅隽游。心期师孔孟，文欲比曹刘。丹桂枝高折，青云路未周。日驹偷过隙，夜壑漫藏舟。

枳棘栖云翼，芙蓉泛绿波。谈玄三语足，折狱片言多。未熟黄粱梦，俄悲薤露歌。阴功付诸子，异日踵巍科。

德行追前辈，声华擅一乡。游心终艺圃，得隽屡文场。小试栖鸾政，连飞荐鹗章。伤嗟台阁地，不许暂翺翔。

昔我先君子，时称鉴裁公。知君非介绍，虚馆授儿童。倒屣迎王粲，登门得孔融。他年记先友，孰不仰清风。

忆昔荆湖日，童心懵未开。七年勤仰止，一字有从来。模范瞻如在，音仪挽不回。依归今已矣，些语写余哀。

中外六兄弟，相逢丱角中。追随万里远，忧乐半生同。胜韵谈飞屑，高怀气吐虹。纷纷身外事，回首万缘空。

结发事铅椠，终身尺寸功。矫情多病后，饮恨不言中。户有三珠秀，家愁五盗穷。空山埋玉树，肠断白杨风。

去去松茔路，愁闻薤露诗。齐眉乖妇约，华发重亲悲。被酒清狂后，论文慷慨时。伤心栖止地，无复见形仪。

彩笔传家学，春华饰妙词。品题风鉴远，论议月评推。柳岸阴将合，濠亭迹半隳。治家有遗训，留付宁馨儿。

世路方巇险，高情与众殊。一官聊戏剧，三径肯荒芜。富乐身蒹有，功名累独无。丰碑谁秉笔，持此较贤愚。

忆昔羁栖日，唯公迹分亲。呼卢银烛夜，琢句锦囊春。碁敌争先劲，弓号命中频。向来行乐地，无复见斯人。

庆历元臣后，勋名泰华高。当年遗德泽，流裔尽英豪。继世夸荣耀，唯公隠寂寥。潜辉传野史，犹足见清标。

家富仓箱积，陶朱伯仲间。{礻是}身郭有道，教子窦燕山。钱鏄周贫匮，刀圭起病孱。悬知公不死，学道透玄关。

忆昔知公日，东嘉逆旅中。游从三月久，谈笑一樽同。却暑瓜盘绿，烹鲜鲙箸红。伤心栖止地，万事转头空。

范蠡操赢日，相如病渴时。瓶罂虽屡罄，砭剂已难施。薤露鸰原惨，松茔雁序悲。更嗟垂白叟，泣送宁馨儿。

阆苑花归后，香残旧绮罗。已应随逝水，无复步凌波。遗训芬兰佩，慈容想月娥。空山埋玉处，忍效鼓盆歌。

书带传家饱六经，飘飘词气海东青。英名久合班朝列，丽藻行观掞帝庭。修翮抟风上阊阖，巨鳞纵壑击沧溟。投机亨会宁容发，愿报除书慰侧聆。

束装西啸指长安，正是新春快活天。酒病诗愁应有梦，鸟啼花发正争妍。君空冀北今行矣，我滞周南岂偶然。东合他时访遗逸，为言憔悴鹤谿边。

籍甚声名著日边，英辞健笔许谁先。置之华省星曹上，付以赤墀香案前。好向从班光玉笋，𥩟膺蜜炬照金莲。此行何啻登仙去，愿拜车尘为执鞭。

暂绾桐川刺史章，优优布政汉循良。凤衔初下新颁诏，鸡舌曾闻旧赐香。前席久虚思见贾，玺书增宠果征黄。从今定展调元手，小试专城见雨旸。

备员无补见丝毫，幸喜为官似马曹。每许芜音持布鼓，更容劣技试铅刀。兼收屡赐百金诺，借重终期一字褒。廊庙他时应有待，誓将么么寄钧陶。

春来底物最先知，冻蝶痴蜂便欲飞。好雨应时生地脉，迅雷剖蛰震天威。光风艳艳翔空阔，和气骎骎发细微。解道苍苔红药句，令人却忆谢玄晖。

春归满目尽桑麻，岸柳敷阴荻有芽。急景岂容留石火，余香何处认空花。曲眉持酒真成梦，纤手分茶亦浪夸。欲醉流霞烹瑞雪，直须同谒五侯家。

蓬生敢望直如麻，才思真同焦谷芽。拥被苦吟声踯躅，盈编细札眼空花。羡君得意方豪纵，顾我无知绝诞夸。输与能诗王主簿，惊人句法自名家。

亭高望远破天悭，万叠晴岚俯仰间。着屐好追灵运逸，垂帘尤爱恺之闲。诗豪会见挥银笔，酒圣端能倒玉山。杖履欲归聊徙倚，栖鸦寒带暝烟还。

合缀严宸玉笋班，尚劳小试簿书间。溟鲲未击三千里，天骥终归十二闲。望气行看求利剑，知音当已识高山。逼人富贵君宁免，未许山阴兴尽还。

畏途踪迹几间关，浩气空存天地间。沈湎恨无千日醉，浪游赢得半生闲。观书尚喜眼如月，搜句谁怜肩耸山。三径晓来添逸兴，柳梢桃色报春还。

晚参旌骑劝农回，赏遍郊原锦绣堆。掠面快风吹酒去，逼人踈雨送诗来。鸣鸠乳燕数声好，艳粉夭桃一笑开。欲遣巴词侑杯酌，千锺万斝未容陪。

杰槛雄檐倚碧空，玲珑窗户湿青红。因山卜地心机巧，望水如天眼力穷。千里胜形吟笔内，万家和气饮杯中。吏民共指双旌语，今日梁公昔谢公。

料峭轻寒春寂寥，雨余庭竹静萧萧。一池芳草翠欲合，数点残梅雪未消。寸步思君成瘦悴，片文怡我足欢谣。相过政恐还惊座，恶客从来不待招。

激水聊充一笑嬉，扁舟西子想当时。应怜波底无双鲤，直恐樽前有鸒斯。笑我独将愁酝酿，闻君长苦酒禁持。山中异日寻遗事，徒见吾家伯仲诗。

冠佩追随倏半生，每怜萧艾倚兰英。开怀共醉酒贤圣，得句宁论诗父兄。天赋君才行有用，人言我拙坐无成。登坛已拜风骚将，谁敢区区踵孟明。

家声赫奕继更生，草圣纵横乱伯英。邺下文章惟七子，颍川人士有诸兄。新诗写物无余态，硬语盘空若混成。吏隠一官聊戏剧，他时勋业看承明。

碧玉双簪两髻丫，满怀春恨正萌芽。停桡空对无情水，倚槛谁邻解语花。蚤与幽闺深领略，毋令狂客浪矜夸。须知三昧非凡手，北苑知名第一家。

河阳桃李未成阴，已觉栽培用意深。病起暂同中酒味，诗来还有惜花心。养全浩气虹千丈，瘦减清标玉一寻。春待吾侪共行乐，莫言无暇倦登临。

一区聊寄古墙阴，灯火萧条语夜深。强对简编聊适意，欲参佛祖问安心。青衫有约还轻别，白发无期苦见寻。咫尺佳时修禊事，兰亭老笔为君临。

国论盈庭正尚同，唯公英略与天通。一丝不断千钧重，九鼎重安万世功。独见夐超流俗外，先机端在笑谈中。际高极厚知难报，愿辅熙朝到不穷。

中兴事业耀无前，明圣相逢运半千。尽纳有生归礼乐，全提鸿化入陶甄。八风自转成天籁，五纬更调祚有年。体物形容劳颂笔，浪云无象岂其然。

春光先向陇梅归，正值崧神降岳时。孕秀直疑天地相，输忠唯许冕旒知。八珍锡燕宫厨送，百两传宣使驿驰。盛事逖闻千载后，鲁公彩服效儿嬉。

武定文明过十秋，光芒无复见旄头。身更万变心方壮，位极千官宠更优。贺厦阻趋丞相合，分符假守子陵州。长生不老何须祝，元是丹台第一流。

天眷中兴瑞玉麟，果闻崧岳为生申。逢迎圣主千年运，领略东君五日春。济世丰功铭鼎鼐，传家清德冠簪绅。仙风道骨应难老，曾向瑶宫侍帝宸。

十载幽居安绿野，一麾出守拥朱轓。华堂不听红儿唱，净几唯闻黄奶言。庭下芝兰方鼎盛，胸中梨枣已长存。梅花欲报和羹信，故遣清香到寿樽。

破晓霜晴快活天，少微光彩焕台躔。来从紫府飞仙窟，生作皇家间世贤。勋业定应铭鼎鼐，仪容端合珥貂蝉。外家旧事今重睹，又致升平五百年。

一麾卧治镇江边，芳草还应梦惠连。十载从班联玉笋，六城课最用蒲鞭。依刘曾识尚书履，借寇难私刺史天。共徯公归缘底事，嗷嗷四海望陶甄。

上苑春光一夜回，和羹消息报江梅。促装旧事追曹相，折桂新荣付老莱。千里颂声形鼓吹，万家和气入樽罍。明年此日趋黄阁，待看传宣押赐来。

协气盘空兆吉祥，挺生英杰辅明昌。依乘圣际风云久，游戏人间日月长。落落词华天黼黻，堂堂仪矩国辉光。烟桡破浪来何事，敬为宗盟一瓣香。

力致功名上要途，忠嘉屡奉玉音俞。持荷久侍甘泉橐，剖竹仍分刺史符。抚字雅闻闲燕寝，经纶先已定规模。久虚左辖宁无谓，天子畴庸正用儒。

着物薰然一气和，温温眉宇得春多。腰黄眼赤浑闲事，柳绿花红奈乐何。旧事几经铜狄话，佳词惯听雪儿歌。一杯何以为公寿，愿借长江万里波。

剪彩漫添怀抱恶，簪花空映鬓毛秋。流年旧事陈刍狗，佳节新春报土牛。里社浮沉贫可忍，身名坎𡒄老宜休。天高难问平生意，已矣冥心任去留。

年来慵堕畏多愁，怕见群才得意秋。题柱敢期乘驷马，隠鄽端欲舍蜗牛。既成春服聊歌咏，拟赋闲情且罢休。漫道无心关节物，杖藜时为好山留。

小雨冥冥暗市楼，无聊一日似三秋。穷愁顾我堆千斛，健笔期君回万牛。语怪未应书咄咄，身闲底用赋休休。晓来春到西窗外，唤梦一声黄栗留。

莫将好语趁时名，宝唾联篇得我惊。酬唱蜂腰徒自苦，弃捐鹤膝太无情。故人何止十年别，上座曾同千里行。散策寻幽江上路，何时归践白鸥盟。

荣枯宠辱尽强名，老去无堪只自惊。尤物端能乱人意，粗官安得有诗情。暂凭竹杖聊相谑，敢对金樽略放行。果向诗坛寻旧约，心如江水不须盟。

晼晚春归婺女城，轻阴浅绿绕长亭。禽声劝客年年恨，草色随人处处青。为米未容陶令去，𫗦糟敢笑屈原醒。诗成错莫浑无事，满院杨花昼掩扃。

花梢踈雨下巫阳，酒面新鹅拂嫩黄。老去光阴春苦短，闲中气味日偏长。方塘水满丙鳞跃，故垒泥空乙羽忙。剩作篇章酬节物，忍令相背去堂堂。

春到穷檐分外和，典衣日日饮无何。未陪蜡屐寻幽乐，已觉诗囊得句多。颇喜醉乡无畔岸，从教平地有风波。脱巾露顶君休问，倦客尘冠底用峨。

湖漾晴波万叠秋，山攒远翠两眉愁。一川暝色烟欹柳，千里寒光月满洲。直恐断堤横北固，定知绝景冠东州。尘缨欲濯沧浪水，愧见沙头双白鸥。

霜林病叶日凋残，更觉平芜眼界宽。天外碧云山共远，阶前明月水争寒。愔愔夜气侵肌骨，戢戢诗愁入肺肝。欲去自怜心未惬，为君满意更重看。

小雨凄风酿早寒，行厨萧索酒壶干。抄书时自嗫嚅语，把菊谁同仔细看。收拾梦魂归枕上，扫除愁思寄毫端。家山只在一帆外，望隔烟峦漫倚栏。

火云烧天天为高，畏日烁地地欲焦。舴艋浮江线溜涩，招提税鞅烦襟消。风声聒聒闹山阙，雨脚霏霏转树腰。猛省奔驰竟何事，此心宁不愧渔樵。

惊风急雪不胜寒，苇索桃符岁事残。里巷杯盘喧半夜，儿童灯火守更阑。年催老色归须鬓，诗引穷愁入肺肝。无复斑衣颂椒柏，只将泪血洒毫端。

昔年浩气许谁攀，诗礼趋庭侍燕闲。但喜新阳更旧律，岂知斑鬓改朱颜。时挑短烬倾蕉叶，独拥寒烬炷博山。不见诗翁送穷处，空留膏馥在人间。

畏途忧患饱相谙，火芋何当问懒残。每觉愁来诗思苦，更因老去壮心阑。年光背我捐鸡肋，世事甜人嗜马肝。拨尽寒炉残漏永，已知春驭到林端。

扰扰胶胶度岁年，只应今夕暂休闲。又闻玉烛更新籥，那得金丹驻旧颜。是处碧烟闻爆竹，谁家红玉拥颓山。挥毫不作惊人语，句法由来似梦间。

多情节物苦撩人，用事葩华巧鬭新。老去唯愁添甲子，年来不独畏庚申。身闲淡淡心机静，梦好齁齁鼻息匀。政使三彭肆簧舌，冰壶贮月本无尘。

阿香破旱用功深，更遣新凉入素襟。曝日已通贤令意，望霓聊慰野人心。水添浅濑征帆稳，云掩残阳古树阴。洗眼看君调燮手，一同先已荷商霖。

山色云容泼墨深，随车甘澍湿衣襟。神龙应祷方施力，虐魃为殃漫有心。洗出筼筜无滞暑，养成{禾罢}䅉有余阴。他年德政君须记，能遣骄阳化作霖。

甘澍随车未足贤，商霖小试涨晴川。溶溶旧绿低蝉柳，聒聒新流响露田。刈熟腰镰争满载，叩门乞粟不论钱。老农岂但歌襦袴，尽道今年胜去年。

此身阅世一浮沤，无地安巢拙胜鸠。击节闻君歌喜雨，裹粮知我迫填沟。凉宵自足庄生梦，丰岁仍宽子美忧。遥想高人禅寂处，娟娟窗竹不胜幽。

雨气侵人襟袖凉，诗愁恼起沈东阳。诘朝秧马催田畯，昨夜雷车动阿香。鸠妇岂知忧旱去，商羊聊亦为时忙。芙蓉秋水须佳句，妙意宜搜到渺茫。

环珮来从十二峰，飞廉清道驾丰隆。已占月魄离星次，欲采民谣咏雨蒙。健笔输君三峡峻，新凉许我一樽同。豚蹄斗酒无多诮，神报邦人亦已丰。

一雨庭芜便许凉，扫除旱魃化骄阳。微添远水罗襟润，已觉踈苗玉粒香。乐岁可期宽吏责，谫才无取为诗忙。萧萧枕簟偏宜睡，梦入华胥正渺茫。

秋来泞淖几曾干，旅邸盘旋寻丈间。拟仗神功击阳石，却疑天漏类阴山。已甘从事经年别，未放管城终日闲。欲课新诗强消遣，客情无赖语还悭。

莫讶经旬笑语干，谁令插手斗筲间。长篇险语怀东野，俗状尘容愧北山。车马无堪泥淖滑，蛟龙不放水云闲。翻思九夏无涓滴，天意何如向日悭。

西风曾未入梧楸，已有骚人怨凛秋。草赋未为伧父语，破愁宜召麹生谋。君方负笈金陵去，我欲乘桴沧海浮。后夜月明应好在，一樽能为辍行不。

山远谁怜眉黛愁，水明遥忆眼波秋。久抛大白犹闲事，却对短檠真拙谋。楚佩纫香尘未暗，巫云赋梦语多浮。扊扅政恐闺人怨，曾效当年拥髻不。

贫病相仍坐拙方，敢将斗酒博西凉。自怜里巷栖迟久，倍觉樽罍气味长。玉斚交飞君有约，红裙共醉我何尝。一樽聊慰相如渴，要听歌声过女墙。

尘土侵陵老瓦盆，胸中磊块与谁论。闲披黄卷欲欹枕，忽有白衣来扣门。和气醺人红绿眩，浓香破鼻典刑存。倒罍彻底清如水，不比春江带雨浑。

鹅黄快泻映金盆，白堕湘酃岂并论。酩酊不妨寻醉侣，鞠躬底事入公门。杯觞往往陪嘲谑，笔札时时荷记存。指日看君乘障去，好将韬略靖羌浑。

新诗敏捷雨翻盆，樽酒何时与细论。拟把铅刀侔巨阙，却惭布鼓过雷门。天心月胁形容遍，春蚓秋蛇体势存。但得唱酬为老伴，此生道眼未容浑。

刺头底事向胶盆，沉湎应从通率论。人世百年都是梦，醉乡四达总无门。颠狂自索形骸外，酣适宁知礼法存。日饮亡何真得计，袁丝由此脱全浑。

堕地何劳顾甑盆，事同电往不堪论。归休我愿白驹谷，登用君宜金马门。气习肯随流俗变，笑谈如见古人存。词源清彻如甘井，愈汲方知愈不浑。

陶冶无心瓮与盆，等闲妍窳意难论。年光未易留驹隙，世事唯堪隠鹿门。久客思家华发满，小儒忧国赤心存。江山还有新亭叹，痛惜伊川化陆浑。

谁为东君得意忙，尚留红药殿群芳。脸霞得酒生朝晕，衣翠笼纱弄晚妆。賸馥倚风来蝶翅，残膏和露到蜂房。惜花极力搜佳句，瘦损东阳笑沈郎。

翰林忆昔咏孤芳，自合移根向玉堂。贵客亲陪天女手，侍臣应带御炉香。花前未许退之醉，江上空嗟子美狂。一夜殷红飘落尽，不堪寂寞对霞觞。

蕉心擢秀占文庭，润沃偏宜雨露声。已向杏坛新表瑞，莫嫌花谱旧无名。决科此日先幽谶，记异他年见史评。况有能诗贤令尹，直将美事付群英。

载味君诗字字新，方知后实称先声。文章素号五经笥，姓字行添千佛名。赵璧有瑕虚指示，随珠无价妄讥评。官闲聊戏管城颖，小草银钩乱伯英。

孤根移植自秋山，长养潜私刺史天。青女染成金色浅，冯夷剖出蚌胎圆。惭非甘吉曾同传，耻与杨卢议并肩。况有词章传乐府，佳名从此入新编。

千芳百卉正凋零，喜见东篱粲玉英。粉面真能延月姊，檀心端不羡梅兄。骚经岂为黄花作，丹鼎应须素液成。勿讶开迟后佳节，白衣犹足向渊明。

得得寻梅已觉迟，凭栏空赋惜花诗。流传远信人千里，漏泄春工雪一枝。照水丰容妃子浴，傍山瘦影伯夷饥。最怜清绝牵情处，月落参横画角悲。

冻合千林暖未回，一枝先见腊前梅。寒溪淡月凭谁赏，冷蘂踈香不自媒。赖有此君为伴侣，略无凡卉作舆台。欹危百折江头路，应为多情得得来。

镂玉凝酥若未匀，南枝髣髴露天真。横陈月下无双影，占断人间第一春。屈子浪吟兰畹佩，韩公羞卜杏花邻。广平见谓心如铁，翻学高唐草赋人。

爱花长苦恼天君，政恐因花赋洛神。江上风霜方破腊，岭头冰雪已回春。故人远信来千里，浪蘂凡香隔一尘。天与孤高超世俗，肯将賸馥乞蜂臣。

倦飞聊复下江湖，此去衡阳万里余。阵合鱼丽司马法，字排草圣右军书。随阳度塞身良苦，避缴衔芦计已踈。一抹参差无乱序，似闻衙鼓列群胥。

君诗字字敌双南，直把骊珠取次探。李杜盟寒谁共主，曹刘机浅不须参。囊中句好缘多爱，天外心归计饱谙。读罢长编知隽永，自然齿颊带余甘。

欲观骚雅继周南，虎子应须虎穴探。策蹇冲寒将类贾，避堂舍盖愿同参。书能泣鬼世谁信，诗解穷人我自谙。但得低头拜东野，此心依约已先甘。

擿埴凭谁为指南，囊空羞涩不容探。年光有限堂堂去，世事无心细细参。故旧白头惊未识，比邻青眼喜相谙。此生自断何须问，荼苦从今等荠甘。

小槛新篁脱箨初，依然数轴壁间书。已无尘落清声外，空有香分素手余。古狱冤销神剑去，高堂梦破晓云踈。圜扉只掩青青草，门外应无长者车。

朝来食指非常动，果报兵厨已割烹。醇德且多从事酒，珍庖特异小人羹。虎头食肉方灰念，羊脚蹴蔬应震惊。归遗细君真得计，随缘灯火任卿卿。

胸中浑浑乏新奇，虚辱熊罴百万师。较艺昔尝穷五技，还书今复堕三痴。退飞颇愧一为甚，尽锐那知再愈衰。自计抛书无复用，缄题重寄仲舒帏。

诗魔大抵解穷人，到得人穷句益新。笔下自惭无好语，眼前底事最清贫。草玄天禄书窗冷，涤器临邛酒市春。自古才高多命薄，区区何必论钱神。

溯流迟涩须流轻，石岸崎岖沙岸平。高树影藏低树影，前滩声掩后滩声。飞禽飞去语禽语，归客归休行客行。望断谁怜魂欲断，诗成转觉梦难成。

一气无私万物春，小儿造化果能神。鸟啼花发遽如许，酒病诗狂那厌频。倒著敢期山简醉，典衣谁计少陵贫。上林五祚他年赋，姑作临邛涤器人。

书帷夜雪耿无眠，晨起犹禁晓日寒。旋见软红生野水，似看寸碧出遥山。诗成已觉风生座，饮散俄惊月满鞍。梦破小窗依约态，浑疑暮雨楚台还。

姓氏详闻月旦推，典刑尚可一斑窥。义高诺重人皆仰，券失金存自不欺。富贵浮云曾唾去，死生幻泡独先知。一经教子阴功远，印绶累累看异时。

识君童稚过成人，旋见从师学日新。一举文场收隽誉，十年仕路固清贫。豪添徐邈中贤兴，瘦减相如病渴身。好善如颜还短折，伤哉命也重悲辛。

异乡萍梗寄生涯，朝露俄惊叹落花。蒿里歌传风正惨，萱堂香冷月空斜。魂归故国三千里，地卜高原一万家。明日送车应击毂，不堪阁泪听边笳。

天香薰透辟寒金，拂拂鹅黄汉额深。多谢西风唤幽梦，径随秋蝶到踈林。

折得天葩满袖香，小窗寂寂伴凄凉。何如乞与文园客，瑶髻斜簪试晚妆。

翠葆低笼衣缕金，恼人风味在秋深。不缘月窟移仙种，安得尘寰有桂林。

天恐花神漏泄香，故教酝酿待新凉。丹铅不御丰容浅，一洗尘凡时世妆。

溪风袅袅素涛翻，兀坐书帷怯悄寒。老去见春如梦寐，此心底用倩人安。

身如不系一虚舟，入眼江山总旧游。视昔视今俱勿论，且凭从事到青州。

燕雀经营竞短檐，未容蝶梦到花前。吾生几阅春荣谢，自叹如蚕已再眠。

扰扰胶胶且罢休，会栽奴橘满汀洲。但教方寸无余事，不必林泉学枕流。

轻阴酝酿勒花天，节物撩人接禁烟。沂上未成曾点服，杖头聊挂阮生钱。

沉酣蠹简不知春，庭设雀罗谁扣门。拄颊看山无限意，阴晴变态异朝昏。

卉木争供众妙薰，春工试手为裁成。纷纷落蘂鶑边雨，寂寂游丝燕外晴。

幽花野蔓竟谁栽，傍水盈盈一笑开。几许远携吟笔去，未应空掉酒船回。

冶叶倡条过女墙，依然还作故园香。雄蜂雌蝶无聊赖，尽日颠狂有底忙。

小儿造化本无心，孰为芳时作主人。唯有丹青留得住，好令昌辈写花真。

山城灯火欲黄昏，湿雨踈梅暗小园。回首武林行乐地，太平风物似开元。

归休无赖曲眠肱，扫尽繁华只一灯。冷淡生涯吾旧物，前身疑是小乘僧。

顾我每为惊座客，如君真是谪仙人。相逢不作寻常语，一笑同酬惨淡春。

伯阳飞御上层天，继世云礽尽谪仙。炯炯方瞳真寿相，不劳颂祝自长年。

心览冲虚厌物波，樽前肯听雪儿歌。能捐伐性婵娟斧，不必樛枝号养和。

文章浩浩若江河，锦橐嘲吟得句多。政恐丝纶须大手，𥩟看三俊在銮坡。

英誉当年蔼上庠，谈经肯羡解颐匡。才高不第空嗟惜，一命聊为末路光。

平生学术在斯民，蕴积渊源百未伸。边障掾曹聊小试，一城惠爱已如春。

风鉴高明世少双，衮荣挞辱擅雌黄。须知柱下书言手，元是东床坦腹郎。

挂冠神武赋归欤，旋捧恩纶赐佩鱼。谁谓桑榆将暮景，骈来庆事萃门闾。

整促篮舆破晓晴，岚光滴翠夹衣轻。日窥青嶂坳中出，身在白云深处行。

玉版禅师来应供，锦绷稚子敢分珍。并包更藉桄榔屑，风味悬知定可人。

簿书丛里掣归身，万树毶毶浅绿匀。试向小园寻落蘂，殷勤拂拭觅余春。

归涂检点物华非，黛色随风上柳枝。扑扑晴香恋芳草，却疑春去未多时。

纤秾扫尽换清阴，便有南风欲荐琴。漫道仙葩归阆苑，小儿造化本无心。

芍药无香燕有雏，绵蛮犹苦劝提壶。直须强作留春计，烂醉黄公旧酒罏。

春晚落花飞藉草，月明惊鹊堕栖枝。人归望阔江天暮，梦断愁深夜漏迟。

衣沾暗泪香凝怨，锦织新诗远寄愁。围减带销红玉瘦，粉慵妆浅翠蛾羞。

建安七子文，骚雅生赘疣。除苛起膏肓，公为第一流。满朝竞飞翔，惟公独淹留。平生一严武，几成鞭虎头。定知诗穷人，到骨未肯休。执友自青云，蹭跳老沧洲。破除世万事，曲生聊可谋。危言竟何补，软语祇自羞。成此一段奇，政坐多牢愁。收拾万丈光，千古射斗牛。开卷想清标，凛如对霜秋。闭户味膏馥，妄言希骅骝。

直面溪山照眼明，息肩簿领暂身轻。蜗巢得失真余事，燕羽差池已半生。老境到门颜有甲，愁城坚壁酒无兵。何时蜕迹嚣尘外，莫问人间无用名。

斥鷃蒿蓬足，鲲鹏谩北溟。余生薰白业，内景练黄庭。大白蚁浮绿，短檠灯闪青。欲知陶令趣，应向醉中醒。

舟车出阛阓，𫏐觉脱樊笼。松荫凄迷日，荷香澹沱风。凌晨争迅急，向晚却和融。貌取君诗句，方知物象同。

蜂采群芳酿蜜房，酿成犹作百花香。化工却取蜂房蜡，剪出寒梢色正黄。

林下虽无倾国艳，枝头疑有返魂香。新妆未肯随时改，犹是当年汉额黄。

寒菊已枯分正色，春兰未秀借幽香。凭君折取簪霜鬓，解与眉间一样黄。

大隠何曾去市廛，人间真有遁神仙。身闲已觉尘难染，心远由来地自偏。何事游方期汗漫，不妨酌月问婵娟。胸中丘壑可窥处，墨戏纵横出渭川。

我发日已疏，尚喜鬓未斑。晴朝试一沐，但觉盘水宽。千梳发清快，凛凛肌骨寒。脱落等秋箨，光润如春峦。譬彼雨露滋，下泽枯蓬根。乌云犹半湿，霜叶不加繁。我生嗜疏懒，肯事形骸间。一月半不理，垢腻何由删。今辰新沐罢，快若沃狂澜。呼儿奉禨饮，为作椎结团。岁月寖相逼，欢娱心已阑。看镜想勋业，森然欲冲冠。

思穷烟浪阔，目断暮云层。旧赏去何有，新诗得未曾。披章如对景，搜句懒挑灯。酬唱惭非敌，君千我百能。

元祐升平超治古，诞布人文化寰宇。道山翰苑郡仙处，一代文章继周鲁。斯道盟寒谁是主，眉山二老文章虎。眉山鉴裁高难与，网罗九万抟风羽。晁张超然鸿鹄举，秦郎继作翘翘楚。余子纷纷谩旁午，韩门籍湜何须数。豫章诗律加严苦，洗空万古尘凡语。后来鲜俪前无伍，真是江西第一祖。锦绣陆离缠肺腑，宝唾珠玑终日吐。兔颖烟煤骤如雨，混然天成绝斤斧。骚经抑怨知何补，白雪阳春空媚妩。囊括鲍谢包徐庾，下视谪仙平揖甫。近时作者宗燕许，入社投名仰成矩。残膏賸馥争探取，派别枝分已难御。专党同门伐异户，陈言糟粕弃如土。宗门不绝仅如缕，究竟畴能踵前武。遗编璀璨琼瑶谱，八珍间列罗樽俎。诵之琅琅中宫吕，心清何止头风愈。古人纯全嗟莫睹，徒味篇章想簪组。铺张盛美夸才谞，自笑雷门持布鼓。

