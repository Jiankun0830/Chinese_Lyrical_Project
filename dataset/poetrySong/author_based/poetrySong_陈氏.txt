念别每惊魂，流年多病身。惟我延陵子，情真意更亲。分携无泪尽，望远更愁新。老眼将何暖，音书不厌频。

雪意乱江云，江梅渐放春。雁归人去后，愁与岁华新。荣路君方振，园居我岂贫。惟余忧我念，相忆莫沾巾。

蓼淡芦敧曲水通，几双容与对西风。扁舟阻向江乡去，却喜相逢一枕中。

曲屏谁画小潇湘，雁落秋风蓼半黄。云澹雨疏孤屿远，会令清梦到高唐。

