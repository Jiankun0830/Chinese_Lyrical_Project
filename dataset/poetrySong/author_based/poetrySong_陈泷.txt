整履上飞虹，风高退酒容。叶黄翻乱蝶，树老卧苍龙。古径秋霜滑，空山暮霭浓。沧浪棋石在，题笔暗尘封。

苍头背锦囊，别我渡淮乡。一去又无信，相思几断肠。柳桥初过雨，瓜步正斜阳。知己同行乐，应忘归路长。

环堵萧然一破庐，市尘不到足安居。知心惟有梅梢月，来照寒窗夜读书。

老尽梧桐凤不来，虚名犹占旧层台。朝阳照破兴亡梦，一径花阴自绿苔。

