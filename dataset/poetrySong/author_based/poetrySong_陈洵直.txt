仙人十二楼，缈缈垂重镮。志士悯幽阻，郁观何繇攀。栖真历几尘，洞户方孱颜。一锁度灵钥，九虎开天关。

圆象默交感，序气翔氛氲。飙欻偃华盖，贯络百宝熏。八景非真遥，款扣虚皇君。二锁度灵钥，松风卷藏云。

琅轩列朱房，风露峨高寒。森罗九宫道，隠约八卦坛。春酣酌金浆，彻视挥外丹。三锁度灵钥，悠悠控飞鸾。

太虚本非有，团块何迂疏。一旬更五日，风乎驶轩如。神驭两腋轻，绛霞理襟裾。四锁度灵钥，八表当凌虚。

神气化虚晃，太上尊玉宸。炼此沈下质，感彼元上春。灵液反流用，偃息昆阆津。五锁度灵钥，滞散潜通真。

崿嶂洞阴窅，嶕峣郁千寻。中有不测渊，蜿蜒伏萧森。作霈待时举，妙化通天心。六锁度灵钥，综御归龙吟。

嘉遁仰灵范，世道何缰鞿。长生昔对面，皇皇昧玄机。沆瀣不足吞，正一知所归。七锁度灵钥，进力行洞微。

荦确玉峰矗，真朋夐遨游。洗耳发清响，蹑𫏋玱鸾高。飞泉落松杪，节奏风萧骚。八锁度灵钥，铿铿引云璈。

矫首太霞真，飞忱紫微垣。委蜕速霞举，脱洒人命门。羽葆交芝云，琳琅飙神旛。九锁度灵钥，五气身朝元。

风动归云清，日落众山楚。重来兴弥深，托宿此何所。浪浪鸣玉泉，恍恍对床雨。梦断身高低，尘劳深夜语。

绝顶方知天柱云，早芽先破禁宫春。琳罂入贡无多种，附陇枪旗尽得珍。

洞君一榻为谁悬，云帐苔茵不外传。我醉欲眠非有地，也应重应寝虚缘。

峰顶侵云法象寒，远游虚唱肃天官。松吟泉漱人仙去，犹想箫声落旧坛。

老树根深络石顽，危檐飞栋插高寒。为谁洗尽苍龙骨，成岭成峰上上看。

洞天三釂碧琳腴，大涤峰高蹑太虚。落日寒山宫阙近，恨无人寄绝家书。

箓简深投几井函，金堂玉室指空岩。不须骑气求林屋，一柱县虚政隔凡。

碧涧淙流缭一源，闸机不露暗惊湍。李翱千载涛江兴，猛跨鳌头立足看。

众真霞珮上三天，谁见回飚□驾旋。洞府后门人不信，片云鹤鹤是归仙。

朱鸟何年作瑞来，岂缘梧竹划山开。醴泉只在嵌岩里，醉入幽栖更不回。

朵云朝起北山阴，暮入西岗散莫寻。谁谓植根元不动，自从归后出无心。

不发藏丹采石英，蘼芜昌歜预芬荣。五山瑶草无人见，为问灵苗种得成。

茅君职守屡经年，悬窦回中坐几仙。酒瓮若盈吾欲客，不须灵窍仰观天。

骨横虎口孰当雄，处士临坛风自从。猛伏丹成俱解化，至今灵草记沉踪。

一穴中通百尺湫，骨寒空蜕洞门秋。鳞潜变化疑相近，贝阙珠宫入海求。

山中绀箬元无脊，炉里金丹日月开。不是潜藏杜尘世，有人曾见碧蟾来。

金色辉祥发洞灵，是中日月久分精。煌煌烨烨常如在，却笑时人不眼明。

云广翛闲失故宫，泓泉虬木古今同。诗仙羽化无踪迹，后世何人识此风。

石梯之字上青峰，碧玉琅玕扫碧空。内隠一壶尘外室，夜吞明月晓吞风。

琅玕蘂笈藏幽谷，唯见白云三五幅。昔日天师其姓吴，岩前遗下云中屋。

紫霭丹霓磨壁金，岩桥跨麓横青阴。陆先生事今何在，石室云深无客寻。

水石何曾有古今，如丝如竹度高深。自疑扁榜通尘听，百代潺潺无赏音。

泯泯长流彻底清，石间松下倦心情。洞天咫尺枢衣便，抖擞精神为濯缨。

神力何年揭此门，破云穿月扣天阍。平生不得朝天路，猿鹤相招试与言。

老木槎牙罨涧深，翠蛟舞处一庭阴。响泉不住流佳句，想见坡仙笔外心。

聚散空中不可期，虚含五色岂多姿。归来便合沈踪迹，却是行人见出时。

