青山如伟人，可望不可制。屹然瞰碧流，龙翔虎豹视。春风何时来，草木舞深翠。禽鸟暖相依，飞鸣得真意。谁言静无作，坐致无边利。愿言斩茅茨，结室傍荟蔚。且要观此身，功业亦细事。

尘劳千种祇纷纷，之子归来始一春。掉舌不知何处去，又还携剑出南闽。

是身犹逆旅，真吾所寄耳。若人问真吾，本空何可拟。立我物必随，我应为物使。捐物更求我，是以物为已。文章镜面尘，富贵路傍屣。胡为认而有，展转迷不已。此迷自何得，定以有我起。达人齐万变，视彼犹视此。隤然天地间，形稿心如水。独有长存者，万劫不能死。夷齐与盗跖，趣操定谁美。是非傥难分，物我那相訿。君怀经济心，题榜故云尔。我乏异俗才，诗言亦其理。

共矜春色尽衔杯，文字红裙各有侪。何似西园闲处士，一杯花下畏人来。

休论身外千端事，且醉花前一榻风。举盏但能邀皓月，隔篱何必唤邻翁。

医王脱超如蜕蝉，幻身变灭成飞烟。百年薪尽火犹传，直驱神马穷青天。自从和扁不少延，冀北万疋今萧然。挟方储药人摩肩，闲花野卉纷争妍。昨梦宵蝶正蹁蹮，忽忽神遇高人前。旧交量见意终圆，相顾眼笑如忘年。因言疠疫兴哀怜，语我妙药醒沉绵。唯有岐婆世所贤，此物病极犹能痊。觉来揽衣视星躔，明月堕落遥山巅。挑灯草简便求旃，十粒入手收淮𧏖。平明攻疾才下咽，顿活始信真天全。先生爱习不忍捐，尚念故国多凡缘。祇应造物相留连，闵此众万劫火煎。故令丹成犹未仙，妙畀神力司阴权。世间愚术谋相先，不计性命徒论钱。谁能如公心不偏，此诗义直何当宣。付与末俗惩轻悁。

已见江南草木菲，笋舆愁下乱山围。但将双泪凭西注，寄语江神稳送归。

小风吹面雨廉纤，轻薄衣裳懒更添。一线离情裁不断，暮云将过粤山尖。

欲留无计去还悲，渐远闽山物象非。家在天南今北首，忍看归鸟背人飞。

一觉华胥日又曛，晚来愁绪乱纷纷。角声对起重城近，吹动灵山万叠云。

碧玉空江漾晓晖，水光浮簟影交飞。酒昏头重慵扶起，卧看蛟龙上客衣。

月照空山杜宇啼，唤归渔艇夜天低。那堪又是双溪水，独上危楼十二梯。

扁舟系岸五六日，草屦遶亭千百回。欲行无计住不可，梦想万事心如摧。燕雀飞鸣意自适，翩翩檐外相往来。乃知荆棘殊不恶，培风万里真劳哉。

区区千里为浮名，小隐终惭郑子真。双阙几时瞻北极，万山无处望南闽。尊前壮士今如梦，胯下真王迹已尘。共俯淮流追往事，玉蟾依旧水粼粼。

锁外分携处，离觞话远途。黄花看不足，寒雁去何孤。农圃非吾业，衣冠本世儒。应当慎行止，无使世氛污。

太平今日古无邻，触目郊原事事新。年少自应迷鼓吹，野人终是厌尘埃。忘怀处世思同俗，有事关心不为身。药石有能医久痼，此生宁复怨垂纶。

往来江海两年余，自怪乡音已变吴。樽酒每思难会面，客乡何意复趋隅。雨寒君未瞻天竺，水涸吾妨适镜湖。幸此徘徊缓分袂，笑谈犹得对冰壶。

去年赏西湖，薄暑扳跻难。同游幸胜士，酒沃衣巾斑。今岁来钱塘，腊雨扁舟寒。友朋适四集，局蹙樊笼间。此生分林泉，造物犹余悭。未为登岳祷，且作访戴还。无私本天理，敢怨阴云顽。向来旱蝗恶，征赋亦未寛。宁令风作雪，要看麦堆山。

雪融檐溜如秋霖，古寺掩关无足音。诗书废放道眼净，钟鼓杳隔禅房深。老僧劝坐媒以火，茶鼎静听苍蝇吟。胸中激梗造澄澈，一念不作千忧沉。浮生半日未易得，邂逅胜境聊安心。明日孤帆落何许，岁晚浊醪谁共斟。

江潮来去自有时，扁舟阁浅心如飞。岸容霜竹青照眼，春信雪梅香扑衣。天寒鄞江道路阻，岁晏钱清风俗非。故园回首二千里，落日看尽行云归。

小风吹树寒流止，始觉西江潮正起。须臾倒卷縠纹来，已没岸痕犹未已。江流自下河自高，逆上更堪行罔水。九牛回首竹索细，十丈沙泥拒舟底。舟师绝叫鼙鼓喧，观者骈肩汗如洗。未经破碎亦偶然，得造涟漪真幸尔。世间何事非人力，计久终须倚天理。他年我欲治河源，要使黄流贯清泚。

南雪一尺余，兹事岂常有。直恐春气融，不忍加以帚。我友隔十里，无人共觞酒。披衣坐短蓬，吟苦千呵手。疾风穿帘幕，阴雾低窗牖。思君欲乘兴，奈此衣见肘。吾生为已疏，未即学耕耦。要令天下肥，自以一身后。三登今告祥，此意亦云偶。端能歌丰年，击壤和田叟。

稽山霸业已芜没，贺老鉴湖今几时。当年乞得亦清绝，不道后日知谁尸。人生底物乃吾有，谬辱君赐宁非痴。游人依旧逐胜赏，歌舞自昔皆尘泥。荷枯苇折洲渚出，深处不变清琉璃。汪汪万顷挠不浊，坐令我忆牛医儿。

飘零今日海东偏，见子奔驰不自怜。洛社求师霜入屦，仰山寻隐草连天。白云南望家虽近，璧水东来计已然。赖有从前息心地，不令尘土化流年。

阶草无期日自生，独余贫病破元正。春风一种生生意，谁道年来也世情。

飘零古寺倚江边，高卧春风百病纒。造化小儿真戏我，不令歌酒趁新年。

多情春梦草生池，起欲寻芳力尚疲。未解维摩无一语，故应习气欲题诗。

尘埃子石蒙蛛网，残落霜毫暗藓纹。未把语言为戏剧，新年不作送穷文。

三釡承亲计已疏，万锺行道竟何如。安贫未赴阇黎饭，信命宁裁宰相书。

英雄仙去形骸薧，空有遗铭卧荒草。谁将后事付平原，石刻长随天不老。古来笔法多神逸，断碣尘埃谁复扫。顾无清议蔼人间，末技纵工何足道。往年好古搜奇迹，百过曾看争坐稿。直词无复假军容，僣逆知公能辩早。教儿祇欲传家法，挥金可笑欧阳媪。岂知名义重丘山，遗屦终令鲁人宝。此碑文墨两奇伟，千载漫郎犹有考。当时谈笑傲豺狼，首领不求明哲保。至今心画落银钩，逸若骅骝初脱皂。先生年来好收书，兼爱此翁忠有余。岂惟笔力求深造，定要声名不减渠。

人远牛羊暮，春深草树滋。野桥低映水，溪岸曲萦篱。风雨江湖思，乾坤杖屦疑。论心竟谁是，短棹欲何之。

九万须凭负翼风，男儿端不为贫穷。当时三顾应虚出，毕竟论功要有终。

男儿出处欲如神，莫谩将身过许人。今日万人看中鹄，挟弓持矢且逡巡。

宗之潇洒玉为颜，叔夜粗疏万事寛。天与海边尝瘴疠，意令他日惯艰难。功名自古谁能必，忠孝于今众所观。志士杀身当不顾，小人怀土但求安。

苍鹰黄犬五花騘，木落风高箭上弓。三穴若能搜狡兔，九天方可下冥鸿。

桑阴浓处已深春，小市喧呼迥不闻。谁与山头共游戏，静看禽鸟鬬纷纷。

八年重见各蹉跎，把酒论文奈别何。行止未应经扫地，是非安用辩倾河。阳春属和从来少，流水知音不必多。妙语惊人慵举似，归来如学病维摩。

高谈无补自风波，毕竟平生意若何。万里悮游梁苑囿，三年悔寄楚山河。轩裳气味情终可，林壑风流兴已多。赖有故人真远器，会看鹏翼九天摩。

岁月空惊去若波，樗材浑欲树无何。人情不似春生草，末学方矜水灌河。顾我嵚崎徒意广，如君飘逸患才多。周南纵复嗟留滞，未便悬头学揣摩。

相逢虽许借余波，此理而今更问何。便合形骸同槁木，不须文墨骋悬河。五千遗教元非实，三万藏书亦太多。此外别传应有路，顿根无物可渐摩。

功名亦误人，自古谁能了。老大欲退藏，少壮知几少。彤墀班已齐，宿鸟尚木杪。岂无山林心，路长天杳杳。

少时自树立，劲气干云霄。一枕梦初觉，万古心何寥。年来畏祸机，自悟空峣峣。小穷不必送，真隐谁能招。

交鬬存龙虎，经申学熊鸟。婴儿检奔放，姹女栖窈窕。神仙岂无术，自为志已湫。晨兴一炷香，吾意穷三藐。

朝气爽不昏，清净天无霞。善恶两相融，世虑遗尘沙。疏钟下残月，余响递幽遐。了失去来心，淤泥出荷茄。

衰榆弱柳未经霜，已见飘零片片黄。雨后晚风生户牖，莫将灯火汗清凉。

北里南邻锦绣陈，万端千叠日初晴。收藏犊鼻何须挂，不与人间鬬独清。

天上银蟾曲似钩，人间箫鼓万家浮。从来世事俱儿戏，不独秦娥乞巧楼。

信马随车力不胜，聊将觞豆乐交朋。青楼乞巧真儿女，我亦如今拙未能。

衡阳新雁几时归，惆怅佳人万事非。蓬首西风还拜月，夜凉赢得露沾衣。

经年不复到庭除，又见秋风柳欲疏。看罢巧楼归小阁，床头重捡近来书。

祝君樽酒醉罗裳，此夜应须石作肠。幸自书生恶滋味，那堪千里羡牛郎。

久客惊秋意，天涯思不穷。三年犹北国，万里对西风。时序悲歌里，乾坤醉眼中。黄花一樽酒，千古此心同。

木落秋容净，时平国势雄。望云心自远，采菊兴谁同。诗酒浮生过，功名一笑空。留连凭痛饮，冠帻任高风。

一别剑谿水，三换京尘秋。夜听空阶雨，岁月惊如流。岂不念故国，水清山亦幽。蝼蚁有微情，未忍追浮丘。平生老苍交，夫子贤其尤。穷经三十年，一字不见收。赖有管城公，落纸无全牛。他时恐不免，速达吾所羞。

卓鲁当时事，风流莫与班。最成三载后，名在两川间。桑梓深聆德，弦歌幸毖顽。牛刀淹试可，骥足暂投闲。偃室何当造，膺门早许扳。丹墀初受命，墨绶遽言还。何子方游学，终童未出关。梁园今万里，蜀道自千山。籍眼终多白，莱衣念戏斑。归期春服就，潼水会承颜。

纤纤月色淡黄昏，城郭千家雪炤人。携手望春同茗饮，小坊灯火自相亲。

草草瑶池小宴终，玉人招我广寒宫。归来怀袖天香满，月照梅梢雪未融。

事业无媒祗漫劳，平生于世一牛毛。三年万里看飞雪，不向人前愧缊袍。

飘泊天涯不系舟，又还穷腊动离愁。轩裳琐琐知何者，直自时平未肯休。

去住初难料，行藏只是嫌。天高山簇剑，江静月磨镰。久别平安否，新愁觉梦兼。双鱼何日寄，迢递岁将淹。

阴风度严切，密雪纷如雾。虚窗觉逾明，腊纸粘飞絮。文书不挂眼，对榻聊箕踞。春愁暗乘人，匆匆出非虑。门前亦有酒，官禁不可酤。永怀傲江湖，何当脱羁馵。

意广诗余怨，才狂酒见真。雪梅新溅泪，霜月冷伤神。短剑深藏匣，哀弦久委尘。良游惜迟暮，云物又惊春。

风门自开阖，门外黄尘暮。午衾温留人，春梦如飞絮。我行指洞庭，千里始顿屦。仆夫呼起起，寸心撮百虑。此生睡不足，正坐奔驰故。四年四往来，日月途中度。美人亦念我，赠以别知赋。英辞粲星斗，深语发妙悟。坐起再三读，一一明月句。何似谢所投，静黙有佳趣。

行人不忍别，遇酒辄醉倒。仆夫怪何迟，谬应行亦好。怜君如弟兄，每见开怀抱。天涯重分携，祖席都门道。城头倾落日，酒尽迹还扫。留连意虽勤，晤语终草草。君如汗血驹，千里未脱皂。我若随波鱼，圉圉依寒藻。去住各有谋，聚散初不保。惟余一寸心，耿耿迟君老。

经年不作诗，意到无好语。强欲理短绠，颓井暗尘土。夫子贤达流，奔逸不受圉。风流梦鳣后，清德逼而祖。文章守家法，骚雅到前古。屈宋或交绥，曹刘真臭乳。而我独何人，词格本寒苦。枯肠费搜搅，况复久不吐。胡为谬见假，亦使郊继愈。无乃缘葭莩，遂与哙等伍。此行过襄阳，倒指不旬数。庞公亦安之，孟子不可睹。声名向千载，石刻余羊杜。山川空形胜，耆旧一仰俯。终当吊遗迹，尊酒酹江浒。恐君成感慨，严韵傥见侮。作诗谢不能，亦以丐斤斧。

狂风撼平野，沙砾眯两目。笋舆我与君，道远疲征逐。惊雷一夜发，暴雨溢川谷。平明泥没趾，寸步不容续。我生赋穷蹇，触处背天福。风雨岂不好，行路非所欲。中途聊息肩，村驿便可宿。我劳固其分，端恐僵僮仆。燎炉燃湿薪，傍舍酒初熟。安能浣愁肠，但取充饥腹。中宵耿不眠，明月忽挂屋。揽衣起视夜，秣马亦膏毂。人情易喜愠，天道有翻覆。阴霁那可知，去去无欲速。

青烟漠漠柳依依，落日云中雁北飞。咄咄书空谁的会，迟迟行道子同归。桑阴盖地牛羊困，麦秀漫山鸟雀肥。向晚未知投宿处，败篱疏屋火烟微。

端的荆州得所依，羽翰终欲更南飞。闽山万里长牵梦，蜀鸟千言只唤归。当日朋侪俱草泽，而今儿女自轻肥。白云南望三年客，长是尊前诵式微。

杨花扑面春如梦，麦穗齐腰日似年。多病不缘诗得瘦，放怀全藉酒能仙。

出处陶潜宅，兴亡炀帝堤。窗扉容点缀，原野自高低。地迥栖难稳，风高去易迷。颠忙能几日，萍满水东西。

漫天方作雪，糁径忽铺毡。已是春如酒，那堪尔似绵。

翠袖青裙衬雪肤，雨余终日醉相扶。祗应不使朱铅污，独抱幽香与世疏。

直自江梅堕雪英，便迟幽艶到清明。杨花着地香初破，乞与愁人一解酲。

风沙久迷神，山水忽照眼。粼粼碧玉甃，叠叠青螺绾。人烟盛乐土，草树亦精产。云霞入杳冥，禽鸟度杯盏。放情千里迥，悟意一笑莞。胸襟得奇趣，酬唱出新撰。虫鱼怯嘲诮，文史困鸠僝。我诗实易成，淡薄非佳馔。君词颇简出，严绝类烧栈。自应即退缩，强尔取惊赧。微言固可录，狂论犹未刬。勿使俗人知，归途畏书简。

金明池道绿阴稠，万点颠忙正可愁。马上只贪看舞雪，不知飞满帽檐球。

云林恰恰莺能友，沙路行行蚁有臣。虽有溪山供醉眼，亦嫌尘土污芳春。

五百年间一梦中，登临回首兴何穷。当时事业轩天起，此日风流扫地空。堕泪山头春草长，沉碑江上晚烟蒙。故令倦客成惆怅，目断斜阳不忍东。

路过青山曲转腰，松门楸岭背尘嚣。烟云西望孤鸿没，舟楫东来一水朝。忠义有怀空郁郁，功名余事漫寥寥。无人就与山西将，缓带轻裘敌自消。

晚烟低扫树千重，一簇人家接远空。日暮荒陂行客尽，只寻牛迹去匆匆。

丈室经年疏玉麈，数行何日寄银钩。只应立我轩前柳，满眼飞绵绿正稠。

凌虚阁下烟波阔，升俊坊前草木香。归去溪南春正好，不应萧索对松篁。

绿树连云草湿烟，乱花飘锦柳飞绵。三春别我无多日，万点愁人又一年。池馆胜游空过眼，江山佳处欲投鞭。从君预觅清凉地，准备南州五月天。

梦中闻得子规啼，灯下惊呼马亦嘶。宿雾故迷山远近，肩舆才辨路高低。鸡鸣犬吠遥相应，野草幽花自不齐。待得晨光开霁色，不知行道几人迷。

淡薄不易亲，和平不可离。平生一樽酒，万事醒复醉。诗成稿不存，物至情无累。纷纷尘俗中，笑里有真意。

辞寡觉我喧，气定觉我烦。沉吟孤鹤立，戏谑阳春温。岂不苦鞭策，去马终恋轩。由来君子德，寡怨非其恩。

义重财自轻，气刚语还直。毁誉不挂怀，行坐颇自得。浮生困局蹙，世路亦艰棘。思君胆如斗，解我愁似织。

襟怀冬日温，容貌秋水净。惠然肯顾我，蒹葭玉相映。诗人固难肥，酒客亦多病。善保千金躯，爱子清而劲。

前年携手东水门，秋月夜看黄流奔。匆匆别话苦不尽，鸣鸡吠犬催朝暾。放船锁外望回骑，清泪滴滴如泉源。飘零可念浪萍散，得丧未把秋毫论。闽山万叠阻归计，越国半年空断魂。朅来璧水就朋友，闻子荆渚将鱼轩。尺书迢递忽寄我，消息久绝知生存。妻孥同活似慰意，伏腊不给谁可言。但期君马当北首，岂谓我辔今南辕。客乡邂逅不易得，想见妙语如春温。况闻迩来治经术，虫鱼琐细穷朝昏。倾嚢倒廪幸见□，不须羞涩时所尊。

高城缭绕环居门，草树蔽日鼪鼯奔。疏篁转影凉午枕，卧看鸟雀嬉晴暾。清香一缕𦶟沉水，浓茗十分烹壑源。乘风欲效玉川子，蓬莱无路心难论。虚堂愁坐漠无语，顷刻百虑空劳魂。缅怀皇祐贤御史，当日直气何轩轩。臧孙强谏宜有后，奇士果见诸孙存。流传佳语忽到我，展卷疾读皆微言。平生廖子口如铁，肯为此友西其辕。故应目击得深省，千载无愧孔与温。更将余力事酬唱，巧注未以黄金昏。古来求友贵胜己，二子年德皆吾尊。

南国余梅润，东墙更竹阴。门庭迂市井，草树似山林。客寄吾家是，斋居古意深。微风过枕簟，何有万黄金。

方丈孤城角，风来梦亦醒。分明更无事，俯仰忽忘形。小室尘谁扫，空亭柏自青。生涯任流转，天地一浮萍。

俗子醉红裙，膻荤败人意。花甆烹月团，此乐天不畀。诸公各英姿，淡薄得真味。聊为下季隐，不替江湖思。轻云落杯盏，飞雪洒肠胃。笑谈出冰玉，毫末视鼎贵。我作月旦评，全胜家置喙。传闻茶后诗，便得古人配。谁能三百饼，一洗玉川睡。御风归蓬莱，高论惊儿辈。

黄蘗无多法，维摩不二门。此间堪折柱，吾道亦难言。学者初何有，师乎贵不烦。十年成我志，今日是君恩。

一时先达揔飘零，亦有阳春世莫听。漫刺从来无处着，曳裾今日欲谁经。只应旧友头空白，难使新知眼便青。射猎南山休夜出，灞陵有尉宿君亭。

秋月隔疏帘，光体终隐微。卷帘试寓目，万里余清辉。人生异肝胆，同一造化机。君心乃余心，南北非相违。三年迟君来，一见悟前非。况乃度寒暑，葭玉容相依。与君忘年交，没齿其庶几。月色亦良好，君胡捐我归。

六管阳初复，前宵月尚圆。长庚俄梦李，崧岳故兴宣。肤使新恩数，忠臣夙眷偏。节龙开远目，衣绣耸华年。日月声名起，风雷号令传。自应威动岳，曾是力回天。相国关中粟，尚书地上钱。委藏淹府库，飞挽乱车船。南獠元归地，西方正拓边。定知新将饱，尤赖我公贤。赫赫兰台旧，飘飘凤沼仙。终焉还魏阙，聊亦驻荆川。曲学联珠履，非才污彩笺。千秋期鹤寿，万里附鹏骞。

朔风迎腊换尧蓂，一叶阶前尚吐英。天上麒麟来昨梦，河东鸑鷟自时名。锦衣故国今谁有，棣萼中朝日更荣。终上青冥环坐座，弧南长并一星明。

问舍求田不可迟，十年羁落意多违。须知泽雉樊中畜，不及蓬鸠地上飞。

拂天乔木映修廊，满目帘间白苎忙。曾是璧池疏散惯，卧听鸣鼓懒衣裳。

短柏森森团积雪，疏篁簌簌撼微风。从前不道容斋好，此景而今落梦中。

明知安分即忘归，故倚春风看落晖。叔度汪汪波万顷，未应如我苦怀归。

雨过窗明夏簟虚，纷纷鸟雀静庭除。维摩丈室无人问，一枕薰风听粥鱼。

门外涂泥一尺深，高车谁复更幽寻。不因雨后看亭柏，安得山僧数见临。

天寒官舍转骚骚，败壁饥虫永夜号。应对短檠呵冻手，只将长卷扫冰毫。官游久矣空环辙，生事萧然孰载醪。亦有从前经国意，拔贤人或望山涛。

銮辂盐车等是劳，便逢良乐肯鸣号。秪应末路歌牛角，不及寒窗秃兔毫。世事分明如昨梦，人情端的胜春醪。终当短艇从公去，俯仰江湖戏怒涛。

未可郊原纵晓鞍，人间犹似有轻寒。春光不似常年短，过了清明更好看。

匹马江村路，长鞭短袂裘。问民知所病，驱御去如流。雾卷千山晓，霜余万木秋。古来奔走吏，流落有奇谋。

江注天围尽，舟排浪阵轻。岸容疏柳色，秋气断鸿声。风日虽堪爱，云烟易妒晴。鲈鱼如有兴，好在未知名。

吏隐飘然在一涯，更堪行役退年华。多情却有空江月，长伴离人梦到家。

谁遣参军厄所长，夜听铃鼓度修廊。风流偶未逢狂客，歌颂空惊逼漫郎。莫恨骅骝縻皂枥，要令松柏饱冰霜。如闻委吏真劳扰，不许归田是孔方。

离肠如乱丝，欲解纷无绪。别话似泉源，衮衮日夜注。几年见君文，万里偶相聚。一日不易得，矧兹寒暑度。孤云向北飞，三凤各南骛。人生类泛梗，后约亦何据。伤心璧池东，尘土暗归路。凭高极远目，不见篮舆去。君如千里驹，奔放尤难御。强使就检绳，不入驽骀步。何当宴瑶池，定欲求飞兔。盐车未可嘶，俛首且羁馵。余生易语言，开口初莫虑。一从摩诘游，便省黙黙处。何时遂携孥，入隐高山雾。招君贤昆季，静坐契深悟。浊醪聊共倾，清境烦君赋。况有林下人，解道因风絮。

明月向人圆，爱之不忍睡。坐久风露寒，忽忽心如醉。念君一适我，所遇无欢意。况乃久别离，相思到梦寐。我生百不堪，缪学屠龙技。于今半世人，升斗亦未遂。赖有室中友，素怀隐居志。肯与梁伯鸾，扁舟共东逝。

春风不世情，暖入闲门草。君诗其似之，披拂逮枯槁。平生金石友，岁晚迹如扫。一见杨夫子，胸腹便倾倒。间关六年别，一字寄不早。忽蒙锦绣赠，光彩照龙藻。嗟我独何人，揖我谓我好。无乃嗜好偏，收拾到羊枣。从来诗人穷，君亦行此道。我欲从君游，山林不知老。

茅檐手可攀，修竹出檐上。寒蟾漏疏明，碎影罗屏障。情知月色好，达览在虚旷。东家富池台，端坐不能访。山林足寓目，细大初无相。但使人心安，景物自清畅。霜风中夜作，曲沼金翻浪。禽鸟断飞鸣，杉松起酬唱。燎炉宿残火，尚可温新酿。数杯遣沉冥，万虑一时放。谁能外形骸，于世无所仰。晤语一亭间，颓然齐得丧。

江拆乱山围，西来素练飞。岚光环石窆，潭影漾松扉。欲尽风前树，难忘草上晖。但期流泽远，长与水东归。

六经学不传，谁能寻坠绪。君家有师承，不数虫鱼注。公子韦氏门，粲若五星聚。胸中容万顷，一一黄叔度。人情悦纷华，世路争驰骛。取乐须臾间，转首已失据。余生末俗中，蚤幸识夷路。折桂从乃翁，频年麾不去。冉有岂辞仆，樊迟亦能御。雍容荆渚间，夫子步亦步。初从言下入，筌蹄索鱼兔。终遂义中行，良乐驱骐馽。有时坐终夕，收视息浮虑。了了不可言，明明有佳处。别来能几时，心月翳云雾。诸郎幸不远，寄语多予悟。坐为尘事撄，空咏别知赋。遥想玉华游，春梦如飞絮。

舍南舍北梅，墙里墙外竹。逌然寄其间，不见一物俗。东风将小雨，夜涨春池绿。俯槛数龟鱼，仰檐送鸿鹄。交情石投水，坐客冰炤玉。从容得此生，已矣万事足。谁言南轩小，正可陋华屋。但恐世故撄，不容长处独。

青山拱檐楹，渌水鉴毛髪。花香晚更清，鸟语静不聒。客至不能饮，举觞聊自罚。坐啸激清风，起舞弄明月。是身如浮沤，起灭在溟渤。百年一弹指，何者为不没。文章会消磨，名誉易衰歇。渊明吾之师，兹理久已达。

檐前摇风拂面低，麦芽穿雪绿齐齐。凭君便作游春计，莫待花繁去路迷。

小雪纤纤盖地皮，一翻风过忽成泥。东君似劝人行乐，不使尘埃趁马蹄。

半生流转任飞篷，万里归来兴又东。寂寞倦投扬子宅，低徊却寄鲁侯宫。阻寻鸡黍他年约，长忆园林一醉同。何日过君花下饮，烂看浓艶舞春风。

远客真秦赘，清时谢楚狂。斑衣辞故国，青佩久殊方。世俗蛮争触，余生谷似臧。正须逃姓字，毋使异庚桑。

客舍连朝雨，春愁醉梦如。白云千里目，黄犬万金书。所幸交情薄，从来世事疏。只应狼疐尾，空自咏归欤。

门外莺惊短梦，窗间雨送清寒。亦有惜春情绪，分明不奈花残。

点点榆钱委砌，冥冥柳絮穿帘。日暖野禽争食，纷纶忽堕危檐。

剑水庭闱底处，苕溪水月弥深。绿草年年离恨，白云日日归心。

世路红尘可厌，人情白首如新。便可闭门端坐，不须开眼看人。

部伍亭前归路，凤凰山下萧斋。我自无聊不住，君如有兴重来。

纷纷轻薄欲谁从，爱子从来臭味同。千里远来应念我，速须鞭马要从容。

此生于世已心灰，自笑都城十往来。为有饥寒余虑在，故应随俗强低回。

谁能一饮□千锺，分付闲愁入酒中。共向重楼看晓景，一天飞絮舞春风。

参天古柳鸣蝉急，卷地黄流转岸多。好去扁舟稳扶柂，秋风吹水易扬波。

天高秋月凉，风定秋水清。扁舟淮海间，爱此一叶轻。微生久羁旅，艰险已饱更。经今几往来，始见波浪平。篙师且停櫂，莫遣鱼龙惊。吾行欲安之，要待东方明。

落帆新城曲，维舟古河右。幽寻得危亭，星斗穿户牖。西风扫残叶，庭宇不待帚。娟娟云间月，亦复照杯酒。明朝又东南，污流映衰柳。莫以此时心，炽然分净垢。

化龙潭上濯沧浪，梦笔峰前憩小棠。十载不辞淹簿领，一同聊欲课耕桑。经纶未展风霜力，文采空余锦绣肠。莫叹穷荒縻骥足，万人饥冻要扶伤。

半生流落倦尘埃，闻说英名首重回。画虎自惭非妙手，割鸡空复叹高才。北堂恋恋思归梦，南浦匆匆惜别杯。此去山林真已矣，看公云翮振风雷。

南浦江波绿，阳关柳色青。夕阳千古恨，分付短长亭。

半生走长途，所冀亦已微。田园已芜没，及此徒手归。妻孥携幼稚，相望天一涯。所嗟垂老亲，甘旨不得时。季妺复未嫁，长姊贫且嫠。皇皇三十口，未欲听所之。平生道义交，岁晚无晨炊。岂不念我贫，闭户长苦饥。高门多自足，我复拙言辞。已矣可奈何，颜公犹食糜。

从容绍圣末，直节更谁攀。不见豺当路，悬知虎在山。石渠聊试可，江国竟投闲。尚冀调金鼎，那知去不还。

永泰君臣分，钦慈母子恩。渊衷虽有在，孤迹自难论。身去朝廷远，名垂简策尊。秪应延阁命，犹未厌舆言。

季父恩稽报，平生不自安。诸郎方未命，犹子遽先官。义气今何在，高风众所难。惜哉耆老逝，闾里欲何观。

越岸方投绂，将回出岫云。楹间俄梦奠，地下去修文。落日川原静，悲风草树薰。但令千载后，掩涕想余芬。

文章初不计工拙，言语何常识重轻。不向故人齐物我，一生怀抱为谁倾。

半生踪迹辱泥沙，胸胆初无献子家。臧谷亡羊俱可念，不须蛮触故纷拏。

十年相见不予疏，亦记平生戏笑无。纵有伯禽堪寓意，可能终不记狂奴。

谷风凄怨不堪歌，奈此人情世态何。流俗但随忧乐转，故人应合起颓波。

长者一床室，先生五柳门。度人聊示病，观物欲忘言。小圃池台足，薰风草树繁。杖藜随处处，归鸟报黄昏。

双桧轩之北，高梧户以南。午阴临短梦，晓吹落清谈。鬬老三无喜，嵇生七不堪。天涯复相值，此意得重参。

屠龙事业初何有，画饼声名不愿求。春色未阑犹足赏，乱花深处要追游。

林杪飞空出栱枅，登临高处乱烟迷。云鹏撃水南溟近，霜剑凌空北斗低。千里江山围万井，一潭风月纳双溪。同谁此地呈胸腹，下视嚣尘万不齐。

风物吾乡似，山川地势分。稻畦翻碧浪，麦垅布黄云。客舍常争席，山僧独献芹。茅柴余沥在，聊饷仆夫勤。

晓日山原静，薰风杖屦轻。开谈时造极，得意自难名。奔走非前计，淹留见俗情。赖渠金石友，端的慰平生。

长风卷地驱炎暑，暴雨翻空送晚凉。只此蚊蝇俱扫迹，不须迢递待秋霜。

千重翠𪩘分三岸，十里寒潭合两溪。更得横流吞险濑，岂嫌春水浊如泥。

要看春水拍天流，更为溪山一日留。谁遣白云迷眼界，坐令归思入扁舟。

淮南草木亦知威，故国重看衣绣归。不用埋轮留魏阙，故应持斧静圜扉。天瞻柳舍双丸会，地应蓂阶五叶飞。此日长庚来吉梦，弧南终并一星晖。

明明孔圣能毋四，的的曾参所贵三。一部鲁论开圣域，古人无死要重参。

天道文章岂两岐，雷声渊黙本同时。如何子贡能言者，说与无言更有疑。

陋巷从容一事无，不因邻鬬出吾庐。箪瓢岂是忘忧物，自是从容乐有余。

直从尧舜以中传，又到东丘续断弦。看取子思亲的处，始知论语自无偏。

雷霆卷地滩声急，旌斾摇空树影寒。千古西山留爽气，雨余容我倚栏看。

平生交友各飘蓬，只有丸丸雪后松。万里归来还往绝，独君时许略从容。

昂昂劲气初无作，荡荡奇胸久息机。容我醉时开谠论，一轩明月夜忘归。

有子才如汗血驹，新门高大可容车。故应袖手藏深渺，怜我冰霜涉畏途。

比余于玉有奇文，一落泥涂十二春。惭愧深知同鲍叔，尚言荆璞定逢人。

心息久相依，息调心自住。忽焉不自知，根尘失所寓。向来尚有锥，今我已忘兔。似入无功乡，不由嵇阮路。

暴气燎原火，浅量盈浍水。不见杨关西，此生真已矣。谁言佩豭由，不作缊袍耻。至道傥有闻，客尘如脱屣。

世儒读论语，未脱小儿气。岂悟无弦琴，中藏千古意。颜渊黙然处，曾子亦心醉。处处傥逢渠，字字皆有味。

人心有黙契，晤语不在多。一笑离凡情，万象皆含和。孰是忘言人，听此无声歌。有怀阅古堂，梦中时一过。

浮云作秋阴，细雨如朝雾。放形山水间，意适无艰步。忽遇古招提，空翠森回互。倚杖听泉鸣，悠然不能去。

小舟适久雨，疏篷常自蔽。形留一席间，心与天地际。逝者不可作，遗编等蝉蜕。一念无古今，千载若符契。

胸中有佳处，妙意不期会。弄笔作五言，心手无内外。千古陶渊明，秀句含天籁。偶然游其藩，遂尔厌雕绘。

渊明已黄壤，诗语余奇趣。我行田野间，举目辄相遇。谁云古人远，正是无来去。展卷味其言，即今果何处。

老珃言道德，颇复求自已。但于阁辟机，未免容或使。列庄犹反约，申韩遂殊轨。所差适毫厘，奚翅缪千里。

扬雄窥圣域，何啻越距楚。断然著成书，凖易与论语。古来文字学，似此奚足数。谁谓千秋人，斯言果轻许。

王通礼法士，谈道则未然。虽闻一字中，尚倚诸子偏。区区尊孔子，未悟失其传。自圣犹不疑，续经何足愆。

堂堂陆忠州，谈辩如倾河。从容仁义途，步武寻丘轲。一斥不复返，方书事研磨。至今谏草存，沧溟遗一波。

我行何所挟，万里一毛颖。服劳髪欲秃，木语意先领。畸人如告我，心清事自省。从今中书君，亦复免驰骋。

佳人经岁隔参辰，柳绿桃红奈远情。遥想玉楼春睡起，一江风日弄清明。

与君都城别，星霜屡变易。每怀望津游，怅然如有失。此生羁旅中，岁序惊心魄。还家几何时，自愧不煖席。建溪古渡头，短棹凌虚碧。掀篷忽见君，恍若梦中得。相携定舍馆，石径走迂直。危亭至如归，坐午及昏黒。黄花笑东篱，未许蓬蒿没。咫尺白云楼，坐阻造毫逸。人生正似兹，有志谁能必。当时连鳌手，至今犹挟策。高才真楚璞，末技同齐瑟。无心效骞腾，自分投闲僻。望津傥同登，意气那复昔。

少年翰墨场，自姹穿杨箭。谁论第一功，不数曹参战。圣门窥管豹，一斑时许见。弃捐忧患中，更欲资陶錬。两邓富文采，端可同席砚。投璧或未知，贾石谁敢衒。小栟诗益奇，出语人所羡。过门遗新篇，无乃思与狷。我怀古作者，临文频抚卷。孰能扫千人，期君当八面。

竹风挟雨撼篷窗，静听秋声转騒窣。朝来饥卧媚微凉，叩门不作渊明乞。小栟见饷有新诗，七言端为吾家出。共谁渠有古人风，孰识中藏谪仙骨。书如周鼓未差讹，语效商盘仍诘屈。谁与和者叔不痴，落笔成章一嗟咄。无用如今君岂樗，自寇从来我非漆。板茅它日傥相寻，好在山深林更密。

扁舟劣容身，风浪困掀簸。曲肱游华胥，梦断千山过。纵横波间石，满目牛羊卧。秋毫傥不支，巨舰忽已破。篙师号神逸，却立变衰懦。我岂未之思，悬知无可奈。此生足惊忧，似为天所瘅。那能一生死，且复耐摧挫。日暮同济人，举酒纷相贺。一笑尽余觞，歌罢无予和。

小栟妙语言，下笔初无难。曹郎更精深，一字不苟安。我师陶靖节，亦未游其藩。但觉万仞渊，中有蛟龙蟠。人言失故步，乃在学邯郸。平淡恐未臻，先作郊岛寒。古来文墨士，十九姓字漫。尚赖相可否，盐梅助咸酸。

多言亦焉用，守黙良独难。维摩得此门，众生病自安。当时许子将，不造寔与蕃。终以月旦评，有愧申屠蟠。忠良覆汉鼎，鲁酒围邯郸。独爱千顷陂，沧波炤人寒。君岂叔度欤，胸襟江海漫。自然已愤厥，不须珍柚酸。

价微良易酬，器博无近用。骐骥非良乐，万里谁能控。萧王汉中兴，四海倚为重。谁为渊驱鱼，一呼百万众。妙算环无端，奇功射必中。忘机谅未能，岂数汉阴瓮。故人钩尚直，倦作仪韶凤。应无万牛力，负此丘山栋。羊裘又独往，苦语余嘲弄。至今卖菜言，空记当时梦。

凝师八字源则丰，乐天说偈流无穷。山谷眼明如日中，落笔惊电驰蛟龙。谁其得之建溪翁，取人所弃岂俗同。搜奇抉怪晋余风，嫉邪愤世髪上冲。自我观之案两重，巧偷豪夺愿不逢。好语传播人所攻，斯言有味当见容。

胥靡来时楫，鸱夷去后舟。济川曾入梦，浮海竟难留。忠信虽堪倚，行藏要自谋。应同仙似泰，不数勇如由。水阔风涛夕，鲈肥浦屿秋。落帆如得计，整棹欲何求。明月时堪载，新醪便可浮。江山无尽意，长舣剑溪头。

龟山绝壑蟠豫章，秀干往往参天长。十年收拾多散亡，只有太白追蟾光。知君所得不可详，宴坐镡溪名益彰。独尝为我露其铓，尽扫杨墨挥韩庄。迩来黄面稍侵疆，剑藏于室矢在房。分将肌肉剜为疮，犹说道心乃平常。我欲从之挹余芳，竟坐此传乖所望。新诗谩说陋汉唐，直以未画穷羲皇。岂知籓篱不自防，欲举万目谁为纲。况彼桀骜非勤王，安用援手登之堂。爱君骏足如飞黄，一空冀北无留良。四蹄雷雹方腾骧，肯如驽马徒争强。

窗外度声风宛转，庭前舒影月分明。参横斗转情无尽，骨冷魂清梦不成。

霜雪岂能摧劲节，埃尘无复入虚怀。故应淡薄无人管，不是子猷谁复来。

一声横笛起芦花，惊断天边雁字斜。白首饱谙鲈鳜美，未能连夜网游𫚥。

月下长吟露湿衣，谪仙尝忆谢玄晖。澄江一句无今古，何似晴空独鸟飞。

扁舟直与石相摩，得到平流幸已多。夜泊寒潭风不定，更忧雷雨作惊波。

有乐宁尔忧，无忧乃至乐。观身见物理，鱼乐岂子各。万生扰为病，安静即艮药。何以适其情，已定要无虐。江湖与此池，等是泉未涸。周旋苟得所，是处觉寛绰。君看濒海民，兹物困剽掠。纵横堕钩网，琐细入杯杓。谁云沧海广，游泳渺无托。乃知尺泽间，所乐逾纵壑。我家一亩宫，隙地不容凿。未能禁数罟，念此每怀怍。陈公吏之师，养善息群恶。爱民以及鱼，退念此盘礴。鱼亦喜公来，出没供笑谑。当年濠上游，天籁纷酬酢。昭琴既不鼓，应问两俱错。贤哉郑国侨，一物心无著。但信悠然语，未悟已投镬。悬知此鱼烹，不羡波间跃。谁当较异同，我亦无今昨。

旌旗蔽野阶除寂，环佩鸣空枕簟凉。梦断钧天知是想，一沟泉落乐声长。

纷纷涴耳俱宜洗，坐遣高人厌丘里。迅流早自促行舟，更有西风满江苇。当年笔阵扫千军，今日流辈推能文。英辞谹辩洒醉墨，倏忽百变春空云。人间万事秋毫细，轩冕傥来谁着意。身随去棹落波间，兴逐冥鸿渺天际。三山便到蓬莱宫，卸帆海屿窥鱼龙。夜凉横笛弄明月，万顷琉璃秋色中。

妙龄才思涌如泉，末技文章不自贤。余子岂知多问寡，老生端许一当千。淹留莫止为山篑，收拾终同至海川。云路笔间天尺五，会令鸡犬亦能仙。

徐行直视日如愚，律己齐家尽可书。九十一年由砥道，肯令荆棘敝衣裾。

不将尧舜等瞿昙，简语宁同卖菜添。惆怅老成无复见，一时流俗正清谈。

苦语熏心不易忘，它时闻教我为详。须知令尹多仁术，寔自严君有义方。

霜髯碧眼照华灯，夹道游人避履声。曾是元宵随步月，西风何忍见铭旌。

楼阁溪山两鬬雄，中横千丈未雩龙。当时令尹儿啼处，依旧东流遶七峰。

野梅飘尽喜春归，又见溪桃片片飞。醉卧暖风呼不醒，乱红无数点人衣。

星河不动水东流，夜影摇空逼钓舟。梦破沧浪歌在耳，欲寻溪友向烟洲。

意行不知远，倚杖嚣尘外。南州风物繁，此地溪山会。俯窥城市喧，蚁垤几成坏。只尔可忘情，未用旋吾斾。

壁间得微词，语尽意有余。摸传岂真知，无乃势所驱。从来碧纱笼，不护寒士书。焉知题柱生，终无驷马车。粉板会当洗，援毫聊自娯。从人分轻重，削迹今何如。

暴客年来不过门，羡君三秀各生春。悬弧适在龙溪侧，履迹知从剑水滨。鲁国考祥欣得鲤，杜陵占梦信为麟。问名更取诗翁语，盛事流传西鬬新。

胸中造物可与友，笔下骚人真是奴。共传排佛似迁愈，独喜赋梅追隐逋。盘空未念鸱腐鼠，在野宁无驹束刍。时时造席闻妙语，谬辱知己非夷吾。

时来将相宁有种，卫青故是民家奴。悬鹑未用叹岁恶，阔网近喜除官逋。本无得丧任失马，但有言说皆陈刍。从公一饮百壶尽，醉倒不知谁谓吾。

山脚回环插远浔，碧琉璃上玉为岑。共怜采鹢风前试，正值沧波雨后深。应为莼鲈轻去国，遂令胡越尽同心。济川此去为舟楫，也念江湖有陆沉。

暑雨初收水拍浔，溪光南北影千岑。移舟为爱玻璃阔，放盏那知琥珀深。缓带小风来水面，倚栏凉月转天心。酒酣更驻凌波袜，直待银河夜色沉。

秋阳如猎火，四顾不可避。肩舆得微阴，休此仆夫瘁。我生道途间，岁月七之四。山林固清远，及物乃初意。黄云堆垅亩，早稻一尺穗。所欣居者乐，未敢叹劳勚。诏书寛逋负，豪吏不少置。民穷戒勿扰，天下适无事。

醉乡佳处许谁临，幸有匏尊可共斟。要试从前寛窄量，但知空盏莫辞深。

和平简易是吾师，自有家风更问谁。不是妙年狂气歇，可能从我独无疑。

贪瞋痴尽即如如，究竟心源一法无。应悟濓溪真古佛，始知伊洛是醇儒。

石芝附石元无根，有名不载农黄文。绛囊远致自东海，谪仙为向诗中论。谈余得味仍遭苦，未辨终甘莫轻吐。此言要自显真心，不比繁辞较锺乳。太丘晚交谁独深，梁溪心如百炼金。只应异代友元礼，许国有盟今更寻。双鱼万里将芹子，妙意难名聊寄耳。余甘橄榄正须渠，它日忠信今悟矣。

春入庭柯寸寸蓝，风檐孤坐怯轻衫。青天白日从来好，柏树桃花子细参。

扁舟西下趁残阳，目断云边归雁行。短棹莫辞风浪恶，人间平地有羊肠。

茅柴也解发清狂，仰看云天尽十觞。白首岁寒犹道路，自怜无意避风霜。

溪山自昔东阳胜，宾客偏于北海多。四坐英标真倚玉，一时雄辨剧悬河。淹留惭应三刀梦，岂弟仍传五袴歌。更避正堂延盖老，待将清净继萧何。

西山淼淼送斜阳，往事回头一梦长。万里喜霑新雨露，百年重拓旧金汤。杵声撼野雷初动，锸柄挥风蚁自行。尊俎折冲今可恃，补牢端为念亡羊。

结交自惜羞余耳，直要人情淡如水。晏婴鲍叔久已亡，嗟我欲从谁氏子。大栟笔阵扫千人，诗成不顾俗士瞋。长歌欲夺谪仙气，短韵更逼宣城真。尔来念我知交绝，托以不能资老拙。自笑今年锥也无，何须更觅针头铁。

愁霖十日槎生耳，寒气薄人如著水。坐对毗耶数卷书，未厌铜炉烧柏子。区区我亦可怜人，只有无求人不瞋。虽无名字振京国，不屈未应惭子真。冻琴壁间弦自绝，袖手深藏鸠更拙。本无流水遣谁知，此去从人讥嚼铁。

石马祠门余只耳，梦魂先过瞿塘水。人间得丧岂偶然，可笑纷纷夸夺子。文章自古多穷人，妙夺造化天应瞋。谩言勤苦得富贵，见弹求鸮何日真。张罗门巷行人绝，岁晏谁怜生事拙。穷通有数勿复言，已办此心坚似铁。

先友遗书犹在耳，念之清泪如铅水。可怜万事已忘情，独尝托我芝兰子。阿戎文采映前人，脱略不顾妻孥瞋。却能饮我瞑眩药，知我老大言尤真。利欲昏人须猛绝，妙年母谓吾谋拙。古来解使玉如泥，剑铓除是锟铻铁。

曾听尊前世彩歌，喜闻烟袖舞婆娑。名驹汗血得夷路，老柏凌霜只旧柯。桃李盛时随地有，芝兰生处近人多。春风二月年年事，莫问灵椿岁几何。

柱颐修剑上凌烟，自古功名亦偶然。钟鼎山林俱不恶，一瓢吾欲尽余年。

河图布画非人力，鸟迹成文岂偶然。自昔秘藏神所护，至今陈露墨犹鲜。胸襟有道推先觉，斤斧无情肯自全。但欲剖心彰景命，爨桐何意拟薰弦。

春来无物不争妍，爨木呈祥孰使然。应为奇文开奥穾，不随凡卉竞蕃鲜。洼隆密向暌中合，点画仍从毁处全。御史说符直可验，从来谋国直如弦。

东井遥观盾日升，南风犹入舜弦鸣。鹏程九万岂终息，椿岁八千方再荣。平世功名期凤鸟，一时文采应长庚。浮瓜沉李年年事，稽首弧南一点明。

北固楼前万顷秋，月明风定大江流。从来此地多英杰，果有奇才副简求。秀气一天开夜色，威名千里驾潮头。山川长在人难老，应抱文章入相周。

淮南持斧功成后，瓯粤乘轺喜𫏐临。使者英标衣蹙绣，近臣新渥帯横金。三山气入中秋好，八郡香焚晓雾深。已为黎元开寿域，可无椿岁慰人心。

象纬祥光动，门弧瑞气纒。秋来孤鹤徤，霜近古松坚。邻境豺狼尽，新恩雨露偏。轺车犹问俗，宝带独优贤。投笔男儿志，封侯烈士年。老成端可恃，终冀勒燕然。

至公无辙迹，万变归诸正。谁云学则然，要在成以性。我公锺间气，异禀刚且劲。一毫不容私，心境自澄映。超然是非表，烛物眼常净。还将溟渤量，一了百川竞。由来仁者寿，兹理天所命。欲知椿龄永，视此寛平政。桂花弄小春，晚香适再盛。年年几望月，影泛杯中圣。尚书心如水，远裔有馀庆。何以继清风，家声南北郑。

象纬祥光动，门弧瑞气盈。小阳春在序，几望月偏明。他日三千牍，清时九万程。名因使粤重，功自满吴成。伟量溟波阔，奇词锦段呈。褒扬看唾玉，轻重倚提衡。松柏真难老，芝兰足后生。笋班行趣召，金带已先横。内史言何美，尚书心自清。祇应南北相，重振旧家声。

气转初寒候，祥开既望辰。应时来鸑鷟，占梦获麒麟。盛德圭无玷，高才竹有筠。胸襟藏巨壑，人物妙洪钧。使者光华远，朝廷宠数新。鹏程九万里，椿干八千春。鼎鼐虚前席，风云即要津。黒头纡衮绣，天意在斯民。

畏途千里可宵行，正是邻邦道路平。谕蜀昔传司马檄，备吴今罢亚夫营。阴云扫地千林出，晓月凌空万骑迎。缓带驿亭留险语，春雷端使蛰虫惊。

渊明束带向督邮，已觉归思不可留。纷纷朱墨何时休，岂得置锥无一丘。平生涉世如虚舟，明月从人惊暗投。胸次已无泾渭流，不应在我缘春秋。

中朝人物竞推先，富贵前途看永年。九万里程飞正远，八千春干久弥坚。

南国初持使节回，斑衣仍把锦新裁。大椿更向萱堂祝，长到春来共寿杯。

蚤岁飞荣应宿郎，至今鸡舌尚含香。未应驷马夸流俗，只为慈亲乐故乡。

地上泉流府库充，艰难天与岁时丰。他时若论关中漕，合数萧何第一功。

达士岂嫌祠灶请，虞人安可以旌招。由来不恋五斗粟，自是叩门胜折腰。

黄昏欲去更凭栏，珍重银蟾照胆寒。可是歌眉能系别，人间无此好溪山。

西风吹露湿峩冠，迥立三山二水间。后夜江楼应𣨼酒，一钩残月与谁看。

它时对语闻莺迁，青秧离离初插田。重来刈稻歌有年，浪过日月将谁怜。故人落笔生云烟，胸中端有万斛泉。从来经笥谩便便，诗书何如一囊钱。有时玉树临风前，仰视落日窥层巅。已知万古然不然，得处往往多忘筌。正须青绫护醉眠，坐使士类归埴埏。不应直为莼鲈还，夜听秋雨穷遗编。我今已办访戴船，日欲倚棹寒潭边。要当学海如百川，未信轲死今无传。

粥鱼斋鼓网蛛窠，古寺长廊客少过。唯有一溪明月在，夜寒偏向断垣多。

斜阳不到竹阴幽，小径萦纡傍碧流。行到草深桥断处，却乘明月泛归舟。

它时樽酒对春风，夜雨霏霏扺晓钟。但说寻常往来地，岂知重到有丹枫。

太史溪头十里间，朝阳峰下水涵天。青鞋不踏红尘陌，梦断僧窗又一年。

才疏不下孔北海，道广更师陈太丘。世路风波无着处，却寻真隐得清游。

二妙胸中万顷寛，诗成千字海涛翻。已能共入渊骞室，自是同登李杜坛。

晚交谁似两龚清，冰雪情怀独老成。扬秕在前容齿长，积薪居上看文鸣。

据床招佳月，月转床屡移。夜久风露凉，孤斟乐忘归。冰轮擅空阔，是处留清辉。浮云扫除尽，如与赏心期。我行万物表，中空无一疵。光明遍十方，毫髪了无遗。心境互融澈，起坐迷东西。此生看此月，十年悼无时。它日客共饮，淋浪酒霑衣。十语久不契，此心唯自知。西风扫残暑，秋色日益奇。忧国付鼎食，消闲属山栖。恐妨此时乐，勿露囊中锥。

阳明连络四支中，胃气由来处处通。但使黄婆能饱饭，客邪端的不须攻。

冷暖平生既自知，是中无病欲谁医。但思寒热从何得，未用长吟谴鬼诗。

敌犯东南夜垒惊，却防西北有奇兵。将军坚卧鼻雷吼，七国峥嵘次第平。

雾压山城石径遥，笋舆乘月度溪桥。已投柳舍人方起，却访鳣堂市未嚣。

墙仞未容肩可及，豹斑时许管能窥。相逢一笑无余事，明月满怀心自知。

雨丝收尽暮天凉，万窍号风酿晓霜。待趁新晴出闽岭，夜谈还喜漏偏长。

平生交契独公深，岁晚那无裹饭心。白首它年林下约，此盟端的几时寻。

五年重见各苍颜，往事纷纷醉梦间。不为投闲多暇日，岂能千里谒龟山。

龟山涉世若虚舟，触处忘怀得自由。道大不容长役役，心闲无事只休休。

了斋已复归黄壤，便恐人间此道微。后代不知谁得法，祇今无复更传衣。

四海知心有几人，淡然今与鬼为邻。天下共冤渠不恨，平生忧国自忘身。

斯文初不间衡茅，但有玄经岂患嘲。骐骥从他千里足，鹪鹩容我一枝巢。

我在龙潭直下居，西来应不少双鱼。故人南浦如相忆，为寄平安尺素书。

三峰卓立苍崕表，朝夕云烟自围绕。几年不向眼中青，忽露全身万山晓。凝然不动亘今昔，陌上行人空自老。我生悟此其已久，梦事萦人嗟未了。却怪神龙依绝顶，独以一身蟠故沼。风雷际会岂无时，忍视饥氓日纷扰。未能呵汝救凶年，明朝马首霜风早。

霜风卷地号，达晓不成雨。游云乍蔽亏，朝日翳复吐。衢梁三日行，去往迷处所。茅檐得小休，蔬饭不能举。所嗟兵火余，白骨莾无主。邻邦岁又恶，贾饭逐婺女。遏籴彼何忍，楚越视心膂。况欲贼取之，不救沟壑苦。生逢尧舜代，短袖不容舞。空余卫物心，持此欲谁语。故人幕中杰，筹画多所补。朝誉竞推先，丘壑终自许。平生陈琳檄，解使头风愈。容我七子间，泛爱果轻与。此生听造物，未能狙公芧。牧羊或可息，抱关亦易处。要以一溉勤，聊润汉阴圃。

簿书堆里只匆匆，过眼繁红夜雨中。可念青春看又老，一杯无计略从容。

溪山有底好，适契贫士欲。敢论生不侯，但喜梦非仆。千秋钓台水，不濯市朝足。而我独何人，得寓尘埃目。携笻纵朝步，初日穿林麓。西风扶两腋，一举千里鹄。东窥夫差国，繁华混真俗。浊流驾颓波，一往不可复。之子居其间，嗜古追前躅。为寄无弦琴，一和郢中曲。

人闲得安眠，梦断了无欲。那思趋朝士，一马百夫仆。况闻稻苗盛，昨夜新雨足。一饱如可期，吾事岂多目。盆山郁葱蒨，酌水周其麓。照我本来面，真白非浴鹄。故应此间住，却扫便违俗。超然寂照中，无往亦非复。百年只尔是，行矣毋踯躅。区区欲何为，世路羊肠曲。

驿路涂泥一尺深，竹舆高下历千岑。愁霖洗尽梅梢雪，把酒无人慰此心。

刺水秧针出已齐，雨余膏泽未全犁。道傍牛喘无情问，惭愧林间布谷啼。

线路萦纡遶乱山，笋舆追逐棘林间。艰难那解苏疲瘵，自笑奔驰未得闲。

野花无数不知名，映竹临流若有情。扫尽残红春去后，乱山深处眼增明。

城郭初看委地红，川原今见绿蒙茸。惊人节物催华髪，留滞穷山醉梦中。

郭外盈畴草又齐，十年犹负带经犂。未应五斗能留我，端为痴儿索饭啼。

马上悠悠梦故山，茅斋依旧水云间。长怀窃辔尘沙外，岂愿骈头十二闲。

冷艶幽香不可名，老年春去独关情。林深雾暗何由见，赖有薰风为证明。

看尽愁人万点红，晓来双鬂白于茸。它时傥记江南梦，画我黄梅细雨中。

诏书寛逋负，国用岂云阙。郡邑有常供，征求安敢辍。稽迟推蚤暮，钩摘剧豪髪。饥氓困鞭棰，十室九告竭。连雨催早稻，雪穗迷空阔。要令公私办，当复俟旬月。平生虑患深，献玉每遭刖。忧民已无策，问俗聊省罚。阳城吾所慕，晚官敢求达。宁无抚字心，便觉催科拙。

雷霆挟雨惊残梦，萧艾乘风醒宿酲。黄檗一杯清昼永，张罗谁复问交情。

沉李浮瓜记昔游，重来毡帽映貂裘。乘风喜见经旬御，泛雪难留半夜舟。坐上谈机通一马，笔间词刃失全牛。尊前它日论诗地，柱后微文阻献酬。

浪蘂浮花逐去程，流红应恨水无情。檐间颇厌催归语，木杪空怜唤友声。念远却回鸿阵急，忘贫重到燕巢成。待凭物理追风御，怀抱如今喜尽倾。

云路横翔计似疏，二原清赏更谁如。池塘草满供诗梦，烟雨春来入画图。落莫早知贫是病，参池今悟直为迂。傍人大笑公焉取，为说忘机或类吾。

叶底莺初啭，枝头蝶渐稀。雨余怜草长，风定恐花飞。迟暮歌终𪧘，淹留叹式微。更堪西去雁，声逐晚云归。

吏隐声藏雾，天游更御风。分携方举白，转盼复堆红。北去豺狼尽，春回雨露同。向来相对饮，应复念邻翁。

非关浓艶能倾国，可是幽香解返魂。正尔雕零废吟赏，欲留佳丽度晨昏。

酴醿卧雨有余态，芍药倚风无限情。正是江南花欲尽，淡云来往日微明。

山头漠漠烟藏树，山下潺潺水满溪。全胜长安花柳陌，万人尘里逐轮蹄。

江山似为诗人设，风雨故应春日多。醉里吟哦聊自适，眼前开落莫谁何。

壮岁英标冠士林，莫年诗酒任浮沉。奇姿不见临风玉，妙语空传掷地金。残稿有谁知句眼，断弦何处觅琴心。他时戏笑成陈迹，惆怅江亭十亩阴。

画栋雕甍照水村，簪裳多在脊令原。百年得计南山豆，万事忘怀北海尊。自昔功名何世乏，迨今文字几人存。遗书傥有毫芒在，为语韩公请备论。

前辈风流晓露零，忽逢豪士壮心惊。雷霆落笔千人扫，珠玉成诗万户轻。应许翰林追敏捷，肯容开府鬬新清。向来乞米无佳传，端欲投瓜趣报琼。

一寸丹诚贯上穹，坐令千里走龙工。骄阳弥目苗将槁，甘雨连霄泽已丰。便觉风霜倾意尽，岂愁荆棘致年凶。江南岁漕知无阙，遥想中都喜气同。

使君忧国愿年丰，肯放炎威久病农。尽道胸中藏渤澥，谁知笔下起蛟龙。晓凉秋气生蕲簟，梦断檐声带梵钟。高卧已传民讼息，秪应仁政古难逢。

梅豆班班已满枝，暗香犹未吐酴醿。和风煖日江南路，正是山矾烂漫时。

肩舆苦顿撼，步入山间路。崎岖历荆榛，砂砾窘芒屦。披云造萧寺，弛担日已暮。僧房急解袜，一洗尘泥污。瓦盘深及膝，汤暖得频注。须臾和气达，凛凛毛髪竖。翛然入无何，醉梦宁知处。此生事奔走，早晏失期度。念兹顷刻闲，百日不一遇。啖蔗入佳境，钟响忽予寤。蒲团赴微火，黙坐聊箕踞。明朝尘沙黄，莫忆少陵句。

竹篱茅舍近前溪，烟淡风微月上迟。认得暗香来去处，夜寒无路觅横枝。

冰雪情怀未遽开，芝兰风味已先回。故人隔岁无因见，一夜月明何处来。

丹萼犹含绰约肌，水边篱落雪晴时。此间妙得无言意，只有西湖处士诗。

云间初日惨无光，天外归鸿岂恋行。短景去人如掣电，不应留滞野梅香。

云母烧香不见烟，夜深斋阁闭龙涎。此生暇日真难得，萧寺重来已四年。

马上无端骨肉消，老来功业正寥寥。便须举白追年少，莫恨红妆不我饶。

贫家岂有石麒麟，说梦哦诗愧杜陵。但得过庭追孔鲤，不愁传钵欠卢能。

官闲竟日身无事，雨过连峦气似熏。未暇含香朝琐闼，且乘飞舄蹑青云。九天已振抟风翼，万目难藏隐雾文。谁凭危栏亲王唾，笑谈应复许随群。

不将尘土叹徒劳，白首驱驰任所遭。鸾凤尚能安枳棘，鸴鸠何敢厌蓬蒿。论材竞欲推嚢颖，备物何由数涧毛。末路固穷真自许，未应延颈试鸣号。

晚途无复计行藏，捶楚尘埃秪自伤。未即卖刀归买犊，自怜挟策亦亡羊。已无竿牍勤毛颖，肯为箪瓢念孔方。尤喜故人书断绝，不将栖棘戏仇香。

涧松那可比山苗，谩说凌寒有后雕。更向鸡虫论得失，何如鹏鷃各逍遥。三锺幸自堪攘臂，五斗谁能更折腰。正使争先任劳苦，虞人宁不愧弓招。

声外闻和岂待言，棒头犹是老婆禅。如何更被文殊惑，却道维摩但黙然。

腊穷春到不须臾，霜下陈根岂用锄。若信雕荣如转毂，故应摇落有扶疏。

窗前松竹翠连山，窗下弦歌昼掩关。雪里忍看梅欲吐，烟中遥认鸟知还。

未暇南山访隐居，祇应无处不逢渠。凭君一省从前梦，莫叹离群岁又除。

眼在句中宁易知，意存言外一何微。柏舟故是仁人事，岂为淹留念奋飞。

浮木如何济巨川，积薪其下火将然。是中已有安身地，许尔垂绅玉几前。

弄云微月淡回廊，十室连甍占上方。谁道各无容足地，夜谈犹欲致时康。

少年凭恃气方强，肤理微邪未觉伤。迨得病深无治法，始知先甲是农黄。

访道寻幽历万山，神仙元不在山间。须知对面长相失，莫叹乔松去不还。

四海黔黎共一君，须知盗贼亦吾民。由来齐梃胜秦甲，要在人如父子亲。

当时先主得关张，能使西川弱胜强。今日中原岂无士，坐愁豺虎乱要荒。

污莱正尔肥蚯蚓，滞穗那能饱鸒斯。布谷似嫌新历缓，每从清晓报农时。

何人更下仲举榻，举世愿登元礼门。千古家声君与我，未知何以起斯文。

了斋力欲排邪说，谁遣奇穷道不兴。长恨人亡琴亦往，赖传心法有卢能。

乾坤今古自昭然，此意何劳密处论。不是逢人喜倾倒，正应公事合公言。

青山雨后足奇态，好鸟檐间无俗音。纵使曲生难会面，可无毛颖解传心。

流泉为演秘密藏，枕上声从涧底来。半夜梦回听说偈，似传衣钵向黄梅。

溪边索共桃花笑，雨打风吹扫地空。待访灵云旧消息，急流无处觅残红。

道人头上经春雪，不羡少年何首乌。已觉老来甘草莽，便当归去访田庐。

小桥横截一溪云，隔岸遥通避世人。钓艇偶随秋雁泊，吟窗今见腊梅新。烟尘已觉千山静，雨露行看万国春。诗酒暮年生处乐，一瓢归去岂辞贫。

风御泠然几过旬，异乡穷腊作离人。淹留赖有交情重，翻覆从教俗态新。于世无求心似水，向人多可气如春。也知已造颜原室，不耻人间贱与贫。

芝眉不见忽经旬，屡出新篇故恼人。应共翰林争敏捷，岂如开府但清新。鸡豚且入他乡社，桃李何殊故国春。白髪苍髯共携手，从来管鲍两忘贫。

甲子公今不记句，磻溪垂钓岂其人。安心有道年年徤，出语无尘字字新。鬬智莫争三十里，贪生何用八千春。直须凖备新年醉，无地容锥未是贫。

古来兵出仅三旬，便欲修文格远人。图蔓可堪师已老，涤瑕当与俗更新。舞干止杀知何日，卖剑归耕要及春。但得锄耰遍原野，饭藜何惜一身贫。

风义久已丧，交道何其衰。艰窘无与俱，乃歌风及頺。谁言经由地，过门有犂来。霜雪岂不恶，松筠真奈摧。富贵如浮云，于我何有哉。所嗟道不兴，兹士犹尘埃。

风际管弦朝病酒，云中楼阁夜闻香。十年一梦沙河路，独步春泥觉燕忙。

青鞋踏雨花铺径，朱舰凌风柳拂堤。天竺旧游心已懒，孤山行处路应迷。

潮头驾月冲残梦，水色浮空送峭寒。十幅轻蒲连夜发，不知身到海门山。

寇盗纵横已十春，今年花下得微曛。应怜万木灰薪槱，喜见奇葩脱斧斤。遣将几人非鞅鞅，覆盟今日尚棼棼。凭君为国施长策，莫恋垂丝鄙献芹。

少年长揖出贤关，自许行藏契孔颜。云路不求千载遇，筚门赢得一生闲。奇言尽扫鸡三足，妙意谁窥豹一斑。尽道东床如李汉，会传余论落人间。

它时肤使早还乡，驻节旁连避世墙。雁序风标莲破萼，凤雏衣袂桂飘香。花边对酒春难老，竹里围棋日自长。曾共国人歌友爱，伤心重到棣华堂。

道人于世已忘名，相府闻风眼自青。险韵旧联韩子句，直词今称蔡邕铭。壁间玉唾情何厚，梁上银钩墨尚馨。只尔便知君不朽，岂缘中说载元龄。

志士忧君切，还将笔效忠。但于心取正，不向字求工。理自胸襟得，情因翰墨通。一言毛颖喻，千古史鱼风。托意挥毫上，成名补衮中。谁知执艺事，功与诤臣同。

风鸣竹屋惧将颠，起视同云隘万川。共喜葭灰初应律，那知柳絮已漫天。传杯莫怕山颓玉，闭户从教径糁毡。幕府老成堪倚杖，故应衰病得安眠。

玉花初著乱山颠，入夜俄惊月满川。虽有冷光凝白昼，尚余阴曀锁青天。属车未返瑶池骏，远使犹餐北海毡。梦断忽传淮蔡捷，喜临尊酒已忘眠。

恊气方占大有年，珠玑填道璧沉川。尘埃已洗三千界，云雾终开尺五天。羔袖久惭依帅幕，牛衣端不羡蛮毡。求田好趁丰登候，乞与元龙榻上眠。

二老俱传正始音，春来诗思转精神。风前未展垂天翼，笔下空闻掷地金。晓日若将开霁色，宿云先已弄轻阴。落花流水年年事，只恐桃源不可寻。

柳丝垂地整如梳，春尽长怀旧隐居。草暖屡眠斜照外，水香时漱落花余。西山忍饿初疑隘，北海无功竟坐疏。同是念归公得请，自怜濡滞一轩渠。

扁舟冲浪去，羸马傍城行。飘泊伤春绪，艰难作吏情。岂无贤者乐，亦有圣人清。莫继兰亭会，愁连曲水生。

羁怀厌朝市，逸兴薄江山。放杖嚣埃外，传觞紫翠间。碧云犹未合，飞鸟已知还。不见高车过，重城欲上关。

青蒿何敢附苍官，要以陈根托岁寒。万事忘情知我拙，一窗容膝许同欢。也知坚卧元非病，况是无心可得安。归去傥余饥溺念，岂能无意复缨冠。

师行初不犯秋毫，坐缚凶渠泚与滔。和气自应回岁旱，丰年当复验秋高。横流是处通飞鹢，归佩何时脱孟劳。要广江南千里润，须令天下入甄陶。

道山仙者居，是中乃置我。白前英俊前，糠秕出扬簸。同寮事阔略，未忍弃衰惰。日闻所不闻，更欲学其可。张侯廊庙器，文字粲藻火。一班见余论，已足践青琐。欣然取使节，去我何其果。无乃万斛舟，未授济川柁。相携湖上别，酒尽重城锁。分离情已重，去住计谁左。从来洞庭野，乘雁不加伙。何日西江潮，送我东归舸。

好客陶家旧，多才谢女风。一窥知帝辅，三徙得儒宫。遗子经犹在，知人鉴已空。里闾推达识，爱婿有乘騘。

雪到蓬山尚破裘，倦听余子说封侯。松楸更作连宵梦，桂玉宁堪卒岁留。衣绣故应人所羡，题舆仍为国分忧。艰难兀坐添华髪，亦欲如公可得不。

季子观周乐，妙意传青简。诸孙拾其遗，破具前人眼。新诗如珠璧，字字无可拣。故应意有余，不但音𪾢睆。念昔我方壮，意轻三子撰。自闻歌白雪，欲和色先赧。中间各流落，念子忘寝馔。阻寻千里盟，未卜一笑莞。书来得佳句，奇字富瑟僴。推先情已厚，感旧涕应澘。周宣致中兴，土宇日益昄。肤使尽苏张，九合宁须轏。天才必有用，造物岂徒产。椽笔傥容挥，斗印定当绾。既去却须来，毋绝汉中栈。

长者一床室，先生五柳庐。久贫应似我，多病或如渠。客少门常寂，身闲日自舒。窥园知鲜暇，安得掺君裾。

艰难思健士，谁复数寒儒。老去怀三径，归来就一区。春情萦梦草，晚步及栖乌。不愧王摩诘，新诗有画图。

逐客身无事，乘闲葺敝庐。堂成因有室，水到自成渠。地迥千岩秀，春回一气舒。幸为时所弃，容我懒簪裾。

经年侍清宴，饱食愧侏儒。脱迹鸳鸿路，忘怀草木区。朝檐看鬬雀，晚槛引饥乌。已觉蓬蒿适，谁能九万图。

吾闽山水国，幽绝胜衡庐。隐几云生席，开轩柳映渠。连枝均鲁卫，异说屏荆舒。此外无它慕，何门可曳裾。

侵疆犹未复，世不乏真儒。肯使金汤地，长为豺虎区。颓龄真病鹤，急警任飞乌。纵有藏身处，偷安岂远图。

沈子膏粱胄，从余一草庐。几年同寂寞，此日更勤渠。师范宗韩孟，源流接谊舒。艰难思报国，犹未厕朝裾。

尚书足勲业，振迹自穷儒。清德逾三世，忠名满八区。诗才推道蕴，玄旨赖童乌。岂厌隆中卧，惭无八阵图。

席门谁复顾寒儒，深愧频迂长者车。更为穆生时设醴，应怜冯子食无鱼。诸生久被弦歌化，盛礼谁将简册书。从此邑人蒙劝奖，定知容驷有高闾。

少年经业富三余，肯羡相如驷马车。要向青云开羽翼，岂辞黄卷注虫鱼。平生颇负连鳌手，老大犹随荐鹗书。此去果符丛桂兆，敢求椽笔掲吾闾。

江梅又趁一阳回，身在旃檀林下来。行到漳南香未歇，百花闻此一时开。

浮云出岫本无心，桔橰俯仰人所引。一大藏教留后人，看与不看渠自省。

昔年曾到十三楼，一日西湖十顷秋。寒碧轩中最宜暑，只缘修竹近清流。

十里烟波竹外溪，隔溪青嶂遶窗扉。诗人不见东坡老，直节空余一尺围。

谁家多竹门可款，临要阁前沙岸傍。谩道薰风能解愠，正应苍玉自生凉。

繁枝盖地欲成幄，杰干凌空不碍檐。为语韩公莫除好，此间风月岂须添。

甘苦元从舌上知，竹间风味与谁期。万竿可斩从人说，一榻乘凉要自嬉。

茅斋西望水边楼，亦复开轩对奕秋。欲效子猷偏种竹，竹前那得一溪流。

乘兴谁当访剡溪，竹间应复掩双扉。也知剧暑攻人急，正赖青双一解围。

午窗青梦接羲皇，茗碗无多置我傍。此味若令儿辈觉，人间容有竹风凉。

宿霭初收一卷帘，万山腾沓拥飞檐。静看野色连苍竹，便觉闲中气味添。

不将朝服换斑衣，正以亲年慰所期。却恐英名喧众口，未容莱子作儿嬉。

霜余宾雁日南征，念子冲寒去我闽。应向月娥占昨梦，欲扳仙桂赴新春。平生学海真无底，晚节词锋更有神。要路争先吾老矣，可无高论蹑平津。

海中仙果真难得，天上麒麟必异才。速客未为汤饼供，荐觞须俟鲤鱼来。

书法从中得，难将笔下寻。欲知神合处，始悟画由心。篆隶秦非古，真行晋迄今。奇踪存翰墨，妙意本胸襟。雄徤猊翻石，骞腾鸟出林。古人求笔正，八法响随音。

北山其下僧伽塔，影落轩前草树间。谁向月明看白牯，静中相对两俱闲。

休论暮四同朝四，且说前三与后三。造物戏人无足较，老禅深处要重参。

白衣挈榼踵吾门，颇说双泉更有兄。洗盏为君开醉色，不知人世有王闳。

秋水无声泻玉觥，镜奁初启净无尘。未将滋味夸殊胜，已觉风神最恼人。

浊者为贤圣是清，古人无复论甘辛。因观表里如冰玉，始信荀杨未尽醇。

鼠窃跳梁十里间，数杯中夜得安眠。千艘雷动人方扰，一榻山颓我自仙。

饷我两樽才斗许，客来索饮不论升。明朝此物岂易得，纵有市酤宁独醒。

投辖谁云有祖风，啜醨难与贵人同。竹林若许供鸡黍，助我醇醪幸少丰。

淑德初无玷，高情更出尘。择邻思教子，剪髪为延宾。裁鉴推前识，提携即伟人。东床他日选，乌府号忠臣。

赵州不出三门，净名坚卧一榻。我来堂下便回，此间有问有答。

西堂偶尔头痛，首座从来脚跛。堂头更自黙黙，客来一场懡{忄罗}。

双井江南妙品，不减建溪月团。但使睡魔不作，可须归去蓬山。

江静微波皱縠，庭空落絮铺茵。正是邻床作梦，直须款款反身。

纵使前词洗尽，不妨后信重通。会取曹溪一滴，语言文字皆空。

未能仰首试鸣号，且复尘埃奈此劳。健笔凌云谁误许，扁舟乘雪兴何高。余生敢叹须如戟，薄俗终防笑有刀。留滞周南何足数，人间如我九牛毛。

未下钤锤墨如漆，已入筛罗白如雪。从来黑白不相融，吸尽方知了无别。老龙过我睡初醒，为破云腴同一啜。舌根回味只自知，放盏相看欲何说。

是渠白芽，聚为黑块。方讶墨坚，复如粉碎。生灭灭已，元非内外。说性说形，又说一味。急点一杯，扶居士醉。

妫之后，封于兹。出我车，济乎沂。龙得雨，燕始归。一投匕，遂拂衣。忠州孙，见者思。发一笑，译其辞。

亭名颜乐枕高山，自有行藏远契颜。玉陛不求千载遇，荜门赢得一生闲。箪瓢陋巷堪游衍，富贵浮云任往还。更续洛川求所学，会传余论落人间。

涉世谁能不混尘，幸无尘土点簪绅。沧浪解洗许由耳，醽醁还浇靖节巾。心地已非污可染，盘铭自警德常新。此亭要与名俱永，不信西风能污人。

南窗何似北窗凉，寄傲乘风各有方。俯仰尚嫌天地窄，卷舒宁计古今长。酒斟盏里浮醅绿，菊采篱边满眼黄。万事醉来俱不醒，时飞清梦到羲皇。

扶桑拥晴红，梧桐蔼深翠。鸣凤在高冈，昭昭圣王瑞。

仰止万仞高，巍巍插天碧。端如仁者静，妙处畴能识。

高人有真趣，林壑暂栖迟。悠悠经济心，未许巢由知。

东山欣仰止，岚光翠欲滴。驾言山中游，蓝衣照春色。

西峰高且峻，下有祈灵祠。来游适公暇，细和梁翁诗。

碧云高出山，飘如翠鸾舞。万里从飞龙，八方望霖雨。

