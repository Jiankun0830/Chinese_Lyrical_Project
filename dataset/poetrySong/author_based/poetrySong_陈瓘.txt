本无一字尧夫易，八十一篇扬子玄。今古是非那复辨，仲尼尤不废韦编。

文书难写伏羲书，字外成篇始见渠。赐也能分可不可，一瓢居士只如愚。

过时不易始为难，执处那知是变迁。度尽千山无鸟迹，不劳传语报平安。

手在何忧弓力强，巧穷那得必穿杨。太和有味人人饮，谁识醒时是醉乡。

仲由行行终身诵，师也堂堂带上书。五柳却能知此意，无弦琴上赋归与。

只说为山不说休，山成日夜水横流。惜哉覆篑成迷复，只欠当初一掉头。

三年已绝生还望，一日天恩到海涯。路过清湘犹间阔，当时何不住长沙。

行彻天涯万里山，月明方照海珠还。瘴乡来往浑闲事，聊为清湘一破颜。

曾近沧溟看飓风，波涛有尽海无穷。四年陈迹今何在，坐对湘云豁晚空。

瘴海只将梅作雪，湘山今见麦为春。晴空有月当如旧，岭北山南总照人。

少年得髓几人知，想见当年断臂时。此是湘山大知识，衡门堪继会昌师。

红紫商量欲满枝，持春觞豆好携持。便须载酒凌波去，底事黄堂独赋诗。

绿色映波千古恨，至今南浦两依依。我今又出江东去，多少行人宦未归。

密干参差笼月影，轻波荡漾蘸烟条。暑天要此清凉地，欲往何辞度小桥。

霜姿迥出红尘外，只有鹓雏傍水来。别岸若寻栖隠处，轩窗须为此君开。

霭霭纷纷缘底事，故来波上罩晴沙。莫教散入沧溟去，却恐能迷上汉槎。

红云可觅无蜂去，渺渺寒波映晚芳。未必孤根能耐雪，且看秋艳已经霜。

光景不留人易老，恨无羽翼出尘埃。世间那有飞升药，且傍汀洲采菊来。

月明偏照海边洲，绿水回环漾素秋。斗转参横群动息，桂花零落遣谁收。

谁把平毡水上开，坐看飞絮扑琼台。酒豪耳热笙歌沸，应怪幽人此地来。

影参岸柏童童绿，叶蔽汀兰澹澹香。斤斧不来人迹远，养成千尺势堂堂。

尘境纷纷俗累增，故寻幽径访南能。湖波浩渺无穷绿，寺屋高低不计层。诗老新吟工恼客，使君余暇得陪僧。棋中得失何时了，一局输赢未可凭。

大士游方兴尽回，家山风月绝尘埃。杖头多少闲田地，挑取华严入岭来。

仁者虽逢思有常，平居慎勿示何妨。争先世路机关恶，近后语言滋味长。可口物多终作疾，快心事过必为伤。与其病后求良药，不若病前能自防。

传老东山水上浮，玄沙六月雪重裘。旧来消息今何在，千里桐江月满楼。

静坐一川微雨，未辨雷音起处。夜深风作轻寒，清晓月明归去。

旧时饶措大，今日壁头陀。为问安心法，禅儒较几何。

中郎台榭据江乡，雅称诗翁赋卒章。莼菜鲈鱼好时节，秋风斜日旧烟光。一杯有味功名小，万事无心岁月长。安得便抛尘网去，钓舟闲倚画栏傍。

色红可使紫，叶单可使千。花小可使大，子少可使繁。天赋有定质，我力能使迁。自矜接花手，可夺造化权。众闻悉惊诧，遣我屡叹吁。用智固巧矣，天时可易欤。我欲春采菊，我欲冬赏桃。汝不能栽接，汝巧亦徒劳。雨露草必生，雪霜松不死。不死有本性，必生亦时尔。汝之所变易，是亦时所为。时乎不可违，何物不随时。

已闻舟楫具，那得苦留君。雨过霜风急，帆飞雪浪分。长途方策足，暇日正论文。功业他年事，风波岂足云。

虀盐虽不饱，心与古人期。口体非吾养，纷华任尔为。经明逢地芥，颖脱看囊锥。两骥皆宛种，天衢好并驰。

百川滚滚到来休，此是人间第一流。鲸鬣为君翻骇浪，兰苕空自满汀洲。

海邦渺渺知何在，风入高帆顷刻过。何似一樽湖上酒，月明安稳照寒波。

欲冲高浪却沈吟，酒近瀛洲懒得斟。莫道颠风无好意，为君吹过远归心。

歙溪澄湛千寻碧，中有崎嵚万年石。腰粗入水始能凿，一砚价直千金璧。轻丝腻色恍莫分，熟视微见青罗纹。乃知金线鸲鹆眼，如玉有瑕安足论。

胜事荒湮久，高城观阁宜。均劳青琐客，余事海山诗。

世梗贤路塞，达人识穷通。欃枪天宝末，士路如飘蓬。聘君当此时，卷迹云霞中。能令千载后，叹息诗人穷。

飞栋逼天象，疏棂逗岩烟。烹茶引高士，汲此石罅泉。泉深不盈尺，润物无颇偏。百川有盈涸，是坎常泓然。

示我超然句，能令滞念开。盍移瑞岩刹，为我入城来。

十年三谪海边州，洛口相望阻献酬。曾寄远诗来合浦，又传新句落丹丘。身如古柏童童老，心似平江湛湛流。归鸟倦飞云入岫，一瓢堪乐莫回头。

地与烦嚣隔，登临翠色中。雨余千亩竹，霜过一山松。逸兴云无尽，幽怀水不穷。绝胜花满眼，只得片时红。

床头史记千番纸，世上兴亡一窖尘。惟有炳然周孔道，至今余泽浸生民。

大抵操心在谨微，谬差千里始毫厘。如闻不善须当改，莫谓无人便可欺。忠信但当为己任，行藏终自有天知。深冬寒日能多少，已觉东风次第吹。

□□□□□，流辈推博雅。春风振客衣，逸棹东南下。赋诗台阁彦，落落珠玑泻。持觞拜亲膝，喜色动乡社。都城十二衢，尘土翳车马。一梦逐君行，兹怀已潇洒。

路左浆先馈，门前屦几重。勇归尘事掷，恬处道心浓。弄水知幽谷，观云想妙峰。深夜孤鹤唳，清露滴高松。

辟谷非其道，谈空去自然。何如勋业地，无愧是神仙。

丈人八十身尤健，心似闲云恣舒卷。故人邀作武林游，拏舟不道江湖远。澄波万顷冲融间，尘埃洗尽光阴闲。登临不倦谢太傅，好与共寻窗外山。梵刹琳宫绕飞阁，霭色岚光日参错。遥岑并入眼中来，却爱清秋有摇落。酒价在逐秋风高，一倒百壶诗正豪。潮落潮生几人老，我独世累如鸿毛。兴来即是烟波客，兴尽欲归归便得。疏巾藜杖日相随，不许征途有南北。天南天北屡经过，不独丈人清兴多。欲棹小舟同一醉，手边朱墨奈忙何。

此道若长川，行藏比溯沿。浪恬宁在我，维泛且随缘。野色连幽岸，溪光接远天。欲离平险地，常使意超然。

画舫名斋阁，端居事若何。燕知真鸩毒，言即是风波。未便乘桴去，惟同载酒过。济川如有意，南去问施罗。

满眼春花百鸟肥，绛苞丹艳大累累。台前采掇谁堪赠，谱外声名世不知。颗小不堪妃子笑，味酸犹发少陵诗。高坟拱木今何在，此品轩昂独恨迟。

禅心已出包区宇，墨海翻腾作雪梅。三昧笔端俱戏事，定余幽室暗香来。

行人征辔路西东，霜叶翩翩舞乱红。晓色冥朦溪浸月，阴容黯澹马嘶风。浮生信若萍随浪，远意徒惊鸟在笼。万事欲穷须握手，尺书相问愧匆匆。

庐山俯长江，秀色摩青天。招提选胜地，好景相属连。东林最幽旷，殿阁含飞烟。馨香满天下，无如远公莲。社客方散后，零落七百年。之人远同调，绿绮非丝弦。不可倾耳授，但许心相传。迷津苦难渡，人以师为船。法鼓忽雷震，此事非偶然。何时穿蜡屐，问法浮云边。

庐山景何如，胜迹多已古。水石相回旋，天地巧排布。我本天涯人，未知有庐阜。恨不早经过，西征一何暮。香炉在何许，缥缈凌高空。却入白莲沼，令人思远公。高岩草堂在，吏隠居其中。至今三尺童，犹能话白公。可想不可见，山色空重重。水流来何远，所过生苔藓。自古垂飞帘，至今不能卷。此外犹足观，足力已困竭。僧居本静闲，群鸟争啭舌。恰欲高枕眠，魂梦恐遭聒。知是乘雨来，山路泥滑滑。阴云犹未收，明朝又西发。

解组纷华远，悬车兴味长。身闲云去住，心浄月清凉。老矣思同隠，归欤叹异乡。平生高意在，畎亩未应忘。

锦帐含香士，高名压搢绅。南昌移皂盖，东颍憩朱轮。孝悌资延寿，耕桑赖信臣。优游千里治，谈笑六朝均。竟日庭无讼，期年俗已淳。休夸两岐秀，未若四时春。近远皆霑泽，施为固有神。欢讴连别壤，美绩播严宸。夙慕冰壶洁，终期骥足伸。燕闲成吏隠，萧洒得湖滨。烟柳笼亭槛，云波荡钓纶。微风牵藻荇，小棹送鲈莼。缪作堂中客，惭陪席上珍。开樽宁草草，延语每谆谆。龌龊才非异，吹嘘意独亲。摘鞍方邂逅，揽辔又逡巡。丽巧裁新咏，缄题及鄙人。曹刘风自古，李杜格殊伦。拜赐欣愉甚，临分感叹频。悠悠京国路，重染满衣尘。

昔日传闻构馆新，标名今已几经春。心安即是长生路，世乐无过自在身。虚室久扃闲岁月，白头不减旧精神。蓬莱未要香山客，且作潜溪百岁人。

今年不及去年秋，十顷曾无半亩收。好雨早随人意足，即今何地不油油。

壮岁漂沦懒读书，老忘休歇欲何如。夜窗不复留灯火，眼食齁齁一任渠。

三年为吏住东滨，重到江头照病身。满眼碧波输野鸟，一蓑疏雨属渔人。随船晓月孤轮白，入座群山数点春。张翰英灵应笑我，绿袍依旧惹埃尘。

晓色春风里，维舟一小亭。看山浑不倦，待得雪峰青。

主人心地冷如灰，只把园花取次栽。峡外漫多闲雨露，直须并此入山来。

花落花开蝶自忙，琴闲书札日偏长。我来不为看桃李，只爱幽兰静更香。

朝廷鹓鹭日振振，不道天涯亦有人。弟劝兄酬无可恨，欢然别是一家春。

孺子无心作聘君，使君悬榻意何勤。世人不道芳荪好，可是清香不远闻。

哲宗怒常立，时宰骂林自。

拶破黄龙第四关，世人犹问生缘法。

黑石巴山砚，鱼鳞蜀客笺。

浦树家家异。

无金可寄东门傅，有齿能欺柱下苍。

岁久漫传龙变化，潭深谁睹剑锋铓。

看花出约几时回。

