一叶井梧落，微凉生瘦藤。老兼秋共至，衰与病相仍。砌近虫号枕，檐疏雨翳灯。熏炉对经卷，清似住山僧。

危磴上嶙峋，泉声静更闻。雨添三尺水，僧卧半间云。境胜诗难好，林深日易曛。忘言观众妙，一缕起炉熏。

幽兴忽不惬，山蹊策杖游。林深树叠影，溪涨水重流。对酒愁先醉，看花老却羞。平生倚楼意，搔首转悠悠。

不具看花眼，萧然绿暗邨。贫来疑笔砚，老去信乾坤。日澹树无影，潮回草有痕。诗成鸥没处，鸦外又黄昏。

星斗淡欲落，银河白向斜。人间犹梦蚁，树杪已闻鸦。池水偷山影，朝阳禅月华。升沈无限事，秋草满天涯。

幽人宁免俗，踸踔且泥行。云过溪流动，雨余池草生。长身成跼蹐，暮景学将迎。应被邻翁笑，有田胡不耕。

前辈风流尽，乡枌孰表仪。如公又凋谢，末俗恐浇漓。幼学皆真践，濒危属近思。端为吾道恸，不但哭吾私。

鹏运南来驻海涯，熟闻诸老说瑰奇。周瓜正接云仍瓞，郗桂骈生父子枝。阅世忽更龙汉劫，盖棺犹见义熙诗。每嗟岭海无英特，况失斯人重可悲。

摩室兴居问亦详，祗言永诀语琅琅。情知竖子膏肓病，谩试庸医补泻方。华屋邱山真俛仰，长瓶短管付凄凉。平生曾赏穷吟者，莫讶衔哀入些章。

年头岁尾足追随，畅饮高歌送落晖。赓咏每思弹丸句，谈谐常落箭锋机。渐成瓜葛缘方熟，共看茱萸事已非。数尺茅檐杨柳岸，故应经此尚依依。

穷吟之外百无功，鬓髪萧萧渐已翁。自枕书眠听夜雨，偶披襟去纳雌风。男儿未死身难量，豪杰虽贫气未穷。缓步短筇谁会得，野花啼鸟夕阳红。

屋角鸡声一岁分，起搔吟鬓惜芳辰。江山有恨英雄老，天地无私草木春。柏叶又倾新岁酒，梅花同是隔年人。东风著物能多少，写入清诗句句新。

一径苍寒长绿筠，鸡声人语隔林闻。与谁共住祇明月，所可论交惟此君。世事乘除天已定，人生劳逸念中分。卜邻倘许通来往，分我南山一片云。

法界人寰共一邱，欲穷远目更登楼。苍藤碧藓树容晚，凉月好风山意秋。莎径荒寒闻鹤唳，竹丛摇落见渔舟。一声横笛碧天暮，诗在沧波芦荻洲。

落日残霞岛屿明，淡烟衰草古今情。青山偏向意中远，白鸟正当吟处横。岁晚梅花和我老，愁来竹叶向谁倾。浪游无奈徂年感，远浦晚风潮又生。

万籁沈沈见息机，轻寒猎猎入单衣。新霜欲落露痕重，缺月渐高河影微。村犬惊寒时自吠，水禽失侣夜犹飞。更须景物完诗句，莫讶更阑未掩扉。

梅子黄时雨又晴，春衫未脱暑犹轻。天横远岫半眉绿，云漏斜阳一眼明。野树晚风清蝶梦，曲池芳草乱蛙声。浮生嚣寂何穷已，搔首蓬窗感慨生。

起舞簪花老尚狂，梅花应记旧高阳。蕊宫仙子无尘韵，幽谷佳人有靓妆。斜月半檐微弄影，断桥深夜忽闻香。真成坐对被渠恼，不信先生铁石肠。

贪诗如蜜睡如饧，二贶偕来敢不登。锦轴一编夔府稿，雪衾万杆剡溪藤。朝来诵句能驱疟，夜半眠云称伴僧。只恐痴儿骄踏裂，起来仍唤读书灯。

唾壶壮气已休休，呼酒田翁与劝酬。九十日春长是雨，三千丈髪总缘愁。棱棱颜面尘埃满，渺渺山河岁月遒。谷饮芝餐皆可饱，人生何必稻粱谋。

书剑飘零学稼迟，吾侪舍此欲安之。愁怀惯对寒灯话，老态惟应晓镜知。中散不堪长忤俗，陶潜所好每违时。西风落日蘋花岸，独立苍茫自咏诗。

木落风高夜欲冰，襥衾来此爱幽清。壁灯未灭见花影，山雨忽来闻竹声。谩忆同游期后会，因思往事悟前生。自怜粗带山林骨，坐待寒钟吼五更。

不见沧洲已十霜，梦中炯炯此灵光。青山拄杖尚能否，华髪与秋俱老苍。夜雨丰湖吟浩荡，夕阳鹤观吊兴亡。通家有子今头白，此意堪君累十觞。

诗成谁与共赓酬，又绿前汀杜若洲。旧友凋零浑似梦，新春萧索亦如秋。阴晴气候惟供睡，今古乾坤只载愁。我与东风俱是客，肯缘华屋妒山邱。

冷官仍冷地，况味淡于僧。泮水无一亩，乱山知几层。树云侵绛帐，山雨翳青灯。若有登临句，寄予能不能。

冰霜骨格玉精神，索笑巡檐不厌频。清瘦绝如人有韵，品题除是笔无尘。一枝影里溪山晚，万斛香中天地春。几度见渠诗便好，此花前世定诗人。

