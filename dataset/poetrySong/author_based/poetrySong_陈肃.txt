山高激迅湍，清振林下响。飞雪溅千岩，白虹垂万丈。来此坐移时，森然毛髪爽。

轻烟绿满溪，夭桃红夹岸。春风吹百花，香逐春风散。花落与花开，年光不知换。

蹑屐上高山，亭在半山侧。猿鸟戏层台，烟霞含秀色。复知名利心，到此堪俱息。

流瀑落深潭，叠响如惊雷。跳波夹乱石，突兀寒如堆。潭上片云起，千山风雨来。

峭石七星杉，凌云势森耸。月照林影寒，风起龙势动。高低松桧枝，环如众星拱。

岩扉生翠霭，石壁凌朱霞。草木状多怪，鸾鹤归如家。谁嫌狡狯心，满地投丹砂。

爱此东南池，澄湛通泉脉。昔日碧莲根，香英今变白。颜色本神仙，霞衣无定格。

积水环巨石，石面如砥平。当知达者心，来此浮杯觥。酒中有贤圣，常愿娱闲情。

