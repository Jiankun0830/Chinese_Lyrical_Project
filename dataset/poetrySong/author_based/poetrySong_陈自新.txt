雨过山溪生虎迹，云归岩洞长龙威。烟钟古寺敲残日，樵笛一声江鸟飞。

石刻仙潭神笔题，我来观感仰灵祠。千年墨浸东风里，一掬吟魂秋水湄。日暖香生起鸾凤，月明影动舞蛟螭。飞鸾白鹤俱王土，底事人家尽黍离。

寺外寒流玉一泓，白云如练挂危层。青山遶屋柴门掩，只见梅花不见僧。

金峰寺外望蓝桥，只尺溪山路许遥。世事昏人心似醉，倚栏无计遣愁消。

琴声意似泉声淡，剑气威如霜气雄。世事关心忧不寐，萧萧白髪月明中。

