时丰公事少，笔砚任横斜。环郭江山秀，人情等物华。

有象阶前景，无声膝上琴。何劳今郑卫，视听不关心。

穷谷寓形久，惭无问俗方。文章古刺史，今昔窃余光。

秽草诛还密，浮萍去又生。辄污如鉴浄，有客若为情。

秀泉开旧甃，初试仰山茶。寂寂有余意，池莲三五花。

园涉日成趣，穷诗懒缀装。梁间冰雪句，屈指岁华长。

洗竹遥山出，流泉到曲池。可怜波万顷，黾勉对沦漪。

道院今犹古，闲中事可书。鹭鸥驯不去，谁可得亲疏。

登堂方再月，已许庆丰年。偶继前贤迹，承流颇裕然。

鸿鹄远矰弋，鱼鸟脱池笼。始觉一无物，方知万事空。

东有征君真逸居，有台可钓傍渔矶。志高不在鱼吞饵，回笑荥阳血染衣。

