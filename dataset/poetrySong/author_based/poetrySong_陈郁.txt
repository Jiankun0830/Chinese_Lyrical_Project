薛侯俊健如生猱，不识中原生土豪。蛇矛丈八常在手，骆马蕃鞍云锦袍。往属嫖姚探虎穴，狐鸣萧萧风立发。短鞯淋血斩将归，夜斲坚冰濡马渴。中都久住武城坊，屋头养骆如养羊。枯萁不饱篱壁尽，狭巷怒蹄盆盎伤。只今栖栖守环堵，五月樵风吹宿莽。千金夜出酬市儿，客帐昼眠听戏鼓。边人视死亦寻常，笑里辞家登战场。铨劳定次屈壮士，两眼荧荧收泪光。齿坚食肉何曾老，骑马身轻飞一鸟。焉知不将万人行，横槊秋风贺兰道。

君不见书生镌羌勒兵入，羌来薄城束缚急。蜡丸飞出辞大家，帐下健儿纷雨泣。凿沙到石终无水，扰扰万人如渴蚁。挽𫄠窃出两将军，敌箭飞来风掠耳。道傍神马白雪毛，噤口不嘶深夜逃。忽闻汉语米脂下，黑雾压城风怒号。脱身归来对刀笔，短衣射虎朝朝出。自椎杂宝涂箭创，心折骨惊如昨日。谷城鲁公天下雄，阴陵一跌兵刀穷。檥舟不渡谢亭长，有何面目归江东。将军偶生名已弱，铁花暗涩龙文锷。缟帐肥刍酬马恩，闲望旄头向西落。

淮邦产宝皆奇士，楚客能词只小夫。些语凄凉君自感，未应山色独关渠。

进了忠言隠姓名，万年香火此山灵。可怜沉醉功名者，血染咸阳唤不醒。

人与西风结约来，芙蓉花气扑吟杯。曲塘好处都行遍，带得一身秋色回。

翻煖为寒一信风，画桥南北岸西东。春归杨柳无私意，深浅青黄自不同。

夕阳鸦背敛残红，万点飞归傍帝宫。应是上林栖宿稳，可曾惊散月明中。

三年官满冰霜洁，一日春回宇宙宽。曾向厅前种杨柳，绿阴留与后人看。

娉婷游女步东园，曲径相逢一少年。不肯比肩花下过，含羞却立海棠边。

水驿荒寒天正霜，夜深吟苦未成章。闭门不管庭前月，分付梅花自主张。

荷边清露袭人衣，风里明蟾浴晓池。凉影润香吟不得，手扳堤柳立多时。

初阳烘霁途，繁阴布幽林。山禽互嘲哳，为我流好音。倾耳须臾闲，已快清冷心。飞盖何为者，傲睨松之阴。翻然移他枝，余弄不可寻。

幸骖恭谢睹繁华，马上归来戴御花。老妇稚儿相顾问，也颁春色到诗家。

年方九秩开，丹脸映碧眼。习静寸心安，味穷百事懒。由中以致和，闻道亦非晚。噫，十年撰述幸随龙，二圣在天应默眷。

铜仙擎露秋风表，珍重刘郎千万寿。老瞒攘鼎贻孙谋，因逼此仙俱受垢。仙宁折骨拒非招，耻为奸雄效奔走。污名翁仲俾司门，口不能言心自否。洛阳宫殿一灰飞，天上此标独长久。君不见堂堂冠剑隠霸城，万古六丁驱鬼守。

貂裘绒帽护轻寒，坐马端如坐席安。自别石湖三月去，又携玉友一番看。霜催菊磵风凄恻，雨浃芦汀水渺漫。欲寄吟怀须胜地，千金同此买鱼竿。

白团横写向南枝，冷蘂寒梢手自持。绝似晓空凉影里，月明中有桂花时。

当年一句月黄昏，香到梅边七世孙。应爱君诗似和靖，为君依样画西村。

水于东江皆臣妾，山到衡阳无弟兄。两处经行都已遍，老夫谁更别关情。

衣冠凉薄亦端严，为到贫时解养廉。京洛家风今尚在，宗王恩礼旧曾沾。谈高坚白囊无底，词纵题红笔退尖。自说学仙曾有遇，欲归岩壑理抽添。

南枝开处觅春光，摘得冰葩蜜瓮藏。留煮午汤消暑渴，吟骚牙颊有浮香。

偶同乡友校吟编，因得平安到浪颠。心不干时清似水，发缘忧国白于棉。半生景慕空千里，一纸寒温废二年。何日支筇随此老，秋岩和菊荐冰泉。

识面论心已半生，买山无计得同盟。行藏为是关天理，会聚因难遂客情。月户评春花影澹，风廊逃暑竹声清。安舲何日来城角，细举前吟为再赓。

不合生来爱苦吟，书淫传癖到于今。江湖未遇医治手，烦向诗脾谩一针。

客单近挂屋东偏，细看家风似阆仙。为载月舡来茂苑，因披云衲出潭田。诗篇熟诵如持咒，句法旁参若勘禅。既是西来须会意，此心还许野人传。

闻说读黄庭，经年远俗情。为能参溟涬，因不赋清平。客满转呼酒，诗高偏避名。谪仙游戏耳，终有玉函迎。

子向诗书外，尤于艺事优。桐丝传古意，兰墨写离愁。黄阁能知己，朱衣必点头。从来奇特士，何患不封侯。

洲沙宛在水中央，荻屋蓬窗似野航。不战弃城谁执咎，偷生避地子何伤。卖力已化诸山寨，沽酒从开万户坊。如此抚摩能几日，流民端可复耕桑。

清高非一事，最好是吟怀。吴会相逢日，春风入酒杯。雪舟回石浦，云户掩秋崖。合作兰台客，朝家有逸才。

四海东洲老，传家有阿戎。簪缨百年后，灯火一窗中。买宅邻台府，开园界水宫。山房喜相近，来往便诗筒。

春阳和且澄，榆烟袅新燧。兹晨适解后，万象献妩媚。悠哉高堂人，轩冕莫能累。颇珍湖海游，渐摩仁与义。因之玄思清，笔力挽春意。人生匪得朋，一欣何所寄。相期风花城，年年同健醉。

匹马东淮两月奇，归衔俄尔带新资。吟高已中唐人律，名重宜魁浙漕闱。彩舫香冲荷叶去，捷旗荣与菊花期。赠君羽扇还知否，文阵千军可一挥。

坐窗长记别时愁，欲讯平安尚未由。客袂重来惊日久，义怀高甚薄云浮。论心句好能令喜，到骨贫深不足忧。更向吟边策勋业，江湖近日欠清流。

为竹为花号不同，一般骚雅一般翁。东风红紫飘零后，须看琅玕立雪中。

说着池阳旧岁时，星郎事业世皆知。淮人自古真堪用，天下如今尚可为。江南烽高黄塞近，街头箭急赤囊驰。多应规抚烦君往，横槊随赓薄伐诗。

三衢不住住王城，因向江湖得令名。朝士有书常倦答，骚坛分韵每先成。事临口画无遗策，交以心期肯待盟。贻我高吟粘屋壁，琅篇珠字照山楹。

窗以雪为名，窗中人亦清。听无多淡话，含不尽幽情。世态秋云薄，吟怀霁月明。似闻藏古砚，石眼可曾晴。

闻有上江船，令人喜欲颠。烹鱼开尺素，被毳得纯棉。细读蝇头字，谁欺鹤发年。那堪寄来句，清比醉翁泉。

流浪江湖久，空余雪雨颠。才无时展布，愁与病缠绵。暮景知前事，荣途看少年。终然归去是，家自有林泉。

相思长只认文星，霁后阑干卜夜凭。万斛笔头非录录，七年袍色未青青。字肩米老神尤健，诗角唐人气欲陵。尚拟酒边论契阔，看君谈笑吸沧溟。

贪卧苏台一片云，嘉招虚辱远移文。吟人多半来投刺，倦客深惭自闭门。路隔江潮兼夕到，居连地势两州分。酬恩别有男儿事，它日逢君仔细论。

红紫委空尘，犹铺一架春。素瑶堆艳洁，绿带袅芳新。走雪诗能圣，扶香花有神。风流付杯酌，留与醉吟人。

桐叶飘零月似冰，并河灯火夜寒生。阑干倦倚投床去，卧听趋朝过马声。

年来雅道类聋喑，到处笙歌只劝淫。肯抱焦桐闲访隠，应思尘世少知音。离鸾别鹄皆风月，二典三盘不古今。闻子细弹千载事，吟夫已见圣人心。

忆参元帅古襄州，几度莎场马打球。鞍辔闹装都一样，野夫不着皂貂裘。

天锡吟笺慰老怀，笔花文藻卷中开。二分者作有如此，一世之雄安在哉。疁邑坟荒惟宿草，玉堂人去几秋槐。诗仙应赴诗家供，一展寒斋定一来。

良铁曾收汉益州，规模因塑古吴钩。𬬻安吉位分龙虎，火逸神光射斗牛。入水淬锋疑电闪，临崖发刃有星浮。知君斩却楼兰了，戏袖青蛇住十洲。

挝鼓扬旗向石头，列山山下使人愁。风前独倚危樯立，遥认西淮四五州。

自入山中二十年，抗尘有道即为仙。差科难到耽闲地，种获因无负郭田。细事亦参齐物论，大还长勘娱真篇。诗成不敢题崖石，怕有江湖姓字传。

不留一叶山骨瘦，祇浸几星波影寒。中有高人倚空阔，绝疑珠堕水晶盘。

好山虽可爱，懒入翠重重。静看千竿玉，清如五老峰。径阴禅履润，林密佛香浓。灵运知师意，无劳蹑屐蹑。

空谷有幽兰，孤根倚白石。清晨作奇芬，凡卉各跼蹐。公子偶相值，□枝置锦席。敷荣忽变悴，色不贷一夕。信知倾国姿，羞任桃李责。所以富豪儿，睥睨林下客。

昔人贵松柏，为有霜雪姿。折以赠远别，岁寒心不移。愿言且珍藏，聊慰千日思。青青陨秋黄，勿同杨柳丝。

彭城高会日置酒，猴冠犹在妇人手。仓皇垓下已重围，四面悲吟杂刁斗。当年举珮不倒戈，到此空余慷慨歌。虞兮反袂交淹泣，欲幸从兮可奈何。怨入青芜知几岁，舞恨摇芳无别意。妾身恨不事英雄，果是英雄安有泪。

园林物物挟春光，独许名花压众芳。雨艳寒轻清入骨，雪肤香莹白含章。仙人聚土夸能染，学士承恩赋倚妆。几欲宝酥煎洛蘂，迟回未忍折云裳。

飞红飘白自交加，过了春光只叹嗟。识得岁寒松竹耐，始知园圃谩栽花。

红杏墙连柳外门，春风池接暖烟村。阳和世界无分别，各自营巢长子孙。

脱手弦声破晓寒，雁身和箭衮花团。檐前曝背山翁喜，催唤儿孙逐马看。

穿鱼新聘一衔蝉，人说狸花最直钱。旧日畜来多不捕，于今得此始安眠。牡丹影里嬉成画，薄荷香中醉欲颠。却是能知春信息，有声堪恨复堪怜。

人间风浪最倾危，君自深藏了不知。只恐随流禹门去，又翻头角露天池。

见有阑干便舣航，不知炎日熬沙场。多应高枕归篷下，梦到此亭都是凉。

木主乎东义近仁，斯庵名此称斯人。遥知虚室萧闲地，生意满怀都是春。

端溪湮塞焦桐已，罗旅文房尚奢侈。古风雅志莫养成，从此词章堕雕靡。仙岩名士独不然，家有琴砚皆世传。熨焦蛇断互左右，俾受弹弄供磨研。耳根笔泽千载意，字□挽回淳朴味。乃知旧物是筌蹄，薰染皇坟归茧纸。百篇因之奏帝傍，帝赉文美承恩光。归来筑堂标古雅，家学始末示不忘。迩来相传贵珠玉，或侈金屏夸绣缛。心游目视溺豪华，继发一言流近俗。嗟余僻好惟古文，敬此堂名如敬君。何时登堂相抚玩，古雅之意期与君平分。

二叹浔阳送客翁，忍将吾道等秋蓬。茕然商妇千呼至，贵甚监州一笑同。力学本为明德计，能文祇是立言工。琶琵亭下愁情远，付与长江写不穷。

重栏俯江湄，四箔卷云表。晴晖烁纤翳，万里归一眇。清高楼上人，眼阔天地小。何当倚秋空，吟送飞鸿杳。

卜筑虽城市，心安迹亦安。一楼深自适，万事少相干。月向重檐待，山于曲槛看。门前车马客，未必识天宽。

未赴功名且钓船，忽勤王事即貂蝉。丈夫出处随时变，须卜此心然不然。

不容不办屋三间，出即扃幽退隠闲。我蔽一言君记取，黄扉未必似青山。

名庵以足关天理，须向庵中静处参。底事此心无所欠，祇缘与世不生贪。书淫过似专房乐，蔬食多于列鼎甘。却怪紫芝曾漏泄，从来坤势阙东南。

催诗雨里载杯盘，名胜园林得借闲。百五日当春事闹，十三人坐宴堂宽。都抛世味言谈外，尽出家藏意玩间。不是主人风度远，客游那有许清欢。

坐到心清有妙香，蒲团纸帐任更长。闭门不受庭前月，分付梅花自主张。

一声新雁一声秋，独向江楼倚莫愁。江上片云将雨去，却留残照管汀洲。

江淮万里天，历历在楼前。对景独登览，因思几变迁。云横秋水外，鸟度夕阳边。倦倚阑干北，令人思黯然。

山川去接汉江东，曾伴隋侯醉此中。歌遶夜梁珠宛转，舞娇春席雪朦胧。棠遗善政阴犹在，薤送哀声事已空。惆怅知音竟难得，两行清泪白杨风。

禅居自合入山林，阛阓之中岂是深。须信道人清似水，佳城如住海波心。

绝顶危梯缓步登，俯空幽阁据崚嶒。不知吟到无穷处，但觉一层高一层。

越君尝胆苦心摧，娃馆春风正酒杯。弦管但知连夜乐，旌旗先已过溪来。麋冲晓雾游荒苑，鸦立斜阳噪古台。野客不谈兴废事，绿阴深处摘青梅。

贪玩水云乡，来迟到夕阳。舣舡依钓石，欹枕借禅床。衾薄疑秋老，茶多觉夜长。节庵湖海客，语下不寻常。

岩里空寒玉有声，亭前渊静镜生明。从他流入香尘去，不碍源头彻底清。

必得真王乃镇齐，假王虽有亦奚为。区区吕姥何能尔，自是将军不三思。

识得英雄为理贫，果能诛项灭三秦。老增事去方撞斗，羞见沙头澼絖人。

大历谋臣匪尽忠，时君好佛遂成风。详陈福业因元载，轻授仪同付不空。此日有丘犹血刃，后来无赏失边功。代宗缪滥惟何甚，千古容斋直笔公。

知从清浅水边来，标致孤高似老梅。华馆久同佳客住，锦囊多为贵人开。消除世虑抄花谱，发越吟情恋酒杯。记取逋仙欠诗嗣，古祠香火莫尘埃。

风雪垂垂岁欲除，若为驱马问长途。才兼文武如君少，量纳江湖近日无。吟旅笔灵花璀璨，带行刀古血模糊。经从渭水须留款，恐有论心老钓徒。

崧高当日庆生申，先占韶光恰一旬。勋业已追□伊佐，文章独造孟轲醇。千龄社稷资盘石，万国黎元入化钧。余事吏将商曲糵，一时取作凤城春。

频年增灶起边兵，给饷谁先足万营。凡有求焉皆越从，不言功者尚为卿。朝家岂是无公议，督府如何不动情。我为笺天天已许，且将勋业换长生。

移家载雪河桥住，吟过余寒不出门。人遣奚奴传吉语，天教词客寿清樽。上林开到梨花了，次第牡丹红欲笑。眉端闻说点微黄，应捧金笺承密诏。名随春色满乾坤，涪水之翁有耳孙。

尝于劝耕日，杯酒祝骚人。年与我俱老，友惟君最仁。种莲知性静，吟草见天真。处世安如此，鬓毛应耐春。

眼必延厥光，齿必全厥刚。裂眦不足贵，所贵者目了。穿龈不足畏，所畏者唇亡。故恃明者必察，恃刚者必伤。此林氏子以是语语我，我亦以是语信其医之良，因墨之右方。

榆花着雨乱飘时，是处调虞费上池。好试平生医国手，呼卢作五有天知。

术不与今同，清名亦可宗。学虽精象数，妙亦发鸿蒙。政自愁傍午，胡为说并冲。生来忘利禄，祗合问诗穷。

诗到西湖渐逼真，便当于此老吟身。举头莫看王侯面，失脚恐为名利人。千载留芳惟好句，百年得意总微尘。镵君姓字中兴集，留伴梅花岁岁春。

我方治地种秋芳，君亦濡毫拟擅场。待得君归醉重九，捷旗如我菊花黄。

辟户夜通月，掬泉朝饮星。

煖爆花岩日，晴眠藓石烟。

地旷日难晚，海宽天欲浮。

与子才分手，何人更赏心。

游归云衲破，定起石床温。

道至无偏党，心何有重轻。

万事岂容人有意，一春多被雨无情。

