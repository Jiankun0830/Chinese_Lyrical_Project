天宇秋来淡，江流急处鸣。小风旗脚活，晴日鼓声清。岁晚冬归客，时危北望情。沿江十万户，流寓若为生。

沧海张公子，秋来会面稀。携诗晓相访，话旧夜忘归。德劭吾身润，道行天下肥。穷通都莫问，一炷篆烟微。

梅月廉纤雨，麦秋清润天。几程云盖路，一叶石山船。瓦砾犹能说，葫芦自去缠。到时应问我，为道只高眠。

分手仍携手，南昌更武昌。细论文畅序，重忆赞公房。衡岳云如故，曹溪水更香。不须论远近，秋尽却还乡。

每与溪山对，自然怀抱开。不愁明日事，何用即时杯。一任头如雪，孤眠鼻有雷。早间巾履润，池上看鱼来。

溪山争献状，易得小诗成。病骨如松瘦，清愁似草生。苦无人比饭，喜有弟分羹。下及长须辈，人言似顾荣。

古岸留云色，晴江老日华。捉船人上水，挝鼓客还家。已自身如叶，何堪眼更花。摇摇强招饮，茅店酒旗斜。

藕塘三亩宅，松竹荫兰荪。有酒曾留客，无香可返魂。亲朋惟我老，心事与谁论。苦恍如縻绠，随风洒墓门。

诲汝汝知乎，家贫廼赘居。奉身须节约，接物要谦虚。勿以清樽污，而于黄卷疏。只须铭此语，一任命何如。

有谭名利者，耳若了不闻。心乎平似水，身也懒于云。眇眇居人世，骎骎过隙曛。田园趣归去，风月谩平分。有子万事足，一堂何足论。还欣身有托，或谓寿无根。静处安吾分，超然忘世纷。炉薰祝万寿，持用答吾君。

小儿无力报明时，六十休官早自期。今岁才周花甲子，此身已在菊东篱。行年如许化未化，天命而今知不知。休问圣贤千古事，从今诗酒是吾师。

觅得荷衣亦偶然，三壬三甲莫虚传。知无皂盖朱幡分，奈有清泉白石缘。今日为贫行作吏，他时有路即归田。头颅自断祇如许，但问闲居得几年。

清泉白石故依然，俚语当时已浪传。千里归来寻旧约，一生鞅掌任前缘。身强只欠登山屐，老去何须负郭田。金石旧交半沦谢，新松嫩竹是忘年。

朱栏独倚晚天晴，唤起江湖万里情。风撼君山波浩荡，云归衡岳月分明。飘飘杜老乘槎兴，杳杳轩皇奏乐声。好把天瓢盛此水，涤除旱魃作秋成。

恋恋君山未解维，高僧来送赠行诗。谁知归去陶元亮，又遇当年远法师。莲社欲留听说法，菊篱那忍负归期。临岐重约头陀会，记得江干话别时。

琵琶亭下北风狂，浩荡江天接大荒。亟舍扁舟登伟观，旋呼官酒作重阳。故人一见惊头白，寒菊新开满眼黄。底用四弦如裂帛，异乡游览自悲伤。

淮蜀荆襄老此生，归与双眼识吴城。树依神力连云暗，水到江西彻底清。去棹来帆南北客，孤鸿落日古今情。枯肠尚可搜诗句，三老放船钲一声。

自古贤名隠魏亭，老夫底用更专城。得闲且看云来往，不饮休论酒浊清。险阻备尝知世味，消磨不尽是诗情。西堂不作惠连梦，共听茅檐夜雨声。

归路宁迂三两程，落霞孤鹜近乡城。水连南浦天然碧，秋入西山雨后清。鹿梦已醒谙世事，鸥盟犹在见交情。近来一事君知否，耳畔全无鼙鼓声。

一笑相逢在眼前，底须尺素付邮传。池塘生草寻残梦，风雨连床了宿缘。遮暮雪霜侵两鬓，倚云梨枣出丹。从今不愿重分手，粝饭团栾满百年。

明时容我老山林，病骨那禁岁月侵。破屋仅存容膝地，短檠唤起读书心。三生习气磨难尽，一饷荣华去莫寻。苦学吟诗终不近，信知前辈用工深。

短衣匹马遍关山，二十年来一梦间。万里烟尘催我老，一溪风月伴人闲。处心简淡常常足，着意经求事事艰。亭午厨人多喜色，邻翁举网得鱼还。

明时有分坐空山，终日心游天壤间。无欲始安贫里乐，是人只得睡时闲。离家便忆居家好，论事那知任事难。自快此身天所相，干戈丛里得生还。

只将梦幻视浮生，志念俱消岂复增。竹杖芒鞋轻胜马，布衣蔬饭淡于僧。睡魔为祟勤呼茗，病眼羞明懒近灯。好把金𫔇轻掠削，近来知有阿谁能。

泉石相干兴味长，梦魂飞不到钱塘。病来弘景难忘药，老去渊明不御觞。旧馆溪山勤检校，新收风月懒平章。读书事业依然在，一目犹惭不十行。

急雨声中夜漏长，晓来嫩水涨平塘。试扶竹杖穿三径，自折梅花荐一觞。我纵撚须难得句，君才开口便成章。偃旗仆鼓退三舍，且逊元戎十乘行。

人生自得即逍遥，到底声名不用高。心地一朝收汗马，泰山万仞等秋毫。处囊脱颖君非晚，为米折腰余惮劳。喜得新诗当文选，何须痛饮读离骚。

吟情常得闲情助，和气多为直气侵。易说难行天下事，未为先懒老来心。公然排闼清风入，悄地窥窗好月寻。风月无情肯相管，尘缘终浅道缘深。

高高林木带烟霞，短短茅檐寄水涯。尽有清风疏种竹，苦无空地密栽花。云停栗里渊明屋，月满剡溪安道家。会待子猷清兴发，扁舟一叶著平沙。

倦倚栏杆对暮霞，展君吟卷喜无涯。圆如掌上黄金弹，清比梅梢白玉花。试问山林无我辈，却将景物付谁家。风檐把玩徘徊久，烟在平林月在沙。

平塘古木带余霞，清荫周遭水四涯。在世能消几两屐，恼人无奈四时花。好随彩笔题诗句，笑入青帘卖酒家。却忆当年杜陵老，有谁相伴醉长沙。

一生受用燕营窠，百岁光阴马驻坡。晚境喜无干己事，故人远寄歇心歌。君开经卷尘缘了，我辟山林诗料多。得句却愁成绮语，何如一意向禅那。

随意栽培花几窠，梅坡安稳即銮坡。土尊岂胜茅柴酒，法曲何如款乃歌。着意事无虚事有，快行时少坐时多。闲身散诞休惊去，尘世光阴等刹那。

鸟窠看了看蜂窠，才上坡来又下坡。松竹径中逢野老，芰荷香里唱渔歌。归来不见香风改，老去何愁明月多。况有句文供布施，僧来也唤作檀那。

颜童齿豁老书生，习气消除道气增。自止酒来疏酒伴，闲吟诗去寄诗僧。不才臃肿庄周木，无尽光明摩诘灯。解道本来无一物，未容尽逊岭南能。

身计平生尽付天，归来环堵更萧然。君于客里怀新绂，我愧斋中祇旧毡。一见便论千古事，定教迟了十余年。驽骀强欲追高躅，病骨摧颓怕受鞭。

公案堆来高似山，人人沉着语言间。水中掬月徒辛苦，衣下寻珠只等闲。此事不从人世得，诸贤枉道法门艰。千山万水参禅者，行到穷时祇自还。

二十余年不入山，重来疑是梦魂间。薰炉已冷灯犹在，经卷才收磬自闲。寂寂禅关人罕到，茫茫人世事多艰。朅来细说无生话，稳坐蒲团不忍还。

寺占吾乡好处山，半新半旧屋千间。水中莲似尼清浄，雨后云如僧退闲。石路教人修整过，芒鞋怕我往来艰。夜深火炬浑无用，长是天教月送还。

寸质元非紫磨金，少时徒有济时心。中年世味谙常尽，晚节宗门趋向深。万境皆空何所着，百年未满得长吟。人间俯仰咸尘迹，惟有江山不古今。

家在青山绿水间，柴门虽设亦常关。稠花浪蕊随时有，乐事赏心从古悭。世上人多为物役，眼前谁肯掣身还。君能不负平生约，袖有新诗慰病颜。

野径溪桥取次行，山青水秀眼增明。身居尘外年年健，心到灰时事事轻。文阵挥戈吾退舍，诗坛歃血子同盟。直将修月拿云手，拾得人间句见成。

回也逍遥只寓言，参乎三省道真传。明知荣悴何由我，谁道修为亦属天。朝市山林皆寄耳，简编灯火故依然。穷年矻矻人休讶，山宅臞儒便是仙。

不论朝市与山林，两鬓难禁白发侵。物外休论天下事，书中要见古人心。老来酒债浑无有，公等诗名尽可寻。吟料从来无尽藏，江湖万里水云深。

从来造物只儿嬉，用舍行藏各一时。玉兔金乌元去速，晓猿夜鹤怪归迟。幸然三径菊如旧，且与两梅仙说诗。试问钓车茶具外，当时谁予伴天随。

雀罗门巷驻高车，霭霭停云满眼时。惟有故情来得得，却搜诗句步迟迟。北窗不放渊明卧，南涧同看子厚诗。要识吾侪长久处，此心如月镇相随。

困人天气昼沉沉，饭罢茶瓯尽放深。笑领故人游竹洞，因寻诗句到梅林。已教儿去将诗写，又唤孙来把酒斟。行乐既知明日少，合如吾祖惜分阴。

腾腾晓日夕还沉，浅浅秋江春又深。消息既知由造化，忧愁那得到山林。已吟有兴犹重和，未醉开樽任满斟。浮利浮名都莫问，只将诗酒送光阴。

生来骨相不如人，那更心空似此君。一见好书惟恐尽，每逢佳客怕言分。自知原宪贫非病，莫问琴张达是闻。吟罢不知身已老，莫教万里浄无云。

飞锡来寻避俗翁，不辞劈面受霜风。因君发被诗催白，知我颜须借酒红。秀谷几年千里隔，空寮今夕一灯同。恨无日暮碧云句，编入文通杂绶中。

雪里攀梅冷不胜，归来分插几空瓶。花间乱缀未凋玉，窗下细看元是冰。旋觉暖回还易散，只愁冻损独先零。诗翁贪看横斜影，未暝呼童急上灯。

桂花香处麝脐破，枫叶丹时锦帐开。天遣年华随水去，山将野色入帘来。镊残白发愁无迹，割尽黄云酒有材。不负小园佳景致，乘闲与客共徘徊。

人情何待十分圆，满目金波已浩然。明到杜陵头上发，寒侵郑老客中毡。中秋未必似今夕，好景其如又隔年。多谢望舒知此意，冰轮缓碾不加鞭。

不待吹嘘送上天，凌云意气自飘然。长江秋色将征旆，半夜霜威袭客毡。淝水功名须尔力，斜川风月了吾年。师门念旧如相问，为道衰颓怕着鞭。

蜀山越峤倦跻攀，拄杖经年挂壁间。驹隙光中惊迅速，龙泉山里占清闲。但存宝藏明珠在，不管石头行路难。香冷磬残经卷了，倚栏静数暮鸦还。

有景可观无远近，新楼真是极高明。水因雨过多新进，枫到年来独老成。万顷烟波鱼得计，一天风月雁能鸣。醉余客散清愁入，嘹亮渔舟笛数声。

江练紧缠山脚白，露珠密簇草头明。一天秋意凄凉甚，几日西风酝造成。新月光中新雁过，暮云深处暮钟鸣。得君吟卷呼儿读，吹竹弹丝无此声。

大别山头访早梅，梅边邂逅笑颜开。十年一梦看看老，万水千山得得来。马祖话中心即佛，卢能偈里镜非台。即今了却此公案，便是公门及第回。

平塘水外竹三亩，古木阴中屋数间。天幸诸贤皆大用，分甘少病比长闲。百年世事皆前定，一枕清风无后艰。多谢新诗来慰藉，不堪溢美欲封还。

而翁吉德怕人知，天与良孙一似之。自分随缘栖矮室，何曾弄巧蹈危机。人生怀抱祇平易，天下道涂皆坦夷。此语莫书堂上壁，客来徒说是和非。

尘埃满面雪蒙头，只合沧洲把钓钩。乡里故人今日少，山川英气一时收。绝怜逝者成千古，谁念凄其老一邱。野店相逢聊举酒，潸然苦泪落瓷瓯。

鼓楼冈上旧坟头，又有山灵献寝邱。万里归来生处乐，一心甘向死前休。尽捐世事兼家事，但把嬉游当宦游。粝饭藜羹而办得，吾衰此外更何求。

一片好诗如片月，半生愁杀镂冰翁。多情误以苦为乐，众体疑于异却同。几度手抄方刻枣，数茎发在已如蓬。江湖醉墨争驰骋，谁识岩灯夜夜红。

草际露华白，天边云浪开。好风何处起，和月入帘来。

水将罗带绕，山展画图开。二十年前客，身闲又此来。

记得当年宴杏园，旁人尽道似神仙。全家自此废耕织，枉费公家多少钱。

忆昔身章两度新，庭闱恨不拜双亲。虽然累赠光泉壤，还是酬恩未了人。

佐岳归来得自如，依然服色似芙蕖。儿童痴绝牵衣问，腰下如何不见鱼。

心力较衰于少日，园池差胜似前原。畦蔬绕舍苔侵径，棘刺编篱竹打门。

每忆间关离陷阱，一年剡壁一番新。虽无毫髦私于己，岂有涓埃及得人。

归来荒却旧田园，手自诛锄又一番。江上清风终耐久，依然和月到柴门。

秋水清明镜不如，含羞照影独红蕖。莫因风冷嫌衣破，容我傍边看戏鱼。

平筑三塘共一园，个中宜著老癯仙。随缘妆点非难事，粗果闲花不值钱。

边檄烟尘日涨天，天教老病唤归田。从君试问平塘水，更照衰容得几年。

梦觉归来涉旧园，共寻幽事有梅仙。乍穿绿竹教成径，莫踏苍苔破却钱。

白发多时精力少，绿樽疏后简编亲。本无世上荣华分，莫作山间懒惰人。

家园指拟似淇园，惜笋兼存上下番。若与此君情分薄，应无风月到吾门。

茱萸笑把登高阁，菊蕊才堪荐一觞。却忆当年关表路，无花无酒更凄凉。

簿书期会不相关，老眼如何不得闲。景物无端故勾引，淮山尽处又庐山。

踏遍三边过剑关，故山风月几年闲。如今着我中间住，风月无缘独占山。

生怕老来先告老，却于闲处不禁闲。不将黄卷遮双眼，便卷朱帘看远山。

虎豹从渠守九关，不求进步只求闲。归装幸有新诗在，一字千金尽买山。

碧落班中出镇时，红莲幕里我栖迟。四年两地无消息，好倩西风为寄诗。

有书有史聊遮眼，半瓦半茅还是家。莫道幽人无受用，铜瓶遍插木犀花。

图书丛里清癯老，山水光中潇洒家。除却栽花栽竹外，更将何事作生涯。

风声不作寒无力，云翳才收月有华。清兴牵人眠不得，开门共看古梅花。

白发从来羞月色，弊衣那更带霜华。三生结习依然在，贪看寒梅几树花。

绿竹漫山元积玉，青苔满地又流钱。个般也怕难消受，日炷炉薰答上天。

此老年来医有灵，病眸才洗便增明。教侬还尽读书债，头白依然对短檠。

早年锄月手亲栽，看到成阴结子来。二十余年如一梦，归来五度见花开。

更好轩中几报春，幽人去后化为薪。向来花在孙枝上，一笑相看似故人。

密叶柔条绿更腴，几年培植费工夫。牡丹剩费医治力，曾有丝毫利益无。

老矣能消几许衣，一株休论几钩丝。垂杨舞彻鶑歌歇，且看东风舞柘枝。

紫磨真金百炼成，花神妆点似灯明。胆瓶盛取当书案，白首韩公对短檠。

抱合材堪任栋梁，斧斤相引到明堂。何如生近幽人屋，岁晚相看各老苍。

矮窗元向竹边开，竹已森然只欠梅。新种一株花尚少，暗香早逐细风来。

乾坤无处著臞仙，乞与桃源小洞天。不用穷源防失路，桃花尽处便回船。

谁从王母觅来栽，等得花开结子来。我种数株能几久，有花如锦子如杯。

仙李栽培旧满门，归来仅有一株存。年年碧实和烟摘，老子未尝先乞孙。

山缘何事也穷空，百里冈峦化作童。莫道吾庐无认处，行人远远见双枫。

妆点山居要碧梧，向来培植费工夫。一株随风成仙去，留得孙枝乞凤雏。

傲睨风霜老更臞，旁边着我未为孤。向来元亮盘桓后，试问曾逢我辈无。

住近幽人善卜邻，少陵诗句岂虚文。平生清苦过于我，祇合呼为苦节君。

香远花繁叶耐冬，人人道与木犀同。一般赛得木犀过，能为人间报岁丰。

消磨水上芙蓉了，岸上难兄正木彊。遭际东坡一题品，后来祇合字宜霜。

