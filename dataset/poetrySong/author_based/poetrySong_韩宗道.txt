绿锦池塘藻荇芳，拏舟清泛水风凉。千珠翠飐圆荷雨，百和交销宝篆香。暂驻旌麾开燕豆，只凭谈笑乐杯觞。留连晚景殊多适，无奈黄昏送夕阳。

萧洒丛祠古道旁，偶来乘兴兴何长。珊珊翠竹寒成韵，苒苒红蕖细度香。云暗尘头云雨急，风来水面葛衣凉。天涯一笑良难得，预借骊歌送别觞。

茂林修竹翠烟收，寺枕清江江上头。好马啼春知客恨，落花浮水近人流。政闲不废登临赏，意适真成汗漫游。紫陌红尘归路远，夕阳回首重迟留。

