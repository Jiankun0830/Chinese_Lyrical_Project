青春白昼永，一日如两日。平心得淑景，佳思入诗律。湖山气姿媚，海汐声荡潏。回旋且回旋，杨花满书室。

春雨发山溜，花事回绿阴。东家举杯酒，为我成芳斟。蝶遶鶑流音，轻云晚沉沉。挥手惜素心，入林惊未深。

梅熟麦秀时，浓阴多转晴。础润雷掣电，沟壑须臾平。清风四起处，郁蒸或不轻。今兹冷气深，经旬压檐声。

晨兴启蓬门，绿树有啼鶑。山风远远来，墟烟低低横。水写蔽芾影，岸束湍濑声。春事曾几何，孤花尚含情。

余霭净麦岐，流晖转兰皋。燕垒落梁尘，渔舠激埼涛。芳斟竞飞斝，绮思归摇毫。良燕气清和，物色如春韶。

沉沉听雨坐，瓶花养香梅。鼻观得此供，息定本气回。春阳已大壮，阴云尚难开。小窗千叶黄，眼尘一清哉。

青青叶中兰，庭幽有余芳。新葩明轻茎，知我春昼长。安得滋九畹，命骚与争光。风泛不须纫，深林宜永藏。

细雨桃树枝，依流欲舒红。水深相发挥，倍觉多春工。从渠武陵源，不与人迹通。冯生天地间，我汝俱樊笼。

柳已绿可爱，溪风更摇之。人居春气中，安知物熙熙。常年二三月，醉眼不自持。摩挲此瞢腾，老去今其时。

草色老春荠，气数戚已分。流光生鬓丝，日暮江东云。故交本不多，零落那忍闻。墙阴雨凄凄，夕阳何时熏。

亭午暑未凉，竹阴访泉石。泉源彻底清，石色半痕碧。幽处鸟声流，闲中人意适。风微一幅巾，林深转虚寂。

秋意不堪老，宦情惟自悲。萧萧风雨中，吟哦漫寻诗。古来骚雅士，常恐归计迟。此事不难办，无语王谢儿。

花间雨未干，强饮食犹寒。山涧得名流，岂曰俗相看。晋文绵上田，往事今鼻酸。江南好风景，且取文酒懽。

既喜寒食晴，复值清明雨。山空洗雨花，零落蔽泥土。修林发新叶，青绿粲莫数。虽云风日异，景物俱可睹。犂鉏动远村，愈觉爱农圃。形迹欣得闲，持醪醉为主。

流芳报花信，畅叙记东晋。何知胸崔嵬，未觉景急峻。泛觞河阳春，庶且雅俗镇。

九日风凄紧，扁舟发龛山。龛山正自佳，况复江水间。吴歌动两桨，溯洄过沧湾。虽无菊可把，矫首云斑斑。

客里素秋节，谁复同襟期。黄花虽满眼，何意采摘之。古今旷达人，把此颜为怡。谓可制颓龄，属兴深于兹。渊明南山下，放浪东篱枝。白衣纵莫至，自惜草木姿。斯辰天阴阴，云深翳晴曦。更想杜陵老，抱病登台时。我欲事啸歌，舒忧以娱悲。悠悠时序心，摇毫漫致词。

草木易黄落，倏然时序交。岂无素心人，松柏不改凋。今日我重九，惘然风度高。起寻得良觌，南雁将横霄。夸毗信谁子，短世亦已劳。旱暵乃天运，惔焚禾谷焦。一歌百世苏，重歌千载陶。唱予而和汝，其雨复崇朝。

悠悠两高峰，眇眇见落木。病余老身倦，登楼谩伸蹜。兹晨有何味，酒面欲泛菊。常年得重九，高兴必征逐。谁知懒出门，搔发鬓已秃。子云虽识字，君平唯卖卜。坐久风颇怒，新霜夜来肃。

野色荒荒白，岚光隠隠青。家乡未千里，客路复长亭。绝景诗难状，多愁酒易醒。西风搅黄叶，兴寄托鸿冥。

雪风吹溪云，昼刻催岁律。欢传颂椒花，饯岁欲何出。举头荒山庐，冰涧溜凄瑟。两鬓已颠童，种种不满栉。题舆得斯文，爱士欲黼黻。团呼一樽酒，清言了人物。四座各尽情，烛跋屡剪拂。如愚于席间，踸踔倍勃窣。授简而供令，古兴亦岂不。

焚香得深居，清风养幽抱。杜鹃来何迟，鸿雁去常早。微澜响沟流，积润滑磴道。绵绵百草长，春风雨中老。

昼闲春婉婉，草树转花事。人谁用吾情，我自顺吾意。江山不徒吟，城郭亦可醉。阴阴起晴风，相赏岂云易。方斋既虚清，山堂亦深翠。来燕翩翩归，啼鹃眇眇至。时物付芳华，所惜者风谊。

春浓自徘徊，我歌亦其事。峥嵘眼中人，磊磈言外意。何哉非达也，拂石醒小醉。棋枰随圆方，目击胜败易。冷斋芹泮地，坐久湿空翠。了无官曹尘，所以野老至。泛乎不系舟，未数长沙谊。

所贵知者希，初不与人事。飘风击坠瓦，彼岂有本意。百尔我所思，岂必待熟醉。烈士徒殉名，归洁似图易。鳣鲸困蝼螘，兰苕巢翡翠。广心之昭融，巽语之极至。何若于燕闲，相与谈仁谊。

山空草木长，明日欲立夏。俄顷一蝉鸣，节物便相亚。平心阅四时，益觉运而化。残杯了清昼，新香度深夜。风雨阴阳间，悠悠懒悲咤。

南窗午逾暖，日气烘人衣。徒有苍蝇声，甚无鸿雁飞。老身漫自伸，老眼其畴依。摩挲根尘间，瓦沟霜已晞。

闲居谁与娱，寂历满黄叶。冬晴日气午，乘暖得步屧。儿仆为游园，俛仰才自惬。亲朋忽过我，少坐情意浃。烹茶味既爽，穿林景逾接。纵游星居寺，僧房颇稠叠。随流觉路熟，更见沙觜涉。道院出香鼎，春山弄书箧。留连一两杯，设饭羹用䇲。亭虚列峰峦，溪净映城堞。跻攀重阁晚，览句费目睫。归欤语河梁，分手兴未帖。吾衰子俱壮，岁莫何术业。从来评道德，亦必在耕猎。好恶空纷拏，利害漫慑怯。郡国有惠养，朝家有调燮。孙膑为断足，范雎至折胁。尚能变轩昂，未信祇萎苶。庄知冥灵春，佛说恶浊劫。无视雾气蒸，飞鸢堕跕跕。

寂寂园中林，脉脉林下泉。萧闲岁云暮，老身欲何言。不畏日月驶，但笑霜雪繁。人生本非恶，往往迷宿愆。昏明夜复旦，寒云满空山。瓶储粟粒罄，交旧无往还。尘埃岂不知，冠緌易牵缠。五鼎食与烹，寸景能几年。心境互生灭，雅俗相移迁。危坐明檠灯，炉香更清然。

日长林影聚，早暮气弥清。既自罕人迹，而犹闻市声。物生各有态，境异俱忘情。门前酒谁来，吾其撞余醒。

落日青松间，疏明山翠寒。谁于元气中，弄此赤玉丸。我心本清阳，阴浊不可干。虞渊下可取，快饮杯勿干。

积日困秋雨，晓起天开明。披轩纳晴光，树影当阶横。遥闻玄蝉急，忽见翠羽轻。整衣聚足坐，似觉天籁清。身形百年尔，衣食苦强营。运化有理道，超然得此生。

两年元日阴，今年元日晴。微霜起清寒，人物多欢声。行都占江海，鱼盐易经营。何时复三京，万世开太平。

云窗月当午，小醉人未眠。儿童鼻鼾雷，听息方绵绵。万籁一以虚，性地开其天。入林山自深，金涧通瑶泉。

璇霄荡凉飔，静夜却团扇。幽人醉未醒，月色窗户转。起舞步高寒，借我蟾宫便。

夜久群动息，巡檐尚何观。庭空叶忽坠，琤若摧琅玕。芒寒星彩动，霜气尤弥漫。谁知太虚中，运此宝月团。须臾一雁叫，飞下溪流滩。

月出双树间，营魄何流光。初弦还当午，净极涵莽苍。溪虚响城角，露重天欲霜。送客出篱门，共立古道长。

山晴夜自明，草树遥可瞩。楼头春已非，尚有月如玉。胡为乎来哉，可谓万事足。沟流杂蛙黾，信阅人代速。

夜气生微凉，山空步明月。飞光入人家，流影到林樾。零零白露滴，冉冉清思发。乘云度罡风，天上有宫阙。

我岂不解饮，风轩乘月开。细细春酌动，徐徐秋兴来。俄而弄清影，自尔却氛埃。谁信城市居，野老为裴回。

倦卧一榻上，展转不能寐。更听蟋蟀吟，时时风雨至。披衣起趺坐，数息存妙寄。其生何用观，夜气吾已志。

晴明天气佳，草木浮光𪸩。珍禽各翔语，群花竞芳菲。人情春和时，怡游类忘归。常阳一以亢，旱甚翻歔欷。赤地至千里，焉有不年饥。家家望云霓，想像阴雨霏。狂飚震雷吼，连夕恐非机。溪涨桥已解，拍岸欲平矶。所幸蛙黾尔，跳噪皆轻肥。居民其奈何，泥淖生理微。意欲问彼苍，何日生清晖。由来此阴阳，岁事中和希。今年积秋热，焦熬在郊圻。既雨复苦风，拔树败墙围。后土无干处，眇予将畴依。

天高气萧瑟，薄薄寒中人。登山兮临水，贫士志不平。惆怅徒自怜，羁旅谁友生。申旦耿不寐，淹留可无成。

山溪遶寒城，林园眇荒隅。南枝小春梅，意似醉眼舒。云阴冒霏霏，欲步雨如涂。人闲压芳槽，洗酌留我娱。易斋诵铭语，耆英几年无。吾侪老孙子，交契岁月徂。速饮付丘壑，微吟对江湖。何当暗香底，花影相持扶。

云间度微雨，霑洒草木净。披衣未盥栉，失却体中病。屋角鸠鸣阴，是亦彼情性。今我睡既醒，岂不有孤咏。

卧听空山雨，愁人春夜长。田蛙与水鸣，聒聒来耳旁。缅怀千载遥，贤达多遁藏。岂无命世才，所抱或沮伤。离家脱尘役，且憩云水乡。时运不我留，老去空彷徨。但恐壮志销，放浪宜自彊。

日暖石础润，雷雨响空山。草木尽披霏，云气满窗间。我方岸帻坐，与客谈笑间。会当乘少霁，午阴听潺湲。

淫淫夏暑雨，小民惟曰怨。连朝浸田塍，一夜倒河堰。寻常已食麦，积久况少饭。钱币易低昂，亦合利商贩。

独坐空堂上，忧来与谁语。出门欲远游，泥雨复艰阻。不见一人来，那逢会心侣。前除一幽禽，四壁响饥鼠。无以涤睡昏，春茶尚可煮。

得雨宜秧田，久雨损麦陇。日暖可成实，天寒妨出种。米面世所资，敢为一身奉。望眼冀晴色，深为农夫恐。长林风飕飕，狭港水汹汹。闲谣不能欢，名与食孰重。

闵雨涧将涸，为霖流复湍。声来白浩浩，气起清漫漫。随山问本源，踏地观狂澜。隔水城市尘，了然不相干。

一林梅花雨，香湿烟冥蒙。水流涧底清，声落前溪中。鸟飞既整暇，人意亦冲融。今岁春来早，新萱已满丛。

山林得凉雨，倍觉十分秋。衡门篱落间，木槿上牵牛。霏微弄空明，炊烟澹飞浮。有酒不肯饮，南冠真楚囚。

已忻五月凉，连得六月雨。泉石养芝术，甽浍长禾黍。病虽未能饮，起亦尚可句。凌晨百鸟啼，静夜百虫语。寺外钟磬音，樵歌自来去。

变风忽交作，雨脚窗纸鸣。隘巷掩关坐，炉深沸瓶笙。岂不念故山，斗升聊自营。米贵薪炭少，天亦放我晴。

行都镇东南，衣冠萃轩盖。文书漫穰穰，人物当蔼蔼。痴或不知止，隘即莫可奈。江山何清空，天地本正大。四更霜气重，肃若起深籁。乃信埃{土盍}中，此景终不害。

夜煖雨骤至，沟流起微湍。一秋多苦晴，鱼虾生意艰。朝来清蛙鸣，便觉斗水宽。岂不念其涸，跳梁聊自欢。

凉雨濯袢暑，中林动清觞。一日亦易与，千古不可忘。人物信消长，治运空微昌。我有插架书，醉甚无慨慷。

空山水流涧，社雨掩篱门。云阴起微寒，药炉自常温。老懒一欠伸，开卷窗明昏。屋边桃李蹊，飞飞亦无言。

开帘卷书坐，燕声烟雨中。时物依辰至，春社古所同。岂不知其然，岁月何匆匆。拥襟一闲谣，林花落檐风。

残冬且论诗，岂待梅与雪。雪固以水清，梅自惟花洁。玄机未易窥，圣解不难说。弃置便扫除，俗者虑上拙。

松雪照残腊，沟流起轻冰。倦身固蹒跚，睡眼犹瞢腾。尘埃与野马，何急来相仍。东邻可以饮，一举宜数升。

我枕麹藉糟，女为彼玉雪。惊心京索旧，流徙此越绝。霏霏醉飞花，堂上烛勿灭。

积雪有何好，照我窗牖明。窗明不能寐，披衣数寒更。带雨岂灭踪，无风如有声。荒荒山野人，渺渺江海情。

诗亦常语尔，细思有何情。瞀瞀青眼收，种种白发生。不如缄口住，时复信脚行。折竹松边路，孤山篱雪清。

适俗心不夷，索隠山不深。驾言出春浦，回车已留阴。雪飞催我句，村酤且重斟。此致天所资，优哉有遗音。

雪映山窗白，竹炉残叶灰。寒垂纸帐低，起坐百念催。推枕理吾梦，栩栩鼻如雷。觉来神气中，平旦阳明开。

净业与秽业，交战则我微。未能涤玄览，前识相依违。玄冬霜后雪，磵谷慵启扉。天耶其人耶，咸言上上机。

今年已有雪，今年亦有梅。梅花与雪片，日夕相徘徊。失喜固莫尔，亡忧尚何哉。不与万法侣，孔跖俱尘埃。

泾渭本一水，浊清我何尤。白雪固为洁，老兴开两眸。须臾冥心坐，薪火时添抽。咄哉皆前尘，秃发不满头。

鸟声已鸣春，磵庐雪色深。纷纶五经笥，古人云鉥心。心本理和顺，万缘常逼侵。莫作断灭相，明明去来今。

秋花满青岩，禅榻如昨日。举眼曾几何，岁月流电疾。君其壮藻思，我已老蓬荜。谁云彼高泉，春晚又能出。寺底读叶碑，祠前看周笔。夷犹慨以慷，缅邈咤而叱。思君弟行役，应惜良会失。朋从淫液之，于我岂固必。旁观征逐间，往往诮游逸。相望一樽酒，朱弦理青瑟。坠绪或可寻，陈迹安可诘。澒洞尘眯人，荣名真虮虱。

凉雨忽不止，秋阴无奈何。山根泻新涨，小立玩流波。会逢其适尔，紫芝有奇歌。惜此未深密，时见人游过。

岩桂苦未花，寻香上扁舟。溯洄得蹊间，微步理旧游。鲜鲜见新枝，幽芳浩难收。回首城市尘，所憩因少留。

抚枕知夜永，淅淅过山雨。净听秋气还，清吟可无侣。年来幽兴熟，心口自相语。我其内热欤，何其未能处。

南豅山下路，一眼烟雨昏。松篁叶满地，杨柳条映门。此兴非所难，吾道何由尊。铿尔舍瑟希，带湿藏春痕。

蒙鸿山气润，喷薄涧水急。残花护新枝，春晚绿阴集。杖策一俛仰，挈榼共行立。路转南高峰，窣堵正嶪岌。胜迹古今同，轩裳孰羁絷。

高情动岩壑，幽讨忘远近。追随得秋日，挈榼多美酝。悠悠远朝市，寂寂委时运。雨集星散间，他年或相问。

避喧甘猛虎，杜语诚有味。况此古城游，尽迥尽无畏。扪萝鱼贯登，荦确入荒蔚。俄而得峻极，天阙逼象纬。春风犹未旬，芳事已髣髴。凭虚了不寒，清淑满肠胃。眼高物破碎，意广身良贵。隘彼微尘歊，邑郭亦何谓。同来三二友，斯道久泾渭。偶然一尊携，物笑我频喟。焉知酒行多，但觉饮之既。烟峦屏障环，秀润仍蔽芾。更对西日红，轮囷缠海气。

临水既凝𥩟，望崖试徘徊。榜舟一以渡，露晞岚影开。矫首与人居，直上无飞埃。峭壁过鸟道，老树相萦回。下访隠者庐，败堵留岩隈。乱草蔽嵌空，停泉照崔嵬。因知胜绝地，使我心悠哉。誓当如庞老，举家为此来。

南山起寒雾，雨气蓊林木。但觉白漫漫，不见山下屋。须臾逼昏黑，疏钟度幽谷。寺冷西湖秋，斋房媚幽独。

秋山响松竹，漠漠起云阴。褰裳过石濑，望崖荒草深。谁家窗户开，少寄闲澹心。茗醑无不可，所畏尘雾侵。

翠麓转危径，清涟媚方池。钟鱼鸣宝坊，窣堵高不危。凭轩眼力尽，晴色烟凄迷。秋原禾黍登，佳处端在兹。斋余作茗事，昼寂香篆迟。当年伏虎师，此地尝岩栖。高风动寥邈，胜迹穷险巇。回桡日已暮，怅望空自知。

人日游茶山，点检山下泉。载惟两贤祠，缅邈桑苎仙。岂无高洁怀，何有香火缘。雨晴动春事，草树含芳妍。独来宴坐久，湛然还惘然。扶舆度归路，寻友了闲篇。

南风满修竹，两贤凛如生。残僧具汤餠，茗椀寒泉清。归来涉城市，货殖何纵横。溪明漾长桥，履此复畅情。喧寂等一境，人世不足惊。北窗卧微凉，神思才清平。

蒸雨隘闾巷，茶山午风清。同吟方斋人，禅老相送迎。隔城带湖光，更约畅叙情。轻云转雷晚，静定天宇明。

夜严风色冽，开门恍奇绝。谁将连日雨，幻此琼玉屑。林深竹初折，涧浅冰复结。望久忽烟销，山明见松雪。

陟迳得遐瞩，濯泉惬幽寻。禅窗坐来久，聊以娱客心。平田绿未整，湖色收晚阴。回桡缱绻余，翔禽亦遗音。

尘俗自尘俗，幽奇自幽奇。竞渡殊污人，正尔无所之。城隅白云堆，涌出灵山诗。不可磨灭者，天欲铸伟辞。是大有佳趣，岂问庾元规。举扇勿障风，吾与子同归。

绝壑过兰若，炷熏拥寒炉。稍收神观明，时翻经与书。忘言忽自笑，得兴将谁拘。雪云起冰霜，是事俱澹如。

暮鼓朝钟外，鼻端消息真。灵山高溪南，而有彼上人。祝发岂灭性，趺坐宜忘身。咄哉露地牛，染净俱一尘。当年少林立，话头犹许新。北风吹雨花，缤纷皓如银。我来试标榜，此境何了因。无相亦无证，颦伸气方匀。

秋暑未退舍，独游亭午时。篮舆汗翻浆，陡觉回凉飔。青春十载前，此地尝娱嬉。只今发种种，蹉跎尚何之。悬崖多紫花，遶夜垂青枝。残蝉犹尔噪，新雁乃许迟。允矣原宪贫，异哉宋玉悲。酌泉揖老僧，清坐生佳思。

灵井复何许，薰风度前林。一筇为萧散，涉流殊匪深。山空人迹少，无言见鸣禽。嵌岩适所会，潺然送清音。宜我濯尘土，陶写此胸襟。富贵本天命，得闲且幽寻。

灵隠天竺山，清流漱奇石。草木郁青葱，岩洞耀丹碧。有时闲联骑，尽日为散策。萧条怀古心，髣髴问遗迹。胜士多去来，流年几今昔。寺记喜逢陆，泉碑尚余白。因知幽绝处，得之乃无歝。所以千载后，山名转辉赫。二子有逸韵，烟霞本其癖。想当落笔时，无地著清适。嗟我复何人，长歌想英魄。

湖光佛寺古，山色泉水清。苏仙则已远，名字空含情。西风动林松，琴瑟有余声。我来揖而酌，一饮百虑轻。朗吟两石碣，脊记眼为明。当年彼比邱，亦足得此生。

不见六一翁，但见六一泉。得泉以思翁，昔僧何其贤。旨哉山中乐，合与苍崖镌。后来坡仙铭，空以文字传。山林已禁苑，复与道院连。兰若纵莫存，此水尤泠然。岁月诚易与，陵谷终变迁。薰风拂湖水，晚日明湖烟。回头叫林逋，醉倒孤山前。

鸣琴意自永，小筑松竹林。公余一委蛇，巡檐见遥岑。冰雪凛节操，昼寂绿阴阴。何事智与名，萧散征在今。当年山水间，读书情致深。仪凤览德辉，终古存知音。

能栖不能闲，其心未可知。能闲不能栖，其迹无已时。栖闲一以名，二者兼得之。昔春升其堂，尊酒饮于斯。昆山日夕佳，陂池清渺弥。手植花柳间，田园粗充饥。洁哉两龚家，异代犹许奇。夫岂忘治功，而故与世违。汉朝有蒲轮，用舍端不欺。三江五湖口，君子谨其仪。何以写我歌，遥遥记所思。

兰江生縠波，金华郁嵯峨。是中鹤发亲，赢得岁月多。时时著莱衣，儿嬉为婆娑。抚掌问妻子，我意今如何。祥风动檐花，美日行庭柯。更觉山水外，一曲款乃歌。

平生风月怀，醉语或惊众。休倾袁绍杯，且卧毕卓瓮。使君良不凡，客子恍如梦。对影将奈何，晓角梅花弄。

昔守王道甫，作此跨鹤台。金行露气高，尝同𣃁蒿莱。九日长沙归，晦翁命予杯。至今清梦长，寂寂令心哀。君侯我辈人，能赋有余才。复兹菊花秋，登临为徘徊。子美高李句，万里风云来。世道古犹今，兴也何悠哉。

海风吹潮声，过我栏槛外。不知地势险，但觉天宇大。何时一壶酒，挂席上严濑。班班云寿阴，越山远如带。

僧逃寺已摧，唯余旧堂殿。颠倒但土木，仿佛昔所见。山寒少阳焰，崖冷尽冰线。曾无五六年，骤觉荒凉变。遗基尚可登，一滴泉自溅。忆昨淳熙秋，诸老所闲燕。晦庵持节归，行李自畿甸。来访吾翁庐，翁出成饮饯。因约徐衡仲，西风过游衍。辛师倏然至，载酒具殽膳。四人语笑处，识者知叹羡。摩挲题字在，苔藓忽侵遍。壬寅到庚申，风景过如箭。惊心半存没，历览步徐转。回思劝耕地，尝著郡侯宴。今亦不能来，草木漫葱蒨。人间之废坏，物力费营缮。不如姑付之，猿鸟自啼啭。

冲寒步晴光，霜重积如雪。寻梅渡长溪，荦确路曲折。回风送滩声，静听鸣复咽。当知我辈游，名与山不灭。

诗眼玩尘世，漫作威凤鸣。经行苕溪水，乃见白石清。拂衣鉴须眉，唤起仙骨惊。胡为随人间，叹息百虑萦。洞中应笑我，何不高举轻。明时乐未正，尚欲追英茎。它年淳气合，肯有爵服情。痴人莫说梦，烈士徒殉名。转庵偶饶舌，已足压旦评。古来旷达者，谈笑得此生。临流赋招隠，一奏朱弦声。

秋暑睡不美，但想雪观居。焚香贝叶动，洗钵伊蒲余。应身了诸幻，起性包太虚。蓬蒿一水隔，吾岂爱吾庐。

未踏得要亭，先写得要诗。识赏无远近，渺然西江涯。薰风入山水，佳趣罔不宜。想见昏旦候，云鸟日参差。主人应飘洒，何时同酒卮。三叹玉局仙，为我先及兹。

雨多晴气新，星彩动凉夜。因人闲出门，寻诗税吾驾。一杯小楼风，图画寄清暇。

遥遥聚远台，是岂俗所要。只宜我行适，信得山水妙。地高出林表，眇邈有殊调。主人运心匠，择胜出素料。陂陀阐微迳，俯视溪可照。匪云赋新诗，聊尔索言笑。三月青春深，风林杜鹃叫。

亭皋新雨沐，物物秋气深。著蕋木芙蓉，桂树尤萧森。岂伊酒可尝，而我诗未吟。朅来六七辈，领会宜素衿。尘眯共一扫，风乎出云岑。

胸中有天游，寓外皆所嬉。胜士固可逢，俗物亦可偕。杯酒得流行，放意而伸眉。兹辰我阳春，溪水多清姿。岸柳已青青，山花更晖晖。当筵主与宾，谈妙尤克谐。雷声忽送雨，云风动情思。由来理性真，肯计志愿违。松柏独也正，造物付之谁。欢笑酬座人，长言其勿噫。

宝山最佳处，突兀三茅堂。幽襟玩岩穴，散脚登崇冈。梅亭虽未花，自觉草树香。午阴布修干，禽鸟时来翔。下视江海波，风烟渺茫茫。贞石披妙词，摩挲有余光。吾身已尘土，乃得闲相羊。羽人复能吟，煎茗邀山房。意胜神顿适，俗远虑兼忘。乃知轩裳絷，自苦升斗藏。饥饿非难忍，岁月空帝乡。挥手下山去，余情满秋阳。

当年二三老，曾醉溪山堂。至今月露底，草木有余香。兴言我良友，六月此追凉。还同章泉叟，访之以相羊。夜久清辉寒，水际如雪光。谁知幽绝处，怀贤正难忘。

太白孰可作，五松自青山。关关鸟飞集，冉冉云往还。时世有今古，客意徒悲欢。我来见令君，弦歌游其间。醉袖舞回时，俗眼应不看。人韵乃如许，结阁横朱栏。

竹林彼一时，仲容乃此游。寥寥千载后，忍曰为良谋。古人心匪遐，用舍多风流。身容纵未老，岁月去不留。结茅我山椒，诗书尚何求。固将淑诸人，犹能诵轲丘。朅来南风薰，见子忘百忧。阮盖青云器，涛戎信其俦。取酒且勿饮，听作商声讴。

翁家烂柯桥，游戏钱塘欤。昔贤有乐地，天与此屋庐。依依巷陌间，将鹤倒骑馿。流传得佳声，是时当国初。四方次第平，降王亦诛鉏。朝野多豪英，仲先颇知渠。相邀一夜话，华山图匪虚。此州真可人，林逋复来居。一湖浸孤山，相望诚有余。人生百年尔，贵贱空乘除。尚友千载上，是心良晏如。有手可持酒，有眼可诵书。结阁老树高，扁榜聊自舒。方今开禧年，吴越都乘舆。我遁楚溪口，因名倍踌躇。既同逍遥吟，又且思庄樗。

寒日照竹色，老槐摇池光。凭栏俯虚檐，忽此陶一觞。主人与客笑，万事俱茫茫。回首十年梦，吹霜晚云黄。

孟以身为大，曾惟贵夫约。况欲行之家，盖亦念前作。诚斋彼何人，老笔乃挥霍。勿忘勿助长，世世可如昨。

陶潜彭泽归，岂敢傲一世。聊从户牖间，作计等蝉蜕。君乎得此心，名字置所憩。俛仰旦复昏，浅揭深则厉。

公心不两照，私意必四出。莅官行法间，要以身为律。物物或藩篱，事事祇刀笔。由来贵仁贤，存之在勿失。美哉一言富，乃榜此书室。因利得行义，徇名岂忘实。君兮诗中仙，我语非秘密。三叹莲幕地，退食有学术。

竹隠高深处，江南怀玉村。此老已华颠，清门非市阍。缓步泉周遭，放眼云吐吞。野马阅众甫，冥鸿本孤鶱。经年未能往，梦思疲我魂。是中夫如何，不以俗谛论。时来五七字，惨惨感慨存。想其树扶疏，遶屋夏箨翻。

乌麦相看种，黄籼已皆熟。坳塘无賸水，古径堕枯木。贫多收刈迟，勤有翻耕速。整履步大田，扶藜问幽谷。

陶令一北窗，今古自无对。折腰岂为米，归来本非退。平生羲皇心，肯与时向背。当年五柳传，谁云闭关辈。子能知其然，此意要常在。渊明不吾欺，是中诚可爱。

磊磈著胸次，婆娑寄嶙峋。客来亦置酒，相与悦老身。晴风吹岷峨，浩荡无边春。巴江下吴波，软红生帽尘。回头山房染，石也诚可人。不知几千人，造化此一真。只恐断取去，补天费精神。

官闲读书余，倚杖看绿阴。黄鸟时飞来，临风流好音。我亦为之喜，夷犹情味深。世间事乃尔，回首生夕曛。

寒饿迫我出，忽忽儿女大。原思乐商颂，宋玉悲楚些。吹面薰风来，刮眼春风过。飞鸣鹊遶树，征逐蚁旋磨。瀹茗销梦事，凝香理经课。休澣得暂闲，栖深净趺座。

丛薄欲微雨，绝壑留余寒。陇麦已黄熟，园梅尚青攒。宛宛路转坡，激激流起湍。卧瓶掷酒椀，开奁理香槃。

云林起清霜，山寒红日吹。城郭催租日，田家获稻时。仲尼虽少贱，李广漫多奇。好事能相觅，茅檐曝晴曦。

云兮所怡悦，遂以庵我名。时时檐下来，日日山畔生。和烟不知处，致雨非有情。龙鹤亦物耳，依乘定飞鸣。

幽讨过真隠，同抱白云眠。夜呼醉道士，取琴咏琅然。松鸣檐外山，水落桥下渊。推窗挂星斗，清神浩无边。是中宜共如，此外凭谁传。孙登苏门啸，子猷剡溪船。古来贤达士，往往如春烟。浮名竟何益，毕世空林泉。纵观彼斗筲，畏涂竞争先。舆马能几时，鼎镬已在前。

开禧二年春，寂寂楚相庙。上书能说秦，将兵亦救赵。太子质不归，变衣何其妙。因城吴故墟，宫室本照耀。宠辱一以惊，失计易贻笑。帐座神所严，香火忍兴吊。但想荀兰陵，朱英或同调。

寻僧坐清昼，会友践佳境。兴寄徒自深，游观转便静。荷翻一水香，柳散满阶影。相从解巾屦，爱此夏日永。熏罏鼻观通，汲井齿颊冷。劳公具酒炙，饷我作汤餠。同时得二士，俊发锥露颖。高步不可攀，奇语尚堪省。徐郎招不来，怅望终耿耿。生平厌尘烦，老去合幽屏。岂无亲朋乐，所虑乏规警。长歌及黄农，妙处亦深领。

江西得名士，与我同山行。老释能追随，醉眼增双明。经时客吴会，杂遝尘务婴。偶然泛孤舟，故人百里情。既已酒屡饮，亦复诗自成。尽日空翠间，冥鸿杳飞鸣。

长沟流水急，荒涂少人迹。扶舆问遗踪，晶晶度秋日。子陵谁复知，墓古莽榛棘。传闻虽未真，此意自无极。

秋池浸秋月，梅影摇清流。数枝虽未花，横斜已幽幽。白酒孰饮我，同来亦良谋。杯行景自佳，风叶何飕飗。

仇池苏仙语，发挥我孤山。孤山有何佳，林逋庐其间。风高气化远，庸贩亦班班。是荣人爵欤，百世不可攀。沉冥惬幽性，道胜无戚颜。至今西湖西，眇弥尚沧湾。谁夫仕吴京，敛焉心肯闲。吟讽彼一诗，静视触与蛮。斋房如僧寮，热客自尘寰。出处贵君子，安时谅非艰。

山楹非市廛，悬解于其表。灌木固蔽亏，闲云定旋绕。广厦千万间，一架亦已了。坐起共炎冷，眠食易昏晓。偶然屋打头，所处实在小。鸡鸣近相闻，鸥下复远矫。尤当沃卮酒，忘却吟思悄。

补篱去恶竹，修迳护幽草。微风入庭榭，秋雨泛池沼。荷香浸狂澜，林影动深窈。宽平日月闲，湫隘天地小。

落日洲渚明，水石鸣滩声。临眺一何乐，共此人境清。游子未忘情，亦复小诗成。东风波粼粼，为我吹酒醒。

山行迫昏黑，乞火野人家。阴风振林壑，水激沟港斜。扶舆听鸣钟，尚觉涂路赊。叩门得兰若，僮仆欣不差。老僧为作茗，趺坐谈无涯。子夜各休去，幻境良可嗟。

拖舟上寒濑，冥冥吹雨来。连绵岸草合，断落山林开。雁鹜杳灭没，凫鸥正沿洄。舣舟见修竹，题句复寻杯。

家住楚溪口，几年卧云峰。春风此行迈，烟树五湖东。无因见范蠡，危亭只垂虹。逃名匪难事，浪曰陶朱公。仓皇诚自污，商贾聊长雄。庶几收伯图，不见前日功。欲富果本心，是岂计未终。我疑滑稽甚，视彼如儿童。西子有底好，尚有欢笑同。扁舟泛长波，自足成老翁。

山口复谿口，飞花闲度柳。不喜梅雨晴，清和犹在候。一日是一日，青鬓对皓首。朋来方斋家，杯行莫停手。

数鸭泛寒塘，前后相参差。不知已严冬，但谓水自如。贪生处尘世，大抵多类斯。木叶风下来，红绿杂萍芜。

霜林落衰草，游子叹道途。岂不念急景，冉冉尘务俱。闲写僧寺幽，髣髴摩诘图。风前鸿雁来，日下鸧鸹呼。

奔忙九衢里，无处著两眼。楼高试推窗，可以得笑莞。东方接弥茫，西地列{山蹇}𡶴。心中与之然，不记倒手板。

沿流出山来，度桥向城去。晃朗雨复晴，峥嵘岁云暮。闲常称心言，孰是得力句。坞静见高明，林深认幽趣。

地偏尘自销，风扉亦常关。不知芳草多，但与落花闲。红日到碧涧，白云在青山。怀人长言之，老子何痴顽。

山以水而胜，水以人而清。人水亦何事，乾坤无限情。酒好满杯饮，诗到一篇成。杜鹃风外啼，青林开晚晴。

烟迷南屏山，冻压竹落磵。幽人纸被软，卧起日已晏。藩篱鸟雀噪，亦复断藜苋。惨淡诗未成，诗成复何患。

世道日狭隘，无地可自容。岂不有崖壑，乐此林下风。乘晴气清和，试听飞流淙。凭轩得名酒，老我时一中。

尘埃困小官，忍穷未为长。勿苦问穷达，当与贫相忘。幽栖吴山底，偶占大隠坊。晨兴到药局，夜坐唯书房。俯仰亦已安，恍然如山庄。巷僻远市语，窗明摇灯光。不觉西风起，雁飞草木黄。涧下有敝庐，怀哉付饥肠。

浩歌以求志，徜徉山水幽。松柏苍苍山，水石泠泠流。山深集飞鸟，水浅下轻鸥。好花不多闻，长烟浑未收。往来有樵钓，俛仰徂春秋。我辈满宇宙，其能知此不。

吾爱陶诗中，静寄东轩语。试取作佳名，朝夕相与处。薰风一榻闲，转觉远烦暑。试问轩外人，纷华今几许。

幽居喜乍晴，闲步转山麓。塘坳过两家，山嘴见一屋。坡陀上平岗，窈窕入深谷。时时看采桑，往往值播谷。鸡飞田妇呼，牛走牧儿逐。路平豁呈露，地僻杳藏伏。风物晚春时，但见青草木。无为扣角歌，但赋采薇曲。

露荷烟柳外，月上山翠寒。水际一断桥，篱落小栏干。剥啄唤我友，共此怀抱宽。兴尽出城去，两耳清流滩。

清晨却荤茹，茗事煎胡麻。岂无素心人，洁斋避风沙。月已秋气中，能来我山家。凉襟何待吹，宴坐且勿哗。

气晴天惟澄，春物自朝暮。沿流陟危磴，绝壑理幽步。云根见泉脉，僧房杳回互。岂无我同心，杯来饮为度。

山梅占残雪，晚色转幽径。尘销水石润，所至集虚听。僧窗话未圆，茗椀味初定。澹泊岁寒心，浮空殷钟磬。

万木山彩翠，一水涧沦漪。放步且曳杖，有怀还赋诗。我之所安适，人以为娱嬉。南风送晚雨，何处不相宜。

家家芙蓉开，步步木犀香。流黄朝绛节，空碧按霓裳。急景奚足竞，良辰不可忘。玉阶明露盘，珠宫结云房。

林蝉动微暑，风影摇东轩。山近郁巃嵷，涧长泻潺湲。闭关诵古书，时时一逢原。抚卷得闲乐，老境俱忘言。

经年仕吴会，风埃满书剑。迢迢秋夜长，静坐生百念。浮荣本何益，微禄已属餍。露气入窗寒，青灯散余焰。

吴山岁夜雨，巷深杂泥土。白发倚高楼，长吟自怀古。人人寻酒杯，处处亦歌舞。万事付灯檠，寒炉听更鼓。

夜时对青灯，朝晨向红日。渴饮一杯汤，饥餐两器食。荣衰受荣衰，得失顺得失。一事到眼前，一事与擘画。不到眼前者，空思乱胸臆。非惟昏人神，且是长戚戚。吾今知此愆，念之戒勿失。

暑雨过林壑，青青发幽香。徘徊湖水边，路转山横岗。朱门严古祠，中有水仙王。配食者谁子，三贤坐高堂。当年处士庐，郁然眇相望。故侯白与苏，龙章照钱塘。人生死即已，姓字何芬芳。修名贵自立，隠德千古光。文章发政事，百世胡能忘。因看游鱼潜，更想冥鸿翔。微官得休沐，况复五月凉。兹游获胜践，不觉歌声长。

清桐发初叶，朝景散辉荫。幽人独步久，兴寄颇自任。薰兮一以风，山鸟孰知禁。平流走乱石，可漱尤可枕。

避暑暑复至，乘凉凉未来。平生欲快意，命也何疑哉。驾言田里间，薰风动蒿莱。小池其谁家，亦有荷花开。

庭中鲜香起，犹觉春有余。岂谓众芳歇，而乃自发舒。温风拂波软，朗日明林虚。盘盂作态度，翡翠为襟裾。一枝已恼我，满栏无奈渠。偶尔著醉目，何碍幽人居。

英英辉丛菊，重露滋其花。移来秋已深，不饮亦已嘉。小槛凭虚檐，山迥无风沙。霁色寒未生，此地玉溪家。

不奈蒸溽气，试度清微风。浮梁水南北，天以语句同。堑花吹郁郁，岸柳垂蒙蒙。抵手今何夕，酒过面亦红。

枝持三数花，已著风露香。而复满把来，汲瓶置书房。身心我身心，染净皆秋光。今夜月圆明，更妙非红黄。

春光作花事，领略过溪上。寒凄风雨余，草树亦舒放。红深海棠径，蜀锦开步障。得酒一以醉，幽情为之畅。主人良好事，举白欣相向。坐间多豪英，笑倒语弥壮。归涂踏微潦，满目列青嶂。顾予何为者，追随生怅望。

西湖八九月，苏堤赏芙蓉。艳艳风日美，鲜鲜霜露浓。今年开最繁，映水自为容。十里烂成锦，红绿花重重。钱塘盛吴会，昭代多鼎锺。游人醉不归，车马如游龙。里巷达廊庙，歌酒日相从。千锺不惮费，一笑无留踪。胜践穷耳目，乐事开心胸。东游将百年，兵农晏提封。四境复丰穰，物色近初冬。作诗代华黍，皇风正时雍。

日晚山气寒，芙蓉表孤花。亭亭万绿中，红鲜照萎葩。不与时物迁，肯以颜色夸。立而望之遍，落叶徒泥沙。

彼美黄金花，为我遶池游。十月无清霜，尚作重阳秋。胡广潭何为，陶潜篱何求。人物偶相值，终古评不休。兴惬景勿违，语到气自遒。小摘问颓龄，记取南山幽。

前年重阳时，黄华正纷披。去年近九日，已有菊盈枝。谁知今年晚，节后才见之。高低灿群葩，可受霜风吹。渊明心事老，借此吟吾诗。彭泽赋归来，草木应差差。人苦不解事，谓渠爱东篱。芳草喜尚浓，色泽愁渐萎。欲醉可不饮，泛酒因儿嬉。

结绶二十载，屡为尘事婴。蹉跎入两鬓，霜雪亦渐盈。旷然仕京国，颇以岁序惊。寂寞起凉飔，时菊忽已荣。依丛思浊醪，余馥襟神清。乐幽惬理性，贫蹇安物情。休沐得殊赏，感兹宠辱轻。

山台见疏梅，野气挟寒力。春从花际来，晃漾水南北。吟边人已深，妙处我已得。雁裂一声中，苍然起暮色。

腊近山放梅，霜余竹支迳。坡陀斜日晚，葱蒨孤烟暝。人行兴将阑，鸟语栖未定。更踏野桥归，风回满清听。

点点草际梅，横斜风弄影。秋老揪敛时，而复有此景。天地欲回春，不碍霜露冷。林逋亦痴人，有句不堪省。

家山蜡梅开，历历水边树。故园不可见，胡能写吟句。随风惜其姿，破雾得其趣。淋漓衔一杯，错莫展数步。不道缁尘中，恼我尚沉痼。瓶簪良自佳，但恐失平素。香传疑麝煤，体弱岂金铸。我居小窗横，幽怀眇回互。

护此数寸根，待彼数枝花。何时春风来，老眼易横斜。桃红与李白，长安事芳华。买栽恐无地，识者能几家。家山对石涧，冬日百树梅。梅花已一开，无时不持杯。客至虽留连，客去转徘徊。今栖省户间，一株手亲培。

郊居多幽香，衣被风雨之。樵青采掇归，清气尤华滋。枰棋了胜败，蛮触彼一时。鲜鲜何满丛，瑶葩赋山栀。

芬香得薝卜，色泽有蜀葵。雨露既濡矣，风日还过之。纸窗无畏景，石槛发凉思。艳艳红花蘂，幽幽青碧枝。

雨止结霜华，片月载寒魄。光芒星自稀，气宇天更碧。何处孤鹤鸣，声落吴山侧。坐久神观清，楼高夜方阒。

寂寂鹰盘风，扰扰燕冲雨。空梁如有言，广野亦疑舞。岂不营窠巢，何尝畏罗罟。仰视复行看，衡门室环堵。

禽啼声嘤嘤，泉流音琤琤。微风摇青林，何其烟轻明。寻芳浑无花，春深尚含情。浮生无浪悲，谁知山中清。

深居耳识迥，敛此神气精。窗檐隔林塘，杳杳鹅鹳鸣。数声彻我听，益养闲适情。更觉瓶中梅，于人有余馨。

湖山晴已佳，交游老逾永。以兹登临心，相彼昏旦景。风前午方睡，雪后晚犹冷。徘徊既良久，放浪亦俄顷。花林想鶑声，水叶乱鱼影。酒到俱勿辞，诗成独重省。

南屏金鲫鱼，苏仙昔尝观。后来临池人，谁能散余餐。西湖多胜处，见此心独宽。乃知贤达游，百世留清欢。我来秋初晴，凉风动澄澜。洋洋复泼泼，两两时单单。相彼纤介尔，赏音犹独难。士生天地间，寂寞何足叹。

度江今几时，恐同元祐初。中间一报复，河洛已丘墟。先生讲金华，此意将何如。君子与小人，似难动诛锄。要使各当位，正论常有余。幸哉边陲静，群蛮亦安居。大是民力穷，郡邑困军储。又且士气弱，虚言多阔疏。先生其扶持，行顾平日书。西风动召节，帅阃来徐徐。经行得古台，逸揽志愈摅。孺子守穷巷，敢负师训欤。殷勤拜席间，别语不暇舒。斐然忽成章，先生其念诸。

冲风霜雪繁，涧路少行迹。相望一山尔，那知有行役。人常畏违离，我怀复难释。岁晚欲晤言，门前尚谁客。临安至山阴，玉室多仙宅。酒船寻贺老，才大今诗伯。东方诸侯上，千骑森华戟。村馆足奇士，龙门可夺席。优游何当还，梅花正云白。无令诗囊空，但恐酒杯窄。斯时定何时，腊月哉生魄。

出宰清远县，且烧清远香。敛收平生心，岂谓蛮瘴妨。拖舟过高溪，话旧持酒觞。雁翔白云飞，秋思不可忘。

文笔擅名第，当置台馆中。不合大雅尚，天怒令诗穷。昔年弄水亭，一见知不同。继而灵山阳，示我所作工。岂期江海上，浩然复相从。小篇清且丽，大篇疏而通。尚友梅都官，不但杨陆翁。和平事淡泊，志意惊盲聋。时时写几句，岂只凡马空。又喜富收拾，锦绣纷青红。决定得名世，挽回正始风。岑岑闽岭山，连帅鼓角雄。幕府少为贫，因与了事功。地煖罕霜雪，榕阴荔枝丛。不妨资食啖，闲游佛老宫。万一遇真隠，识赏无匆匆。

寻常五六月，弄泉南涧幽。微步匝山影，余凉抚茶瓯。低回金辇尘，固为升斗谋。虽无啼饥阻，扪腹已白头。汗浆走弊舆，漫刺何所求。看君已通籍，合上东观游。弦歌指秣陵，袖手远急流。又乘舶{舟卓}风，严滩理还舟。寄谢我猿鹤，行藏尽悠悠。

着眼尘网外，纳身诗社中。乐哉万好庵，刘骥尊酒同。此事非外假，千载扬清风。冰溪瑞峰高，更是章泉翁。永贞志独砺，探赜雅用充。不知群儿愚，一洗凡马空。祝融石鼓江，旧观多巨公。兴怀南渡初，此地惊盲聋。只今两英荡，游宦未易逢。所惜一未面，旧好本家通。尽其我职学，公车自旌弓。煌煌太宗业，树立甚宏雄。更愿常用贤，更愿常和戎。官闲莫兴寄，因来莫匆匆。

离别不作恶，岂是人真情。作恶既已久，此情何由平。昔我少年时，与居多戏争。虽曰诸父行，同队犹弟兄。先公最怜君，训告尤丁宁。岂知十载后，星散各经营。往年招真岩，君尝送我行。夜饮不计酒，晓骑驰霜明。今我发渐白，茕然对空觥。君乃辰州去，迢迢湘水清。一官会自奋，唾手收功名。如何还送君，溪头舟已横。

相望南池上，悠悠我所思。凌晨理短发，青镜满鬓丝。间阔将一年，欣喜才见之。春风旬日尔，又去不在兹。人生易为别，心事多参差。有才岂能闲，君达信无疑。为我谢知旧，所困非衰迟。尚于吟讽间，畅叙一伸眉。若怀平昔交，同里今是谁。立丘眇何地，章泉远莫追。山风吹雪云，岁月密推移。

执友曹器远，高才步瑶京。许予非词伯，只字罔敢轻。因君官玉溪，乃曰能诗声。梦寐于苏黄，处家义利明。尺书既宛转，满纸仍丁宁。自是得往还，吟边亦飞觥。苦值公事劳，无暇详考评。但知醉言舞，谈谐到忘形。忽焉秩满归，岁月流电经。怀抱信舒卷，物态何枯荣。新凉起风樯，石浅滩濑清。推蓬试踌躇，正尔候虫鸣。行行钱塘湖，悠哉故人情。器远如相忘，为说华发生。君之赵子野，惜未同鸥盟。所赋定益奇，南北两山横。

天下之好事，不我则彼为。何必独我出，然后为得时。但恐才学短，讲论日以卑。岂止身非贤，君民何所宜。我虽无用处，连蹇于茅茨。所幸眼未昏，英妙见于斯。君学既不器，君才复不羁。一尉已三年，东上不可迟。国家仁德深，丕冒及四夷。中间台阁尊，政事多皋夔。拔茅果汇征，四夷易鞭笞。薰兮方南风，听我歌此诗。

昔也寿皇时，盖以战而守。强敌难得志，和书驿使走。持循四十年，罔敢为戎首。世道倏升降，甲兵忽在手。轻举将略疏，彼彊反归咎。遂令北伐篇，小大皆灭口。不惮累金缯，祇愿和好久。庙算属仁贤，尊事贵黄耈。祖宗缔创深，施泽等高厚。朝班上青琐，忧国合细剖。行行远家林，寒露湿芜柳。无恶夸毗儿，无哂拓落叟。何须莫吟诗，何须力饮酒。

秋入玉山静，羡君乘归轩。晓凉红蓼渡，晚晴黄叶村。儿女罗酒浆，欢呼争候门。家人有真情，巷党无杂言。岂不念别久，三年在真源。幸从帝里回，有命须腾骞。嬉游且卒岁，余事不足论。予方仰寸禄，日日思故园。西湖虽云乐，而多车马喧。

春阴生晓寒，涧空雨冥冥。草迷侧径滑，车马谁肯经。敲门有嘉客，故家驾屏星。道旧相□□，百年之典刑。昔我伯祖翁，忠惠与齐龄。契不减欧阳，骤语人解听。昭武六百石，便当归明廷。至今弦歌地，玉水流余馨。君侯真不凡，山峙而渊渟。盘盘龟曳尾，昂昂鹤梳翎。东风吹眼明，倏然如酒醒。

我觉日已老，梦寐思故山。故山修竹多，春流正潺湲。喜汝调官归，尚得年岁闲。为我守坟墓，经理田舍间。四时温饱外，寻幽可怡颜。出入更择友，势利常怀奸。因风频寄书，慰此双鬓斑。潮横渔浦渡，水满龙山湾。离眼望征棹，形滞心已还。谁怜辇毂吏，青衫裹痴顽。

国家右文时，子可谓不遇。相从今几年，犹记弄章句。神州久陆沉，赤子欲谁诉。隆兴淳熙初，几载驾戎辂。主圣难其臣，后来忽多故。方今恢天运，子复策仕路。惜乎视征榷，韬略未阔步。男子志四方，周王亦一怒。惨别无它言，闽山眇回互。

君家兄弟贤，四海得师友。卜居赤城霞，山水照户牖。宗盟懒致身，时务能袖手。纷纶五经笥，圣处端不朽。每切乡往之，喜从仲氏后。青春钱塘湖，仅尔一杯酒。微吟已相和，要论合深扣。调官复东还，知我离索否。

师门讲绝学，淡泊易荆榛。锱铢利害牵，不暇能亲仁。君侯志意高，面无三斗尘。越从武夷来，邂逅京华春。抵掌顾我谈，文彩天麒麟。归哉吴阊门，太湖漾无垠。修名恐不立，何必问屈伸。

文家渺江海，事物隘天地。不患寡所识，要在索其至。圣贤力已到，螟蜾世名利。堂堂一唯翁，守约妙洙泗。眷言汝少年，趣向已知意。相从匝寒暑，愧我有事累。归舟江风急，惜别重增喟。约己能自修，它年幸相记。

一笑招真岩，屈指如昨日。梅雨打溪船，回路顿萧瑟。岂知数载后，相逢仕涂出。复是暮春时，薰风转吕律。武夷山甚高，千丈耸崷嵂。昧者信谁知，见者多自失。名父难为子，世论莫深诘。要使学力健，用则定爵秩。我亦理征帆，相将坐林密。先乃送君归，斑衣入堂室。从容奉亲欢，岂但文度膝。

去年风雪夜，高楼醉题诗。今年风露秋，把酒看木犀。怀人在何许，分教大江西。掩关正愁予，公来殊好奇。故交非不多，那有此襟期。徘徊仅三日，归舟又前溪。凄凄木叶飞，荒山夜猿啼。公住无庸归，人生休别离。

学行世所稀，到眼发孤咏。闻君欲高卧，当不与物竞。师从既名德，朋友且多令。堂堂丽泽公，沉潜率理性。武夷老仙伯，辩析至于命。愿言融液之，此意千载盛。相逢复相别，一进当一庆。波流易荡委，山立要持正。剡中山水窟，眼界可便静。因风时寄音，各各药其病。

西湖非不佳，草木已变衰。芙蓉花虽红，奈逼清霜时。昔见决科日，春酣桃杏枝。今从秣陵来，我乃官于兹。纷纷许史家，悠悠王谢儿。吾侪抚书剑，百事胡能知。芜湖连大江，风烟荡湾埼。子归但饮酒，可逭寒与饥。

霜空爱日起，林叶翻阶鸣。蔼蔼故人意，依依游子情。临离一杯酒，远作数宿程。闻诗佚老堂，寄言寸心倾。

残春叫𫛸鴂，百草为不芳。钱塘江涨沙，往往变田桑。一风或十雨，冷煖殊未尝。起视天宇高，俛知人世长。俄而登大楼，老面各已苍。慨予复何言，忘却离思伤。振衣问荒野，税驾辞康庄。细收箧里诗，尽秘囊中方。山堂有故园，绝出名利场。颐神以养寿，更炷琳宫香。

常年寡游从，所值必名胜。历谈或忘言，分袂每败兴。旁观固多贤，此唱彼不应。十手竞讥笑，薰莸亦其称。岂谓落市朝，失马同堕甑。栖迟理旧庐，竹几得深凭。君侯意有余，能来步幽磴。譬如须陀洹，果位当自证。可无一言要，开我所愚懜。相看檄司文，何由驻征镫。无酒信云乏，有酒又若剩。积雨凉气新，老病眼空瞪。

翁归章泉山，我以一尊送。荒流忽逢梅，孤峭费嘲弄。情亲阔别去，旋即堕幽梦。风生千树春，寒入万木冻。杯行二三子，醉语或惊众。岁晚夫如何，尘外无倥偬。

愚闻象山翁，雄辩欲明道。君尝升其堂，叩击务深造。晚开山水窟，谓此可忘老。从容能几何，翁已终寿考。遗文力披寻，古制资探讨。想君念师门，没世耿怀抱。近从武夷伯，旧话益可考。岂惟翁所亲，盖自世之宝。归来过玉溪，惜别为倾倒。乐地无古今，春风动花草。

送子归何许，家在宛水边。相看敬亭在，凤凰应相连。松楸郁已拱，我老心凄然。乃祖儒业盛，尔父还能贤。汝复举进士，笔势方翩翩。六年北阙场，一笑两周旋。道旧感存没，离怀偶成篇。功名有康庄，少壮宜加鞭。

烟尘暗江淮，风雪到溪涧。交游人复去，荏苒岁云晏。山空归飞鸦，洲静起宿雁。浮生贵壮图，流俗厌末宦。相期岂轻肥，自笑祇藜苋。三年疏数中，一旦远近间。老身要长健，他事诚易办。升沉由遇合，出处付讥讪。

三代之学废，专门竞成家。经隔千百年，孔庙徒奢夸。我朝跨两汉，斯文惟有涯。天下书院中，赐书几五车。石鼓亦佳处，湘流带长沙。衡山为其冲，南国无以加。猗与庆历盛，风化浃迩遐。州县俱养士，开设始足嘉。或困举子习，沉思实堪嗟。公卿比涂出，歆艳孰敢哗。淳熙二三贤，使节连帅牙。葺彼旧遗事，丘记镇淫哇。青春复来守，讲道方萌芽。古意忽不嗣，政治由隆污。只今数间屋，定知未倾斜。如君肯交我，分教且及瓜。杳渺上重湖，霜风动梅花。它乡莫回首，空使望眼赊。岁月信逾速，人事纷攫拏。勉勉俪前修，无缪毫厘差。

岂无戴在伯，亦有巩仲至。两贤夙所尚，离怀想憔悴。吁嗟同窗录，英彦非一二。或富于词章，或穷于道义。因君肯相过，重之写吾记。浮杨清江柁，乃泊高溪地。停桡倚薰风，班荆坐萧寺。匆匆复何言，但念宿昔事。金华紫崔嵬，少小得嬉戏。星回三十载，前哲日凋坠。传闻筑新祠，翻覆堪涕泗。只今台阁尊，源流庶可嗣。君之内姻亲，伯长最风谊。还乡一杯酒，多谢熟致意。朝廷已更化，贤者必征汇。速下七里滩，得时须得位。

鲸波环甬东，生犀驾鳅船。戈旗耀玄甲，声震登莱边。运柁指河洛，连樯𢭏幽燕。中坚有宗臣，重望推世贤。神机赞庙谋，天授黄石编。青春策名勋，幕府当慨然。英英台阁姿，秉羽宁拘挛。贾勇出绪余，一举四海全。云帆万里风，杕杜歌劳还。

国家翰墨场，用是得多士。公卿才大夫，大抵每借此。其如老伏波，非但一第尔。众俊路方辟，天地亦清美。洋洋乃大对，闻者为兴起。冠冕鸣佩玉，锋镝櫜弓矢。成康庶几及，武宣不必拟。目今有舆言，万古有载史。我来见君行，荣名可以喜。阔步随春风，东华软红里。

暮春雨乍歇，新晴绿阴生。啼鸟集幽听，残花惬闲情。恻怆百虑感，良友倏告行。牵衣坐已久，欲语声不鸣。东湖波浩荡，孺子名与清。今古信同调，下榻人自惊。公贫良可疗，我志还当平。临觞毋重辞，公亦为我倾。

文行士所贵，世或鲜知道。道通天地人，斯足为我宝。文高多外驰，行实徒自保。意诚而动化，岂不在深造。其间有径庭，一一宜探讨。探讨自得之，乐哉可忘老。

俗眼无特见，多以形似非。波流一荡靡，莽然浑无依。岂不有天才，又思众所讥。蹉跎度岁月，竟作浅陋归。随世得富贵，事业徒纤微。伟哉六经书，圣贤所发挥。

金飚肃商声，皓魄丽清景。思子泪成河，触目意莫骋。故人有嘉招，庸敢惮造请。行行涉大川，往往度崇岭。一登君子堂，弥旬获规儆。小饮兴颇浓，共学议尤炳。章泉来诗翁，此话亦隽永。人生长暌疏，聚集每俄顷。兴言故山归，旱暵忧复耿。此处虽未同，可昧寸心冏。世涂纷爱憎，吾儒挈裘领。

卜居得幽旷，崇山倚长松。夜窗风雨来，岁事忽已冬。人或知子欤，我身为从容。此闲岂有待，彼忙竟何逢。徒以蜗角微，展转缠心胸。栽田艺禾黍，伏腊可粗供。功名不难办，肉食皆鼎锺。

初不畏离别，亦不爱过从。周游老江浙，风雪还穷冬。君侯故家秀，雅步非凡踪。鸣弦寄真尚，万古开心胸。胡为怜我懒，纵论容愚憃。留连一再旬，欲去寒意浓。当知思齐贤，出处诚难逢。草木冻欲折，冬岭惟孤松。

霜天出晴日，山外看烟霏。长松覆兰若，酌我何当归。人情令飘洒，世路徒依违。景旷诗自成，一觞还屡挥。

章泉天下翁，之子能幽寻。谋道不谋利，耿耿秉此心。薰风四月凉，苔竹芾而森。恨我不嗣往，空多华发侵。年来翁示疾，岂在药石针。众生烦恼尽，病苦当不深。慨焉绍兴初，上饶聚缨簪。东莱曾空青，至今朱弦琴。零落一丘垅，佳话转平沉。翁实独远绍，文献所酌斟。诗乃其绪余，敛收日行吟。子归趣益胜，复逼我家林。清阴伫延赏，抵掌横素襟。渺渺兮予怀，慎旃宜重钦。

渺渺枫树秋，送僧上怀玉。白云度绝𪩘，清寒满深谷。杖头挂萝薜，笠外见鸿鹄。却笑懒残隘，随缘受荣辱。

杜老有新语，人生五马贵。仪真亦不恶，温饱可自慰。名宦百年尔，渐觉诚鲜味。才归鹓鹭行，勇去复何谓。岂念师旅余，淮民短生气。疮痍尝抚摩，坐视或嘘欷。挺身收左符，于此见洪毅。我为一长吟，雅志其髣髴。

挂冠归海峤，樟坡可高亭。无愧邴曼容，如疏傅汉廷。广平心铁石，大雅非蝇营。灵山玉溪波，二年惊屏星。澹然每无竞，举足皆典刑。宦情随牒移，蜀庄以沉冥。从他俗态度，众醉惟独醒。黄锺鸣瓦釜，螭龙为蝘蜓。衰容固儿戏，白眼孰肯青。吾侪安处顺，抵掌即忘形。幽绝有烟霞，荒野多林坰。春泽可巾车，秋水可扬舲。耳畔震风雨，澒洞飞雷霆。黜陟既不闻，奚暇分渭泾。咄哉市朝子，车马弗肯停。翻覆五鼎亨，葅醢而膻腥。敛收四方志，保息存黄庭。鹪鹩栖枝足，鹏运空南溟。我家涧谷底，公常念伶俜。祖帐为长歌，乾坤本清宁。

西风苕水清，春日卞山横。莫问桃花红，但说莼菜生。骚人居是间，俛仰得其情。公家文章家，三世蜚英声。为予父子交，岂特青眼明。凄凉四十年，道旧谁复听。只今冰溪水，流波照空城。公来坐涧谷，忍闻千载名。世道日浇伪，出语皆可惊。东望章泉山，尚足坚此盟。

胸蟠万卷富，莫受半点尘。治道杂朱紫，圣涂缠荆榛。谁将十七史，一笔能具陈。论说兼轲雄，纪载由周秦。首明礼与分，世变损益因。裕陵锡序尊，惟恐书易沦。后学今如何，识治宜蔚彬。区区李唐臣，魏陆犹言仁。南北固分合，夷夏宁屈伸。往哉涑水翁，元祐第一人。帝谓胜荀悦，我生岂不辰。

老身泛吴淞，但觉灵岩高。东风吹桃花，水流亦滔滔。岂不可扬舲，岂不可受篙。闲情未舒适，世虑非煎熬。奇哉又虎丘，眄焉首重搔。所愧尘埃人，周游鲜此遭。景胜当领会，识浅泛郁陶。只有歌永言，聊以相作劳。

闲常喜哦诗，逢君了无句。岂不有所思，盖噤莫敢吐。朅来吴山头，汩没时日度。悠悠众交情，往往半亲故。积阴盛暑寒，栖迟一筦库。君侯谪仙人，邂逅辱雅顾。杯行阅新编，指点尽韶濩。不谓正始余，得此诸老趣。殷勤复招唤，倾倒所藏聚。法书多海岳，挂壁遍毫素。中间出娉婷，清声彩云驻。倒指不数人，百年几相遇。昨朝高轩过，隘巷亦惊謼。甆瓯茗叶煎，石鼎柏子炷。幽窗坐谈久，不觉晚横雾。感君厚意长，因之写欣慕。工夫未平夷，漫以怀抱赋。转庵法眼正，逢场到朝路。终当入林密，共结茅屋住。安心参活法，一涤尘土污。

人生贵相亲，风味入杯酒。不在识面早，啸歌而握手。乐哉唱酬富，且复知取友。茫茫江湖道，屈指谁耐久。吾行古赞州，溪山照窗牖。是中得雅士，意气何深厚。便合置青琐，谁云尚墨绶。隠吏有子真，相望千载后。冻雨古道长，微茫湿枯柳。

蜀道一琴鹤，高斋二百年。中原之文物，谏疏庆历传。政涂竟以归，虚白更安禅。呜呼清风长，不与时俗迁。每行大夫墟，踌躇倍依然。或逢其耳孙，此意庶可宣。敢论家世旧，岂但姻戚联。只今我衰微，青衫空裹缠。忧家复忧国，和战何其偏。世臣匪乔木，休戚实共焉。君从郑庄来，邂逅惊四筵。到我南溪上，访我南涧边。饮我一两杯，和我三四篇。扶摇手中笔，湛如朱丝弦。公侯必复始，爱直尔青毡。要知先贤后，瓜瓞自绵绵。子产晋叔向，信矣仇池仙。

一自离城府，经年欲从游。岂曰秋气高，粲然在林丘。酒熟未易饮，诗好未易酬。幽窗展席地，宛转十日留。才如不羁马，胸次贯九流。𥬞云有霄汉，跼蹐不足忧。驾言骊驹歌，散处非阻修。鸿雁天南飞，时当寄绸缪。

敬亭不可见，得见敬亭人。寂寂红尘里，长安风日春。人生易为感，华发倏已新。从容一抚几，图书正横陈。臭味有美恶，风俗多浇淳。飘然湖海身，欲去还逡巡。

云璈饮霞酝，时乘震初爻。潜天与孔圣，静俟乾坤交。谁云星坛虚，可以共默朝。我尔一片合，雅俗非淳浇。御气凌罡风，月晕意已消。

三吴一都会，驾言舒我忧。洞门俨雕戟，通术交华辀。清晨皇居开，五云更飞浮。阳光从东升，星月烂欲收。垂绅奉明主，靡爵班彻侯。上拟成康隆，下则皋夔俦。弓矢既载櫜，礼乐次第修。子惠四海民，庶几疮痍瘳。眇欤虮虱臣，守藏独夷犹。交旧未忍遗，乘轩为绸缪。适歌慨以慷，鲁酒献且酬。徂年倏已冬，秃发不满头。如知山泽臞，昧昧徒好修。

虽为三年淹，已有两载速。良晤不易逢，幽魂恐难续。青山照孤城，流水在空谷。忘机在白鸥，勿笑牵黄犊。

青青水中芹，泮涣而乐群。亦岂无他人，亦岂不在君。海峤富术业，江湖稀见闻。其间名世者，余子信纷纷。

伯氏心轩渠，其迹则隠耀。仲氏迹回翔，其心则显道。心迹亘乾坤，学力贵阃奥。吾非六十化，事物岂至到。宿简流绪长，家国治谁告。

二力扶舆去，荒寻何所之。章丘菊已花，章泉梅欲枝。孰不有先友，我乃得旧知。尘鞅懒复整，且分鱼计诗。

西望子陵濑，东下是渔浦。明明弦歌人，儒心正劳抚。岂无读书林，松竹护庭宇。蓬莱归路近，此去天尺五。不妨兴寄深，霞佩整绅组。雪满桐君山，桐仙照千古。

春风满村坞，想见高人庐。示疾喜复愈，燕处当晏如。晓窗咏羲皇，午枕梦华胥。神彩一返元，意气还凌虚。吾方入深山，嚣尘厌城居。飞鸣侣禽鸟，上下看猿狙。涧饮无不足，木食还有余。未得相劳苦，题诗寄劝渠。

春风入湖团，暑雨来章泉。如何越境出，俗吏定不然。见贤思乐地，谈道明性天。遗民忽闻之，喜极为诗传。

卧听青松吟，起看白云生。身心两无累，所至辄畅情。岂特夸毗子，往往皆强营。淄渑虽异涂，匪利即徇名。谁云衡茅下，可以知枯荣。纵复逼饥寒，儿仆自春耕。

神既不外骛，气亦当自和。松床荐石枕，偃仰得已多。鼻息出入通，呼吸相荡摩。阳光塞天宇，一定消百魔。是事非所难，彼愚分奔波。晓夕无停晷，耗散归蹉跎。

陶陶兀兀里，浑涵忘所知。恍如天地初，清浊未剖时。人苦前识尔，触物劳心思。弃置便弃置，况此有酒卮。一酌入醺酣，重觞到淋漓。勿苦事边幅，醒将何所为。

寄语秋塘翁，谢借渊明诗。俄而两三年，未尝不诵之。翁昔游钱湖，日日载酒嬉。我方坐筦库，逐势利奔驰。惟恐尘埃多，忘却山水奇。所以从翁借，欲公知我为。秋塘夫如何，蒲荷净涟漪。塘上客谁来，宁作宋玉悲。胸蟠夜光寒，健笔愈陆离。西风一吟讽，万事都若遗。应笑我投闲，犹能咏于斯。渊明闭关辈，翁亦老苦锥。怅然复归翁，起我百世思。

人言诏节忙，我觉诗卷暇。寄之章丘深，何其相慰藉。使君真不凡，往往凌鲍谢。传观俗眼惊，幽怀语寒夜。

宿雨起微潦，轻风生早凉。叶叶一飘蓬，溯浪开晴光。沿洄几年泛，眼熟云水乡。常苦乏佳伴，无人与成章。望望指柏阁，遥遥近溪堂。南豅在中沚，停篙且翺翔。进棹君未已，为我达衷肠。万事本如昨，此适不可忘。

仕则有用舍，学则有舒卷。但愿培之深，名宦恐不免。范欧久逾新，黄俞近莫辨。后先行与静，信各万人选。自是有犂鉏，自是有轩冕。如闻复授徒，乡里足称善。青青谨对矣，话柄由我转。杳邈天外心，其奈知德鲜。兴言相逢时，一再仅游衍。夜来定何杯，午后亦何脔。达生恨弗果，情深话犹浅。东家山水窟，气岸必洪展。绿草三迳春，幽光遍苔藓。

题诗寄春风，问讯云间翁。一月不相见，飘忽花事中。栖栖我山林，望望君頖宫。敩学游息外，还许知近功。

百粤多名山，磅礴甚雄伟。城邑所聚落，人物反无几。吾尝思其然，未尝不愤悱。秀气锺泄处，名德当烨炜。乃为仙佛庐，土木俨神鬼。其教又皆幻，其徒且不韪。无非索民财，聚食类蝼螘。盖本僭窃者，盗名恣蛇虺。徒欲觊冥福，缔建罄箱篚。柰何习俗惯，后世尤亹亹。君登雪峰寺，逸览应一唏。水石固清激，草木必芳菲。岂不念古道，胸次增礧磈。闻有记与诗，寄与定瑰玮。

我毒发于腰，君疮作于背。君痛那可忍，我痛或可退。清和清润时，晴雨在户外。安得如前年，名胜一谈会。

桓伊三弄笛，犹足战淝水。谈笑麾秦兵，所向皆披靡。追击至青冈，坚亦中流矢。不经事少年，其壮乃如是。宜乎谢东山，喜甚折屐齿。只今所城邑，历代几迁徙。君怀霸王略，宰邑当念此。南北虽坚明，风尘未遽起。士岂无奇气，叱咤有摩垒。一从辛巳年，海陵扰北鄙。因循再结好，宁不有所俟。又三十八载，恐渐忘昔耻。吁嗟靖康变，北客思故里。君今临淮垣，访古欲何似。长啸朔风寒，晋人亦人耳。

养疴倦还往，南山卧荒庐。风檐洒云雨，急景岁序徂。旷焉亲知乐，睇望东城隅。即事聊自吟，爰寂守玄虚。

复从章贡回，满谓可邂逅。偶从青岩游，失此一知旧。摩挲所留字，和韵若金奏。至今殷遗音，寤寐错昏昼。人生竟何为，妙处匪声臭。空余丘壑心，流枕而石漱。经年强饭否，安得日相就。市廛多犬鸡，墟落易豺兽。源深则溪清，林迥山必秀。缄辞寄春风，思君令人瘦。

柳下葛征君，受用得自在。宴坐孤山南，湖山自澎湃。不受爵服吞，蒙庄大块噫。三年遥相望，妙寄入天籁。尘尘与刹刹，超出净名外。

去年中秋时，同上东大楼。长风吹绿尊，溪光与云浮。已而适异县，吊古寻隠幽。岂伊邂逅懽，亦足写我忧。严霜沍冬日，再会尤绸缪。平生无是梦，一旦眼底收。祇今孤山下，交游如故不。萧萧丹叶飞，凭高眇离愁。诸老日凋谢，畴知敬前修。夫君从李吕，此意千载休。

杨子江心水，可以共煮茶。鹤林招隠诗，不必问僧家。治中今如何，䌷被听报衙。去年昆山阳，春岸醉桃花。今年玉溪上，蚤忙看缫车。相思无賸语，作字只欹斜。暑雨障炎日，薰风散余霞。君颜想渥丹，我发亦已华。因诗一啸吟，尘间事如麻。

尘世离阔苦，一别易寒暑。弹指十五年，翁今定何许。闻在潜山头，僧寺有谁语。方瞳狎鸥鸟，秃发照獐鼠。蹒跚狭虎囊，借醉忘尔汝。平生心所尊，安得伴游举。我友余伯皋，远游复羁旅。当为翁慨然，斗酒气相与。旦夕广文来，雅趣非凡侣。岂不能趋风，击鲜宰肥羜。独恨海潮边，恋禄赡儿女。怅望春色深，风花暗吴楚。

晴光杂空云，青春转寒谷。眇眇兮章丘，所见惟我独。洒然天地间，岂为万事足。晓风吹诗来，梅枝粲群玉。

八年闲放身，犹许时到门。潺然一梅陂，湛寂非独浑。坐客与我言，月色云吐吞。是中只可醉，五经无纷纶。

摇摇山上风，落落谷中雨。回谿少鸥鹭，旷野分豺虎。荒寒不可闻，惨淡不可睹。偪塞案上书，饥来尚堪抚。

门外长安道，毂击人肩摩。今时不云少，旧年不云多。市朝愚智尔，家国隆替何。组绶固若若，冠弁亦峩峩。

臭味薰与莸，意气金与石。惟可以忘年，庶可以忘夕。投非胶漆坚，抱有冰炭厄。深怜眼终青，未厌发已白。

环中人所隘，方外我所敬。世道无它涂，禅林有幽径。烟崖寒自高，霜港晚逾静。投我可忘言，乘闲了深定。

一门三昆季，六载两科名。士无速化涂，唱第聊代耕。或里选举首，或贤关驰声。落笔便离伦，鼓箧皆中程。煌煌艺祖业，中兴费经营。东南将百年，杂遝几公卿。事业固辉赫，议论时纵横。如君英妙姿，文采玉溪生。膴仕既得路，壶酒为我倾。春晴飞残花，绿叶随树成。岂无好风景，黄鸟枝上鸣。吟亦不必和，醉亦不必醒。宿雨喜新涨，浮云卷虚明。

三家我故旧，一士我久要。新冬过溪涧，山寒风叶飘。老眼为之开，聊以永今朝。浮华眩钟鼎，洒落忘箪瓢。古谊不胜俗，岁寒松后凋。共话诗翁归，章泉如云霄。

我祖绍圣初，盖亦登名第。君家龙图公，实托同年契。岂知渡江久，游宦各零替。低头藉世禄，怅望月中桂。宜为俗辈嗤，敢作台阁计。子方英妙时，文已合斯世。煌煌庆元春，南省果高缀。相看慈恩塔，益振子苗裔。如凤千仞翔，如鹤九皋唳。从兹恢远业，其肯负六艺。志尚昔之贤，仕明古之制。清明到华要，庆会屏氛翳。叹我正浮沉，期子转磨砺。载咏章泉诗，词林信根柢。

依世则废道，违俗则多忤。先贤有遗训，服之美无度。当年官药曹，急景诚可怖。明明百世师，仙山武夷路。

琴声类筝笛，俗手多一律。伊嚘悦儿女，焦急涴桐漆。予尝为作评，当是养心术。大弦宽而和，小弦精且密。制作务高雅，资材在清实。既鼓复以歌，其气可平壹。昨从东海君，置酒风月室。欢然十指间，挥弄俄顷毕。洒落冰雪容，辉润金玉质。人品既如许，古乐复在膝。顾予面生尘，见之颇自失。急归卧南山，十日不敢出。

麦天气清润，磵道开午晴。箯舆度浮梁，我兴随所吟。书轩薝葡风，笑语亦挥觥。主人谓客何，归路付醉醒。

尽日苦久旱，凌朝得微凉。悠悠我所思，眇眇天一方。搔首亟盥沐，篮舆上河梁。城阇士如林，进取自行藏。孰甘尺蠖屈，孰羡鸣凤翔。分寸丝忽间，胶扰互奔忙。唶嗟尚何诣，交谊或难忘。山堂兮方斋，城树郁葱苍。岂无尘榻地，茗瀹容细尝。放身易云晚，屋角下残阳。虚明见云风，从君以徜徉。须臾夜色起，片月翻流光。影静理无违，语惬情不伤。相将得岁寒，留目禾黍场。可以饱吃饭，余事扫秕糠。

君再到章泉，我愧未能往。玉田金仙路，薰风满林荡。殷勤好寄声，不必论识赏。药饵何关心，茶瓜姑抵掌。村虚晓雾昏，山危夜泉响。翁弟亦皤然，梅天苗更长。

吴会浩繁地，霜夜欲何之。白发湖海气，良朋试寻诗。尔可收拾取，我亦烂漫题。只今岁阑时，孤山有梅枝。

薰风拂眼过，不知夏将深。起视树扶疏，聊以舒啸吟。故人忽相过，我取酒同斟。凉夜月未落，相与试论心。溪渊有潜鱼，山谷多翔禽。升沉本何意，能言不如喑。斯远居近市，昌甫栖远岑。文叔宰百里，一一皆可钦。二子则良晤，一子当荒寻。诗罢予忽醉，掩关眠楮衾。

春秋经世志，问取大愚家。盘折入举文，唾手为国华。从容试讲评，三传宁浮夸。南渡今百年，中外义非赊。

君来已三年，凡几过涧上。杯酒逭我饥，言笑亦舒畅。同游多时髦，意岸杂谑浪。倡优发俚曲，貌态或动荡。君今欲行矣，家山信无恙。人情久则疏，是乃流俗状。吾侪远逾密，此当足嘉尚。萧条麦秋寒，烟雨写青嶂。江空一水桥，城郭两相望。他时延陵西，彼此记闲放。夜来夫如何，不和可无唱。

西风胜士集，敲我月下门。醉语惊童稚，今晨能具言。未知何许人，步武皆腾轩。顾非有逸韵，畴肯临丘园。时予亦被酒，正尔飞梦魂。栩栩妙理熟，布衾清而温。了不闻其然，醒来复何论。奇事既已失，踌躇黄叶村。

夜凉河汉迥，高风散梧桐。危台出尘埃，相与天壤中。把酒自萧散，有句同从容。记取长安城，人海如鱼龙。

空山带荒溪，小窗语寒灯。寂历岁云徂，醒眼犹拊膺。访友得幽伴，无人醉闲僧。地炉火深红，瓶梅影鬅鬙。

岁寒日之夕，疏篱梅放花。池塘霜气净，柳带吐芳芽。山根拥残雪，乱石迳横斜。片帆下晴吹，行吟过君家。

燃烛炽炉炭，小雪冬已深。朋从把薄醪，不受寒暑侵。山空风夜号，落叶鸺鹠音。挥手语坐人，尽醉惜此心。

读书了科诏，公子显扬谋。岁寒松柏坚，高冢蔚而幽。书棂耿冰砚，日屋岚未收。上焉国脉寿，下焉民瘼瘳。父母凛遗体，操持梦前修。四载得重来，长言非燕游。樵苏行迹稀，雨岩丁岭头。共饭少徘徊，我志君勿求。

驱车吴山道，西指咸阳桥。南风吹酒醒，何以永今朝。主人千岁期，双鬓绿不凋。良集纪初度，鹏翼当扶摇。京城峙三都，郁乎何岧峣。勉赋从军诗，铁马鸣萧萧。

平生荒野处，谓可开笑口。筇杖兰桨外，忍复叹藜糗。春深西湖山，已落众人后。寻幽欲吟搜，载酒拼醉呕。今晨思一行，约友意复否。融融月穿楼，澹澹风动牖。放浪嵇阮流，不应独古有。

携酒问吾党，有诗当岁穷。城头数疏更，窗外飞过鸿。悠悠澹澹里，忽忽茫茫空。我尔且一杯，古今多三公。

楼居两仙人，冰雪玉炼颜。整整羽袂飘，意象高且闲。尘眼一见之，竟日几忘还。归来山空寒，明月流松关。

今年第一诗，白云咏玄英。应知避人尔，老去何心情。烝哉文皇家，身世徒自惊。结庐钓台下，偶然留姓名。苍苍云山高，雪后江水清。崇朝起春寒，遥林舞风声。扁舟转晴午，余思柔橹轻。闲僧奉香火，客来亦逢迎。笑指严与方，可以观我生。彼此各有时，三吴是神明。

生死本一致，贤愚同一科。高泉寺前水，春风静流波。曳杖揖残僧，奈此世谛何。栖贤堂外祠，莫待叩角欹。

槌碎黄鹤楼，吸尽西江水。索酒可以起，吹灯照无睡。夹城溪汤汤，负郭山靡靡。逢花其命乞，蓬心我蓬累。

幽寻谁与娱，巃嵸而{山蹇}𡶴。姻泉苍藓石，亦足理心眼。荒锄本何好，所适谓可款。林叟忽相值，言笑不知返。

上人何方来，解包与深游。翩然松下吟，意行崖壑幽。渊渊水色古，疑卧蛟龙虬。雷雨当满盈，奋动无此留。

平湖溜清涨，乱石夹远流。洗盏与客言，展席惬我游。人生贵自适，世道将焉求。晚峰忽前列，鸟鸣来白鸥。

二士我所尚，得闲遂幽寻。盘桓南豅中，迤逦梅岩深。长日蕴轻暑，宿雨收积阴。飘飘吹薄衣，遥遥豁烦襟。绸缪敦宿好，留连匪他心。泉石纵惟宜，爵服岂不任。天运每如此，欢言理清斟。

清霜水南夜，海运一杯酒。不知千古人，而得二三友。君未可青眼，我只是白首。吟哦醉梦间，共赋无何有。

春泉满山涧，春风到山家。兰英已披迳，芹枝亦浮沙。我乘晴影步，所至怜物华。幽处有真意，避尘尘转赊。

春余却扫坐，衡门车马音。青云有达士，意行来涧阴。言诗取酒饮，命友以棋吟。老怀为相羊，无闷良在今。

岁暮出门去，玉溪城郭深。故家诚可数，高士亦过临。坐久狂客来，身老皤鬓侵。咄咄酒未醉，谐笑方侵寻。

山色富昏晓，涧痕余浊清。惟诗是我兴，不饮非人情。思仙穷有顶，入寺说无生。冷蘂疏枝底，夜归虚籁声。

班坐横碧轩，便足了吾事。水南冻雨中，岁晚欲何为。人生衰荣尔，翻覆当有自。使君真不凡，宾从随听视。偶然理窗楹，岂曰登临地。吕曾骨已朽，方来重增喟。萧闲着我老，婆娑恐容易。惜乎一杯酒，未敢驻千骑。梅花山翠寒，孤香发清吹。

幽幽溪南山，古寺占岩曲。昔人不可见，佳处欲何属。素秋集今雨，清昼话前躅。因君重徘徊，煮餠饮醽醁。

青山如佳人，不暇相应接。风轩一开明，烟峦几重叠。云乎具尊酒，乃尔随步屧。寺古天薄寒，窗前堕红叶。

士悲此凛秋，而且复季月。抚世徒纷华，徂年信飘忽。经行见登临，道旧叹存没。不知其何心，予怀到明发。

地瘴山气昏，中夜雨忽作。霏霏晓犹浓，午后渐收脚。云光散微日，风动叶初落。老身闲窗坐，触事何厚薄。旨蓄思御冬，爰寂复爰寞。鸟噪鸡乱啼，炉汤茗徐瀹。

煮餠了长夏，饱外非所忧。既和以滑甘，亦用冷煖投。芼之蔬茹嘉，一箸真良谋。风轩置盆水，帘虚漾林幽。更催石鼎煎，瀹此茗雪瓯。且足为口腹，庶得少迟留。山房无六月，微凉已飕飕。庚伏始云中，不日天下秋。善来二三友，闲身宜自由。步可著两履，泛可掉扁舟。破壁委穷巷，孤城带芳洲。初传多黍稌，忽诏捕螟蟊。但畏妨我诗，恒饥思难抽。

宿麦雨可种，野梅冻欲坼。令君领宾从，假日访幽僻。阳升正初辰，道泰知有日。觞行既频屡，谈至或愤激。眷言数君才，何乃辱此邑。大夫如豫章，建厦固所急。簿公名家驹，荐士宜首及。尉曹学省彦，求盗岂其职。征官伟丈夫，名宦终见迫。顾我独亡赖，甘作山林役。定迁且半载，未有如□□。溪山为欣豫，闾里争诵说。意同邀陶潜，事异过执戟。人事果好乖，推迁已畴昔。

深山固凉冷，荒涂秋尚炎。谁欤约僧窗，里彦长少兼。夜饭频忘疲，片月忽满檐。友贤吾敢弃，他事皆毫纤。

马周新丰酌，谁能复悠然。孟公投辖饮，有客亦可怜。君当恕醉人，渊明真欲眠。速相就一斗，杜老青铜钱。何如山牖秋，指点邻瓮边。

暮春南池上，游朋一追随。岂不能把酒，亦复多成诗。主人歌声长，尘务谁思惟。握手到尔汝，却恨杯行迟。是身既长闲，便觉处处宜。秉烛夜向深，明月忽如斯。勿使儿辈觉，甚矣吾独衰。

鹧鸪鸣山翠，松日行晓光。一庵远市廛，自惜宜自藏。瑟瑟闻人迹，熙熙见壶觞。老境为献酬，笔到诗成章。

方池贮新泉，高松发清吹。晨光散朝云，日影倏然至。翔禽去复集，春声竞姿媚。宴坐香燧飘，是身吾所寄。

朔风起山雾，四望多浮阴。人情逼岁除，梅花照高林。兴言一樽酒，岂顾杯浅深。可醉便须醉，丘中有鸣琴。

谁欤步高丘，云山以为囿。荒寒绕苍碧，蓊密得深秀。清猿啸后岭，白鸟度前岫。是中可忘言，煎茶了闲昼。

世味嚼蜡尔，临风强吟哦。故人今谁来，门前车马多。招邀忽聚集，款曲成婆娑。齿发我已老，岁月如掷梭。有酒不为饮，奈此好事何。分题咏清趣，但恐俗所呵。吴侯金闺彦，公余乃相过。欢笑酬座人，时春复清和。濯我涧上泉，因之而啸歌。

老我强言笑，因人闲往还。凄风落寒雨，野寺藏空山。寄怀文字中，放手杯酒间。衰草翳石梯，长杉映柴关。

夜色起佛屋，遥遥一钟鸣。年运今何时，共此觞咏情。竹炉煴深煖，纸窗留微明。举手揖坐客，为善无近名。

残僧项黄槁，兀兀度朝昏。摩指因睡眼，苦寒常闭门。炉熏柏子香，客来忘所言。试与之饮酒，亦尽一瓦盆。

岁月不待人，初寒迫深冬。慨予歌声长，天地亦改容。歌罢掷酒盏，忽然动昏钟。风余雪霏霏，鸦栖雁雝雝。

南屏有幽窗，焚香读道书。林声起肃霜，寒事亦淡如。安时可娱老，静契心地初。谁欤主与宾，酒酌方舒徐。

出谷秋水上，夜桥风月凉。斗柄插斜河，露气垂云光。取酒为更酌，四顾一笑长。归径黄叶干，雁鸿正高翔。

客从赤城来，气貌霜发古。破裘傲寒色，忍与世仰俯。时能茹芝术，谓可生毛羽。物外有高风，相期到瑶圃。

天台坐忘真，为我洗俚耳。浮舟作阮咸，坐客亦兴起。此声从何来，湖阴正清泚。孟公苦好客，下榻更奇士。卢遨踞龟壳，万事俱不理。夏衣始轻体，莲钱复靡靡。重酌黄冠师，依风且流征。

风日明寒食，古观辛夷花。冉冉山势转，寂寂溪流斜。摩挲旧题字，故人天之涯。尚余子皋子，与我同咨嗟。素抱安用摅，清弹啜新茶。

千古中秋月，夜深桥上看。玉溪湛无波，山静天宇宽。同来得羽人，趺坐白云寒。自谓脱尘鞅，谁知尚微官。隠隠见孤城，潺潺闻远滩。是身吾所寄，仙去亦不难。光芒星斗稀，云气时弥漫。归来卧柴扃，形神转清安。

意绪忽不整，瓮头新酒香。雨细起暝色，天低漏寒光。残花菊枝短，老叶枫树长。取醉乃吾事，山空欲清霜。

渴饮对空觞，俛仰自长喟。赖有田中邻，时时遣酒至。欢言斟酌之，感彼勤重意。漂母哀王孙，从古多此类。泽畔且行吟，春风尚堪醉。

知我出山久，忘却山中味。持赠忽满奁，不惮少破费。抽萌有生意，抱节无嫩气。祇恐人已俗，食之又何谓。

回风薄栖鸦，寒色倏已暝。禾收正行田，木落应掩径。市声频年稀，人迹中夜定。心懒邻更闲，僧窗有幽磬。

眇眇西山路，谁知许旌阳。余事断蛟尔，剑气聊自藏。群阴养魑魅，往往常披猖。安得从其游，像刻不可忘。君能一吊古，摹遗劳持将。定非凡子须，相与弥慨慷。

萧萧八百洞，高安尚流传。谓李脱亦可，貌出真神仙。洗我短世悲，遐哉谓之玄。安得从其游，弃置尘垢膻。君能一吊古，摹归遗何偏。涧头霜叶寒，相与知其贤。

春山非隠沦，乃作养生计。岂无轩裳心，盖欲了千岁。当其禀赋初，冲气甚微细。谁知忧患多，坐使百脉滞。海仙用奇语，安眠可元契。因之地炉煖，绵绵见根蒂。乾坤一交泰，日月去昏翳。万事俱若遗，一身且康济。

绍熙三年冬，二十有五日。良月信城西，一火近千室。其间邸店多，吾亦仅六七。暮收五百钱，旦为十口实。兹乃例遭焚，隠忍不敢诘。闲常巷党人，意谓颇丰逸。高者即见鄙，下者但相疾。终岁纵栖栖，畴肯顾蓬荜。生产今泯焉，诸贤必能悉。祝融疑相吾，参元可同律。

潢潦涨梅润，五月三解桥。浸淫人尚可，恐泛新插苗。传闻钱塘湖，闵雨宸虑焦。玉帛走群望，虎头潭荡摇。如何千里间，阳阴犹未调。干戈或底定，丰穰苏瘵凋。郊居茅茨湿，不过日寂寥。饥寒自常事，鸡鸣复萧萧。

士固贵诵说，人亦要力行。气质到深厚，心术尤分明。贵贱易迁变，是非多战争。直宜刚且正，无复弱而平。

悌弟其谁家，懽然友于兄。饮我一杯酒，北客交旧情。凉雨清晚云，庭柯澹阴阴。席间长少集，文献各准绳。是岂小故哉，宜醉亦宜醒。

诗筒南山来，缄题手亲揭。三年蓼莪废，楚怆不堪说。向来志显扬，岂不愿华烨。自量分予薄，敛退畏官热。所冀短日延，得奉兰羞洁。物聚斯有散，中岂长盍盍。吾翁烛此理，至言不苟发。谓宜发老更，前后祝哽噎。洞天俄趣还，玉锁一笑掣。百年会归尽，九原疑可作。伤心北冈松，长挂东岭月。遥闻朱炜末，省扫俎豆列。我独滞三峩，转烛半年别。一生未禅悦，静虑已朝彻。眷此顾复恩，追远倍凄切。阿兄抱渊静，诸阮更姱节。无忘溪翁铭，念念攸好德。灵源濬演迆，可使中遏绝。我虽懦不武，愤世能激烈。庶无忝所生，愿赋濂溪拙。

晴窗已晨炊，趺坐焚清香。泥炉拥瓦缶，熟此蟹眼汤。茶甘泛松实，舌本味亦长。温乎气忽平，兀然梦相忘。

壮志老不已，抚剑斥宇宙。日月倏过眼，孰得百岁寿。只今忍困苦，不必羡贵富。盖代事业在，唾手可以就。

初霜涤余暖，山气何其明。水痕亦渐收，涧浅流不声。翔空有鸣雁，肃肃已南征。人闲易为老，物引诚可惊。凭窗既危坐，出门复安行。夜晚村微火，得酒承满觥。且了读残书，理惬意逾平。

酬应于外久，身老气亦馁。混沦一区宇，涵澄即渊海。雅俗诗书迁，炎冷岁节改。运转大化间，寿者亦何待。

老面见达官，强附终不近。人之所以然，盖我无令闻。安富是其时，尊荣本其分。只合坐茅庐，灰堆埋牛粪。

袖手坐春昼，渊渊古井水。倦漉渊明巾，姑隠子綦几。沉冥极颠末，昭彻贵表里。裕矣得失心，隘哉洗其耳。

收息卧晓枕，鸦声报天明。一檐隔市尘，便有嘈杂声。今晨雪如何，云何蝗不生。且愿蝗不生，明年谷价平。

僧窗耿清灯，秋虫入虚听。风收松声回，夜息人籁定。清明养我神，湛寂见我性。万有虽自然，唯乐独也正。

寒灯梦初觉，危坐收此心。心亦合自收，无念即清深。举足尘埃起，盈颠霜雪侵。枯禅缚意马，练养无胎禽。

少小住京邑，不识世寒煖。欢来上高楼，但爱湖水满。所历辄忘归，其交亦常款。岂伊岁齿深，遂与境事断。萧萧宋□宅，赫赫金张馆。□坚多侠游，隠约出幽伴。胡为乎山中，长歌至于懒。

轻风度林杪，乱山啼子规。流水去无迹，茅檐雨霏微。乍暖复薄寒，时时整巾衣。炊烟晚色起，呼童掩柴扉。

空云春昼长，明晦苦参错。连朝服衾枕，疲苶不可作。岂唯虑归舟，去没逢蛟鳄。卧闻耕桑家，种败蚕栖箔。忧来故耿耿，政尔须杯勺。酸甜无正味，聊以慰寂寞。譬如无弦琴，亦寓山水乐。

南风吹时雨，襟抱忽然开。凭轩一长谣，清句亦满怀。当年沮溺心，自觉未为乖。桑麻涧上泉，何不返故栖。帝城尘埃中，隘巷多涂泥。摆落更奚道，强颜终莫谐。规规二十载，今日始知迷。仰视天宇高，归云去难回。

淫淫梅子雨，靡靡上郭山。山既遶篱外，雨复湿窗间。林深叶葱蒨，地偏水潺湲。鹊噪鸡鸣午，风定白云还。

逸此一寸心，养此七尺躯。寒往则暑来，日居而月诸。万古固寥远，百年乃须臾。仪秦徒纵横，唐虞祇都俞。

重午是一节，芒种又一气。何因至怡悦，底事苦歔欷。园林无俗情，琴书有真味。贫者自为贫，贵者自为贵。

用物多则强，境熟气易定。壮胆骋寡见，迷情忽群听。茫茫可与否，沓沓贤且佞。名利缠古今，孰不堕此径。驱驰每冲晓，展转直至暝。固肥尔室家，端系我朝廷。身无百岁长，事有一日罄。留侯李邺侯，大似醉者醒。历久只两人，吾常喜深订。

篱门绿阴合，涧水通流泉。日影过屋外，风声落山前。好客时时来，琴尊咏残编。余凉醒午醉，鸟语更清圆。

林下寂无事，坐对春风晚。杜鹃啼一声，花落水流远。琴书送日月，胡能计行遁。自是得栖迟，奚敢事偃蹇。

清风穆然至，林影何其明。不知春已夏，池荷亦敷荣。展簟理竹榻，幽梦时自醒。起行散腰脚，气适无留情。

翾翾蝶粉白，气化随所之。人生事物间，自役应自知。赏心有余乐，即目无足悲。天运非偶然，神释形已疲。

云雷布凉雨，早稻叶翻翻。携锄走畦町，惜水不厌浑。吾方卧涧壑，人奚识丘园。望岁可以饱，高歌诵虞轩。

长沟护流沫，沙石拥声处。溯洄一镜净，更觉云影住。不辞数鱼虾，甚欲下鸥鹭。夏气忻已深，今古本如故。

独立看流水，草树相因依。清回滩声长，碧下波影迟。人生老当敛，心口常自违。啼禽忽飞来，夏气今如兹。

人多愁不达，达则定无愁。不知所愁何，大半为身谋。爵服纵可贵，事业终悠悠。以兹旦暮心，且从山水游。

以我视彼心，当思我如彼。未必有所益，徒更纷纭尔。世道升降间，古今只一理。昧不知其然，如是而已矣。

当其未生时，孰知我能老。既老复须死，何其置怀抱。谈空与说妙，终古吻不燥。此身无厌生，得酒醉亦好。

儒者求专门，是岂为我儒。乡愿复不佳，必竟将何如。未有孔孟前，尧舜非著书。观书亦不恶，涂辙亦差殊。

四时景自足，何必写以诗。诗成句读间，不过我自知。但恐两眼昏，心识如乱丝。血气一耗散，逐物之所之。

种田图得米，终岁亦勤劳。当春把鉏犁，和风满东皋。岂忘水旱忧，流离至逋逃。未必可就食，往来徒嗷嗷。

士以科举计，本避农与商。谋利则皆然，役役真可伤。周之士也贵，里选而论乡。上人能用之，身尊道弥昌。

戎马纷群寇，残害吾赤子。被之以礼乐，庶使保生齿。如火热水深，亦运之而已。治少乱则多，尧舜惟孝悌。

幽草清更佳，被花多白红。鸟啼蝴蝶乱，村村是春风。人无杯酒饮，不得此意融。春过夏将至，迤逦成秋冬。

佛老多惰民，其书不如此。儒者读儒书，饮酒食肉耳。古人之糟粕，不过一片纸。不读亦自佳，徒以资口耳。

古人善为治，焉得常继之。施为须臾间，乱之以参差。请观一岁年，阴晴每如兹。大抵正自难，君子易忧思。

茫茫天地宽，山水多回礴。一山复一水，又尔为聚落。聚落成城郭，贵贱分忧乐。岂不知其然，何苦生厌薄。

园荒无与鉏，草树暗如织。披榛理幽步，野气颇有力。坐令世网心，不动自然息。更见吾潩泉，无波莹岩色。

木槿亚红淡，牵牛蔓青滋。露晞凉风入，陡觉居处宜。岩桂中秋蘂，篱菊重阳枝。何必春始荣，物物有其时。

开轩散幽帙，今昔随所诣。何如彻名色，庶不涴声势。抚几聊自怡，发牙易凋弊。安得同心人，相忘可忘世。

亭亭鸡冠花，散出非所莳。色与秋日明，叶与秋庭媚。山闲人自稀，鸿雁几时至。境象吾素知，茅茨下清吹。

独吟不知秋，独坐不知晚。坐久颇撘陀，吟深或偃蹇。栖栖与世疏，默默去道远。澄渊无起波，长谷有绝𪩘。

凉风固不恶，凉雨诚可佳。庭空鸟雀至，篱破藤蔓斜。倦体得支吾，睡眼失昏花。门前客能来，我亦留茶瓜。

蛩吟四壁立，月过一窗闲。光明动音闻，此是我家山。才短仕固艰，气馁发亦斑。人物与天运，初不苦相关。

客来难共语，客去宁自孤。未能高远引，非斯其谁徒。寥寥同心人，一逝不可呼。渊明醉即眠，所以爱吾庐。

枯禅未离喧，随俗或安雅。翻覆大化中，谁是长年者。同光须臾期，尘埃野马也。风亭木叶下，村村又秋社。

蝴蝶为庄周，黄粱熟邯郸。蘧然一梦觉，茫茫天壤间。相推明日月，来往成暑寒。山林与钟鼎，胸中了不干。

东风已飞花，绿叶生昼阴。呼童整春服，清溪一啸吟。时序遽如许，不知情浅深。夕阳忽在山，轻烟起沉沉。

单舸下长川，相与两文士。欢然叩舷歌，激激响风水。山头秀松杉，城阴富桃李。周流至桥边，兴极笑而起。

浇淳固一致，大抵务归厚。百年草栖尘，孔孟已无有。书不求甚解，又不喜饮酒。宦情随牒移，庸能累身口。

潺潺涧声清，杳杳一径静。晴鸠唤雨鸠，屋角自相应。佳处无时无，领略在吾兴。万理锺自然，名物可争竞。

万言一杯水，驰辩漫摛藻。饰智以惊愚，去盗亦有道。吾衰梦周公，青春镜中老。富贵亲戚畏，位高金多好。

人生一世间，百年几晴阴。贵贱无定在，岁月徒自深。世路有夷险，宦业多升沉。未能率此性，于何不动心。在彼犹在己，视古犹视今。不须问行藏，且图豁胸襟。邻翁有酒不，对我成清斟。

小雨不肯晴，烟中犹霡霂。出门泥未干，枯柳弄微绿。皇皇欲何之，君子贵谨独。屋上幸有山，屋边亦种木。西风遶东篱，秋来更多菊。采撷升中堂，悠然兴自足。断弦尚何问，鸾胶有谁续。居今实思古，孜孜慕前躅。

虚堂倚修竹，冷冷自苍翠。东轩亦不恶，小山发丛桂。残蝉犹啾啁，新雁已嘹唳。抚几怜岁华，何用苦文字。颜子曲肱眠，陶令日日醉。鄙哉乘时者，急急死名利。百年归山丘，等无身口累。

我爱渊明诗，超出俗调度。执卷良自羞，在手不忍去。有时成诵之，行歌倚松树。好风从西来，潇然尚何虑。三叹或已暮，不知衣上露。俗物忽败人，苍茫认归路。

秋月从天来，照人光清寒。起舞或四顾，夜色明飞栏。举杯与之笑，不知颓玉山。醉倒复自起，挥手扪天关。衡门终局促，空戴头上冠。焉得万里沙，校猎驰雕鞍。

读书求甚解，汲汲何时已。纷然四海间，臭味少相似。人谁识致知，人谁务穷理。不专尚空言，但祇事苛礼。曾莫如老庄，犹解究生死。斯文今沦亡，吁嗟乎余子。

壮士不逢时，失身杂蓬蒿。出门仰天笑，入门复悲号。骥𫘧无时无，谁为九方皋。两鬓空未白，脱落已萧骚。博文事华藻，驰辨如波涛。持此可求进，义命畏所操。虽于交游间，好客时一遭。握手或对榻，气岸两相高。奈此穷困何，耕凿敢辞劳。从渠肉食者，厌薄一世豪。富哉汉公卿，朝夕醉醇醪。

天命有生死，人事有盛衰。亘古每如此，一致该百为。墨翟非达道，徒尔悲练丝。寥寥千载间，圣贤眼中稀。悠悠水东逝，忽忽日西驰。为学苟未至，于人犹可思。发言一不善，虽马亦难追。修身撰良辰，浩然排忧悲。

出门溪上行，山苍波渺渺。渔子隠岸隈，樵者来木杪。时当宿雨霁，露滴秋风晓。晨光明朝暾，佳处殊不少。达观宇宙间，城邑何褊小。

忆昔武夷君，邀我相翺翔。舟游九曲溪，授以却老方。岂知一别后，蹉跎客他乡。空余清夜梦，幔亭发林芳。会须寻旧游，仙家日月长。弃置烟火食，岩前有囷仓。

秋来事幽讨，发兴不能休。此身幸未老，焉能营菟裘。西山发秀色，南涧渟清流。山水无尽藏，似足供我谋。天然有奇妙，不待人力修。光景逐昏旦，节物因春秋。吏事非吾乐，世态非吾忧。耕凿图饮食，蚕缲作衾裯。更愿长丰登，庶几足所求。

朝随双鸳鸯，暮为孤凤凰。春风顾盼间，罗帐生辉光。金盘荐玉食，王母持雕觞。能得几时好，顷刻成参商。夜月满空阶，余香在衣裳。人生喜懽乐，失计易沮伤。本谓荣九族，旦夕如金张。一身乃命薄，粉泪空徬徨。应羡里闾间，百岁同糟糠。悔不祇从媒，随分作妻房。

谢安久不作，东山尚谁论。当年拥鼻吟，几为妻子昏。抚筝挽其须，慷慨徒尔言。诸儿淝水功，折屐心已烦。后来名字传，江左犹知尊。李白王介甫，二诗至今存。吾行樟丘野，迤逦怀德村。有客理花草，开径于樊园。云是爱闲者，衣冠安石孙。一见邀我留，取酒置盘飧。世有斯人欤，岂受车马喧。悠哉扁榜佳，碑板见渊源。因之重叹息，老语不敢吞。相与保初志，春秋燕鸡豚。

徘徊碧山崦，想像碧山人。落日寒未昏，飞鸿过之频。自视悖俗姿，忍与众小邻。一朝入圣门，毕世遗清尘。只今崖边松，可以经千春。

山水能娱人，清气溢方州。曳杖僧坊侧，积潦看横流。风光草际变，云物天中浮。士岂悉慕蔺，吾其不梦周。缅邈五柳陶，归来事西畴。

昼日夏方永，逝波川上惊。摇毫抒情思，莫知蛙黾鸣。老身偃仰间，遐心尚何征。顾步得所逢，挥手疑过清。黄流潏断港，青柳散前荣。夫我自荜门，伊人满芜城。景急语勿缓，混茫风雅生。

山水幽绝处，吾亦难为情。此道世莫讲，肯计身后名。徇名与逃名，俱若可怜生。百年能几何，大半宠辱惊。醒醉一昭彻，本来孰亏成。

琴樽发清谣，老眼度闲日。君侯句愈奇，天然去雕织。得诗喜欲舞，此意越今昔。一从陶谢远，谁复见真迹。直疑天地来，不在口耳觅。扶摇九万鹏，天池可同息。章泉泉水清，为我洗胸臆。绿叶青春深，夜月梦遥夕。

酴醿落香雪，杨柳生野烟。东风过寒食，物色谁能怜。清晨沐兰芳，夷心玉景篇。万象春和中，霞珮璆锵然。

矫首灵山南，远目水溪东。溪山春正浓，胜事还当穷。佳人天一方，欲见无由逢。倚楼与下榻，二士腾高风。安得两凫舄，或杖一枝筇。游戏相征逐，老我百岁中。

结发游上国，煌煌开吴京。州檄易湖海，所至尘虑婴。焉知二十载，潦倒还重经。亲党劳行役，朋来展交情。登临共翔集，离阔独怔营。暑气晓犹敛，堤水散新萍。得理景无违，安时事逾轻。

我思列岫亭，秋光满灵山。地高出林荡，下视城邑间。有时坐终日，邻僧亦往还。屋头木蓊蓊，砌下菊斑斑。放此麋鹿心，炼彼冰雪颜。今日复何日，驱驰未能闲。

我思南涧水，秋雨涨白蘋。但见禽鸟啼，少值城市人。倚杖独照影，幽怀寄闲身。潺潺泻尘旧，汩汩来清新。濯缨江滨渔，洗耳颍阳真。长安多飞埃，乃复在兹辰。

我思灵井幽，山围路高远。青山四面合，风声自回返。时携一尊酒，坐石至昏晚。岚光发深窦，翠色明绝𪩘。荒寒集鹇鹧，渊澄见鲿𫚢。年来事寸禄，扪心愧嵇阮。

我思玉溪流，松山日涵碧。舟人相上下，樯竿倚沙石。出门无百步，饭饱时散策。波寒逼衣屦，空翠润巾帼。道上逢渔樵，庵前唯道释。此趣久已成，何因甘役役。

我思鹤山路，田间望青苍。忽到绝壁下，春风散林芳。气煖石色润，崖穴如蜂房。想像仙人来，宜有隠者藏。泉鸣万丈渊，云遶千仞岗。老矣当结茅，无为恋周行。

商秋散惊飚，嘉客木兰舟。停桡以遵渚，意邈语绸缪。遗我鲍照诗，遐叹睇前修。徂年易为急，悯默泾渭流。

一从寇谦之，祖尚张道陵。湮芜五千言，庄列亦不明。荒哉神仙家，方伎刘向评。存想与炉灶，后世徒营营。吾从云笈书，七签岂其情。山闲焚妙香，君房天禧经。叩齿理玉池，天风韵流铃。玉历眇延康，尘劫无足惊。

身形厌老大，急以书自娱。经史随手翻，于我皆不虚。彼人骨已朽，今人复何如。百年皆强营，圣贤岂非疏。

诗道古所重，诗篇今不难。寂寥建安来，尚有李杜坛。齐梁小儿体，往往不足观。君侯贤关秀，磊落夜光寒。簸弄豪侠窟，洗涤儒腐酸。连编忽堕前，惘然失悲欢。金华三洞高，东流五百滩。乃能收拾之，尽归一毫端。惜我保社人，未同把檀栾。挥弦送飞鸿，悠悠发清弹。

卢仝五千卷，邺侯三万轴。二人书虽多，颠倒俱在腹。吾当思其然，岂肯泛然读。李侯真名家，玉川惟破屋。至今数唐贤，未易可追逐。谁谓柯山西，魏氏追望族。衣冠照楼观，再世新卜筑。中有简编地，仍复种修竹。斯远吾所敬，作记不碌碌。发挥书林趣，足以濯心目。伟哉父子间，抱负如韫椟。要当大所施，致主锡民福。想见翻经时，一下十行速。先得我心同，闻韶心忘肉。

吾人聚集地，常刺俗子眼。过岂彼之是，亦乃此之简。君行往西湖，晒书理碑版。必入鹓鹭群，百事当一莞。所抱才志高，天衢复何赧。勿谓舍瑟希，异乎三子撰。清风炫崇桃，遽尔疏酒盏。其与物为春，至道嫌择拣。

抚我百醉诗，把此一杯酒。水南撼霜飚，山月复在牖。禅家话三三，伯主约九九。得友良独难，呻吟倍搔首。

钟声殷空山，灯影照只字。区中无妙心，天外有能事。消长以隆替，昏旦而寤寐。白夫阮籍眼，拥矣谢安鼻。

淡泊梅都官，苦硬孟东野。韩欧舒而明，徐吕平而雅。健阔到应刘，高深望屈贾。章泉有斯人，身寄玉山下。

本朝二百年，古文盛欧阳。平生几讨论，皓首诵山房。谁知落宦网，不暇相携将。旦旦药市游，夜夜隘巷藏。黄沙扑几席，细尘污衣裳。欲从人乞之，嗫嚅但徬徨。珍重李校书，爱我穷词章。假借复取赠，转觉厚意长。聊穷述作心，轲愈参翺翔。向来太玄经，遗我喜若狂。昼夜测中养，至今迷三方。二书或有尽，盛德胡能忘。

春风起春雪，山路寒阴阴。梅花岂不开，立行寻我吟。同来者谁欤，林泉洁烦襟。摩挲僧窗题，悠悠故人心。

霜叶柳塘风，烟蘂梅溪渡。茅店问村醪，未许空归去。倚杖小裴回，写我吟边句。醉眼复何之，落日孤鸿处。

因过竹院酒，共看竹院书。坐中半北客，南渡百年余。叶大栀子肥，橘树正扶疏。云雷送风雨，微凉入衣裾。谈谐各锋起，才气色敷腴。道古不如今，抱德或若愚。洗盏勿促迫，开襟且须臾。达人要领会，兴逸奚可辜。

春风吹绿树，占断江头路。水煖浴鸳鸯，汀沙澹吞吐。断取置转庵，又作笔下句。长安红尘中，相对得幽趣。

秋深夜自清，扬扬梦初成。短衣山麓间，羽客争将迎。同行得佳伴，意气还相倾。或有设食者，窗几皆虚明。恍然忽已觉，此身微官萦。只今闲且散，心胡为未平。尚复带孥累，徒羡高举轻。方外多高人，箪瓢思远征。

近城人语杂，深山人语少。重露滴烟岚，野水见鱼鸟。稻粱丰稔外，耕凿愿温饱。所以桃源人，不与外人道。

少壮既奚为，老矣复难强。紫芝未必仙，采之亦可饷。耆耄八九十，道可无俯仰。所以商山人，辞汉宁独往。

谁欤赋奇诗，索我玉山研。产石斲未久，所落荒野县。如公笔阵高，岂足供法战。聊堪用鸡毛，滴水共贫贱。市价亦不争，百钱可营缮。包提偶到吴，取诮畏俗谚。胡为而好此，感叹殊恋恋。徒咏绝妙词，旧事记黄绢。

世味日以陋，莫能商古今。伐异或党同，嘈杂非正音。我生逢百罹，倍觉空苦心。堂堂玉泉家，源委非蹄涔。君尤挺特操，气宇清且深。相逢清河桥，万感成清斟。发挥所兴寄，倾倒所译寻。谁谓南渡久，而闻正始吟。黄华明露高，风回雨垂阴。白发生已多，只合同投簪。

寻幽我良久，步步生白云。沿潭转长亩，剥啄枫下门。人胜地逾佳，语到声成文。纷乎彼城市，有耳胡用闻。夜雨发奇观，檐溜迷幽芬。我尔本何事，今昔奚所分。拥炉挹名酒，抚几瞩伟文。耿耿岁欲晚，姑从野梅论。

家山玉谿头，薰风水流烟。小亭午梦余，清耳晚树蝉。本拟老林下，萧散无穷年。岂知一左计，薄宦能几钱。尘埃京毂底，僦舍万井连。值此长夏热，愈觉归为贤。故人忽念我，乐共湖山缘。昨夜复大雨，乘凉吟欲颠。

人物本如云，八俊更三君。山风吹夏箨，苍雪落纷纷。专壑紫苔古，掩关青竹深。据高梧而瞑，新蝉助长吟。𣃁土烧萌茁，惩羹且一餐。竹新明眼句，持答愧琅玕。千岁支床龟，团蒲纸帐为。发梳晨粥后，梅有隔窗枝。未腊灵山白，溪南只独看。章泉两峰雪，应更地炉寒。

涧冷浮冰澌，深居坐堆灰。纷然自积雪，怀哉复怀哉。儿女强解事，走蹈风雪里。那知病骨酸，常日懒起止。幽忧底穷尽，抖擞时一拨。鸿飞声冥冥，本是淡生活。山深已辟尘，雪中清人心。飞鸟绝尚可，空花翳阴阴。寒更数历然，其如雪夜何。长言与短调，瑞峰清气多。

菊开即重阳，蝶愁何必论。今朝县斋冷，松竹照清樽。雅致信无极，世俗惭不根。为酬夜来吟，请从陶令言。

一树梅花发，窗前耿寒宵。我舞影零乱，哦诗江动摇。田收粗可饭，岁暮岂无谣。山中烟雾合，水阔雪霜消。

饭了寻茗事，一啜兴未阑。更作建焙春，汤熟沉燎间。僧窗对诗人，与我溪涧闲。要是有余味，云轻鸟飞还。

交道弃如土，利害俱成风。士夫无宿业，反不类贱工。平陆渺成江，千载生杰雄。阮籍未云达，黔娄安知穷。

上郭绵绵山，夹路悠悠水。寻春问诗翁，兴寄岂有已。持觞得茂宰，抵掌笑行止。坐中呼乌乌，酒酣徒热耳。

已是山中人，只问山中友。水仙官梅花，霜浓盛开否。灵山阁之前，溪山堂之后。竹里春山亭，冬深几诗酒。

从昔秋风起，骚人感兴同。霞收滕阁外，云落楚台中。寂寂无言说，纷纷有事功。漂流水南住，相望屋西东。

忍浣城郭尘，来访南豅友。留连既听雨，放浪亦市酒。谁知桂满门，自觉香在手。秋思今如何，闲吟为之久。

穷居寡所谐，懒顾形与影。谁欤药石我，冉冉惊老景。开奁发珍剂，更以珠玉并。三叹得效方，因之倍修省。

平生所交友，岂曰不数人。但恐莫我知，可疏不可亲。人如李仲元，人如郑子真。相望无百里，犹得奉清尘。

三子者之撰，孰辨主与宾。富贵非所恶，古道多贱贫。要是一世士，必有千载人。渊乎章泉水，高会聚荀陈。

尝看晋宋语，无忌酷似舅。焉如施与徐，共学乃师友。固应在同声，亦何苦遗臭。我独乏雅正，蓬心乱苗莠。

人梅两相得，雪云阴复开。此时对自足，朝夕为谁催。逢花既攀折，寻香试徘徊。山意动诗兴，优哉而悠哉。

留诗炼字稳，读者无此识。共看庭前桂，不改旧时碧。洗盏取酒来，饮尽莫留滴。醉后气易平，长哦对泉石。

苍然山抱溪，游子意何主。雪残崖下日，风落泉上雨。严陵固莫及，玄英亦堪数。岚静白云深，扁舟过汀渚。

乘流下东吴，耳目眩滩水。篷欹舟荡兀，柁正缆迤逦。晓离林薄傍，晚著沙石里。缩头鹅雁眠，时时忽惊起。

朅来固意惬，倏去诚愿违。敢云一语是，未省百事非。春雪遽落落，春花亦菲菲。举手酬座人，酒美翁不归。

独游有妙理，拓落空自知。丘壑始晴日，涧溪轻暑时。胡床看题字，佛屋思咏诗。宜非车马喧，得以同襟期。

丛深集幽鸟，荒翳无来人。崖上滴乳泉，崖外栖缁尘。在此本如旧，相彼徒争新。应当学金仙，永断贪痴嗔。

雅俗岂殊调，今古信一时。晴雨草木长，摸索皆我诗。善来子赵子，身世忽若遗。顾瞻绝代人，乘闲有幽期。和润见名理，处处清气随。坐卧泉乱鸣，孟夏凉侵肌。睡余供茗事，禅榻鬓成丝。进退出处间，何心玩易羲。

鹏鷃各相命，谁非逍遥游。何足控抟处，冯生一虚舟。老身缚微官，是气空横秋。岁月如斯夫，对君那得愁。啸歌溯流光，更上大堤头。好风从东来，孤怀眇难收。

薰风入家林，共坐满窗绿。交游情致深，景物岁月速。伤哉利名者，冰炭恣寒燠。既已随颓波，一失不可复。较其心迹微，能异几禽犊。吾侪事幽讨，得兴万虑足。相羊山水间，处处堪悦目。君来叩蓬户，离群久居独。道故惊变迁，忧时见翻覆。且听歌声长，前村正樵牧。

看梅集池馆，风雨中夜归。当君扶舆际，是我寻梦时。山气既巃嵸，晨光且熹微。倏来五字工，亟读起披衣。

空山落黄叶，天寒鸿雁鸣。敲门袖诗来，一见喜且惊。清扬固不凡，雅意方流行。如天两曜奔，如水百渎倾。是中有妙寄，冰翁必能名。

人物曾几何，岁月良不待。秋深动金石，夜久生竽籁。凉知神观回，静胜语嘿对。悠悠苔竹轩，语短莫能载。

老我成漫仕，世事马牛风。投身逐毫末，益愧多田翁。乘春欲东游，肯问行李穷。溪干富桃李，花光眩晴空。停桡一举首，壮气犹如虹。灵山正崔嵬，半在返照中。行藏岂人定，忠诚本天通。但顾行未实，奚论报必丰。君诗多隽永，三年几相从。山亭酌别酒，舟车复西东。余情尚酬句，岁月双鬓蓬。黄发爱玉体，书来置邮筒。

终朝雨清润，坐啸青林中。戍楼千鼓传，殷殷闻冬冬。敢为城市远，犹喜声迹通。诗成赋幽愤，志岂终困穷。兴言古达者，鹿门有庞翁。此话世莫知，因公悦心胸。

年年最佳处，韶艳三春光。顾我憔悴人，岂不能自强。拂拭整春服，行歌发清商。山头山花开，花底还举觞。欢来为之醉，身世忽若忘。笑指深林中，崇兰有国香。

花嫩得雨开，花老得雨落。开落须臾期，人生任相谑。红花春融融，白花春漠漠。春色正可娱，逢花快杯酌。

苔竹雨浪浪，章泉水涓涓。是中春晴时，瑞峰生紫烟。幽人更真率，语客醉欲眠。既已外此身，庸知有愚贤。

有酒勿惮饮，触事醉则休。风物既闲美，何为不来游。斜川眇千载，渊明岂常流。疏年记时日，依湍对鲂鸥。偶然值邻曲，崎岖想经丘。吾生亦老矣，怀古谁与俦。但笑勿悲鸣，百句无一酬。兹辰过霞山，又可绝口不。却怪和陶者，儋崖圣同忧。遥遥二子心，妙处未易求。

榜巷曰陋巷，作斋为茅斋。何愧安乐窝，其志安在哉。有子醉六经，有眼照九垓。应羡常山水，长从城下来。

闲多乏交游，生晚欠知友。栖迟强逢迎，汩没惮趋走。几年荒野外，已觉安井臼。一旦朝市间，时亦泥杯酒。纷纷夸毗儿，落落穷独叟。由来事箪瓢，岂是厌升斗。湖波风泛莲，野岸日移柳。为问吴山头，何如楚溪口。

回味有苦益，充肠宜苦锥。其实虽地出，其雅则天资。因思夏畦发，又见霜林吹。赖彼庶可食，此外何所为。膻芗易爽口，鼎豆徒解颐。朝市安能羡，山林端足师。悠然自公咏，殷勤还我贻。咀嚼岂不乐，吟哦信非痴。

是中能娱人，岂为杯酒留。不知我何求，当复醉扶头。翩翩佳公子，临风仲宣楼。月满乃如此，对君可言愁。

人生本逆旅，行止良悠悠。试看康庄上，辙迹多成沟。公子分闭户，时来亦何由。载书晓遄迈，春令方如秋。河滨古城府，税鞅聊优游。青云捷径在，坻庾非君优。臧孙故有后，崭崭承风流。胡为重作恶，日暮犹登楼。

悠悠城下水，又与日平西。漫移脚步高，忘却所历低。奔忙小聚邑，乃有一大溪。栏干莫浪拍，事物久难齐。望舒生绝𪩘，我醉马未嘶。停骖且莫上，狭路多涂泥。

溪山有佳月，可以永今夕。惊心总悠悠，过眼纷籍籍。何为秋向深，甚是老已逼。长谣陶一觞，怀抱所共席。披衣步良夜，奈此佳月何。太虚澹以阔，青景转觉多。风微泛家山，露湛明庭树。乌鹊无停栖，稀星片云度。光冷秋气肃，感时唯自惊。徘徊亦已久，不知更漏深。嫦娥在高高，传闻殊恍惚。双鹤快飞来，驾我探月窟。

后湖有徐舅，永丰有施甥。英英怀玉山，方来孰争衡。世岂无甥舅，人岂无友生。二士真可人，得之于我荣。跖寿回也短，司命如不平。已乎系时数，感焉涕泗并。

南风吹归船，便欲老林下。尘埃坐吴会，衮衮失昼夜。因行山寺高，忽见此粲者。长夏得襟期，楼居静如画。他年共回首，一段好佳话。谁知予怀深，万事口不挂。

凉天有佳月，何须问盈亏。彼美黄金花，亦自满东篱。我归南山秋，从此当乐之。开园整旧蹊，世事真若遗。迤逦得闲趣，款曲知情怡。鸥鹭或时下，可使机心疑。向来宦江海，自缚曾谁鞿。客来相劳苦，一觞聊共持。休去便当已，宜佩渊明诗。

挈杖过前麓，凉风动吾巾。指点昔所玩，示我同心人。徘徊路将夕，犹能望城闉。平沙映回岸，黄叶迷青蘋。石迳亦可上，老眼俱为新。危亭望更远，左右还多筠。不觉夜气合，沾洒雨脚匀。兴尽篝火归，隠约溪粼粼。是中著佳士，与俗隔几尘。

山城芳树深，明月啼杜宇。客怀为摇荡，诗语亦𫌨缕。朅来新安江，颇觉民物古。故人作太守，善政尤可数。尘榻为我下，更复多软语。飘零曾几何，乃此一杯醑。坐中严夫子，意气欲掀舞。晤对心事闲，信矣良工苦。

春来得新语，胜食斋房芝。舌本久已强，便觉此意随。三咽元和津，髣髴疑管窥。是事夫如何，今古诚一时。起搔种种发，抖擞酬酢之。楼西万山横，其中真吾诗。试断取一二，惨惨天四垂。谁云泌之水，而可以乐饥。但愿且吃饭，底用谈所知。彼哉长物尔，徒败人佳思。

意行无东西，偶成一段奇。寻山得幽伴，遂尔相娱嬉。水涉渔梁窄，山循鸟道危。每惭衣上尘，素染已如淄。新安山水邦，寺屋多断碑。摩挲青莓苔，往往识岁时。所贵眼界阔，岂畏足力疲。榜舟或扶舆，上下适其宜。吊古践陈迹，怀贤理前规。吕侯读书堂，遗祀留丰姿。恨生异代深，遐躅无由随。寂寥付短篇，酩酊持屈卮。是日颇款曲，有时还切偲。虽云各笑语，卒复度礼仪。英英钓濑仙，其学夙素知。譬彼巨渊薮，蟠伏豹与螭。一旦奋迅去，谁复维絷之。观乎律调雅，益悼余子卑。示我千百年，匪特用自怡。传玩入铃斋，使君亦伸眉。由来绝俗士，定有惊人诗。激烈薄层穹，豁达开晴曦。况同陟山颠，又已还水涯。物色既甚富，身世真若遗。昨非兴寄清，曷浣穷陋悲。白雪本寡和，载赓思尤迟。

风谊益零落，乌能论前修。百年之江南，声利日夜流。履道兄弟贤，几时已交游。东里大父行，宿昔契分投。伟乎竹隠高，俗但言句求。可不拜其庐，何以记绸缪。我衰尚三叹，微吟如殷忧。传闻担簦趋，梅黄雨初收。一襟清微风，步步紫翠浮。舆篮试息肩，茅店板桥头。村酒勿浪醉，回骖当熟筹。所观书研真，所奉窗几幽。岂比城府间，语嘿劳应酬。肥遁理事长，故家文献优。林密山更深，寻壑好经丘。履道果再来，胥会诚良谋。

嘉禾古名郡，机云信奇士。流风千载下，谁复数余子。近年西畴仙，游戏在朝市。文章陈仲弓，合著蓬莱里。俱尝白鸥盟，恨别隔秋水。君侯乃其朋，访我灵山底。一见欲倾盖，青眼照窗几。大抵交情深，不待早知己。学殖岂枝叶，词林务根柢。堂堂郡宾客，千里为之喜。顾言老场屋，眄焉每甚愧。衡门度长夏，风日忽清美。怀贤思晤言，泉石满幽耳。固多长者辙，爱闲谅无几。传豅金闺路，剥啄快人意。双谿南宫秀，留连今何似。要是同襟期，此道亦难尔。欢然君肯来，棋酒不能已。诘朝得新篇，诵叹有真味。载念平生亲，髣髴梦中记。

雅俗岂殊调，城郭山林分。知君心事宽，一笑鸡鹤群。邂逅多□客，酒亦为之醺。庾信哀江南，李白日暮云。白头几青眼，吾人尚可云。夜阑拥鼻吟，天香桂纷纷。

开门有诗来，殷若金石声。虚堂坐以咏，澹与秋气清。岂无如此句，岂有如此情。怀哉我所尚，求田乃归耕。时乎发鸣弹，浩浩非营营。大音知者希，既和应且平。枫林月在户，寒影膝上横。想当三叹后，却手复起行。华发老相看，百事皆已经。

伊人学有源，疏汝导瀍涧。相羊辟雍水，他年定名宦。谈高如已仙，笔妙疑善幻。池龙驾车辇，天马脱鞍襻。平生诸公间，抵掌肯讥讪。顾我方卑飞，藩篱趁尺鷃。相逢山水县，不觉逼岁晏。时评道精粗，万折归一贯。更及羲文易，后世明忧患。行藏思鼎钟，舒卷付藜苋。飘零朋旧交，俛仰亲故盼。因知昔能贤，此趣亦俱惯。茫茫造化广，局局天壤间。溪山偶登临，古寺履危栈。老来身本闲，懒去情转慢。词场足金章，决科信须绾。霜天忍分手，恻怆涕空潸。夜坐把离杯，寒声度鸿雁。

新语忽堕前，旷然销我忧。引纸为答赋，摇毫与冥搜。贫病雨未止，荒凉水常流。鼓琴谁裹饭，能记子桑不。

楼阴入清湖，南风渡歌鼓。旅梦不自持，悠扬定何许。醒来疏雨过，两目隘泥土。虑澹地亦偏，桐花映窗户。

红云岛上茶，一叶开枪旗。到今清梦飞，正焙水芽时。世无桑苎翁，泉井空日滋。当年游其间，停鞭尝午炊。想像修贡珍，清风可忘饥。故人持英荡，岂不一赋之。应笑拾涧薪，白石煮作糜。台高有揖客，更和别驾诗。

思老问形影，忧饥累身口。人生诚可嗟，所食能几糗。不过一饱尔，自苦较先后。争驰分寸地，旁观真欲呕。如君赋解嘲，里耳果听否。吾方卧穷巷，静对小窗牖。应笑我所无，请视渠所有。

茫茫大块中，返照孰真实。闲乘此老身，到处辄止息。余凉披拂间，露重叶已赤。人其谓我何，嗜彼烟火食。蓬莱几清浅，底用弱水力。排云斥刚风，尘世便可出。

午夜露气冷，明月忽已低。推窗此何时，蛩螀互悲凄。乃知南豅山，更有南豅溪。樵歌起老叟，牧笛吹童儿。百年漫戚欣，千载劳是非。口心忽相语，不闲尚奚为。磊磊千枝松，洋洋万顷陂。偃蹇衡茅下，匪惧寒与饥。

论交与谁语，忽厌来者众。山林恨不深，万事祗一哄。秋风吹衣裳，憀栗薄寒中。幽忧诵离骚，此意千载共。世岂无升沉，人自有轻重。匪惟物所移，即以势之动。吁嗟奈若何，得句且吟讽。吾侪聚集地，绝倒颇闲纵。虽作三日留，尚觉归倥偬。长歌固云哀，恸哭未为痛。迁书并屈贾，班史传王贡。甚矣孔仲尼，不复周公梦。

水南见灵山，但可著两眸。孰知九州外，自有大九州。放浪此身心，是事同浮沤。乐哉我重九，风雨檐溜收。

宴坐寂不动，笔砚亦当屏。空虚四壁悬，况此夏方永。世涂缘业多，荆棘万蓬梗。痛扫终未除，中抱绝清冏。老身伸缩余，妙处颇能领。时舒腰脚顽，那复吊形影。日长掩关卧，睡熟呼弗醒。客来曾几何，间亦乏酒茗。富贵今金张，功名更邓耿。有味是桑麻，肥遁义尤迥。朋从赵与尹，堂齐偶邻并。欢言修敏家，俱可话闲静。此趣人勿惊，吾诗聊自省。

三年西湖边，薄宦良衮衮。春风我欲归，龙井不惮远。结客试幽寻，山深恨来晚。

野云弹白云，声寄徽外微。胎仙舞三叠，生飞上华池。徽弄瞬息间，是岂筝阮资。孤桐本贞高，缓节调勿催。天心古乐见，画出弥明师。志士不可听，俗士不可窥。落佩倒冠者，因之得希夷。灵仙福地南，春风百草齐。

贺家池上园，自足了一世。是中风味佳，恨我未能至。纵横十亩宽，想见去荒秽。药苗与菜本，岁久必多置。人生闲最乐，奚苦事名第。轩裳果可得，不过多仆婢。争如老山林，庶足远朝市。能吟无自悲，逢酒便须醉。因公发长谣，休去转觉易。

山林闲放身，幽意苦不惬。因来我壶觞，且送尔官牒。池莲红未葩，园笋绿已叶。去住岂愿违，人寰付尘劫。

痼疾已烟霞，药石从美疢。谁怜名宦迟，我觉幻化迅。兴与山孤高，语带涧深润。去去上下塘，应劳青眼瞬。

勿云杯酒阑，且认语笑密。婆娑真一老，跌宕忻六逸。交游贵忘年，志意当惜日。舒而有鼎彜，卷而有篇帙。

生公曾坐讲，童子本来明。寂寂春光晚，半塘流水清。身心为净土，千古话风铃。礼塔四方静，巡檐一片声。

漫兴诗酒里，茶山复何为。使君领客来，达尊亦嘻嘻。别驾真不凡，咳唾墨淋漓。中间章泉叟，胜事徒自知。寄语桑苎茶，今是春早时。

我家南山陲，九日空自知。抱病起登台，茱菊随所宜。主称时序嘉，领客相娱嬉。烟云开远村，城郭横近溪。当年漉巾陶，何事独遶篱。醒醉一笑尔，千古无庸悲。秋风缓摇落，挥杯且题诗。

高台梅先开，老意为兴起。何知寒事营，枥骥志不已。下视城郭居，莱芜欠耘锄。嘈杂复嘈杂，百年狐兔墟。惄焉如调饥，山阿休采薇。怨耶其非邪，且问竹外枝。仲尼杖何感，能叩原壤胫。今我其息黥，举身都是病。方来二三友，少敢话肝肠。纵云千日花，难著一夜霜。南渡诚草草，流落那忍道。吾人能几家，向来有诸老。

能为博山游，想度丁公岭。风乎两岩幽，泉石景逾静。人谁无雅识，每每痼俗境。书传所兴起，更复史集订。于其游息间，趣味必隽永。如君英妙年，宦达在俄顷。因问知好修，何事不加省。里居得往还，时亦具果茗。诗来予和女，老意转苏醒。

一笑过浮梁，留连度隙光。君当思大耐，我已老苍筤。只恐心情短，须教兴寄长。酒从诗自好，分韵记禅房。

酒亦关何事，片片流仙霞。用之涤肺肝，相与成诗家。一酌且濡唇，再酌深到花。持杯两相笑，吟哦入幽遐。笔落岂知醉，何者是生涯。

人生本无情，掩苒受风竹。徒亲笔砚劳，造作漫盈轴。宾亲偶成集，禅榻不待速。清欢虽与同，极则岂见独。坐中憎点头，任彼屐满屋。

悠悠俱幻境，起灭要人认。相从一转语，老懒且求静。禽鸟亦何情，草木有本性。底用诗自鸣，幽禅了真净。

人家翠微深，林空响机杼。烟收片月出，霜气袭衡宇。追随赖陶写，领略道情素。寻我涧谷中，更入春山去。

岁晚营寒事，峥嵘穷腊前。云山一败裘，百种不敢先。游于物之初，更尚我所贤。彼哉野马尘，从渠舞瓮天。

心亲相往来，岂计酒浊清。水南有茅屋，桥北是山城。烟霜忽雨晴，云风催雪明。抚觥既已醉，回薄万古情。

人非不知我，知之欲何求。钱塘一都会，江湖水悠悠。岂无美少年，亦有杖白头。吾侪出入地，泛乎不系舟。急谋斗升尔，颜面那用羞。忆昔南渡来，衣冠几春秋。世道递升降，人物稀复稠。纡朱怀金者，信足乐辈俦。细思黏鱼竿，家山本田畴。朔风吹眼眵，触事风马牛。且如诗中仙，可以追逐不。

相望隔异县，但愿加餐饭。悠悠鸡唱晨，寂寂钟鸣晚。是中或欣佳，聊以寄颓懒。有时得片言，经旬答寸简。会当固穷斋，汲井为洗盏。

识赏调固佳，咏叹心愈转。载吟复载啸，我亦为之衍。至味寄和平，浮辞谢雕篆。因思交断金，是必德胜琏。方来二三友，往往钱万选。主人好事者，托兴每不浅。坐令浣花翁，索酒望云𪩘。淋漓颠倒间，感旧或未免。薰风吹壶觞，落日照盘馔。沟流水声远，虑淡物自遣。

山扃竹林居，神情为之凝。泉仙墨妙挥，特令人眼明。是岂有心哉，亦匪不平鸣。其仙今如何，帝所振金声。枕曲刘伯伦，漱石孙子荆。既言委陆沉，颇谓乃峥嵘。放身尝一游，面势既经营。极知天下士，不但同年生。襟期两嘉尚，岁月有余情。我亦老宾客，祇欲身中清。槁项秃发矣，空吟泽畔行。

敢为蚍蜉憾，谩作蒹葭倚。荒唐北溟鱼，怪诞南柯蚁。朗吟韵已分，更酌盏可洗。挥手问黄山，夜半笙鹤起。

何处寻吾诗，梅横修竹色。搔头入混茫，挥手谢偪侧。陶然漫饮趣，卓矣要笔力。冰溪最高地，不可不造极。

俗物败人意，浅陋欲曷澣。吾行半天下，绵邈岁月懒。空空持一身，贸贸著两眼。心知瑚琏珍，黄流在中瓒。良玉岂易逢，金铸得亦罕。孰谓山之幽，因仍对茶椀。彼鬲乃尔奇，奚待识者断。荡扫盆盎空，俨雅古风满。文篆异代远，姑以耳目限。天大寰海波，窥测笑蠡管。传观用燎沉，留连为之款。

云房见山僧，心中与之然。朋来二三子，亦与同醉眠。是事夫如何，未许醒者传。

传芭兮撷英，陨叶兮槁茎。美人天一方，失势名不荣。暑风自南至，凉月向西生。良图弥用励，意气人命倾。

车马何方来，花溪响林泉。晏叟送遗民，自然吟其天。顾我粥饭僧，岂了文字禅。且为作餠供，晴轩少回旋。

麤官居隘巷，听雪补蒲团。坐久吻悲鸣，俄而想天关。其谁剑佩履，正尔于清班。飘飘蓬莱仙，地位尤高寒。表瑞祈丰登，盖为稼穑艰。步趋夔龙后，心寄陶柳间。尘凡如我侬，尚许窥一斑。人和则气和，穹昊初匪悭。

雨声心自醒，山色眼中青。雌霓殷残照，雄风写疏星。捉笔赋磊磈，行杯笑零丁。坐久屡更仆，一任僵触屏。

雪中来雪观，谈妙非波旬。山僧亦摄衣，两手揖座人。似以眼谕心，谓言在兹辰。况复章泉翁，苍华岸乌巾。知我所居近，喜我与寺邻。共翻瘦权诗，一条绮丽尘。是事夫如何，岁寒梅自春。

出门非有碍，何地著老身。幸哉倚楼仙，乃不嫌我真。时时写兴来，忧道不忧贫。较彼肉食鄙，未知隔几尘。浩荡如白鸥，信矣谁能驯。余干相国家，世代常有人。上饶监郡尊，尚许闲者亲。更语春山君，扶藜整纱巾。诗情复如何，柰此寂寞滨。

微禄养闲静，冉冉惊老境。谁知岁月速，复此霜露冷。齿发堕江湖，家世本箕颍。无效彭泽翁，茫然吊形影。

日夕北风起，叩角何悲哉。所思不可见，只有飞雪来。林声方凄冽，溪光正徘徊。短衣挽莫前，匣镜那忍开。空对翠屏晚，寒云遶南台。茶灶煴宿火，禅龛拂新埃。江东忆李白，今古同此怀。

为人不为人，众圣已推出。稻麻竹苇蔗，处处祗教律。伟哉棒喝边，密中之秘密。拈花既成果，如云而见日。鹅湖大义禅，法身尚岩室。唤回钟鼓醒，都在一楖栗。我今非劝请，亦岂弄吟笔。稽首大德尊，身口意无逸。

西菩无道潜，西林无义铦。两山钱塘湖，鱼鸟空毫纤。咄哉简敬叟，老丑复何有。火焰里翻身，冷地里合口。谁谓天地大，而今岁月淹。冬寒倍冽冽，夏暑常炎炎。众生难化度，少病少魔否。引领而望汝，平荷荫堤柳。

溪横葛陂水，上有稚川宅。欢言一壶酒，未觉千岁隔。诗经茱菊节，人语风雨夕。雅俗调本殊，奚止相什百。

周宾既已往，旧话三十年。清哉卓庵地，龛灯照云泉。故友独此翁，老大穷当坚。一身鹿覆蕉，百计蚁磨旋。诗来起我思，山泽庞眉仙。

潜山之水兮流幽幽，溪翁何在兮流不休。昔之隠于此地兮将何求，后世之人兮因筑亭以遨游。

潜山之水兮声潺潺，溪翁何在兮声可观。昔之隠于此地兮应甚安，后世之人兮因名亭以考槃。

潜山之水兮波涣涣，溪翁何在兮波可玩。昔之隠于此地兮信无患，后世之人兮因登亭以萧散。

潜山之水兮源远远，溪翁何在兮源不见。昔之隠于此地兮自无怨，后世之人兮因兹亭以缱绻。

歌春风，柳条微绿杏花红。小园曲迳草茸茸，蝴蝶高下飞游蜂。涧边流水鸣琤琮，斜日正在林影中。游人醉倒欢意融，梦魂飞入东华宫。

谪仙非诗画非画，山简襄阳别有话。空令江左作图看，竹院留藏我悲咤。传闻边头腥甲兵，岘首依前汉水清。只轮不返边尘扫，莫负当年力士铛。

山中宰相陶隠居，所注本草将何如。更题真诰作神遇，佳梦是实宁非虚。人生形神为干躯，心欲造设气乘除。瞬息变幻争夺途，入山何难可踌躇。玉波流烟照林庐，岚影爽气归衣袪。晏起早卧食息余，三景九道回八区。一再传其坐忘欤，俛仰今昔多忧虞。荣名中人天机浅，言与不言养恬愉。

东里感兴西洛诗，其年忧国初南来。后人玩之可忘疲，甚矣世变非吾衰。长言短句笔墨古，颠倒妙处谁能窥。雨凉梅熟樽酒地，旧人家藏欣见之。其间亦录杜陵老，笺阔轴大何尔为。要知真识未易见，我乃征逐于兹时。潇湘莫结遗民悲，信诚空叹晏叟痴。

平生未踏洞庭野，亦不曾登南岳峰。因君谈旧游，恍如常相从。江淮历历转湘浦，裘马意气传边烽。吾尝泛大江，祇见匡庐松。乘风醉卧帆影底，高浪直溅岚光浓。日暮泊船时，是时方严冬。雪花压船船背重，缆摇舵鼓声如钟。当年意浅语不到，无句可写波涛舂。君诗乃如许，景物不易供。尽归一毫端，状出三飞龙。人间胜处贵着眼，虽有此兴无由逢。钱唐山水亦自好，奈何薄宦难从容。南高北高一千丈，潮头日夜鸣灵踪。应有隠者为识赏，青鞋布袜扶杖筇。君无诧彼我愧此，急还诗卷心徒忪。

镜湖湖上凉风起，枫叶芦花照窗几。笔床茶灶连酒壶，炯然目光动秋水。平生北固与西江，赢得蚍蜉事訾毁。青城山嘴散关头，岂是甘心放豪侈。归来玉阶仅方寸，两路又出将使指。几回诏节去徘徊，愠色何曾为三已。桐庐潇洒非小垒，更向南宫擅词美。轩渠肯受尘鞅羁，汉庭公卿未知己。我闲访友于溪居，三叹共读公之书。清诗句句律有余，爱而不见今何如。

玉溪莲幕哦诗声，声和水南松竹清。眼中孰不有言句，句到极则何能听。衡茅吹寒日惆怅，倚楼公子犹相访。袖里新篇乃若人，春风翡翠兰苕上。

虚檐涌月垂小窗，屋外有山流涧江。夜气少定百念降，膝席引手挑油缸。静取黄庭诵琅琅，炉烟喷结柏子香。上元仙官朝紫皇，九关洞开凤鸾翔。清辉影导胎禽双，前昂后低幡节幢。尘间如帑正纷厖，眇然骈罗万家邦。形躯已经几星霜，回思淡薄天人粮。却灭百邪致欣昌，收声藏神味差长。

我识睡翁尤更早，翁今死矣我已老。寥寥故家郓东平，丽泽渊源有深抱。睡翁又号曰粟斋，余事书帖亦可怀。摩挲展转心眼开，此道于人何有哉。

张果老馿儿，开元天宝时。三郎非仙才，此老戏之如小儿。异代想像空好奇，莫解莫说且莫知。

前村后村雪糢糊，渔家败屋临江湖。纶收网结闭门坐，树篱草岸炊烟孤。波停水冻鱼不食，平者为沙高者石。可惜都无一句吟，笔幻生绡定谁识。

韩干画肉不画骨，鬃尾萧骚倏超忽。世间凡马徒区区，笔底丹青色尤勃。风尘澒洞心力短，世代推迁辞气讷。鹰鹜相呼可奈何，金粟堆前龙荡窟。

徐子笔端妙天下，成趣园成记如画。丹青写就未必工，装点铺模诚可诧。试问园中今几春，主人种花花正新。高帝子孙气象伟，等闲卜筑冰溪滨。道南推托借谁住，只为记中多好句。几回相与酒杯空，梅月柳风吹杏雨。渊明此趣非偶然，请君醉中知其天。我闲杖屦犹翩翩，莫教俗事来眼前。

芳寻梅山上春浦，夹道繁花何用许。晴风暮日蔼微宇，佳处留连因语语。夫君易学诚可数，盘折崛峍非媚妩。叫阍归来心独苦，酒饮我时无道古。

去年一旱暍欲死，犹幸春来能忍饥。长夏因仍作凉计，中庭始架青松枝。门前催租急非缓，国中遗诰安若危。贫无输官尚自可，忠欲输君今已迟。风来萧萧悲益甚，日远茫茫愁不知。谁谓身闲得放逸，家国一体人弗思。云开空山久阙雨，蝉噪古木还迎曦。松枝松枝绿差差，吾忍坐卧来乐斯。

半村台上看晒蓑，风日清美奈翁何。山空无云江不波，老来渔钓闲婆娑。门前车马谁经过，取浊酒饮健句哦。我虽不言兴已多，却因此翁思老坡。

山石漠漠明寒烟，望中一见心凄然。平生玉斧修未圆，几年只在灵溪边。长安人家杂尘土，惊怪转庵能断取。知君诗眼留万古，不待四更看月吐。

雪窗有第名寒绿，坠绪旁搜善能续。人间此味甘如饴，采撷行吟应自足。肯羡西湖多厦屋，只为南湖生杞菊。春风闲煮折脚铛，不信从前祇苏陆。

彭城居士意甚远，彼自丹青金石苑。平生心力漫收敛，眼所到处聊排遣。伯皋伯皋真有益，此语令我长太息。南渡草草今百年，笑倒米家书画船。

暮天不尽山明灭，文物从容两奇绝。射江返照鱼舸轻，隔岸人家炊烟发。依依柳色草青青，一曲风前韵清越。醉归飞梦遶庭皋，乐处十年待君说。

东山高处山翁亭，群峰巉绝环障屏。远者紫翠近者青，天淡淡兮风泠泠。人间纷如凡骨腥，我欲飞仙跨云𫐌。问翁何在游帝庭，寒气倏然惊酒醒。

结庵名散将何为，心散意散空自知。等闲收拾到窗户，草木亦觉风披披。浮世徒尔相拘束，达人大观岁月速。有时散荡吟一诗，诗与此庵无尽期。

岝崿峰前野翁亭，溪声常在山常清。我来尚想坡仙灵，刁令遗事犹芳馨。寒烟浓淡晚雨零，主人醉客客未醒。他时此地谁重经，俛仰今昔俱忘形。

苍崖松声风泠泠，心高太虚望青冥。幽寻王君集山灵，古井方池谁招真。金沙岭头净无尘，呼吸风光聚精神。开合阴阳三尸惊，逍遥吟哦黄庭经。青蕊琳琅潜玄英，扶摇三光驾云骈。羽衣翩跹上圆清，我辈岂是区中人。

杜陵柟树草堂前，至今物色归吟边。玉溪清泚太霞仙，我亦见之谁谓然。书窗明明有公子，坐对新诗发琼蘂。春云霭空风过耳，为作匾名识其美。

风霜高洁天意寒，扪萝石壁不作难。跻攀古寺地陡宽，中有定僧琐玄关。静听鸟声人意闲，六尘扫除法观还。蓦地整履还下山，世缘禅机无两般。

春游花时海棠醉，夹道排空转佳丽。燕支丰颊娇未醒，翡翠轻鬟愁欲坠。牡丹风里晚烟明，蔷薇露边初日媚。山豅深静自成家，池阁幽闲谁近市。是中人物多情致，賸拟芳寻为出计。路尘独怯过城阇，远水孤舟那得至。芳菲易歇兴终阑，识赏难同吟且寄。蹊间桃李岂无言，草木何知吾亦戏。

鱼庄借榻眠春风，湖吹晚烟波拍空。是中祇可饮醇酎，摩挲醉眼花能红。两峰高高浴凫乱，杜若汀前杨柳岸。相逢君懒我更闲，不用长歌白石烂。

倚船江头看修竹，谁家有轩号清足。敲门应喜故人来，一饭从容可无肉。春风桃李徒纷纷，独抱劲节惟此君。自公退食且啸咏，他日得时能拂云。

家在溪南山下住，清晓西风生杖屦。邻翁相见笑相呼，春雪满瓯香似雾。屋头种竹池养莲，林深古井多寒泉。坐谈不觉天已暮，秋入断霞孤鹜边。

烟云未收天未明，眼头依依带疏星。行人道路贪起程，戍楼冬冬杀五更。青山渐出一溪绿，溪面横舟山有屋。红光扶日升旸谷，且听吾歌紫芝曲。

暮烟和角带疏钟，修竹轩窗一枕风。月淡天高云弄影，纱幮如水半曛中。夜深便觉凉无暑，庭户惟闻草虫语。参横斗转已三更，露气袭人欲轻举。

沧浪之居苏子美，沧浪之水仅清泚。阖庐城中今何年，宛转依稀无乃是。石凿凿兮岸靡靡，紫荇浮烟复云委。林空鸣禽时感耳，我亦为渠聊步屣。千古万古一长史，非网打尽那得尔。清风明月谁匪闲，同游之者子周子。青春已深炫桃李，寒食清明数日里。沧浪之水不可比，沧浪之歌不可拟。

落残明月照湖心，小艇扬波荷气深。谁能一枕华胥梦，占得其清无暑侵。长飚撼石应真洞，净慈高绝南山阴。斋盂茗椀复宴坐，了义不必开禅林。老身执热困尘屋，偪塞嘈杂蹄足音。栎庵受用乃如此，斫额望之聊自吟。

君家兄弟非他人，与尔同寓冰溪滨。醉吟浪宕只这是，天地混沌疑非真。琢得一句两句出，未必魂魄无精神。知我罪我春秋经，王霸隆替俱埃尘。

落叶纷委山路榛，饭余试作扪腹行。人家有竹不可款，负郭乃得席作门。座中邂逅执戟孙，携尊更约重论文。青橙紫蟹亦俱设，愧谢子意因余勤。诸公饮量江海吞，我病忽苦头岑岑。不如渊明醉遣客，乃效灌夫觞贵人。悬知事急起排闼，君更追路仍挽襟。吾曹相从贵真率，如此可畏还可钦。扶床走笔道不敏，祗恐匹马来三军。

我扶败舆过溪北，城郭虽喧有书屋。霜云忽暗疑雪天，坐稳瓶梅蜡香扑。何许心情说饯岁，漫写诗吟惊易俗。百年王谢几人家，目断苍茫听爆竹。

春晴晚步春浦门，小饮醉入梅花村。繁香吹雪数十树，青山远近疏篱园。谁家水竹明窗轩，老我清坐俱忘言。须臾烟月光吐吞，归哉楼角横黄昏。

舍前舍后海棠红，碧轩宛宛连霞宫。浮光弄景虽带雨，睡思醉貌空临风。雷轻雾暗时过前，无处告诉杜老颠。溪山深密春昼寂，花扑一涧飞来泉。

今年未见梅花好，竹外溪头春自早。满瓶夭娇送香来，照坐淋漓拼醉倒。琼林飞出苍精龙，朔雪未下风满空。笑指蓬莱清浅水，连云琐断最高峰。

山翁包题抵书信，盥掌剥封乃茶茗。更看健句团笔阵，得之足以忘食寝。清风两腋何敢辜，常日诸人当聚饮。陆子泉头活火煎，一啜须令各苏醒。

蛤蜊因酒得天全，踞无龟壳吾非仙。六跪二螯犹回旋，左手急持思拍船。螺之辣者真海鲜，每或酌侑能醒然。竹隠君其诗中权，知我托落醉欲眠。走送三物寸简传，青灯山牖瓶梅边。食之既矣吟一篇，比耶兴耶今何年。

整整斜斜一书尺，磊磊落落满包栗。霜风朝来吹我急，且向叶炉煨煮吃。高人知我老无力，跧伏寒溪少出入。殷勤题裹墨犹湿，雨峰高哉翠云滴。

西江寒藤濯清冰，𢭏成楮衾起霜棱。朱门鼎食笑弗顾，只有蕙帐眠山僧。精致不数毡毯厚，洁净未必绫锦能。御冬气清神煜煜，煖老体轻梦腾腾。幽人玩之喜欲舞，可与饮水同曲肱。江夏无双知此意，又见寒来祇布被。吴山客舍久穷愁，帝城贵家谁顾视。急呼大儿开箧箱，取以赠吾真雅遗。拂拭床间时自思，展转枕边诚有愧。当如此衾坚且白，身外轻肥皆弃置。

老来为腹不为目，薄饭盘蔬亦云足。成年准拟薇蕨甜，那计人间有粱肉。二月三月春已深，灵山土肥皆去寻。长茎短朿挂萝檐，出市不直三数金。随流扬波净挼洗，芼以姜盐付铛耳。生柴带叶旋抽添，糟莩旷沈时染指。晨光破甑炊浮浮，稻香菜软吾何忧。人可以食鲜知味，请听以气专致柔。

十瓜十梅得十竹，君应笑我喜可掬。芳华春育岂凡同，苦节冬藏惟劲独。取才要记自高台，着实能忘本深谷。寄谢悠悠莫惊嗤，草木无情山涧绿。

章泉寄我松溪茶，北苑双井未足夸。盖以人胜茶亦胜，况复二老文章家。松溪主人未识面，每乡往之而咨嗟。想见读书坐清昼，薰风两鬓生霜华。赵晁姻睦久同志，近知往诣情愈嘉。殷勤包裹得此茗，归来奚忍自啜耶。怜我于晁颇臭味，一旦拜此忻无涯。亟呼童奴取活水，烹煎试起琼玉花。不但爱此琼玉花，茶因人胜无以加。

人身一饱百不忧，行住坐卧本何求。冷煖大冬与大夏，盛衰三春及三秋。苍苍云山缓曳杖，茫茫烟水轻拏舟。喜怒哀乐在中节，生兮若浮死若休。

去冬十月已飞雪，于潜满县层冰结。空斋老树号朔风，客枕欲僵衾楮裂。主人犹有酒浇愁，旦起相呼相煖热。坐中刘郎气最高，抵掌歌诗杂言说。流光不觉小至近，涧路摧颓门半闭。两年心事夜如何，窗撼山林声又别。床头儿啼衣尚单，灶下婢苦柴未𦶟。麤官寸禄阙既远，故旧尺书音更绝。薄田舂米雨不来，欲酿一杯无曲糵。萧然默数长短更，惟恐寒气吹灯灭。明当一水泻清泠，会见四山高嵽嵲。重阴定自六出花，怅望同云记扪舌。

鬓花臂丝盘艾虎，佳人竞云作重午。菖蒲细缕来泛卮，快意酒行何用数。忽忆当年楚三闾，他愁我乐意何如。不识好恶类如此，世间俗物争奈渠。

去年沙坑作重午，城下今年著船鼓。过溪沿涧逢交游，挈榼留杯失宾主。宣和曾带御书符，荆楚谁言长命缕。老因唐律为沉吟，山隠轻雷催晚雨。

欲雪既雪复未雪，短衣数挽从百结。横溪过涧起轻冰，举首长歌时叫绝。莽莽岁寒残腊月，梅花前村后村发。桥头独钓任渔翁，千山万径不可灭。

钱塘祷雨上天竺，大士往来烧宝香。支郡神祠亦照答，自鸣山出气苍茫。风投襟袖带衣宽，短发重搔为整冠。待得成霖三日后，出门沿涧看清湍。

风雨如晦鸡既鸣，茅茨疏湿迷山楹。披衣不知所如往，炉存宿煴犹荧荧。水流花谢青春深，前村解桥隔孤城。庾郎鲑菜当用情，瓶粟更付折脚铛。

吹鼓打笛农祷雨，都道小禾迟者干。高邙之田已如此，低漥晚稻难更看。官司只怕放苗头，田里岂但糊口忧。政在养民舜之政，损下益上非所求。

沍寒日日霜如雪，地土缩高砖石裂。板桥积厚滑难干，林叶有同装玉屑。朝来负暄殊不暖，过午欲晡冰更结。无风亦觉气酸然，只是水边梅影别。一冬既雷仍既雨，仅可得晴霜未绝。家贫无人去拾柴，白屋何由生煖热。且拥败絮莫出门，欲赋江梅诗转拙。细思雨霜岂常霜，须见阳和变时节。待他春色到人间，定自忘之都弗说。

江波沄沄山雪盛，寒雾不收潮风劲。诗人与我把一杯，信道东南此为胜。隔望遥知是剡中，坐看飘洒归空蒙。回首纷华车马外，西湖虽好此无雄。

庆元三年中元日，是夜更余惊月蚀。须知秽巷亦喧呼，见说清台正推测。昏昏已作赤朱红，闪闪犹成墨漆黑。磨刀急斩虾蟆精，天眼光明无变色。

不奈江浑复林热，长夏逃虚徒散发。扁舟何许可追凉，安得佳人弄明月。寻常浪饮苦匆匆，邂逅一游多汩汩。日复日矣心转痴，牵强而来终勃窣。琴堂有仙真好奇，簿书堆里清兴发。我虽老倦亦轩然，相与听歌忘病暍。中流滉瀁已苍茫，下濑回沿应荡淈。山高影翻栖鹘巢，潭澄光射鸣鼍窟。须臾斗柄插银潢，常娥俯濯凌波袜。快呼天风驾云涛，弱水三万倏超忽。

浴溪桥上山岝崿，直下流波寒未涸。只宜墨客寄幽闲，不许行人动离索。草木黄落已变衰，晚风吹霜白云归。清晖如斯耿独立，何处翩翩鸥鹭飞。

坐卧一榻殊执热，到手清言解烦结。是谁所作疑弹丸，定自不凡如玉洁。昨夕之夕饮固多，今日之日调则别。山园空琐楚台风，水路犹思剡溪雪。须知野老本忧深，何事骚人更愁绝。题舆倒载真世贤，伯仁可与智者说。

斋楼之名散庵立，时哉时哉贵翔集。训行处仁要领会，德成胜非由所习。眼高四海远者远，知效一官急者急。工夫当思寸阴竞，渊源不可短绠汲。

万事新传灯落烬，底许深长并浅近。山空岁暮风雪振，纵得过从浑莫省。符铜节荡元整整，东上西来晨复暝。章泉之居尽虚静，世既相忘心孰竞。失喜故人来问讯，且拥寒炉话吾胜。留连鸡黍夜初定，清旦重言意无尽。意无尽矣我何知，叹者叹而哂者哂。

福唐荔子冬生花，青榕深深多释家。海山会府亦繁富，官自货盐常造茶。民以不冤刑狱折，无岁无人无一节。同僚鬭牛应暖热，中酒过厅不可说。

晓山乱眼青如湿，夜气犹存烟四羃。不知炎热著何许，但起阴风催日出。含晖倒影殊苍凉，翻手尘埃复俱失。高丘望女歌正长，展转歌之肯仓卒。

渊明太事多，汲汲泥诗酒。子云良自苦，载醪竟何有。芭尊太玄八十一，统集饮酒二十首。我贵知我希，却扫且缄口。

不须酒畔狂吟里，梦破寒亭自惊起。一梢孤月带霜华，灵山漫澈冰溪水。尘劳空度几星霜，画手犹能眼界香。午夜城头吹画角，绿毛幺凤堕其旁。不怕花前不我知，只愁花后少人思。如今纸上闲言语，未抵依稀落墨时。

老身居山复入山，随山夹路溪弥漫。南豅深处作幽梦，我辈白鸥盟勿寒。梅花乘春既宜饮，绿毛幺凤非人寰。坐中长少偶然集，白云清气生檐间。醉酣低摘仍高攀，兴来物会殊未阑。悠悠不但惜此尔，要留佳话他年看。

沧溟吐吞江水地，风尘万里一危亭。自怜雪里心眼在，凭轩尽日空诗成。波流不鸣云不断，冷气暗逼黄荧荧。销凝还如未开凿，浑沌无际天难名。相从共饮岂易适，太息岁晚初何营。尺梭已觉鱼尾健，数字更喜鸿翼轻。吾侪天穷且天放，酒肆人间谁长卿。

铁狮峰前凤山阳，泉甘土肥灵草香。丁蔡好事作土贡，到今题裹归朝纲。密云寿圭脱宝胯，锁钥银白罗帕黄。春风玉食睿思殿，岁岁属望天一方。恩沾臣邻讲读处，赐啜更觉昭回光。龙凤大团小团耳，且如头茶安得尝。余珍踵例及守漕，属幕亦得酬官忙。平分风月石渠老，分饷乃欲颠倒搜我肠。

一夜西风入南涧，便作秋声无畔岸。萧萧凉气梦初回，不奈离愁送游宦。人生义命当乐天，倒睨锺鼎初悠然。明发分手莫惆怅，他年看我栖林泉。

风力作狂无所止，花片摇空当未已。谛视深寻孰与比，梅叶梨梢孕青子。春红正复可怜尔，三分前尘一分水。相将柔桑著筐篚，寒食北邙泣新鬼。繁阴匝地人醉起，哀江南兮临结绮。底用留情来赋此，夏衣飘飘欲轻体。

飞流作枕山作屏，采薇散发神气宁。岩扉无人昼长扃，几回午梦惊独醒。水边石上草自馨，岚光近散远以凝。长飙撼树时静听，洒然尘销天籁清。幽禽刷羽飞来轻，泉源舞荇声泠泠。殷雷收暑甘雨零，碧落乍空鹳且鸣。闲身无用心太平，试琢新语朱弦声。世俗所为吾不应，因君诗来如饮冰。

怀哉望望山囿中，月来老树高玲珑。起行久之坐叹息，祗合轻举随飞龙。露华滴叶相下上，河影摇空更清亮。长庚如昼夜何其，寒气袭人不可向。

醉中曾写雪色壁，非此主人无此客。夜寒烟雨池阁深，秉烛看梅忘堕帻。春来相望鹅湖边，桃花满地松拂天。抱琴挟书过飘泉，想君风度尤翩翩。

潮落潮生一水通，昆山县前桃花红。刘改之者忽相逢，桃花正在烟雨中。面须如戟头已童，君虽不言我亦穷。一杯竟醉立下风，江西人物旧所宗。

凉风吹溪雨吹蓬，故人意气俄相逢。停骖为我一小饮，西湖东望两高峰。人间万事俱华发，雨歇风清有佳月。不须千里苦相思，得酒陶然已兀兀。

儒家辰告当訏谟，纷纷莫厌形势涂。甲兵调度应敌尔，君行鄱水聊载驱。有文与诗锦机织，夹道云山正堆积。痴儿固有了官事，归日奚囊观笔力。别酒无用鲸吸川，芝山杖藜湖接天。使君自是江海客，有来矍铄当欢然。如今百事皆撑柱，宽得一分犹复古。萧条野老为赓吟，此话不同知底数。

游者未回居者藏，老我去各天一方。目前聚集自落拓，背后往还谁论量。连连冰雪叶已脱，皎皎风霜梅更芳。烛明照坐更漏长，高溪里社灵山阳。

去冬曾与十客游，今夏还约几人至。桥南花处数枝梅，青子林园尚堪醉。行者居者复不来，相赏相违何有哉。古栝苍山照流水，我亦仅能知此尔。

深林蝉声咽残雨，又尔微炎起亭午。章泉幽流雨风寒，安得从之臂不羽。江南田薄多旱苦，冥鸿孤高畏罗罟。洪河东倾一砥柱，云霏霏兮澹承宇。

君头短发种种长，营营寒事惊流光。手翻手覆谓可常，幽意祇觉来无方。今冬风雪多冰霜，静夜不寐犹吟螀。竹隠我独矫首望，诗寄尚喜笔健彊。

清飙吹尘玉溪烟，龙舟未收菖蒲天。城东宝香祈永年，振振公子陈醮筵。雨零霞外来群仙，德我寿我明自然。宣简流芳正绵延，华裾织翠金丹圆。

青鞋黄帽非左计，消得水涯与山颠。吟边忧世听者哂，只宜寻醉陶陶然。贵人责重闲人轻，春风日高放脚眠。带湖拂波绿杨柳，吾侪静胜可忘年。

我居溪南望城北，最高园台竹树碧。眼前带湖歌舞空，耳畔茶山陆子宅。知君才自天竺归，那得缁尘染客衣。日携研席过阿连，怡神散发思采薇。

文章精金真美玉，交往徒劳分雅俗。偶然邂逅一言诗，清秋付与陶潜菊。弦歌之声誉甚休，田里民其无叹愁。谁将茗酒寿弧矢，长篇短句相唱酬。是中佳处有深趣，如龙翔云豹起雾。力探乐取到古人，天地江山供指顾。从他驹隙岁月驰，我自舒徐萧散之。罏香莫著鼻观净，唤醒伯牙锺子期。

章泉老子之诗学，笔自峥嵘心自泊。暮春静把一杯看，纵有世情无处著。三传且莫束高阁，待子龙津名一跃。收回旧话再商量，沈谢应刘都扫却。蚕叶人家采摘忙，麦将秋矣水浮秧。平田冷漠吹朝雨，侧径深微过夕阳。残酒余香愁梦枕，断篇遗简苦吟囊。鶑啼燕语春归也，不道高斋口自芳。

故人湖海谁知音，章泉病翁卧山林。我思不见夜长寂，君往与同秋正阴。修筠乱石一径静，风雨满窗清且深。安得相从日上下，骚雅共倾陶写心。

紫菊红萸仍酒美，万里秋云接天水。登高能赋我何堪，会逢其适聊尔耳。苍山小亭看弈棋，不有此客无此诗。古往今来吹破帽，河梁归路月明知。

坡云今日我重九，自古骚人无此手。一从陶令归去来，谁有闲中能漉酒。篱边采采黄花歌，不盈襟袖还几多。满城风雨固应尔，欲制颓龄如老何。怪来清气侵毛发，忽得新篇有风骨。溪亭应记见南山，玉水波寒步微月。

冰霜落涧岁云暮，寂寂远岫松风回。村深古寺作钟磬，车马路断樵者来。参差一抹起宿雁，清浅数枝横小梅。日昃翠寒云屋迥，竹炉煨火尽余杯。

陈止斋诗不草草，约貌前头诸旧老。大章短句可思议，妙意余情愁绝倒。生姜门有水心道，赤水亭占龙窟好。伯牙无弦骥伏皂，摹拓賸残人或葆。

我登野阁思过庭，吻角欲语徒悲鸣。丽谯西池水木秀，当年手种年年生。五六十春几交印，幕画英游应接轫。由来感旧谁发挥，龙光斗牛知令问。诗来唤醒醉梦中，一日好事传江东。吴公治行天下美，隠然盖本西汉风。大抵轩窗数间屋，雅俗升沈堪踯躅。光前绝后得名章，便觉流芳争诵读。夕阳淡月色朦胧，想公退食书自工。黄卷之间欠伸处，催煎茶椀呼家童。妙声直启重玄钥，惠徼先君宁苟作。其孤衰微但下拜，犹向霜天辱杯酌。

千古万古琉璃堂，中有一人万丈光。长篇短篇任摸索，小句大句宜忖量。风花雪月初非远，城郭山林各是忙。惆怅无因见范蠡，空留佳话说南唐。

东风满地吹瑶草，水煖双流山四抱。参差楼观倚晴空，林霭乍收初日杲。杏桃婀娜开花早，蝶遶鶑迁鱼在藻。人家篱落动耕桑，溪女往来翁唤媪。务头腊酒贱仍好，麦熟官清农晏保。岝崿峰高多醉游，天目潭深无旱祷。谁把丹青能一扫，点缀毫芒殊可考。分明融荡紫溪春，路入烟霞是仙岛。

蛮歌俚耳吾不愁，江南五月疑凉秋。渐离荆卿易水流，图穷匕首非霸谋。吴头楚尾龙虎幽，击筑乃尔听市讴，调苦节促如远游。安得酒船同拍浮，衮衮切切终悠悠。

今年腊尽春风起，凌晓撑船度溪水。去年九日菊花开，相与周游二三子。山深泉井一乡村，地僻章丘数家市。酒饮诗成可奈何，坐想斯人消吝鄙。

霞杯为奏阮咸曲，怅望十年湖水烟。闻过东嘉看雁荡，野云留宿话翛然。谭诗忽见蒋云出，今去洞庭衡岳前。能说炼师神不老，识全元是赤城仙。

盛典行长乐，秋光溢寿樽。后仪崇太姒，帝服见曾孙。遥想重闱集，咸推六殿恩。欢声开九秩，诞节照乾坤。

院落无人到，游丝自短长。细风添霁色，斜日转流光。柳入鶑边嫩，花飞燕外香。一杯春昼永，试与问年芳。

烟月收微霭，春归柳色深。落梅还满眼，啼鸟独惊心。醉熟醒何益，愁多梦亦侵。银花元夜句，犹记昔人吟。

辇路元宵盛，楼台烟火深。异乡今日意，乐事去年心。溪阔斜阳下，林空细雨侵。扶舆且萧散，寻胜一闲吟。

去年苦无雪，今雨又多风。人日平头过，元宵转眼中。野梅香更白，文杏色微红。篱落春阴外，楼台晓雾空。

春前三日雪，今则倏霜晴。涧谷冰凘满，溪山风物清。梅梢已飘洒，兰穗始敷荣。宿约多神赛，君来酒重倾。

海棠花上雪，憔悴却如人。晓觉春光淡，时占天气新。燕脂才糁糁，翡翠正匀匀。睡足寒犹力，宜多酒入唇。

风作连宵雨，山寒复昼冥。酴醾花白白，杨柳叶青青。令节空轻过，芳时惜易经。清真王逸少，修禊写兰亭。

南北已分垅，后来那得知。侵寻空岁月，流落漫歌诗。宿草露殊湿，白杨风更悲。江村暗寒食，老大故园思。

淡淡春晴晚，窗前燕子飞。酒杯谁共饮，诗笔自孤挥。上冢家山远，下湖仙苑稀。空多冶游者，扶醉赶门归。

风花郭店路，灵井隔云溪。渡水鱼争出，随山鶑乱啼。只疑身未老，不信梦还迷。今日逢寒食，西湖春草萋。

山径濒溪转，林亭亚谷斜。老诗无住着，健酒有须赊。急雨催杨柳，微阴养杏花。重帘新燕子，随处觅生涯。

细雨收微暖，轻云起薄阴。舟横莲叶浅，人度柳花深。佛屋多支径，旗亭亦远林。一春思放浪，尽日喜登临。

晚来台上坐，犹自说春归。可惜园林里，都无花片飞。榜人劳载酒，鸥鸟定忘机。笑摘青梅子，停杯看雨肥。

水石云山里，归来已九秋。隔城如浅近，邻寺始深幽。慧远逢修静，文渊说少游。径荒殊不扫，风叶上牵牛。

客里逢重九，路经鹅岭头。物华元自好，意绪不禁愁。霜重晓犹积，烟低寒不收。营营本何事，吹笛下沧洲。

季月黄花酒，今还过玉溪。野僧谈众妙，林叟祇孤暌。滕阁有前境，胥山无别蹊。会须直学士，霄汉记闲栖。

沙雁徒高下，荒鸡任喔咿。连山云日过，夹涧雪霜吹。叶迳湿仍滑，柴扉久易欹。不知诗在否，诗亦费心思。

雪后寒檐滴，青灯夜看诗。人情虽已甚，物色又何其。永永孤城漏，垂垂老境时。瑠璃剪木叶，今岁是冰枝。

岁晚家何在，冰溪怀玉山。雪梅香泛泛，霜树色斑斑。村酒相招唤，田歌自往还。白头搔更懒，今识市朝间。

不恨常疏隔，何疑欠讨论。同心惟设饭，尽兴亦空樽。日与樵争席，时看子候门。山场风莽广，溪港雨沉昏。

寒水浮沙急，昏烟拥树深。茅茨得幽隠，藜杖失荒寻。地暖疏梅发，篱虚败叶侵。终风惊达夜，未雪苦多阴。

饭已南窗暖，依违睡思生。息虚神即固，气定体殊轻。霜熟日初上，檐疏纸透明。欠伸询早暮，一唱午鸡声。

乍暖人多困，昼长春已深。残花红糁糁，新叶绿阴阴。山寺依岩曲，湖船过水心。钩帘醒午睡，闲觉去来吟。

雨阔云难敛，高楼忽晚晴。地卑虽带润，天近自增明。蚊动初成势，鸦翻过宿声。墙根有孤树，清坐见凉生。

不可更禁当，伏阴多夏凉。体中时作恶，鼻观日焚香。照眼惊双鬓，支颐待一觞。诗来相劳苦，边事敢筹量。

沉沉三日雨，衮衮四山风。潢潦从浮泛，群阴漫长雄。深居何藉屐，矮屋且遮篷。急敛身心住，徐看鼻息通。

向来愁见客，今去莫吟诗。自是才情减，何劳朋旧为。一身元属我，百事总因谁。溪路多虾菜，呼童问早炊。

晓雾知犹冷，初阳觉更和。午风吹不断，夜气暑还多。帘槛翻黄蝶，灯窗扑白蛾。晚春初夏际，蚕麦复如何。

风落摇窗牖，烟垂暗屋檐。漫空时衮衮，洒迥复纤纤。著柳真堪折，迷花自可粘。春前一尺雪，农事不须占。

明月度窗棂，荷香逼酒醒。水声鸣涧壑，风影散林坰。暑雨收微眇，晴云动杳冥。小轩清坐久，高下数飞萤。

月近中秋好，人宁不用情。那知云欲暮，遽作雨连明。圆缺闲皆见，阴晴老自惊。夜凉山叶响，灯火短长檠。

秋声连夜起，雨过雨来时。睡觉风生屋，凉知水到池。交游稀自好，出入懒方宜。只被章泉误，书题又寄诗。

焉知三伏雨，已作九秋风。木叶凉应脱，禾苗润必丰。地偏山吐月，桥断水浮空。鸡犬邻家外，鱼虾小市中。

灯火凉秋夜，空山雨到檐。吹声初甚少，落势近频添。篱菊丛丛润，畦蔬种种霑。沈思仍静听，香鼎伴书签。

雨后见云山，家林恨未还。人生何自苦，身老定谁闲。溶泄平输处，纵横罗列间。幽幽清润气，楼迥自怡颜。

夜静时闻雨，山深远听更。疏林声转永，孤戍景何清。方册舒还卷，残缸暗复明。脱巾搔首坐，曳履欠身行。

寒夜空山雨，声从远树来。老怀浑木塞，痴坐只灰堆。抖擞闲题句，团栾试把杯。峥嵘岁云暮，春在腊前梅。

雨处茫茫白，晴边隠隠青。林间田舍屋，水际酒家亭。野迥惊初见，村深惜未经。阴沉思得月，历落喜瞻星。

汀洲生玉水，烟雨对灵山。翠碧迷千嶂，清泠泻一湾。寻春因共载，落日不知还。便是名人画，无能写此闲。

土煖鸣嘘蚓，山昏聚宿鸦。沿流多佛屋，隔县少诗家。怕醉休温酒，狂吟待饮茶。花天晴自喜，麦地雨谁家。

幽林远朝市，太息古来今。四月麦秋后，江南梅雨临。庭前三径在，路口一溪深。车马有时到，定多闲淡心。

花浥垂垂细，林摇点点稀。绿繁枝困袅，红淡蘂鲜肥。高下海棠起，浅深山柳围。云梳烟未止，风急雨争飞。

雨叶凄凄晚，风花肃肃春。乍看浑入意，久坐恐伤神。城郭三家市，山林一病身。幽偏无客到，疏懒寄吾真。

鱼沼成吹沫，蛛檐落断丝。盆花半开合，阶草尽离披。风静凉犹在，云低晓更迟。懒能寻枕簟，好去把鉏犂。

整衾和枕簟，振席见灯檠。欲读书休读，难成梦也成。四山连屋静，一叶隔窗鸣。总不关吾事，无非是物情。

涧水应添润，山云定不虚。夜光离复合，朝气惨而舒。履亩禾须获，窥园菜可鉏。稀疏遍篱落，微密上阶除。

雾下疑成雨，檐低暗复明。田家思一稔，王国虑多晴。天岂预人事，世应容我耕。凭轩归计定，只得待雷声。

野寺乘凉雨，宜从志喜论。桥分一水隔，城列万家屯。乐寓东山妓，贤归北海樽。年登农满望，客醉我忘言。

海角地蒸雨，江南天要梅。晚春知望久，中夏得愁开。郁郁阴阴过，绵绵浩浩来。已传增米价，只道损苗栽。

转输三伏雨，探借九秋风。沾洒莲犹碧，飘摇叶未红。荒凉甘退缩，清润拟从容。在野农人喜，仍年禾黍丰。

客恨何时了，萧萧雨未晴。异乡无伴处，荒县少人行。树色巡檐碧，江声遶枕清。且凭闲景物，陶写小诗成。

烟重雨尤寒，风销日未干。江湖浮绿净，岩岫列青攒。懒出空穿履，宜归且钓竿。凄凉两都旧，洛下卧袁安。

开岁晴非少，经旬雨是多。涧寒人迹断，山暖鸟声和。试手应如画，回身易掷梭。无聊宜已矣，有兴竟云何。

洒洒如人意，明明助岁功。夜阑愁有月，晓起喜无风。坡老记为美，宣王诗最工。朝家一祈祷，田里得和丰。

清坐看凉雨，山林静有声。交游因共话，衰老欲何营。风急初疑敛，云低又苦倾。爽然神观定，篱迳不知尘。

默坐看凉雨，山林有正声。冥蒙元广大，点滴半虚明。云叶才群起，风枝又一倾。信知尘易遣，徒乱雅难平。

陂池浮月影，桥闸泻风声。远雨收还施，行云翳忽明。襟期看我醉，谭笑待君倾。凉夜玉溪曲，行歌咏太平。

暑雨常忧缺，秋霖莫厌多。夜雷声复厉，朝雾气方和。积润花岩桂，横流穗亩禾。酒闲吟解秽，茶熟困驱魔。

山外黄云晚，溪头白雪深。不知岚气重，但觉水痕侵。老眼转愁坐，孤怀聊醉吟。樵声随远近，钓影任浮沉。

苦雨翻明雪，酸风结暗霜。晚烟留积冷，晓日度微阳。茶灶薪难拾，诗笺笔易僵。粗官对穷腊，何事不谋长。

春雪不可赏，草树方萌芽。从渠灭万径，徒自负千花。兀坐地炉侧，困眠山枕斜。浑忘瓶粟尽，吟复厌浮夸。

雪消春意动，楼外已东风。兰珮新输绿，梅瓶久荐红。人生虽向老，岁事岂终穷。青琐黄扉地，西湖一望中。

有雾光殊惨，无风势转豪。形欹天已近，气积地还高。上下何其别，周回任所遭。虚缘诗悄悄，幻灭酒陶陶。

山黯荒荒雾，溪凝恻恻风。乍明收髣髴，欲暮起曚昽。岸窄丛梅发，楼高老树空。归来煖杯酒，炉火夜深红。

烟浓山渐白，风急树还青。鹘落飞鸢迳，鸥浮宿雁汀。周遮迷叠嶂，疾泻快中泠。敝褐舆篮兀，村醪饮易醒。

雨雪春将半，山寒涧溢时。谁题五字句，我得一篇诗。淡泊情何远，绸缪味愈迟。闲中且陶写，治国有安危。

寒色摇窗纸，瓶梅静吐香。小楼深坐稳，矮屋欠伸长。雪意垂垂白，云容淡淡黄。西湖林处士，侑食水仙王。

尚觉梅花发，元知柳絮飞。舞回风荡激，洒急雨霏微。解冻群芳盛，余寒百卉稀。小窗还附火，买酒典春衣。

江国春来浅，新年雪未阑。雨霏初急急，霰集复漫漫。固喜成三白，宁忧已十寒。微吟窗色晚，清听落声干。

年后犹仍腊，时闲即便春。飞花殊恼我，惹絮却随人。天地多奇观，江湖独老身。瓦沟填已遍，弹压万红尘。

腊里春前雪，江南瘴疠清。隔林应得趣，一壑岂忘情。已喜疏梅发，遥知细麦生。易疏何易密，积厚转无声。

开明三景净，幻化十方清。此日扁舟景，古人高卧情。不知朝气重，但觉夜寒生。漫漫疑无色，绵绵如有声。

指点东山路，松林一望中。芙蓉争弄日，杨柳半凋风。我到吟何比，人闲兴偶同。只宜携妓饮，名宦付诸公。

秋好西岩胜，闲身惜未游。桂花香乱石，枫叶暗长流。蜡屐输君适，锦囊牵我愁。定知风雨夕，龙电震深湫。

一段寒烟上，云行断复低。明中山映树，暗处水平溪。村落篱门短，人家草屋齐。风回听幽绝，鸣午有荒鸡。

春风送春雨，细细湿舆篮。过水航寒渌，横山触晓岚。草芽时簇簇，梅片未毵毵。问友于何处，田礲坎石南。

溪头滩背狭，高下两三家。风叶山衔日，烟莎路湿沙。傍船初落雁，隔屋已栖鸦。何处吹崖蜜，满园荞麦花。

本意游云洞，因行过月岩。西风低细竹，初日上长杉。尘外多仙隠，人间易谤谗。逍遥且黄帽，憔悴付青衫。

篱落梧桐月，情人语夜深。露华垂近叶，烟翳失前林。茶果随宜设，琴尊不用寻。山虚鸣络纬，幽涧亦流音。

渺渺凉风起，木犀相次开。举家空自住，过客有谁来。已是冰溪棹，更寻禅月台。郁乎湖海气，鸥鸟莫惊猜。

僧清知野逸，禅月有高台。自是登山去，谁非入寺来。孤花明密叶，落絮起荒苔。香篆茶瓯久，昏钟我未回。

耸壑连天碧，危台照水红。何年仙子宅，今日梵王宫。勾漏人虽远，凌云话亦空。徘徊羡真隠，吟写分诗穷。

万好庵中主，今谁记此人。久斋诗固在，晏叟意尤新。已逸决科步，要持为学身。尚贤而尚德，余事了通津。

老去亲朋少，相过夜达晨。百年俱逆旅，千载欠闲人。经隔情虽旧，绸缪意转新。板桥篱竹净，不着世红尘。

地偏心愈远，彼自物争妍。屋宇山围匝，池塘水接连。持醪留野饭，推食有溪鲜。风月斋曾宿，施村阿那边。

喜辟书窗好，高垂雁塔名。孙谋端有自，祖业信能宏。山木郁争秀，檐花香最清。太霞仙袂远，老眼为双明。

山林堂总好，六十有余年。转变人常尔，兴亡事亦然。僧庐虽一坐，道院尚相连。弹指三家住，苍茫起白烟。

山林君已得，邱壑我犹居。地在名徒换，年深景自如。舍人诗可玩，丞相事堪书。领略无轻负，交游本未疏。

绿遍小池头，胡床一日幽。乍晴人意惬，欲暮鸟声流。只道耽闲趣，那知接胜游。红尘飞不到，城府亦山丘。

西山桥外路，傍水去穿林。石柱岧峣起，溪流宛转深。清音成小立，爽气入孤斟。晻霭丛祠处，归涂月已侵。

薄晚经禅悦，深更宿净居。急滩鸣断岸，绝磴下荒墟。茗椀僧同把，诗篇我谩书。快欤闻梵呗，解榻见钟鱼。

居山仍在涧，生事本无多。老圃初收芋，穷檐待补萝。逃虚惟独往，入俗也相过。语默行藏外，衰荣奈汝何。

蓊郁千山曲，周游一径斜。老身多岁月，闲地少风沙。度密来尤迥，凭高望更赊。小庵含法界，不待野僧茶。

好客不常遭，登临眼自高。湖山起烟雾，江海暗风涛。酒美情尤畅，诗清气本豪。相从真可乐，左手记持螯。

小泊大明寺，伤怀复叹谁。黄花风未折，赤叶露空垂。已往更何说，相望只有诗。城南人亦客，数日梦行期。

风净绿阴合，山明清昼长。钵单浮野润，龛座閟幽香。鸟哢集初夏，鹤飞迎夕阳。离人何用饮，有客又成章。

春雨得晴明，山扉涧道清。朋来何以报，雅集偶然成。柳暗枝枝重，花疏片片轻。经年不相见，好事满壶倾。

市远尘埃少，村虚烟雨多。极知九日近，无奈一秋何。扫径寻僧话，关门待友过。岩香送篱艳，尽可伴婆娑。

秋深耕稼熟，绿浪起黄云。纵却牛羊践，难驱鹅鸭群。断干根易拨，摧压穟频分。烟露未全冷，村村晴气曛。

飏糠新出米，打谷旋推禾。健妇行茶椀，痴儿守饭箩。一秋能饱未，终岁得闲么。农事无终极，人生可奈何。

种树拥墙隙，伐茅开地偏。老衰常问禄，贫窘失求田。晴热山前日，阴凉涧底泉。贤哉陶五柳，只爱北窗眠。

一柱观能好，臞仙须讨寻。从渠有丘壑，何处没山林。乍惜灵舒试，或矜庄可吟。飒然秋气冷，清梦水之心。

烂熳芙蓉发，霜前城北花。因君话书室，使我出山家。风雨三杯后，烟云一望赊。石丁余兴在，相与醉生涯。

柳已看看暖，桃仍恰恰开。叶间惊甚雨，花外合轻雷。不分青春半，其如素发催。官闲惟可句，心醉也寻杯。

雨竹翻山翠，风荷漾水香。我行三步远，人饮一杯长。不以扶头去，其如扫迹藏。柳花才露白，梅子又传黄。

山水孤根畔，行吟不尽情。花为天下白，人比圣之清。冬日真无对，春风合主盟。可怜香浩荡，岁岁落还生。

霜风小摇落，梅已到南枝。要识人间事，须从物理推。虚缘看影动，昭彻待香吹。此后唯愁酒，从来未欠诗。

相逢暗香底，又见一年梅。枝既尔许瘦，花犹如此开。桥横红叶迳，山晚白云堆。冻雨时吹洒，人闲寒事催。

扫叶去宿草，园空起碧苔。晚烟收未了，初日又还来。老树幸无恙，新花应有开。年年到寒月，全望数枝梅。

闻道西轩整，登临识自今。溪山虽郭外，楼殿接池阴。旧观赵岐发，新诗尹喜深。水南如此胜，吾老复关心。

水鹊冲冲过，山鸦扑扑飞。涧深应得趣，树密自能归。古路人行少，家寒客到稀。世途多𫐘轲，邻里且相依。

春晚雨时晴，隔檐山鸟鸣。留连因共话，拓落又闲行。不选呢喃语，从教格磔声。酒来谁可饮，吾亦小诗成。

雁度南楼雪，寒声裂纸窗。身虽回五岭，影亦落千江。抱膝吟诸葛，全家隠老庞。冥冥避矰缴，一往信难双。

高雁承云薄，参差去复齐。水村连落岸，山寺迫浮溪。风定转宜远，日斜元未栖。一声归两眼，不负拄枯藜。

刺骨分三语，刳心就一编。古来虽简短，妙处实绵延。飞动徐陈外，淋漓刘柳边。泉溪有底急，老乃更精研。

岚光涌翠岑，寺影照波心。风月明春晓，云霞起夕阴。两山幽草合，中道绿杨深。谁与寻诗句，空怀处士林。

野寺余诗石，谁移榜县斋。闲来得寻句，小立为兴怀。人俗真难疗，言高不可埋。窗前有疏竹，大嚼对吾侪。

顾影自婆娑，食贫如我何。不嫌知己少，常畏识人多。过涧耿独立，看山行自歌。衡茅湿余雪，风叶乱烟波。

涧泉韩仲止，生计聊复尔。无钱向谁嗟，有酒徒自喜。尽日览形容，流年惊发齿。夜夜犹早眠，寒来更慵起。

摩挲石林帖，太息岩壑诗。竹院茶话久，方斋酒行迟。南游耆旧尽，北客子孙知。聚集麦秋日，飘流槐夏时。

藁不随时废，诗须以藁传。老身犹在涧，旧话只章泉。箨笋看成竹，藕荷将出莲。居然闲摸索，久矣奉周旋。

闲居本在我，山林皆画图。百世有新旧，一朝非卷舒。薰风入窗牖，晚雨过庭除。小醉同杯者，幽偏得自如。

邂逅灵溪水，东风二月辰。其谁留象驾，为我出龙鳞。等是人间幻，聊分物外真。知心莫弹指，笑杀个中人。

京口酒可饮，江山开画图。幻成清落索，要识雪糢糊。不用袁安卧，只消渔父居。几回烟浪远，落木堕寒芦。

邂逅江南景，萧萧小桂丛。不知春已过，常得晚能同。冉冉尘寰偪，劳劳色界空。飞潜与幽显，同是一樊笼。

小作高溪泛，滩光又满眸。新春才两日，残岁忽扁舟。契阔思良觌，吟哦合共游。掀蓬闻送句，一片雨初收。

荐福湖边酒，能来为一中。傃庵知祖道，鄱郡见家风。治县聊绥抚，诗坛更长雄。名章敢酬唱，雨后夕阳红。

邂逅登临胜，从容杯酒闲。脱身方甫里，满眼已庐山。此道天能会，端人世所悭。丹心空磊磊，绿鬓只斑斑。

问学无穷事，功名有定期。古今诚可见，治否老尤知。袖手寻幽隠，存心付崄巇。一时还别去，何日更追随。

投老不堪别，莫云师友情。当时建阳聚，何日上饶行。旧事消除尽，新愁积渐生。酒杯无浪与，醉醒是秋声。

陶冶于文举，才贤定靡遗。三年钦掌教，一旦庆衡持。过虑同官杂，焉知监试谁。无为我先达，不念士人时。

好在春秋学，宜乘笔力初。邦畿缘伯讨，王道付儒书。超乘亦人尔，焚舟其我欤。两年嘉尚意，东上赴传胪。

淬砺酬先志，家传合奏功。子孙当决胜，词赋况同风。南浦联名处，西江一战中。乡闾飞榜到，丹桂满芳丛。

才俊毋轻敌，精神急护持。寓乡能取友，官路必修为。胄监秋高日，礼闱春盛时。龙蛇飞健步，好好对丹墀。

野路荷花发，薰风使者车。老怀谙万事，雅俗问三闾。岳麓只如此，湘江应可居。时平闲护漕，历览且舒徐。

自恨登门久，飘零岁月深。近知无复旧，后定不如今。声迹嗟贫病，形容入醉吟。经行才顷刻，何日奉书琴。

柳暗烟霏绿，花残雨润红。梦思今夜远，别恨一枝同。杖舄经行处，江山兴寄中。纷纷鶑蝶闹，得意正东风。

细雨春帆外，江波漫漫流。人情虽忍别，风景可言愁。时命岂大缪，功名宁罢休。倚天长剑在，谈笑即公侯。

喜见魁乡士，薰风唱第归。岂惟荣里社，亦足庆庭闱。仕路当亨奋，儒家要发挥。一杯饯行色，灵鹫想烟霏。

会适章丘役，寒梅满路生。逢花百余韵，顾我不胜情。祖送寻言句，相期岂利营。南宫三数子，能赋复经明。

送客中州外，乘流只自看。日斜孤棹晚，月上一溪寒。离合原非易，行藏似不难。归来理幽伴，莫负酒杯宽。

乃祖朱轓地，铜章又若翁。江山应似旧，郡邑本来同。浙右还围棘，湖边又舣篷。思常游宦处，为子送秋风。

雪岭吹寒雾，行田过远村。班荆得佳士，促席置清尊。官业从兹始，离怀不用论。洋洋晁董对，指日上金门。

凤阙追随外，龙山判别中。怒涛翻夕照，远树起秋风。我亦情何限，君应兴与同。举杯凌浩渺，挂席看空蒙。

四海转庵老，清诗晚更传。几回看点笔，顷刻诵成篇。顾我直瞠若，别公还惘然。放怀琴酒地，不觉已三年。

清暑莲堂上，何心咏别诗。敢云归计早，常恨结交迟。林馆主人胜，江山客子宜。相看在霄汉，折取桂高枝。

谷口从游久，流光恰六年。湖山常尽日，樽酒或谈天。世岂无他士，公应自昔贤。有闲应念我，归去白云边。

雪里江亭醉，何时复赋诗。岂无闲地饮，那有主人奇。忍别君言论，徒劳我梦思。尺书频寄取，莫负此襟期。

细酌林亭久，风烟起近钟。苍苍虽暮色，淅淅是秋容。老眼浑相对，幽怀不易逢。人生几两屐，小榼尚能供。

楼馆南窗暖，追随欲别时。青衫空自老，白发未相知。研墨因成事，炉烟静入诗。家山有泉涧，休问我归迟。

苔竹轩前笋，薰风已布阴。清诗谁可和，白酒自成斟。顾我尘埃迹，思君泉石心。一贫驱就禄，不觉二毛侵。

不识后田路，林庐近石阿。卜居谁晤语，屏迹自婆娑。木落灵山出，风凉玉水波。明年当共醉，尽日为长哦。

春山风物美，秋半复如何。岩桂香仍发，芙蓉花更多。绩文应委曲，猎德且婆娑。闲僻离群久，新凉入短歌。

扬雄一区宅，今乃在章丘。老树叶丛茂，小溪滩乱流。鸡豚为岁计，谷米望秋收。晓暮襟怀里，携琴得句不。

趁虚鸡犬杂，清有草玄家。支迳开山嘴，长桥过水涯。岁寒梅弄蘂，春到柳舒芽。城里归时晚，年华与物华。

冬至后逾月，风霜欠雪霏。团源新市井，高隠旧书帏。薪水谁为给，山园自不归。岁前春事动，佚老是忘机。

叹息南湖老，诗禅只自深。雨花归宴坐，风叶对孤斟。城郭舟车会，斋房翰墨林。遥知定中起，吟啸也如喑。

长哦招隠句，待月坐黄曛。望望前村雨，行行别渚云。敢期千里共，常恨一桥分。鬓影吹凉处，楼高孰与论。

月到章泉白，冥蒙入杳茫。四边山影乱，一路水声长。促织吟方动，流萤起复藏。梦思飞羽翼，已堕晏斋傍。

清时朝迹后，休道不知津。城市谁多客，山林自少人。尽常开老眼，应甚惜闲身。爱月闻吴咏，无嫌更荐绅。

濡须谁筑坞，玉兔王迷离。两岁能为守，五言应报诗。息峰延月夜，稔稻得秋时。湖海惊零落，无痴了事儿。

瓯闽何处是，绝岭更危谿。乘障消蛮虺，望洋搜水犀。庾公情不浅，朱老世思齐。乘月胡床坐，角巾随意低。

袖遗大明果，编因徐照题。骚吟归是正，香味得非迷。邻邑十方转，到城还重携。新霜林路滑，山远羡高栖。

早鬻翁归去，窗寒自拨灰。算程明日到，失记去年来。雨叶频仍堕，雪梅相次开。吾生亦华发，易怕惹尘埃。

禅月台高冷，溪虚城背山。人烟知井络，鸟雀见湾澴。竹里繁霜后，梅边欲雪间。读书有幽子，岁晚更怡颜。

宰上庐深迥，将书定苦心。夜声寒柏惨，晴色古苔侵。径侧牛羊履，山空雁鹜临。明灯拨残火，幽梦理寒衾。

寻丈方斋地，移居城市东。灯窗唯刻苦，编集入磨礲。北客家能尔，南游事不同。常思文献大，祖道古人风。

一曲清江上，君能静结庐。年丰时酿黍，身老更收书。家世遗风在，闾阎是事疏。只宜沮溺地，着我伴耕锄。

野外青岩寺，城边禅月台。收功行药后，排闷坐舆来。宿雨苗当熟，新凉桂已开。谁知老丘壑，自不奈尘埃。

浙水文场好，成才属少年。龙游看过锁，渔浦发潮船。才地当强仕，朝廷正选贤。会逢余与赵，为报各扬鞭。

绝代敖夫子，春来定若何。新丰逆旅市，叩角饭牛歌。汉相延东阁，成周在泰和。汇征调玉烛，小用亦金坡。

分外僧家好，如今更住山。都无城市闹，只有水云闲。打供随缘后，罢参开净间。纷纷底荣宦，何事复相关。

只有心情在，都无言语吟。子官忻见面，翁节苦为心。霜雪岁云暮，风雷冬已深。老身相望处，徒益鬓华侵。

我欲春山去，呼儿取杖藜。弄晴方见日，吹雨又生泥。怅望还归舍，怀思未隔溪。会当舒此兴，花草步芳蹊。

先朝重词赋，人道小贤良。善记推才博，雕章验识长。宗英龙首盛，名字雁行香。王舍城中试，月华仙桂芳。

泉石何关尔，多应洁我尘。试揩双泪眼，徒惜一吟身。选甚年年别，须当物物亲。相遭虽澹泊，秋得雨方新。

薄梦惊秋晓，穷原喜夕阴。只知闲迤逦，不觉老侵寻。鸟翼应知倦，蝉声亦和吟。酒阑诗更逸，岩寺记同临。

心迹能闲淡，何劳数面亲。沙坑元似故，坎石更常新。陶写非流俗，寻思隔几尘。清溪舟楫句，乃复在兹辰。

客路何曾好，禅林一味清。钟声回短梦，梵呗入幽情。绮语多生债，尘劳宿念轻。诗边怀抱懒，聊复为君倾。

教得儿登第，儒科一素风。故家欣未艾，吾党不应穷。拭目行都里，兴怀寓里中。如君老兄弟，好去一尊同。

每恨沙坑远，十年才两过。闲人身则尔，君子意如何。古井无惊浪，乔林不改柯。留连因缱绻，踯躅为婆娑。

绍兴人物志，赣上盛诸曾。积厚培应固，流长续更兴。四明愁独散，二浙喜相承。再缉文盟日，吾侪岂面朋。

已是多疏隔，更言当暂归。岁新云未解，风转雪还飞。晓岸苍山古，春江白浪肥。过家无宿留，急此醉芳菲。

酒在诗情外，诗成酒量中。气清吟奥妙，神受醉朦胧。到手千锺在，回身一笑空。故家人有几，我辈兴无穷。

婆餠焦何急，飞鸣小竹间。雨多溪涨水，云厚日藏山。景物固无恙，人情终等闲。老来惟爱客，茶果或相关。

七卷灵溪集，有谁能为传。既劳亲校勘，便得与雕镌。从昔诗虽在，因兹名可全。摩挲新叙引，羡尔广文贤。

卧病空山里，公来忽语离。风行残叶日，霜净早梅时。湖上探龙井，天边入凤池。西畴富鱼蟹，能复寄清诗。

犹记到阶除，虚怀不自居。从容姑借酒，厌饫惬于书。物物徒娱客，人人足胜予。年来数相过，此道定谁如。

得官居上第，掌教喜青春。敩学须相长，仁贤必可亲。举文元不易，斯道本常亲。若理中州话，应逢旧德人。

沙净水争流，舆篮呼渡幽。酒行因缱绻，诗到得夷犹。盛日腾高步，飞云裂醉眸。江山无尽藏，楚尾又吴头。

高人山枕晓，何必问钧天。自觉无他梦，谁言有此篇。交游疑是熟，时序亦非便。寒食蘧蘧里，清江忆钓鳊。

断自晚唐后，人人尽做诗。生前由我集，名后得谁碑。眇眇三灵见，萧萧一叶知。塔山林覆土，若奠替芳卮。

东南蟠海峤，天也斲闲民。岁月高侪侣，江湖竞比伦。杨刘万代手，温李再生身。雪跨水悬处，游魂不见人。

古达多从隠，巢由复卞随。既拼身似叶，何藉命如丝。世道无庸憾，人生有不为。深山穷谷里，莫负酒盈卮。

净坊成野约，乐地可清论。士以世何贵，佛于人转尊。茫茫空远志，历历任惊魂。连日岩花发，佳哉月下门。

山行仍野次，零落数家村。积雨浮秧把，随风护笋根。去来应自喜，将送与谁论。寝饭朝昏处，翛然付五言。

江山迎世父，芒种夏将深。家道修遗事，人生怀好音。衰荣元自古，雅俗况居今。归兴寻幽隠，柴门月色侵。

寒食家家酒，谁人不赋诗。久阴忻霁日，余润入花时。此老非三略，今朝欲四维。落红供醉卧，松底著残棋。

因人虽暂赏，分韵偶然成。不道觥慵举，那知仆屡更。老成关世道，交旧岂时情。檐雨林逾静，桥风境过清。

海棠枝上日，依旧照窗明。文会惊犹在，重来咏转清。林庐记经始，花迳已栽成。良友仙山去，空留百世名。

制宅思前绪，轩名到处幽。不须论梦蝶，只是合盟鸥。北望刘琨啸，南游庾信愁。百年五字在，吾岂为诗谋。

家学流风懿，成才世自豪。出群能秀发，何独类贤髦。䌷绎遗编富，规模古训高。青青秋桂子，余事等毫毛。

爱酒阮宣杖，倦行陶令舆。闲投本无意，垂老亦何居。万事付杯水，一贫唯饭蔬。秋怀苦相望，幽寺挟残书。

倒载临离日，搜吟出饯时。老身犹藉酒，亲意不徒诗。山水东西去，园池上下随。凝香兵卫戟，应复野人思。

半隠平生句，年来果谓何。轲雄墙已及，李杜垒终摩。籍籍须传远，纷纷何足多。斯文千古事，自笑得如么。

筹边须善策，是古肯非今。名士自江左，丈人谁汉阴。敝庐清昼永，幽磴白云深。可在唱酬句，岂多陶写心。

两岸春风暖，山花水喷泉。归期虽较晚，行乐肯输先。来燕知犹未，宾鸿信欲遄。故人诗送我，吟思满江天。

相去如霄壤，寒吟只短歌。春前知岁早，腊里见时和。待把闲情赋，空将老眼摩。年年愿强健，江海有披蓑。

远峙山常峻，幽泉水自泠。几回灵井曲，如入九峰屏。雅以平生旧，空怀万古灵。诗成霜露湿，原上草青青。

每恨居山浅，扶舆过九峰。几年无恃怙，常此痛音容。风雨寒垂点，云烟晚复重。市廛多汩没，忽尔脱尘踪。

每恨居山浅，扶舆过九峰。溪清通乱石，路暗失长松。须鬓时时换，身心事事慵。雨寒樵牧断，朝暮听鸣钟。

每恨居山浅，扶舆过九峰。尘销草色淡，岚染木阴浓。瓢饮真堪羡，盘飧粗得供。一庵饥渴外，何事入心胸。

楚雨黄梅熟，卑枝易积阴。山园三迳少，涧水一沟深。萧飒寒犹起，低回老亦侵。寻诗为君和，绝唱有遗音。

披藿南岩寺，无僧林荡虚。崖悬徒可望，泉滴又何居。时世悠悠转，心情落落疏。山行有吟啸，佳处莫踌躇。

霜风散焦暵，雾日照寒凉。影迹连山白，声华落木黄。俗情难以澹，幽事不关忙。我觉年逾迈，君吟诗益昌。

三见木樨开，香传好客来。庞公隠能出，杜老句欣陪。市近心终远，交亲语易谐。柯山玉溪水，人道谓何哉。

蓬户为君开，荒园少旧栽。犹存小篱落，不比一轩苔。前月访彼矣，今朝同此哉。人间花草地，终古岁寒梅。

相逢虽数数，共话祇匆匆。不觉中秋过，还当九日中。登台嗟往事，觅句忆高风。人物方雕谢，吾侪孰与同。

屏迹丘园矣，秋来事亦忙。开林朝斧钝，钻纸夜灯煌。一潦屋殊损，屡空饥易忘。俄而对时菊，种种发能长。

祇怪深居简，徒希逸驾攀。风清玉田路，云白瑞峰山。心事吟章外，情文作帖间。相望初若远，一出本非艰。

老梦困其独，微吟惬所同。闲中徒著句，高处尽归翁。一代文章志，诸方风俗通。息交惟士贱，尚友则师隆。

居山更入山，百事不相关。只有猿狙外，更无鸡犬间。渊泉得沿濯，岩岫要跻攀。最是高人语，时容见一斑。

逃暑身何寄，池荷竹院间。交朋如玉洁，名字饮冰闲。吹雨余毫发，鸣泉落珮环。长年葑村路，往日考亭山。

闲意忽不惬，秋声隔市门。千林空白昼，一叶下黄昏。归马正修睦，捕蝗俄讨论。愿丰穰虑歉，相望数家村。

能道意中事，诗来看复嗟。春风殊作恶，春雪固能佳。引玉下梅萼，输金上柳芽。睡翁山水县，隔竹定敲茶。

长夏得闲趣，无过里社中。往来三迳日，舒写一襟风。幸与陶潜醉，从渠阮籍穷。人家鶑燕里，犹记淡烟笼。

老却溪山眼，荒寒不见人。草深多烂旧，梅浅易尖新。岁事谁嗟晚，年龄自惜春。相逢既相识，聊借酒精神。

今古山阴道，谁吟雪下船。久将随俗好，便拟作春妍。朝市无闲日，山林有瀑泉。薰风吹两鬓，蚕事欲三眠。

腊向残年去，春从元日回。急搔双鬓发，浑染几尘埃。诗话惊频改，杯停喜更催。椒盘随彩胜，金柳带琼梅。

箯舆来涧谷，话久不知还。自是无人到，谁能有我闲。绿阴晴树外，清馥野花间。客去鸡鸣午，呼儿又掩关。

澄净清秋夜，诗成两眼明。佳人千古意，浊酒一杯情。湖水鱼龙舞，天风鸿雁鸣。菊花九日近，便合上峥嵘。

论交贵知己，相与可忘年。久旱为霖日，余凉畏暑天。浮沉非识治，用舍不因贤。只有青山好，分明阿那边。

俾寿情何重，酬吟报恐迟。拜嘉诚自喜，友谊尚谁为。醑我遥相命，思翁不独诗。晚生头已秃，敬长眼空窥。

相知新固乐，人物易如林。游爱郭同许，衰思范与吟。放歌能共和，会约待重斟。还我晏斋隠，何尝枉尺寻。

相送思前日，同吟忆此时。情亲五字句，意妙一篇诗。长夏看榴火，薰风入鬓丝。西湖渺何许，终愧北山移。

古道定谁成，庄周与净名。劳哉秦外趣，甚矣颍阳清。并舍披衣去，行桥拄杖声。遥知园列树，新好看初荣。

别后忽逢雪，岁寒殊惘然。自怜疏酒盏，谁识寄诗编。老矣思离阔，遐哉漫属联。金仙玉田路，来往记今年。

章泉泉上屋，茅补定牵萝。意象时间少，心思古处多。暑风今夏矣，凉雨奈秋何。顾我颠毛白，门闲亦养疴。

老叹交情少，闲知友道难。何堪武夷曲，更近子陵滩。绝口谈龙肉，从渠食马肝。敢云栖择木，随世一枝安。

秋风过秋雨，眇眇正愁予。望断嗟何寄，吟成懒自书。齿摇诚有数，鬓秃恐无余。几载章泉水，山深只晏如。

尽道今年煖，冬来十月中。更无霜共雪，时有雨随风。薄宦其如拙，浮生乃奈穷。衰颜负清镜，犹借酒能红。

起云亭不见，立尽水边人。满眼高情少，惊心得句频。龟毛真兔角，凤翼漫龙鳞。山泽行吟久，渊明漉酒巾。

倦作京华梦，秋霖失旱干。故人相见后，不觉话悲酸。酒盏还更酌，诗盟复肇端。如翁真老大，莫数郑都官。

林外山平远，衰颜落笔难。风声催日晚，云物转霜寒。京邑九衢盛，江湖千里宽。交游尽诗社，名誉得苏端。

小试登山屐，因闲见野僧。谈禅还静憩，望远得虚凭。分韵吟心适，归来醉梦腾。酒醒深夜起，推枕只寒灯。

易别难相聚，倾怀语未终。敝庐才郭外，高隠远乡中。天地常年在，溪山触处同。营营非我事，有句欲乘风。

剥啄君家去，同为两县来。赵施元保社，徐郑亦尊罍。便做壮心已，须饶老眼开。交游容易别，十日重徘徊。

山远飞晴霭，春江景有余。推窗风浩荡，凭几日徐舒。何计用休沐，忘怀得燕居。从容话千载，随饭只盘蔬。

髣髴徂徕老，因诗只溯风。胡为犹尔健，应怪懒能工。此道今皆弃，高情自不同。和成千里梦，题寄欲归鸿。

圆泽三生石，陈登百尺楼。砚因铭共永，诗与字俱锼。此老非徒耳，闲人更点头。魏铜那敢拟，朱锡盍为侔。

君在南湖住，我同东郭游。陈蕃无下榻，王粲有登楼。吟苦诗陶写，酣沉酒拍浮。德辉天外凤，机静水边鸥。

烟禁凭谁会，杯寒只自斟。几多原上恨，犹记少年心。领略因初见，经行或重临。攀花问杨柳，丝竹也清音。

有句闲中得，应知百虑休。麦天连涧冷，梅月夹山稠。唤起陶潜醉，能消庾信秋。朝端富鹓鹭，边琐少貔貅。

官事人人衮，谁怜寂寞乡。卑高多贵贱，寒暑易炎凉。叹息弦歌美，殷勤篇翰长。闲民为兴起，交道得其详。

短短长长柳，红红白白梅。溪浮何处棹，山对别时杯。春事还应尔，人情有是哉。却因嘉树底，浑见好花开。

畎亩秋来雨，村村不厌多。暑应无热恼，凉可起沉疴。花动门中桂，叶浮池上荷。南豅诗到手，想像与同哦。

莫道春犹远，连阴初未曦。振衣行复阻，岸帻坐成痴。芳事诚须酒，交情岂为诗。清明翻手是，常记旧相随。

城郭秋风晚，人来自远山。荒荒行硌确，浅浅渡潺湲。虎尾休论履，龙鳞且愿攀。过从因煮餠，惜取片时闲。

潜鱼空浪藻，倦翼漫风林。邂逅留连饮，从容取次吟。名言惊思苦，离话惜情深。昔尔那知此，他还未必今。

雨歇收朝润，风回起夕凉。君今过澧浦，客有到钱塘。落涧高槐影，浮檐细竹光。寻思须浪赋，杂伯更谈王。

闲将诗句和，凉自雨中来。可是不相聚，那能得此回。香炉连笔格，茶椀更山罍。一架蒲阴绿，残阳晚又开。

乃祖文名在，群儿好读书。愁深我将去，恨不汝同居。风俗随时薄，人情莫自疏。传家诗礼学，勤苦要三余。

团源古君子，老去孰追随。隠约孙能奉，高深我却知。家传无自画，乡荐有谁为。成立须勤苦，清哉是祖师。

草树随时长，城春雨易蒸。闲人来入市，官舍却逢僧。觌面非竿木，何心是葛藤。吃茶看洗钵，忘却老昏瞢。

山玉冰溪地，常年衲子过。杖挑明月重，笠戴白云多。洞远今无鹫，湖高旧见鹅。与君三叹息，佛法付天魔。

闲得琴尊胜，寻诗约俊游。欲穷山下寺，旋买水边舟。谁悟牵黄犬，自应盟白鸥。野晴秋意思，浑付碧云休。

盂兰盆会日，元自目犍连。摄化应无量，追修亦有缘。荒荒谁正令，的的漫单传。业报众生苦，三涂对四禅。

约我沙坑外，南豅共说诗。山林已黄叶，篱菊尚青枝。良晤真难事，相期若旧知。翩翩乘果下，想像入城时。

无地寻明月，因人且出游。猖狂疑有谓，拓落信何求。山水知回薄，杯觞得献酬。秋情吾卜夜，垂老未为羞。

望望公超市，烟云满眼过。经时不相见，此地复如何。物色真难识，情怀敢自多。喜君诗在手，吟讽亦婆娑。

老去吟何味，分明水一杯。目前轻过节，身外待寻梅。尚以同盟至，宁云不速来。此时心寸折，犹幸小徘徊。

下郭山盘屋，轩亭景晏如。浅斟留把酒，细字见抄书。河洛无由返，江湖已定居。子孙皆土著，鱼米我还疏。

门外梅枝晓，人来乃是君。冲风迎腊日，欲雪动寒云。禹穴山阴道，西湖处士坟。我怀何用寄，搔鬓白纷纷。

松竹连花树，田园带隠庐。青衫宁累我，黄卷不孤渠。载酒期问字，经邱逢命车。庞公虽浪出，且慰故人疏。

相国推前辈，通家复胜游。人知新别驾，我叹旧州侯。世数推迁远，时情展转休。衡山云冉冉，玉水日悠悠。

莫把闲情醉，空留野老诗。雷声梅雨过，日影竹风吹。林隠访前话，华阳非近知。相过二三友，比客更邀谁。

春寺不寻芳，诗翁作醉乡。花香空夹径，草细恰通房。僧固枯禅寂，人非好句忙。出城惟怕晚，冉冉趁斜阳。

十载梅陂酒，青岩始共游。香传高树晚，凉映小塘秋。饮亦何劳醉，吟成苦未休。补陀山下客，能为此回头。

雨重乌臼树，风微萱草花。重携万安酒，再瀹建州茶。邂逅年何晚，情亲日自加。两君真玉立，而我愧无瑕。

秋闲得幽讨，竹涧款门时。绝壑通流水，横桥壅断陂。岩花已芬郁，山木未凋披。静夜持杯酒，人清更说诗。

贵贱曾何在，悲欢孰使然。如君真绝足，奈我已华颠。勋业谁彝鼎，文章自简编。中原有前辈，吾忆范忠宣。

三月多风雨，门前涧水侵。岸花无一片，园柳忽成阴。有客因留饮，呼儿取次斟。桥南春郭外，珍重肯幽寻。

细雨初冬夜，溪山书院灯。闲来四五辈，留饮两三升。久坐形神定，高谈意气增。我归眠蕙帐，谁信在家僧。

风力催云雪，比邻往复还。穿林踏黄叶，沿涧看青山。共饭因而款，煎茶益以闲。岁寒如此过，他事肯相关。

山空吹雪意，草树晚天寒。烟抹忽收起，风行时坐看。鸡声村店远，雁落市桥宽。尽道闲多病，老身还自安。

到处逢春酌，闲吟过此生。落花亭上饮，芳草岸边行。我亦非无兴，人应不负情。风光共流转，楼外远山明。

绝叹交游落，何论比与周。座开今日酒，门款昔年秋。濯锦江头杜，玄都观里刘。相望风雅在，天地一虚舟。

磵道迷蓬藿，山空且熟眠。雨多从蔽日，风横任吹烟。欢喜收笺翰，提携到酒泉。更逢初𣃁笋，急急和新篇。

鱼蟹人人馔，柑橙盏盏诗。醪芳邻所借，情分客能知。城外溪山在，门前巷陌卑。寒虽欺木叶，春已报梅枝。

加赐雪寒钱，欢声禁旅传。妻孥应盼盼，儿女定跹跹。醉熟千家酒，炊香万灶烟。何须谈挟纩，王道本通天。

茶经空烂读，读罢出溪头。竹杖虽流憩，藜床复倦投。寻思煎以吃，展转卧而游。乌石瓶能好，瓯牺底用忧。

我爱郊居者，春芽艾叶长。云舂和豆实，雾摘带麻香。杞菊天随旧，蓬蒿仲蔚常。近来关膈病，且得煖枯肠。

塔院横塘草，阶梯大谷林。风声迷近渚，雨气暗遥岑。索面僧回钵，持醪客屡斟。依归从早出，静寄得幽寻。

雨后晚窗日，方杯燎竹炉。二茶劳见饷，一记又能摹。看了信何有，啜来昏更无。阿师莫作剧，我悔不逃儒。

涧道湿冻雨，林扉藏断云。寒声肃肃起，暝色杳杳分。斋余随动息，禅外失知闻。坐久催煎茗，炉深亦炷熏。

山中知我老，雪里见僧清。物色添幽意，年华近俗情。树遥风共晚，岸窄水初生。一榻茶烟熟，更闻寒雀声。

庵高一宿觉，不是二乘禅。露柱灯笼里，狸奴白牯边。前资钦戒腊，参学待机缘。吸尽西江水，从将此话传。

不住鹅湖寺，惟甘小隠堂。老来才祝发，静处久烧香。妙喜机缘峻，竹源滋味长。建阳桥下水，梦见亦清凉。

生怕人饶舌，诗吟不着题。飘零惊已晚，依约梦还迷。但愿乘风去，何言立雪齐。万缘谁百计，谷隠自岩栖。

雪观碧云合，檐花带女萝。磬清收梵呗，香净入禅那。粥饭门房少，经斋城市多。幽人邻近住，取次一相过。

恰自山岩转，又逢瓶锡过。风轩洒飞雨，云壑漾回波。且吃庐山饭，休论击壤歌。尘劳空恁么，禅悦竟如何。

溪南上下郭，得得过春山。自叹欲何往，相从非等闲。波深鱼泼泼，竹静鸟关关。若个渔舟晚，延缘见苇间。

别墅能怀谢，开轩既有云。大田还筑室，小醉话知闻。叶县仙非俗，兰亭字不群。吾侪今老矣，随意度朝曛。

山崦昏蒙雨，溪流冷落风。隔城须会友，闭户独衰翁。交气游谭外，存神燕息中。可容诸念起，应与此心同。

薄晚登山屐，霜林脱叶飞。中间看月上，低处觉烟霏。鸡犬近相接，人家远独稀。故园应好在，凝望客思归。

饭了小园间，乘晴享此闲。因行扫黄叶，随意看青山。取迳嫌林密，为基惜地悭。绳床坐来久，一饮又徐还。

饮亦微微醉，归来睡思浓。身形方放脚，鼻息自填胸。熟美可嫌老，轻安只益慵。分明醒复寝，不觉到昏钟。

幽艳人谁识，孤标我岂堪。水烟春淡淡，山日晚酣酣。纵以诗随看，其如把酒参。子游清兴发，半道记舆篮。

雾暖南溪路，日斜东郭门。老身愁近俗，闲步喜前村。访旧寻诗话，同来取酒尊。几多山树外，梅动影黄昏。

不须深巷卧，懒学剡溪回。破轿身闲出，衡门手亟开。山林遽如许，人物岂他哉。桥过城东宅，朋从三两来。

一曲寒城外，青山四五家。庭空鸣败叶，楼迥起清笳。市远兴逾逸，人来话亦佳。夜深残月澹，还有未栖鸦。

但觉村深好，青山分外多。连延俄耸拔，回复又坡陀。风冷平沙雁，天空上水鹅。晚时见鱼艇，吾欲借其蓑。

历历山川旧，舆篮我为迟。偶同三友去，又作一篇诗。怀德樟丘远，阊门玉片思。僧窗欹梦枕，休问夜何其。

敢有怀君意，人生任所从。千山才越楚，一水又吴淞。白发居头乱，青春入眼浓。乾坤随处好，诗酒自能供。

春风吹震泽，欲雪未多晴。转柁何忙去，停篙且缓行。柳摇田漠漠，草软岸平平。四十年前梦，心惊热眼生。

老自转便静，闲谁不奈贫。山林无长物，天地有忙人。玉水时时急，灵山日日新。凉风吹四壁，吾忆坐忘真。

野意不堪老，秋怀无用悲。更容书作祟，犹藉酒能医。去去孤云片，垂垂小雨丝。人生偶然尔，天地也如斯。

暑退凉生处，新秋月满轩。僧坊从解夏，符箓竞中元。桂菊花将动，禾苗穟正繁。世间多俗节，投老且清言。

涧谷惭真隠，溪山欲浪游。流长宜逸桨，滩浅可移舟。秋净云初薄，时丰雨未休。短篷吾自喜，知识有浮鸥。

春动高溪水，交游独有君。人情虽澹澹，物色已欣欣。香转梅梢日，光分岭外云。林亭同眺久，竟把一杯醺。

午步溪边路，谁家小筑幽。敲门问亭榭，迎我具觥筹。意适春光动，晴曛野色浮。一株梅更好，香艳发梢头。

小醉归来处，陶然度夕阳。一溪波泛泛，半岭树苍苍。岁晚身何用，春新意欲狂。只宜同判断，柳外百花光。

腊闰春为早，梅花处处多。不知千树暗，无奈一枝何。雪后风初峭，霜前日已和。老人山涧曲，不饮亦婆娑。

春涧涓涓水，山云放晚晴。捧身推户出，夷步过桥行。细草梅英嫩，崇桃柳线轻。人忻得芳事，禽鸟亦飞鸣。

晓园经雨润，饮罢过溪边。灯火三家市，樯竿独客船。傍崖支径去，设席得茶煎。寄语同来者，兹游亦自便。

瀹茗幽窗下，围棋小槛旁。同来一寻胜，散坐共追凉。水竹元深茂，岩花已再香。长安尘土里，城外喜行藏。

渌净偏浮月，清虚正得秋。半酣元有兴，投老却无愁。露气远犹见，烟光冷不收。孤城对萧寺，新雁便沧洲。

秋净晴原日，因行过屋东。归来三载后，犹得五人同。问讯荒园外，周游并舍中。留连一杯酒，还我旧家风。

灯影山窗淡，杯寒道院深。世尘心力弱，时俗鬓毛侵。烟莽开幽迳，霜枝堕远林。地偏愁独往，邻近喜相寻。

溪浅寒光合，山横夜气深。拥炉诗触拨，举白醉侵寻。话久销尘虑，情忘见道心。断霞明别渚，霏雾锁遥岑。

秋到青岩寺，山深眼为新。寻思曾宿客，笑我再来人。欲住苦违俗，便归愁染尘。争如两峰底，苔竹养吾真。

饮菊明山日，行林挟岸风。近霜虽落木，得雨自成丛。小醉情怀外，微吟步武中。幽闲有如我，邂逅复心同。

别乘偷闲里，南台避暑初。招邀到班邴，宦达付严徐。贤相规尤远，灵山画不如。荆淮多战鼓，煮餠少踌躇。

八月南豅夜，遥知聚德星。航溪不用楫，解榻卧长瓶。上下知何往，违离忆屡经。前檐扑山翠，梅叶映窗棂。

雨足风尤润，岚深日未开。一山凉有树，四壁净无埃。鸡唱远仍密，鸟飞低复回。宁忧身已老，尚喜客能来。

晓起百无营，山空一涧清。林霜知爽甚，檐日觉寒轻。静整遗编读，闲循古道行。嚣尘不到眼，禽鸟亦忘情。

以彼发此意，因此知彼声。山川既闲远，天地亦清宁。独抚曲空奏，相宣调易成。何由俗子爱，宜是老夫惊。

秋晚灵芝寺，阴云阖复开。荷枯半倚草，柏老遍生苔。兴到容吾赋，闲知与客来。琴边更三叠，莫放酒船回。

困来四壁雨，睡觉一窗晴。顷刻寒犹煖，移时暗复明。扬扬柳絮起，矗矗竹萌生。芳槛鸟啼湿，小池鱼队平。

困顿南窗日，衰颓畏隙风。酒因寒得策，茶与睡书功。不比冯唐老，浑如阮籍穷。惊心还嗣岁，随意过残冬。

楼外千山雪，年年只欠诗。杯停常欲速，棋负不容迟。玉振光回合，冰清气眇弥。咸言聊自惜，世路易磷缁。

冷夜灰堆坐，寻诗细拨灯。心怀为宛转，语句得凭凌。岁晚愁多饮，冬来煖未冰。俄听荒犬吠，村静远相仍。

灯影摇初夜，寒声落近山。酒随人意浅，诗写我身闲。莫忿流年速，空搔短发斑。然而醒复醉，盖谓往仍还。

湖上归来晚，空斋夜雨声。对床惊昨梦，隠几话平生。灯净书还读，香销句忽成。他年相望处，吾亦用吾情。

喧卑无睡处，犹得到僧床。凉润新蒲雨，清熏老柏香。不嫌茶作祟，何待醉为乡。事事俱离眼，其功接混茫。

老觉过从少，斯文恐不然。参天两玉树，忽堕一杯前。意象心非石，谈锋思涌泉。冰霜冻梅蘂，满眼是新年。

纵酒非能饮，长言未是诗。年华除夜逼，心事故人为。君欲醉须醉，我还归便归。南豅到南涧，官柳野梅知。

示病原非病，爱闲方始闲。水边宁欠水，山外更多山。我岂要人拙，人应嫌我顽。腊穷春又立，梅雪共斑斑。

病起窗前坐，哦诗一解颜。人生祇恁么，世事未如闲。朝路谁知旧，田庐自往还。从今无别计，风月老溪山。

病起香初炷，蓬蓬喷玉烟。丝头方过眼，穗脚忽成拳。垢尽心无染，尘销意欲仙。吾生太痴绝，臭味乃如然。

病起思新茗，催煎蟹眼汤。分来香细腻，啜处味偏长。日永门庭静，风轻院宇凉。更寻双井试，瓯面乳如霜。

病起支颐久，形神稍稍安。岂堪夸壮健，只怕已衰残。希圣心无倦，求官意渐阑。不为君子弃，何恨对瓢箪。

病起水边行，风回柳弄晴。岸虚微坼土，涧浅细无声。寂寂心逾静，飘飘神转清。衣襟带波影，搔首又诗成。

病起呼童语，门前客不来。无人理花草，为我扫莓苔。只欲寻书帙，何心泥酒杯。树阴横涧水，鸥下莫相猜。

病起寻藜杖，闲情孰可论。腾身上危径，着眼已高轩。城堞看州宅，沙汀识远村。幸无衰老相，逸兴且丘园。

病起加餐饭，随宜且菜蔬。何须尊有酒，岂叹食无鱼。绝不关人事，多惭得自如。从他志温饱，我愧腹空虚。

病起看儿戏，阶庭闹不休。觅钱何所用，得果更无求。转觉童心好，翻令老态羞。年光正如电，愁入鬓边秋。

病起何思虑，空斋读易时。沉潜三画象，研究六爻词。孔系诚难识，扬玄恐易知。乾乾且修业，学处在观颐。

中岁百事懒，颇觉山林深。体适解巾屦，情安弄书琴。流年度寒暑，尽日看晴阴。穷达苟不委，何以全素襟。

发已经年白，今朝又到须。形容真易改，心事合全无。晓室开青镜，晴窗据槁梧。门前谁送酒，不恨老东吴。

灯火水边城，闾阎月始明。旧年行乐事，新岁合欢声。雪后犹含冻，风前未喜晴。崇朝雨如泻，沟浍又皆盈。

拨剔寒灯焰，消停煖酒杯。醉从愁畔过，梦自觉中回。幽兴故为熟，衰颜底用催。小园荒草外，山意数枝梅。

高看复下看，长吟时短吟。人宁常适意，世或尽知音。灵运穿高屐，渊明理素琴。海隅风渺渺，山窟雪森森。

蒲叶乱阴雨，藤花开煖风。涧流欹岸远，山逼小亭空。跃黾疏丛外，啼鶑密树中。望随桥上下，行过屋西东。

结绮寻芳去，春光处处多。鶑花迟日丽，燕麦惠风和。翠滴烟林石，红摇晴浪波。余情约重醉，归路听行歌。

已过中秋月，木犀犹少开。固尝同客饮，终是欠朋来。烈士志何在，幽人唤不回。凄风乱红叶，零雨湿荒苔。

酒亦逢人饮，诗须任我吟。短长徒有兴，醒醉盖无心。烂漫欢中趣，幽微得处寻。佳时思共赏，良夜忍孤斟。

惜气思仙伎，因心理佛书。心安何所觉，气积本乘虚。造化融成后，神明主宰初。纵疑摩诘赘，未信洞宾疏。

出处升沉地，中年付短歌。世情时转变，人事日销磨。荡寇声虽在，平戎意尚多。山空流水急，啼鸟下烟萝。

老喜交亲熟，贫嫌故旧真。山林无长物，天地有垂纶。胡蝶身中叶，铜驼世上尘。江南要梅雨，耕稼一番新。

转觉亲知少，旁观事绪多。百年从汩没，一句待吟哦。小雨催新桂，连阴养晚禾。山深秋涧水，清溜亦盘涡。

索隠安肥遁，安禅岂饱参。有缘皆可到，无闷悉能甘。野饭耕而美，村酤醉以酣。因思前后际，不与话三三。

卖药居吴市，人犹识姓名。自惊无遁志，谁信有浮荣。野迥林须密，泉深水更清。春帆送归棹，天地一身轻。

摇落秋风急，萧条易水寒。悲歌谁激烈，宵雅自平宽。本道尊中国，何庸伐可汗。山居闻备塞，莫厌腐儒餐。

游宦家何似，儿啼婢仆寒。敝衣无服饰，薄饭少杯盘。原宪贫非病，庞公遗以安。江山冬自好，梅已发林端。

敛膝贪窗日，抽身避隙风。深藏破屋底，困处小楼中。旧雪积犹在，新霜冻未空。壶浆无剩绿，炉炭尚微红。

古来憎命达，今亦叹才难。我自厌时暑，人谁耐岁寒。升沉空早计，中外试徐看。莫为多穷困，而怀常晏安。

晏斋风雨夜，门掩是深山。绝俗诗编净，怀人书尺闲。儿孙今满眼，鸡犬久怡颜。万籁定俱寂，高标不可攀。

独行风雨夜，家事复身谋。推枕茅檐起，停骖麦陇收。亲情离聚矣，故旧往还不。抚著时文笑，荣涂遍九州。

山台风雨夜，一点是青灯。独把麟经究，谁知骥志凭。隔溪常过客，近寺不闻僧。梅夏清清里，翻愁易郁蒸。

山庵风雨夜，莫惜细论文。友直惟家学，僧清岂世氛。随宜粥饭好，奚止搢绅云。磬歇香灯上，词场自策勋。

山居风雨夜，吾亦老侵寻。搔屑萧萧发，收平耿耿心。更初殊不寐，人静尚孤斟。尽屏闲书帙，犹余一破琴。

泠斋风雨夜，兄弟笑言温。灯火莱衣戏，文书马帐尊。更声传杳杳，檐溜落纷纷。茶果团栾坐，都无官舍喧。

祖祢碑铭在，阶庭经术长。宦涂钦抚字，祠馆叹行藏。北客多先契，中原隔故乡。交游真破梦，哀挽不成章。

汉数当时盛，唐知馀庆家。至今犹相衮，从昔建高牙。阴邓何劳拟，崔卢亦漫夸。南来方再世，阀阅本京华。

乾道风云际，公持绣斧初。既为澄狱户，常忆使穹庐。主圣元无隠，官邪可痛锄。闽山江浙水，屈指事堪书。

晚节斋坛拜，勋名已四朝。开边屡铜虎，告弟仅金貂。壮志自难已，英魂孰得招。中原诸老尽，江海听吹箫。

叹息经邦志，恢洪发大魁。两宫传眷赏，诸老竞招徕。雨露铨衡际，风云史馆开。宗英图一相，盛事却生哀。

全蜀钦隆委，闽山两帅华。中权收节制，入告罄忠嘉。宣辇犹持柄，垂帘竟报麻。奋身扶日手，国尔信忘家。

任道崇儒素，虚谦不近名。门庭规以睦，涂路畏夫清。世固推源委，人今孰统盟。皇明酬恤典，四表亦欢声。

一自南台酒，公今成古人。方期千载事，岂料百年身。从俗心良苦，安时志欲伸。稽山归旐飐，我泪亦沾巾。

家世既如此，为邦可谓贤。廉名前后少，俭德始终全。时喜政平矣，吏嫌民晏然。下车虽未久，遗爱玉溪边。

睦信推潜德，饶封代有成。海康开郡绂，淮甸入廷评。进札诚良遇，蠲输惜重征。诚斋廉茂荐，尤足动簪缨。

冰壶时泛玉，水宿更云庄。捐馆嗟何憾，移庵得所藏。开田期族众，濬港见流长。普济名陂意，南中保卫方。

叹息余光旧，吾翁识此公。后来持帅阃，勇退有高风。示疾带湖上，真祠崇道中。伤心华山路，松柏窆幽宫。

右学腾高第，抡才合策尊。一心依日月，无力正乾坤。插带环宫陛，蕃宣复塞垣。遗芳馀庆在，犹记笑言温。

忆昔弦歌盛，临归送以诗。恰如前日事，又作百年悲。苍岭新阡远，灵溪旧治思。悼亡犹未殡，丹旐忍参差。

家族开王社，姻亲满帝京。紫枢推玉友，青琐本冰清。勋业持荷近，才名折桂荣。从兹才得路，胡独止专城。

克保家声大，修明国论难。退闲聊激懦，辞召岂图安。入馆才郎省，高科合世官。同门名士笔，留状后人看。

叹息词场旧，凄其三十年。训言犹在耳，辈行敢随肩。师友真凋落，交亲仅接联。何因置刍束，东望只潸然。

主客文风在，家仍竹院名。有孙宜世禄，迺父今公卿。事至不如意，人应为失声。伤哉蒿里去，书剑竟何成。

叹息通家旧，姻连岂异乡。江南流寓久，济北老成亡。健笔余笺翰，高歌付酒觞。鹅湖玉溪路，无复见徜徉。

往者灵溪路，君尝过我庐。相期千载事，竟欠一行书。论定终何有，生平合自如。九原不可作，宰木夜台虚。

养志年方盛，持身德已明。一官虽未达，百岁岂销声。师友嗟零落，宾亲自送迎。翩翩丹旐远，老泪亦须倾。

寂寞同州守，衣冠葬玉山。国家遭祸变，臣子不生还。异域城应在，中原路尚艰。有孙才九品，本拟上朝班。

恤典劝天下，诸公誉更多。伤心立门户，遗恨满山阿。犹记交情旧，时将诗句哦。浮生如意少，薤露忍成歌。

先正声猷在，诸贤竞挽推。蚤年知振厉，中道惜裴回。论建何老识，文词岂小才。近来耆旧尽，徒与士生哀。

历历亲言话，长怀逸老堂。典刑杯酒外，气象简编旁。有子真源委，何人更发扬。宣风觉庵地，霜露郁乎苍。

赫赫相门旧，龟峰照玉溪。岂云名宦达，殆欲古人齐。文物禁林上，光华使节西。黄金横带处，新筑乃幽栖。

尊酒游行地，凄凉仅隔年。传闻当勿药，却报卜新阡。哀挽嗟无及，忠言孰为宣。彼何兵弗戢，去国记翻然。

葵轩𬬻𫖔大，成铸几英才。绝叹长沙久，常钦蜀道回。豸冠千仗耸，凫舄九关开。持漕西江日，深惭过我来。

不为盆盎浅，直欲挽狂澜。下士谦何假，崇师歉未安。只今那复有，从昔信为难。见说清闲甚，无钱可盖棺。

分教随为大，公能过我庐。缙云尝和句，湓浦近收书。天府人间仰，甘泉帝所除。无高情复见，官路竟何如。

承华推旧学，鸿翼本高飞。次对恩空在，还官事已违。双元今孰并，高士古犹稀。应有交朋老，泉溪泪湿衣。

在昔从诸老，于今失此翁。貌庄知德性，身退仰高风。制宅规何远，藏书意转隆。虽非官可贵，自与道无穷。

著述钦成说，叮咛忆绪言。不期捐几杖，无复贲邱园。行旐村前路，丰碑屋外原。形容惭识浅，相挽只馨吞。

不作骄浮态，还同谨厚为。决科将显大，脱选复逶迟。漕幕虽论荐，朝班仅取知。相看豸冠耸，忽听薤歌悲。

起家荣宦路，纪墓重乡闾。忍见交亲语，应求耆彦书。成名常自美，遗范久何如。东阜田园在，西山县郭虚。

百尺楼高卧，宜乎造物游。卫青开幕府，李广不封侯。世界乾坤在，邦家岁月流。遥知水心老，历历志诸幽。

到眼交朋少，前头师友多。胶庠一腾达，台阁合婆娑。混迹谈谐尔，成名字画何。隆兴乾道旧，零落几山阿。

犹记登龙日，分明捉月仙。精神超物表，才术本天然。符节多遗爱，玺书行九迁。岂期归蜀道，乃尔閟重泉。

耆旧今零落，风流近所无。歌诗到元白，字画逼欧虞。为约言犹在，收书德不孤。阶庭知有子，庆泽自相符。

仁宅居郊秀，儒科载世清。致君才列寺，教子亦专城。宠数垂车佚，恩封进秩荣。逢辰俱动色，厚夜失吞声。

恪素安时论，谦洪陟宦涂。飞凫应缥缈，峩豸乃踟蹰。玉水流深派，灵山拥壮图。丰碑看陇首，大隧锡龟趺。

哀挽麻溪上，人皆说此翁。平生多义事，终古盛儒风。湍石推名族，清湖想旧功。瑞云松桂满，寒露湿碑丰。

叹息凋零旧，江城北客稀。宦涂谁衮衮，里社独依依。曾决文闱胜，才从将幕归。清霜吹夹路，老涕亦须挥。

赫奕汾阳后，才华冠里中。一官难未偶，五福合无穷。宾接师儒意，兴扬礼义风。不亡知有子，嘉誉发诸公。

闾里应哀挽，佳城閟九泉。素车行靡靡，丹旐去翩翩。肠断西沉日，泪流东逝川。空余书剑在，石洞贮风烟。

海内宗盟盛，振振乃好修。伤心终契阔，回首近从游。才学年方壮，声猷志未休。人琴遽如许，歌罢玉溪流。

病阻躬临穴，殷勤寄此哀。严霜著松柏，寒日转蒿莱。千雨应俱集，一诗惭匪才。致刍徐赵在，亦足慰泉台。

旧话无人说，南游事益暌。田园落吴楚，乡社失青齐。道院松风在，佳城薤露凄。衣冠典刑地，遗恨满霅溪。

清德乡闾冠，尝思宋柳州。故家犹有后，季子更无求。世业终能守，生涯仅足收。伤心往来地，翩旐土冈头。

季蜕竟观化，忘机岂冯生。闲亭非故步，佳叙是修名。有子庶绵远，无官底重轻。遥怜小水寺，松路郁深清。

平昔意翛然，闲吟肯自贤。贫应闻苦节，学亦得心传。路滑籍溪上，草深云谷前。何时奠鸡酒，为滴到重泉。

怜我山之涧，高轩昔再过。人生倏长往，天意竟如何。德学知能绍，儒言信不磨。春风青宿草，宰上想坡陀。

东南驻驆地，近岁少狂言。谁谓长江上，又招迁客魂。归由徐穉舍，莽附阮孚墦。寒日松风起，妻儿独泪痕。

彤庭将赐第，疾病已缠之。药裹自无及，朝衣谁为披。识高空宛转，意广竟参差。只有章泉叟，与渠收旧诗。

奕奕南丰氏，新碑见母仪。相夫郎省日，从子法曹时。懿美人皆仰，隆恩世所推。流芳当益大，双凤印累累。

往岁登门日，庭闱见淑称。从夫期鼎贵，有子定登瀛。鸾诰恩荣在，鱼轩梦幻惊。谁歌蒿里挽，寒雨和松声。

有子承家美，能书已荐贤。葛塘成别墅，严濑亦同川。意本功名远，身犹爵命迁。临终言不乱，云绕宝华天。

相业冰溪望，明公实妙年。方看回旧观，乃复閟新阡。才学时争美，声华士更传。发扬文正谥，尤动九重天。

歌酒追随地，名园记昔游。升沉嗟潦倒，哀挽为悲愁。自出推王社，友于才郡侯。联翩期禁近，何意遽浮休。

我记乳泉路，古桥归德源。寺何知雅俗，僧仅可寒温。砌断藓痕涩，崖枯尘迹昏。紫薇青嶂合，秋树叶初翻。

先契俄三世，新交仅七年。于中虽断落，方始要周旋。志勇科名换，身劳疾病缠。寿藏留石窆，耆彦定铭镌。

经史闲常说，诗文喜或编。见贤知尚友，忧国问筹边。宗室多名世，庄家喜有年。崇公元盛大，郡从已腾骞。

拔卒寻诗将，同朋按酒兵。巢由空自洗，沮溺向谁耕。城市时来往，乡村日送迎。任之多论秀，分矣只编甿。上郭如拳大，南溪指掌平。醉随吟力去，归隠紫云生。

老去怀玄英，冠尘已满缨。宦游虽降志，栖遁实留情。幸以此身在，何由得眼明。相家逢别驾，仕路合专城。敢谓融尊满，而同孔盖倾。不嫌林竹迥，却爱石泉清。举扇风襟豁，停杯月面轻。银潢泻天派，诗就玉绳横。

羊陆规模远，龚黄政事多。剖符欣委寄，视篆欲如何。秋入江湖道，寒生淮泗波。提封新保障，对境旧山河。吏蠹应铨择，民穷藉抚摩。蕃宣归俎豆，盟好戢干戈。才大知谁识，诗成想自哦。风云尝负剑，雨露忆鸣珂。缓带从簪履，凝香接绮罗。雅怀今郑谷，壮略古廉颇。

国是古难定，公胡亦帅藩。荣怀虽禁路，雅志已邱园。在昔从诸老，于今盛一门。便藩方异渥，勇退复明恩。家学资经纬，儒科得本原。等闲为出处，何必较腾骞。致主丹心在，忧时素发繁。纷纭诚虮虱，变化任鹏鹍。华阁犹前席，洪都漫左轓。建牙仪甚伟，分屏望还尊。持橐嘉谋略，横经妙讨论。皂囊怀直节，青琐务忠言。䌷史知无隠，明刑信不冤。治才和上下，力可正乾坤。收敛当侯阃，迢遥远帝阍。九迁由简拔，三入匪趋奔。落落终难合，悠悠实易昏。归应思贺监，到日记陈蕃。自叹驱驰困，谁能顾盼温。春风动行李，只有梦随轩。

春风吹我上箯舆，山路梅花已雪如。道院闲寻旧题句，故人不寄一行书。物华满眼知春至，世事装怀逼岁除。犹喜重来有佳伴，何妨相送入樵渔。

幽砌疏畦送晚春，水流山静见闲身。行吟散去风光好，熟睡醒来雨气新。木笔岂非浓意态，石楠终是淡精神。鶑声圆处鹃声急，景物要之不负人。

纷如残雪堕梅梢，门外春光入柳条。岁事肯随人意改，时情空使客魂销。山围古屋地还僻，水拍孤城滩复高。鸥泛鸟鸣声自好，一巾华发任萧萧。

惜春惟付酒杯深，不特年龄老鬓侵。花柳共随人酩酊，轩裳祇觉我{山/欹}嵚。数家突兀迷深谷，一涧连横出茂林。行遍东邻与西舍，弄云初日见啼禽。

山林风雨便清凉，待把邻家社瓮尝。到手自应无美恶，回头谁解别斟量。深居但觉秋声起，熟睡焉知夜漏长。未老得闲今又老，床头书册渐相忘。

人日春来又两宵，梅花开尽已飘摇。爱闲多病有谁问，偶景独游无自焦。门外溪山犹浅浅，床头书册谩昭昭。细看荣辱云翻雨，未抵幽栖水一瓢。

清明寒食牡丹红，江右无人记洛中。随分曲栏皆一种，任他荒径亦成丛。百年流落推迁景，一代兴隆造化功。谁识名花有姚魏，数枝单叶倚晴风。

晓色蒙蒙淡淡烟，花间行过小溪边。人家寒食当晴日，野老春游近午天。吹尽海棠无步障，开来山柳有堆绵。呼儿觅友寻邻伴，即看村农又下田。

欲赋春华状不成，微风微雨又清明。残花满地偏饶笑，高柳插天如有情。百岁光阴诚鼎鼎，一生怀抱强营营。相思真隠山前路，寒食酒杯终日晴。

小院春阴满槛花，淡红微绿自芳华。檐前落日蜂儿聚，帘外东风燕子斜。修禊人寻诗事业，清明天与醉生涯。一樽莫负流觞意，梦到兰亭兴亦嘉。

小楼清坐意何如，休沐虽闲叹索居。解粽未忘良夜饮，研朱犹作午时书。风生暝色天横幕，云卷晴光月吐梳。朗诵离骚抚空案，独醒笑杀楚三闾。

年年重午泛菖蒲，儿女搔头亦篆符。忍复研朱如羽客，懒能切玉醉狂夫。长歌楚些冤何有，却忆山人讽已无。田里萧萧方渴雨，小轩清望老怀孤。

钩月迷云𣨼柳梢，雷声收雨转晴宵。从教冠盖填京国，得似儿童遶市桥。玉漏沈沈传底恨，银河耿耿泻无聊。政须百巧从天乞，懒和闲吟听夜潮。

今年七夕最凄凉，谩埽天阶试炷香。犹使儿童觅瓜果，懒随风俗晒衣裳。缑山何在归寥廓，河鼓传闻堕渺茫。百拙已成那得巧，年丰只欲更时康。

老眼当今万景随，登台𣨼酒不关诗。从教四野风烟合，未必荒园草木知。玉岫插天开岳顶，水波流月照江湄。一巾华发吾何醉，故旧携壶泛菊时。

酒不沾唇菊又华，荒苔何处落乌纱。微官汩没其谁问，多病尪羸只自嗟。山遶层城明落木，江连孤屿涨平沙。空余能赋登高意，一笑西窗日未斜。

试倾浊酒泛黄华，节物于人自可嘉。一上荒台供远目，更邀闲客堕乌纱。萧萧霜树明晴昼，隠隠烟汀入暮霞。醉里只多今古意，要知秋色在山家。

风光流转又重阳，午梦初回意愈伤。时序肯随人境异，江山空对晚天长。年华冉冉秋将老，物色班班菊自香。虽少一觞还一咏，恍然身世立苍茫。

怀玉镜台开远晴，灵溪葛水去无声。园荒不碍凭高立，径侧何须委曲行。露气已浓清可掬，日华初上画难成。闲居九日依辰至，举俗胡为亦爱名。

薄寒中人秋气清，山能高绝水能平。独怜佳节迫吹帽，谁可东篱嗅落英。尽道诗家有昌甫，每逢胜处说渊明。鬓毛垂领萧萧白，应任雨风阴复晴。

小至才看语夜深，岁除寒雪复关心。交游每叹难同话，亲旧相逢且自寻。爆竹尽教邻巷响，屠酥先付小儿斟。崇朝又是春风起，急景何由不缓吟。

开年逐夜闻山雨，阵阵声催一样春。孤枕自听元不恶，虚檐谁谓便能新。门前有客尤全美，园里无梅益固珍。水活正添幽涧渌，草生纤嫩亦初匀。

南山春雪未全消，路并浮梁步石桥。深绿渐归高柳叶，浅红初上小梅梢。峭寒寺院钟声起，昏暮人家烛影摇。一夜东风吹酒醒，梦回花月是元宵。

绛霄谁复记宣和，灯市钱塘未觉多。香动软红迷锦绣，醉扶娇翠入笙歌。南来渐向百年久，北望其如前日何。门外儿童正呼笑，小窗晴色且吟哦。

一山春雪见梅花，渌涨沟流浸草芽。纵着峭寒虽较冷，不禁暄日便争华。游蜂未放迷深树，回雁初归泊浅沙。步转横桥已孤绝，奈吹香处隔邻家。

年过半百身何用，犹有春来不世情。夹岸桃红仍柳绿，漫山月白与风清。狂朋怪侣难收拾，𫘤女痴儿易长成。老把一杯生日酒，待呼沮溺耦而耕。

雨雪绵绵春欲深，鹅湖石井旧登临。经行为我踌躇立，俛仰知谁放旷吟。高爽山川无起灭，卑喧人物有升沈。青鞋布袜茅柴酒，花柳中边惜此心。

杨柳阴阴上小楼，窗中远岫夕阳浮。棋声竞处偏饶笑，酒味醺时未肯休。多病故应惊独老，一闲消得许多愁。清和莫放春归去，好事人须惜此游。

三年寒食在山中，柳自青青花自红。寓意本期诗得策，推愁殊觉酒无功。消磨故态全然别，冷落新交转不同。原上子推将隠矣，且呼饧粥对春风。

转觉春风满鬓华，冷烟寒食动梨花。年年纵有心情在，处处宁无语笑哗。涧水细翻晴浪急，园林微转午阴斜。数声紫燕芹泥湿，又入前村八九家。

一年难得是芳时，花柳暄明易满枝。人处其间无不有，事思以往总何宜。清和天气雨频敛，冷澹风光日缓移。交道从前要申固，惜春固可共寻诗。

八年山涧送春归，流转风光欲告谁。草野其间无别种，芳华之外有残枝。燕鶑蜂蝶偏他好，鸡犬牛羊不自持。溪北溪南交旧在，轻雷吹动雨成丝。

才鼓南薰又得秋，中林清雨洗还幽。旧交到了终余味，新话从来不奈愁。末利洁香花未减，芙蕖酣艳叶方浮。棋盘酒斝从容地，风物满轩能会不。

晚来无处不西风，散入千岩万壑中。丛桂香边烟羃{罒历}，疏桐影里月朦朣。等闲散步情何限，随分微吟苦未工。秋色秋声已如许，更凭高处目飞鸿。

天乃揪敛作深秋，断港回溪水亦收。明月已圆云淡薄，西风初老雨霏浮。青鞋布袜随宜过，白酒黄鸡有底愁。北客登临多话旧，只今楚尾是吴头。

中秋过了重阳近，不是骚人爱楚词。钟鼎山林元自若，精神心术复谁知。长江湛湛吹枫叶，三径皇皇把菊枝。宋玉谩悲陶令醉，我何杯酒啸歌时。

春山无伴怨伤神，故作幽期一两人。花外水田看白鹭，松根高冢问麒麟。初非此叟其游淡，终是诸贤所趣真。雨气忽生归去晚，新诗改罢满壶春。

小园梅树已吹花，山映疏林水映沙。风信不禁时动荡，雨丝维见日交加。虽无清影为吟笔，犹有繁香在物华。我老一杯随意饮，数声归雁落天涯。

雪飞三日暗烟雾，雪住三日埋冰霜。尽道春来须解冻，不疑腊尽未回阳。楼台瞩望犹如积，城市驱驰殆欲僵。辛苦农家应击壤，遗蝗入地麦青长。

日暖既愁添疾病，霜寒将恐坏收成。石田未必仓箱足，人境还须气体平。薄晚闭窗危膝坐，崇朝开户放身行。一冬饥饱浑闲事，安得淮南草木生。

晓烟初净雨晴时，腻日偎风不自持。温厚便饶多著蘂，轻肥全藉略开枝。其间小院桃遮户，此外孤村柳隔篱。香扑酒旗吟莫尽，艳明歌管醉方知。

柳垂田水浸篱桥，月上苍茫影动摇。秋不为他人事改，时间徒自客魂销。歌声感耳如何夕，酒力熏心匪一朝。推枕觉来风四起，凉侵双鬓发萧萧。

得雨逢秋一醉同，老身随处为从容。笑花斋外言谈久，桂树门边步武通。漫挟两儿常兀兀，既来三友莫匆匆。夜凉共踏朦胧月，赢取归桥满袖风。

雨阴经月未闻雷，风驾浓云电倏开。天尽荧荧横屋去，地高殷殷下檐来。浪明潮海琼瑶碎，声撼山林翠碧堆。暑气便回梅气润，老农无复虑田莱。

震雷飞电起云霓，想见铃斋闵雨时。十里颂声传道路，万家和气舞童儿。眷隆芝检闻归诏，恩浃棠阴有去思。行客为公停桂棹，坐看丰稔喜成诗。

黄门事业到公传，待月轩中世有贤。剖竹少劳麾戟外，持荷今在冕旒前。文华自足穷三古，政力谁知即九迁。颍上通家今几许，唤回旧观属苏仙。

阴阴天气恰如秋，雨密还稀不断头。积土纵横聚蚯蚓，败墙零落上蜗牛。支颐习静犹成趣，搔首寻思只伴愁。安得雄风埽雌霓，满湖晴日弄扁舟。

社瓮同倾酒易深，留连风雨为沈吟。兴言大抵多怀旧，何事如斯直至今。下榻新窗还抵掌，扶舆旧隠只关心。归寻来路村村柳，余霭春空日半阴。

雨檐经月不通流，一夜垂垂得满沟。尘敛小园应菜甲，地苏长亩见禾头。暑消未足添吾咏，岁熟当能解国忧。少待甘霖遍江海，老夫亦欲具扁舟。

醮事初严雨已倾，神车西上百川盈。坐令田里三农喜，身见邦侯一念诚。欢动追锋归禁近，福回眉寿奉亲荣。郁攸洗净余氛后，开士画传禅月清。

山静萧萧吹雨声，叶炉无火有灯檠。潜神试数出入息，专气不闻长短更。坐定布衾疑地煖，起迟纸帐失天明。年来白发身为老，齐物篇成亦强名。

雨声催我梦华胥，清气于人便有余。惟适之安非素隠，不容何病是闲居。茶烟未了归真觉，香雾初横切太虚。却忆华山陈处士，惘然推枕听阶除。

寂寂无人倍觉秋，雨声风色骤还收。高林背日孤城脚，细草堆烟古渡头。中夜荒鸡刘石舞，上林飞雁子卿愁。相看篱菊岩花后，华发清尊可罢休。

一雨山林方始秋，世间休待我回头。心虽未老何须壮，身自长贫不用愁。满地烟云终淡淡，数家鸡犬也悠悠。木犀开后菊花发，随分杖藜寻酒𥬠。

一雨山林又近秋，乱鸦鸣处已飂飂。声连檐溜更初滴，气扑庭阴晓未收。烁石炎威真可畏，着人凉意却生愁。西畴想见芃芃矣，且问今年早熟不。

秋来便觉雨萧萧，凉入西风百虑销。夜静竹窗声自起，昼闲松院影长摇。苦无车马能来往，却有樵渔破寂寥。涧水已添流渐远，市尘浑不过浮桥。

连朝秋雨起秋风，梦觉吴山第一峰。离合乱云思过雁，去来斜月听吟蛩。寂寥髣髴天容澹，摇落相看野色浓。寄语骚人模写取，登临佳处更从容。

熟睡俄惊簟未收，披衣侧坐且搔头。飕飂隔屋听吹瓦，滂沛连床定满沟。晓起见山全带雾，午晴沿涧尚周流。新凉秔稻农歌处，共喜开禧第一秋。

申祷山川便作霖，耘苗时候想田深。且欣小暑能如此，更愿新秋得似今。早稻欲花将就实，晚禾成叶未抽心。天应不忍焦劳意，直自初栽已望阴。

望云渴雨验朝霞，不但田家更国家。兵食固难资宝货，民饥岂为用泥沙。一邱一壑自栖遁，百巧百穷谁富奢。水旱是天祈是我，山川灵响本无差。

林热江浑其奈何，冷菰寒玉漫诗歌。南游禹穴古能几，北望神州兵又多。畎亩乏财愁折帛，仓场储粟仰秋禾。幽泉坎井徒争汲，尽日骄阳过碧萝。

孤坐焦心气不苏，炎风畏景逼头颅。涧流已断无萍实，园圃俱荒失芋区。𫄨绤纵施衣复汗，简编虽近墨难濡。人嘲褦襶交游绝，头白昏昏发懒梳。

岁晚霜天雪夜时，地炉无火亦频吹。如今旱杀热难过，以昔穷忙寒不知。岁月只随时变换，乾坤徒使气推移。冯生众庶真何谓，翻手为云雨亦奇。

去年水溢愁无地，今岁旱干唯告天。润泽且为南亩计，清凉终作北窗眠。师兴而雨春秋传，星有好风洪范篇。上郭桥头看竞祷，大霞宫顶记曾迁。

雪花飞我读书林，松叶梅梢自赏音。莫问侵寻春事近，肯教容易岁寒骎。拥裘鹤帐眠方熟，抱膝鸡窗兴愈深。更启柴门唤邻曲，伴题冰柱共清斟。

连山烟雾起层阴，混混沄沄雪气深。直面楼台开远寺，惊心人物话平林。花街车马何曾少，茅屋尘埃转不侵。吠怪从渠走群犬，鸿冥初不碍遗音。

芟削蒿莱见绿苔，扶疏竹影待梅开。风生野色苍苍合，日转寒光冉冉来。高步芒鞋时踯躅，横拖藜杖且徘徊。断鸿飞过霜禽下，清绝山根与涧隈。

屋上未融寒尚力，山头微积冻难开。照窗浑似月侵夜，落酒只疑酥满杯。{艹敕}{艹敕}剡溪粘短棹，重重庾岭压疏梅。新诗韵度慰岑寂，仰叹吾人殊有才。

纸帘垂下竹炉深，火白灯青窗气侵。但可吟哦经我手，不须斟酌问它心。天寒频岁无飞雪，地煖连朝有积阴。万迳千山踪迹外，踌躇足力咏投簪。

常时小至多无雪，今岁才先七日飞。不待祷祠知帝力，要为丰稔发天机。包罗草树孤城近，弹压谿山小市稀。本自倦吟仍止酒，渔樵何事破寒归。

万里江天雪意浓，舣篷觅句愧诸公。相逢不数山阴夜，酬唱难追正始风。一饭已形云子白，举杯更泻真珠红。片帆西上君须记，兴在远村丹树枫。

寒力嘘云积渐生，倚梅偎柳大多情。望迷𫛛鹊光先起，戏就狻猊势亦狞。字字添酥惊怕晚，丝丝弄粉恶差明。谪仙檐下人谁画，更著飞花舞落英。

云意昏明欲雪天，冷风吹叶满流泉。短檐半影荒荒日，曲迳微笼冉冉烟。山色不嫌灵运屐，溪光先上子猷船。林边喜有春消息，梅点长梢已粲然。

腊前三白数年无，田里欢呼听我徒。顾叹闲身何用矣，瞻言老手盍知乎。茅柴纵热慵杯煖，铅椠虽荒忍砚枯。袁巷灞桥空广譬，只宜煎水对茶炉。

腊前郊后丰年瑞，和气祥风帝所祈。吹作六花殊未已，酿成三白更何思。列城黎庶穷无告，幽谷畸人饱可期。眼底玉谿真乐土，坐销愁叹合吟诗。

在昔君家信不痴，剡中高兴尚何之。一时雪月宁须我，万古溪山更属谁。欢动梁园虽共乐，困安袁巷本相宜。冲寒应见前村笑，冷蘂疏梅又几枝。

雪晴如雨滴茅檐，近溅横飞远复霑。风定渐和归几研，日斜微透入书签。也知坐久须还起，便觉炉深不用添。麦陇高低应更润，青青整整动纤纤。

闭门忍作袁安卧，一笑山阴访戴行。溪泛小舟吾亦懒，履穿东郭孰忘情。饭炊因酒瞢腾去，睡觉思诗宛转成。莫道农田喜三白，皑皑何地不争明。

雪后春生日气晴，梅根兰叶喜骎骎。亟图賸赏那无兴，转觉倦游非有心。高卧袁安嗟往事，生擒元济报佳音。明年脱绶乘潮去，舟过钓台尤要吟。

明月池头国一禅，残僧依旧占三椽。薰风正绿门前树，积水都清涧下川。坐断千峰因底事，身轻百劫本何缘。箯舆有客登临久，斋罢茗盂香散烟。

章泉粥罢上松关，野迳田塍直复弯。迫晚诗翁来款曲，同时坐客亦跻攀。谁云身外无穷事，自是人间有许闲。梦兀箯舆忘远近，午风晴日已平山。

山静不嫌鸡犬声，闲身随意了阴晴。柴扉终日其谁问，梅迳有时还自行。一曲涧流虽浅澹，数株花蘂甚分明。床头周易初无恙，酒困茶醒底用情。

山林终日掩柴门，近听风声远对云。粗有稻粱供伏腊，尚凭鸡犬报朝曛。气非身外无存想，书在眼前多见闻。客至不劳闲酒食，一瓯茶炷一炉熏。

葛洪川畔试寻诗，圆泽精魂世孰知。但见野僧相指点，独怜游子转伤悲。湍流涧水侵苔藓，磊落山岩拂树枝。我亦赏吟风月尔，人间今古信如斯。

每逢泉石必从容，闲过吾庐绝涧东。簸弄泓澄看硌确，盘旋窈窕喜蒙笼。近村欲雨无斜日，远岫归云有阵风。白酒酿成谁酌我，濯缨洗耳不须同。

幽伴无人话采樵，老身何处可逍遥。闲当晓径谁争席，间或春泉自一瓢。煖霭欲销迟日在，轻风徐起乱云飘。才情今古能多少，未必巢由不见尧。

家住疏疏短短篱，并山支径自登跻。寒云四垂天惨惨，老木环锁风凄凄。身从荒园叩古寺，眼暗孤城带清溪。寻僧与客少谈胜，兴罢归来乌夜啼。

阴阴秋与白云浮，山近林深上上头。千里才成万家邑，百川分绕一方州。其间鸡犬微茫处，此外鹍鹏莽旷游。明日黄花是重九，更寻桥月看溪流。

春来不道梅花好，古观荒林并晚晴。一一枝间见生意，重重影外落寒声。酒因人胜舒徐饮，诗待客吟萧散成。扶尽墟烟横野水，暗涵深绿起疏明。

使华春入梵王宫，仿佛工颦在眼中。邂逅五湖应自适，纵横七国漫争雄。一时宾从欢无极，千古兴亡恨莫穷。空锁灵岩旧踪迹，画船赢得满篙风。

十载尝同望此山，雅怀幽意颇相关。岂期苔竹随公去，应笑钱塘见我还。洗梦唐人诗句里，惊霄前哲石碑间。秋风古寺一杯酒，老觉心情只欲闲。

舣舟溪岸入山居，步稳秋原木影疏。尽日极知无市井，此身终是乐樵渔。鸟声自占庭前树，岚气时侵案上书。尊酒故人情味别，留连应喜到门初。

章泉风日来时路，烟雨南豅归去时。已过重阳犹菊蘂，又将十月忽梅枝。周游放浪家家酒，展转流连处处诗。信道山间深更好，尽闲尤与老相宜。

乍凉天气翠烟霏，多少林花露未晞。十里幽香秋醉去，一溪新月夜吟归。岂无僧舍居高远，定有人家在隠微。夜半鹤鸣猿啸冷，滩声鸣遶钓鱼矶。

周瑜隠地春曾住，秋以为期玉斗游。只道参差无此适，要知拓落有何谋。经行二姓忽相聚，辗转一身终自由。四树木樨花正发，幽香随处且忘忧。

一楼烟雨更横江，吴越苍山入混茫。霁色未分无远树，潮声初过有归艎。檐楹高处闲登眺，市井中间任迫忙。日日痴儿了官事，暂时相赏试持觞。

当年丞相一登临，酒畔峥嵘万古心。重整乾坤归庙社，却留岁月在山林。荒寻野阁甘棠蔽，名占高台岘首深。见说治中新筑就，肯堂三叹有遗音。

旄麾谁不典方州，何事邦人记昔游。时令纵非名转盛，灵山如画水西流。吾侪只得诗模仿，尔辈焉知酒拍浮。却忆环滁最佳处，醉翁亭子至今留。

霜晴已是探梅时，野趣轩茶更合诗。才出门来唯独往，不看山去亦何知。试听石濑无尘滓，如觉林梢有好枝。心与眼明知兴熟，朗吟惟老转相宜。

一轮秋月到天心，此夜全无云片侵。雅静每于闲后见，孤高难向闹中寻。渐圆渐好形神正，愈大愈明精气深。最是溪间波影里，金光摇动玉沉沉。

使君襟抱中秋月，闲饮宾僚醉野人。倒载去寻高阁古，落成未试一桥新。山城明岁当回首，云路兹时好发身。唤起嫦娥驾轮玉，不知何处著纤尘。

麦秋蚕月雨收晴，城郭山林到处行。不是惜春寻小醉，忍教投老转多情。啼鹃渺渺翻梁燕，梦蝶蘧蘧出谷鶑。记取招邀一杯酒，与君宜戏也宜惊。

捉得春风住三日，明年依旧百花香。酒杯满后同谁饮，诗句成时只自狂。金缕声销非幻景，玉华烟散任仙乡。灵山翠滴冰溪水，只这闲情话更长。

禾黍登场秋已深，暮天寒日起层阴。不论世路有夷险，但觉此心无古今。黄帽青鞋聊自适，高山流水付知音。解鞍野寺黄昏后，犬吠疏篱鸦满林。

唤得扁舟一叶轻，钓台波上夕阳明。固宜烟鸟知人意，只为云山识我情。篷日午前虽较热，帆风晚后却尤清。吾庐更在楚溪口，归卧北窗听竹声。

山愈深时地愈高，春寻积李散崇桃。林庐但觉无尘话，田里那知有载醪。华发苍颜俱老大，清泉白石更周遭。常年每厌居城郭，时复从翁敢惮劳。

突兀荒荒漫挈瓶，泓澄窈窈且扬舲。隔山鸡犬三家聚，近水鱼虾一岸腥。说梦休夸巫峡赋，移文何愧草堂灵。交游少得亲相识，临眺多为旧所经。

湿云收动碧山空，松叶桐花日影中。开尽一轩无曲折，扫除三径有幽通。耘耔不厌农田雨，流憩居多野水风。解断浮航尘迹少，苇间何地觅渔翁。

满船载得高溪月，吹落东楼万里风。岸上未收灯火处，城头初动角声中。抚怀定自闲相觅，抵掌还知醉亦同。三百年来无此作，谪仙飞过水晶宫。

来年要作冠秋诗，今日花时合自知。我觉为吟真老丑，人疑取酒若儿嬉。收香宿雨初浮蘂，弄色晴风定满枝。莫道空山漫遗句，传家垂后有深规。

春风清晓尚微霜，近午寒收日渐长。步稳路平山涤霭，眼明溪净水生光。珍禽啼鸟犹能乐，野草闲花亦自香。回首红尘是城市，林间诗酒试平章。

支吾老态懒成言，勃窣蹒跚试出门。脚底路回篱外屋，眼前梅发涧边村。雪霜欲下天回互，烟雾不收山吐吞。归到寒窗卷书坐，地炉深火过黄昏。

水边独立看黄昏，梅蘂能销客子魂。淡霭清钟知隔寺，微风幽笛是前村。牛羊径路生寒色，鹅鸭陂池裂冻痕。一种清怀几多景，鸦栖密木更翩翻。

无酒无诗只意行，水边林下偶然晴。缓移野步微欹侧，细比凡心尽旷平。白发去来同遁迹，青春交往定蜚英。小庵供佛安禅地，只合僧家一味清。

夕阳偏占绿荷风，夏气浮凉酒满锺。人胜不讥吾拓落，身闲何恨尔从容。唤回今古风骚体，消得乾坤运化功。只是灵山照冰水，莫教忧乐系穷通。

冉冉春烟山半昏，远林荒草际斜曛。人家几点望中见，鸡犬数声何处闻。不奈客愁惊晚岁，空余诗思入行云。青松影下归来路，野寺对床还醉醺。

山阴溪曲古何年，今日南豅棹复旋。夹岸暖风吹麦秀，钓竿清浪出鱼鲜。诸儿挈饮能迎劳，耆旧谈围信解悬。放溜归来月初夜，林间应独与翁便。

山头跨鹤旧登台，今日那知我独来。忆昨儒先追杖屦，因尝乡老共尊罍。呼儿且伴闲身健，好客何由笑口开。落魄使君王道甫，几回和月醉崔嵬。

西风吹我上危台，鹤驾仙人跨海来。虽少菊花犹破帽，既多枫落合倾罍。玉溪净泻秋容淡，灵岫森罗夕照开。老去悲伤易如许，人心何苦自崔嵬。

湖山咫尺懒追游，独倚危楼已白头。初夏风光还荏苒，乍晴云物正飞浮。长吟自可千篇在，小醉谁能万事休。毂击肩摩争辇路，不知虚度几春秋。

荒秽诛锄山径开，更于高爽敞平台。眼明庶以闲登眺，步稳因之数往来。载𣃁坡陀曾树蕙，缘通茂密待移梅。城南自是多幽处，一曲今藏古涧隈。

欲浮一舸过东吴，小泊桥南兴有余。尽道久悬高士榻，岂知重见故人车。诗家情味从来别，书院言谈分外舒。莲实藕花秋露滴，坐多题句转清虚。

扫除闲室置书琴，偃仰之间万古心。饭了欠伸因小憩，睡余消散得孤斟。辉辉白日回初暑，拂拂清风动晚阴。门巷喜无车马至，傍檐时自听鸣禽。

野趣池头莲正香，潩泉亭上水生凉。有时并舍闲题句，尽日荒园浪举觞。隘巷泥涂谁下榻，一楼风雨自移床。青衫白发今何事，苦恋明时在帝乡。

秋晚晴原上玉田，水边林下过金仙。寺钟欲动黄昏月，野鸟时横碧落天。萸糁人家皆取醉，菊花篱槛亦争妍。三叉路入孤村去，九日闲投物外缘。

亭上清诗得两苏，空留精舍作僧庐。地因人胜合题句，山以姓知缘读书。一径虚明连别屿，小溪清浅过平湖。笋舆少憩烹茶去，转觉秋来兴有余。

系船散策到龟峰，人意从容景不穷。点检形容多变态，纵观面势更穹崇。并边幽草丛丛碧，绝顶残枫树树红。山翠着人寒更早，岚光明灭鸟声中。

公堂柱笏文书省，日月青山在眼前。吟到有诗端自肯，醉中因酒亦天全。霜高远树参差外，风落孤鸿灭没边。却笑柴桑穷处士，篱根把菊始知然。

水南常只见灵山，城市谁曾顾此间。空占巃嵷成晻霭，安能嵽嵲尽回环。高堂知整轩窗静，曲径应多草木闲。眼界一亲心更远，属联佳句不当悭。

滚滚溪亭雨未休，偶陪小队得来游。蚕桑时候将何望，燕麦风前信隠忧。民力已殚诚易与，天心非远不难筹。果然香火开晴色，从此年登定有秋。

翠微分得闲风月，再葺斯堂若画图。旧观岂专希白有，新题还拟汗青无。隔林闻杼情何寄，与客携壶景不殊。山上群仙司下土，蓬莱归路莫踟蹰。

冲风冲雨傍孤城，旋借篮舆上岸行。零落交游难屈指，峥嵘耆旧可寻盟。共披庄列心何妙，更话曹刘眼倍明。但愿先生博长健，笑看犬吠与鸡鸣。

倚棹扪萝步古堤，井边池上访招提。荒荒草满平原外，寂寂洲横流水西。一叶小舟渔自乐，数行高树鸟频啼。人间俯仰仙凡隔，丹灶空留占葛溪。

山路难嫌脚力登，尽高高处又凭陵。岂无道院烧仙药，定有僧龛供佛灯。一任荐绅多习熟，都缘书册易因仍。屋头巷尾谁连壁，凉冷秋来老莫胜。

台占溪南最上峰，政成民乐得从容。彼时高李情如许，此地苏丁事偶逢。可是吾身羡轻举，肯令人眼溷尘踪。昂昂紫府飞来处，一片笙箫酒满锺。

淡烟晴景鸟关关，香净茶甘宴坐间。竹碧便宜终日对，僧清输与一生闲。此时薄宦经行地，万里思乡梦处山。心寄飞鸿在云眇，数声零落下沧湾。

伸眉为作笑轩诗，胡广中庸天下知。展转此身俱老矣，纷拏何事不儿嬉。从教流俗千般巧，莫受荣华一点欺。几度归来抚空案，清风明月总相宜。

林深自爱玉溪滨，肯问囊空甑有尘。但扫轩窗置书册，时将樽俎醉诗人。幽寻灵运登山屐，静寄渊明漉酒巾。南渡百年青社远，如君终不负闲身。

溪山前后簇双旌，暇日城南取次行。因到小园寻胜事，更于野寺畅幽情。联翩别乘同歌吹，落拓闲民亦兕觥。元祐相家文物在，唤回洛社旧升平。

鹭鸶林下得周旋，回首凄凉十五年。岂谓交游寻旧约，不堪朋友话新编。翠连山色高还耸，绿满湖波散复圆。小酌更多今古意，薰风吹树听鸣蝉。

晚春天气绿园林，小上危亭酒未深。紫燕归来知倦翼，黄鹂飞去有清音。水烟望望山明灭，风雨时时景晦阴。莫问痴儿了官事，尊前容我短长吟。

淡烟晴日近重阳，整屐荒山野路长。世事是非同胶扰，人生今古一悲凉。望穷千里乾坤外，清绝小园松菊香。此日此时真可惜，西风催酿满林霜。

今年春色在山家，到处寻梅看落花。成趣园中乘日往，最高台上受风斜。棋声与我诗无尽，酒力因君兴未涯。拓落不知天蚤暮，更呼急管度芳华。

春到名园花下门，画梁迎燕落泥芹。海棠径暖红争艳，鱼藻波肥绿飐文。兴逸自怜真野老，醉归谁问故将军。一时觞咏留连处，更得清酬信不群。

古寺虚廊石壁阴，幽人高卧一窗深。绝胜移病听朝鼓，大似归田理素琴。棋酒定知交有味，轩裳得路可无心。何时下榻容吾语，共挹清风抵万金。

循除{氵虢}{氵虢}水长鸣，柏阁溪堂静处深。出处清朝为得路，卷舒黄卷足知音。鸡豚里社高人酒，风月山林野客吟。好在秋残一樽后，直须怀玉伴幽寻。

知道逍遥巷里居，彼时此地复何如。岂无草木稀人迹，那有尘埃污我书。将鹤清狂应望海，骑馿颠倒想临湖。他年好事流传去，又说徐公旧隠庐。

池上松龙长子孙，池东佳气抱天回。争高蚁垤峻不已，强聒蚊雷去复来。白笈囊空嫌薏苡，碧云旧路足苍苔。清溪无限春桃种，岂是刘郎一手栽。

泉石堂前四十秋，青山横北水西流。萧萧木叶下高树，寂寂河梁浮小舟。喜有诗人寻胜迹，可无闲客共清游。翛然更占南屏曲，应待我来盟白鸥。

孝哉有子作斯堂，孺慕终身信不忘。橘熟可能怀陆绩，枕凉无复扇黄香。庭闱深处空萱盛，门户高时合桂芳。退傅之诗人所敬，从今名字表江乡。

年来有味是琴书，喜见新园更结庐。万事从教无造物，一身终是在寰区。贤愚衮衮多前古，富贵纷纷满后车。倒著接{罒/离}扶杖去，从公秋水看清渠。

一邱一壑本同然，老去心情懒问禅。野外江山天转大，秋深风露月还圆。栽花种柳无余日，问舍求田有尽年。只恐功名相逼逐，未容着意到闲边。

旧家庭院新栽竹，却忆本闲南渡初。生聚百年推甲族，流传四世尚同居。清风不负堂前燕，长日犹堆案上书。根本既深枝叶在，时时培土莫轻锄。

楚山突兀起危亭，消得登临醉复醒。云锦地连无俗客，玉真天与集仙灵。烟霞明灭心逾远，松竹回环眼自青。何日主人同胜赏，小舟波上待重经。

白云夜伴岩扉宿，虚籁幽幽意自春。回首驱驰因薄宦，平生萧散本闲人。风摧老木岚光静，霜逼早梅天气新。眼底明朝更清绝，便成西去也逡巡。

云薄湖山入暮天，近看容淡远苍然。秋生旷暮时藏日，野外荒寒更起烟。柳下不知多少屋，苇间惟听往来船。今年情味诗全减，只合灵虚唤水仙。

平生萧散喜登临，秋入溪山处处清。访古人传裴相国，寻诗我忆谢宣城。风回万木新霜净，云薄长空夕照明。更向僧窗闲徙倚，一樽谈笑为君倾。

石磴阴阴长薜萝，断崖飞练泻鸣波。雨收林麓翠光合，云净峰峦爽气多。万事身心毋固必，此时诗句欲如何。萧然便合归林去，已办犁鉏著钓蓑。

风沙跋马度平原，眼底光阴几换年。霜气挟寒涵落日，云容薄暮带孤烟。经行野寺寻诗和，邂逅残僧把茗煎。束缚一官真自笑，可无清兴解鞍眠。

水西佳处为停车，不待丹青写作图。高下是山非甚远，回还随路未嫌迂。留连把盏欢才洽，迤逦支筇句不无。天地之间是闲客，也须容我醉歌呼。

一代文鸣能几人，要须终古景长新。我来盘礴古洲晚，君亦为开三径春。山远地平知得句，林疏花近有闲身。兹游颇快生双眼，相赏暂时情转亲。

轻圆初泛水池荷，承露翻风不厌多。平旦气清舞蝶叶，午天人静戏鱼波。采莲他日当寻曲，梦草前时亦可歌。安得镜湖三百里，酒船回棹谪仙过。

驱馿拽马趁初凉，棹了南齐上近庄。稚子偶携宁有谓，经生相谑最难量。酒因莲藕醉言泻，鸡配黄籼馌彼忙。多少壮心收不起，又撑小艇入长塘。

行到东家岩桂乡，花房浓密树身长。风行黄落留云影，雨出青空漏日光。已分角巾欹处折，未饶藜杖静中忙。山林寂寂归高隠，水石迢迢出远荒。

撩乱蒙笼黯淡中，海棠收叶尚藏红。燕支肯负匀妆浅，翡翠何贪剪刻工。酒病未苏还懊恼，春愁才解易怔忡。流芳催得年华老，又见啼鶑转小丛。

年年常得醉君家，今日红梅正着花。点注初非桃有艳，横斜宁与李争华。依然竹外并林下，况复山颠与水涯。步遶孤根香更在，高怀无惜共流霞。

暗香疏影入深杯，人怪新妆不是梅。祇恐冰清惊俗眼，故移酒晕入花腮。兰生林处元同臭，杏满园时肯乱陪。迟日艳阳天气里，有欢赢得倒金罍。

残雪余寒二月来，涧东犹是欲开梅。夕阳影澹初寻句，流水声清更把杯。取友唤邻相领略，破荒择胜独徘徊。谁能折向南枝醉，一阵繁香扑麝煤。

虽只霜浓春自浓，野梅无处不为容。半依古渡迷芳草，独与荒山对老松。绰约花房宜戏蝶，崔嵬枝干若游龙。角巾一幅支筇久，不觉烟中有寺钟。

雨边烟际总凄凄，已对灵山更玉溪。尽日凝情临野渡，几回乘兴步荒蹊。点红嫩蘂休攀折，带白新花费品题。多少岁寒孤绝处，空斋终夜听猿啼。

今年全未作梅诗，与向花边浪品题。不分雪霜摧剥尽，尚须天日照临之。静看冷蘂无人会，闲遶孤根只自知。犹有幽禽解鸣舞，为予酬酢殆移时。

肯同桃李强搀春，自占空山野水滨。老气却因高树得，清姿不待数花新。本来澹泊难从俗，纵入纷华亦绝尘。最爱夜深霜重处，冷风吹起月精神。

山间梅已十分开，只欠襟怀与酒杯。细玩芳条珠错落，远迷高树雪培堆。喧迎晓日艳争发，寒度晚风香自来。安得幽人同一醉，长吟花底重徘徊。

繁花高树最宜晴，细雨横枝亦奈阴。色薄半开都有态，香浓初谢转伤情。水边却恨无多子，山嘴尤怜太瘦生。驿使折来春信早，单于吹罢角声清。

腊后春归草木初，谁知芳树遶吾庐。风前有恨香仍远，月下无人影自虚。可是酒杯能慰藉，尚须诗句与消除。西湖东阁今何似，愁绝飞花过眼疏。

踏雪寻梅浅浅山，酒醺诗恼肯从还。推敲忽在人烟外，酬酢更逢篱落间。迫晚昏寒乘野逸，爱香凌乱任宽闲。素衣尘土今如许，花底空窥豹一斑。

小园春早喜梅开，烟敛风回月色来。香细静知宜竹树，影孤清与散莓苔。幽幽山嘴疏钟韵，耿耿楼头画角哀。自笑年年被花恼，十分情味为衔杯。

春雨梅花湿小园，断桥流影动黄昏。人家节近多留话，故旧闲中或置樽。落落雁飞知隔浦，荒荒犬吠是前村。市廛只在烟林外，但恐溪添野水浑。

涧谷闲人与探梅，小楼红蘂万枝开。临风便合寻吟笔，尽夜翻劳置酒杯。郡将倅车将欲至，治台莲幕不能来。官忙自是无穷事，且对弦歌言偃哉。

晴日禅台一树梅，似愁非怨向人开。地销腊雪扶疏起，天近春云婀娜来。立尽竹根空浩荡，坐移山顶更徘徊。凌风却月诗何在，全藉清香发酒杯。

探梅山路一杯亭，日澹风微远霭生。莫问古来寻古话，只知春近赏春情。几枝冷蕊吟方见，一点疏花画不成。我挟两儿同二友，老年酒外更何营。

点检山前梅蕊痕，花虽未放已销魂。纵饶老干摧幽谷，也胜繁华倚市门。冷落不成欺岁晚，阳和且可待春温。清香一喷红梢满，却月凌风未易论。

霜余晴后探梅天，村岸山蹊接野田。时见樵夫能指点，旋寻僧子或留连。所携酒榼无多尔，其就诗篇亦偶然。一两枝横三四蕊，最风情处带轻烟。

照眼花枝是蜡梅，香传小树为谁开。弄阴欲雪山长暝，破晓终风水漫洄。鸟语春声喧复静，鸿飞寒影去还来。数间败屋浮桥外，何故无吟不举杯。

桂树丛生花发时，雨垂风约更相宜。休将睡眼寻常看，漫说吟情未易知。我岂东西思领会，君应彼此较襟期。冠秋轩与山堂近，红玉香消翡翠卮。

窗静明灯看木樨，秋声吹雨欲凄凄。余凉倍觉花撩乱，尽夜尤宜叶整齐。瓶浸冷香书案小，座围幽艳屋山低。从容茶果归来处，桥踏涧云迷断蹊。

雨湿芙蓉绿映红，池塘秋净晚蒙蒙。水痕已下归蘋浅，岚气初寒入树空。僧寺半依山路外，人家多在郡城中。一桥隔断溪南景，天以闲窗付秃翁。

花如素馨微较密，叶似杨梅团且长。石竹染成鱼尾色，辛夷吹得麝脐香。移根雅入芝兰室，得种迥非桃李场。小槛平林暗芳草，一轩轻露湿朝阳。

便觉风和满县新，一枝欺雪长精神。东皇不肯群芳谢，南国先回百里春。檐外早梅犹隠约，篱边残菊已纷纶。河阳善政催花发，如见霓裳舞太真。

老眼相望肯作疏，来禽仍与好诗俱。清新更觉珠玑满，甘脆还知草木区。此道在公谁复有，一官希世我如无。两峰赵叟尤堪笑，绝口轻肥只自癯。

手种来禽已可嘉，纷然凡木正芳华。人间那有黄金蘂，天上生成红玉花。却怪风流迷野路，也如富贵在山家。病余杯酒浑无绪，空撚吟髭到日斜。

郴阳犹记苏耽井，书后空题应物诗。屋角数枝垂熟日，人家同饮过来时。清霜尤美还经眼，噀雾微酸不上眉。竹院未饶仙老胜，洞庭何似玉溪湄。

雨收余润散晴皋，岸曲篱前首重搔。不恨孤花春后少，最怜疏笋夜来高。市声隔水销尘滓，鸟影空山落羽毛。物外幽人元未减，自量闲品颇清豪。

寒窗曙色听鸣鸦，檐外梅梢苦未花。冉冉青山风落木，凄凄碧涧水流沙。相逢客子两三辈，指点比邻四五家。自是幽栖有余味，又凭浊酒兴无涯。

祝融紫盖潇湘水，已是离骚更著秋。仕宦有时还潦倒，人生何地不周游。久持庾节身长健，才乏奚囊意必遒。我老重加交旧少，望余风叶冷啾啾。

相望海棠思故人，最高台是北城闉。看来先自花饶笑，兴到从他酒入唇。语燕既归惊作社，盟鸥何在且行春。妙年秀发如君少，桃李纷纷只世尘。

中秋天气桂花发，正尔商量一首诗。忽喜得书开复看，相思如梦见还疑。偶然写句封题去，何用成篇和答为。佳处因君又重赋，月明叶落满庭垂。

稻田陂水菊花天，新筑轩窗醉酒边。情味故人如昨日，襟期闲客又今年。沉思节序俱同梦，賸赏风光甚欲仙。屋上青山展图画，雁翻秋影下平川。

俛仰之间又一年，旧游新话两茫然。惊心会聚初何所，满意飞腾不在边。眇眇桃宫聊记取，峩峩芸阁久回旋。岁寒玉雪清冰地，才著纤尘是市廛。

长洲茂苑关门睡，忘却蓬山梦里游。尔雅一生无浊见，离骚千古有清愁。涝田检放难终岁，寒事经营易得秋。欲寄潜鳞寻过翼，望穷云海复悠悠。

隔河城里扑京尘，占得僧窗景自新。酒泛椒花知逼岁，瓶簪梅蘂欲争春。乾坤可是无闲客，湖海元非有旅人。老去壮心空不已，雪花垂地雨尤真。

涟漪清浸碧崔嵬，玉水灵山夕照开。陶令风流非偶尔，孟嘉嘲笑亦何哉。偶因别乘闲吹帽，想复同僚正举杯。去岁相从最为乐，黄花明日又徘徊。

书林猿鹤依然好，风月飞翔正啸啼。下榻留连又家塾，舆篮来往几芳蹊。但知旧隠依清樾，想见新班照紫泥。小醉微吟因一寄，斯民寿域待公跻。

瓮𥬠初熟二螯肥，空水生寒脱叶稀。北阙既尝縻爵服，西畴但且理牛衣。由来意气多忘老，到底功名却欠归。冰玉故人真耐久，湖山相望翠烟霏。

丽泽之风又一传，可堪诸老久沉泉。逢人尽道能尊事，逐物那知不变迁。邦邑祠堂应自若，朝家恤典为谁然。相思相见还相别，难弟难兄更着鞭。

长安一片雪冬深，胜士骚人只苦吟。可是顿忘它日志，也非深惜此时心。细看北阙吴山下，暗想西湖葛岭阴。搜到诗家难到处，掉头应不管寒侵。

夜凉月里话东征，倾耳呼猿洞水声。玉室金堂元避世，鲈鱼莼菜岂惩羹。举围个个三年试，云路家家万里程。在我能为古之制，裕陵图治重宗盟。

荐福碑前水满湖，芝山携酒看来无。老闲就养身须逸，岁晚逢时兴不辜。岸帻以来谁在座，课经而后自开炉。春稍迤逦梅须好，安得相从一笑呼。

仅得相从又隔州，梅边花信尚悠悠。苍茫有句虽能寄，黯淡无觞可奈搜。须信山林愁不密，岂云江海要横流。邴丹仕宦应聊尔，岁月空催人白头。

秦淮东畔得诗人，踏尽前朝陌上尘。寺外残阳见光宅，苑迷芳草忆临春。空余王气金陵古，犹带歌声玉树新。羸马倦童应独往，旧时明月恐伤神。

翠微秋影浪吟时，一片才情杜牧之。不望上天容此老，只忧无地著群儿。岁华荏苒疏音信，人事凄凉有别离。日暮江东云合处，小山丛桂是吾师。

清言犹可诵君诗，落在人间一任之。霜后钱塘寒自觉，腊前闽粤煖还宜。坐搔秃发苏残困，俯援长毫写旧思。二雅以还情义短，陇梅欲寄未开枝。

夜深踏月过章邱，树影吹凉满地流。不觉身从城市到，以为人共广寒游。数家小屋全然静，一点浮云也自收。天下中秋谁有比，归来清梦尚悠悠。

谁云遣兴莫过诗，诗到清愁只自知。老去山林能几许，近来香火复奚为。随身作务何须较，脱手成文不费辞。宿觉庵高飞梦到，一春花柳更无私。

金仙寺下章泉水，幽讨荒寻梦亦清。半世奉祠非禄隠，穷年稽古只书生。深居肯以它人重，懒出应于外物轻。好是二徐来问学，更欣同姓得诗声。

重阳未见黄花发，满眼青山如故人。且把长言索佳句，应搔短发任闲身。篱边千载陶元亮，谷口今时郑子真。屈指交游久零落，勿云情异与心亲。

不到前村五六年，春帆便合上溪船。桃花浪暖鱼初出，燕子风轻柳欲眠。海内知名今有几，古来是事总如然。茶山衣钵分明在，相望闲吟寄谪仙。

闽粤榕青蕉子红，年光当付酒杯中。推愁顾此欢无策，作兴从渠醉有功。犴狱赞台居上幕，藩方连帅近元戎。雨岩风雪应回首，我老穷山更忆公。

正始之风固寂寥，茶山犹有半村高。静观世变慵招隠，闲赋诗章定广骚。深信老怀能自适，遥知好事不常遭。秋来醉拥残书卧，鼻鼾吹红气转豪。

章丘死矣章泉老，经月何为不寄诗。世事易教闲里过，古心难以众人知。莫因开径思来往，只合深居叹别离。矗矗灵山终不变，芜城吹角暮云垂。

白莲庵下犂春屋，正是吴山大隠坊。一任车尘飞不到，半生诗卷独难忘。眼明贵近清樽富，心折交游秃鬓凉。十里芰荷湖水外，海涛秋浪更茫洋。

尽有溪山尽可闲，竹符英节几年间。竟归问舍应游泳，将老择乡谁往还。独笑阔疏诚易久，皆云高远愈难攀。东风又绿天涯草，百事何劳一破颜。

宿觉庵高何处山，松风江月几人闲。可曾着眼力耕外，也且游心研滴间。春冷种花开较少，年饥求饱食犹艰。浙东浑是江南尔，一崦一重还一湾。

梅花开尽冬亦尽，雪后春来犹苦寒。年事其谁无老境，时情徒自有儒冠。林虚磴道归深谷，塘决沟流起素湍。鹰掠晚风鸦泊雾，一轩苔竹且加餐。

病余无绪可从容，健羡人能下上同。秋冷芙蓉才弄日，晴烘岩桂又吹风。枯荣车马留还去，喧寂壶觞散复空。老意苦心徒漫与，玉溪云薄有来鸿。

满架葡萄遶屋莲，久斋深静想依然。地无鸡犬身逾逸，池有龟鱼意自便。客不来时风雨过，我无营处水浮烟。短篱之外皆城市，那许飞尘到简编。

且把闲诗寄故人，岭梅冬近一枝新。望穷海外应身健，心折江东入梦频。我道词章非醉墨，谁思勋业是知津。因风远讯弦歌客，好对孤芳说隠沦。

最来谁作送行诗，山叠昭亭水宛溪。蜡屐定须同探赏，锦囊赢得是提携。索居野外薰风起，回望天涯落日低。往事旧游空太息，老身今已分扶犂。

夔子遥遥古信州，向来怀玉得贤侯。江湖烟树开方面，巴峡楼台占上头。掌握机权因世故，心思隠膜为民忧。儒家共仰丁宽易，老手官还侍冕旒。

宦尘偷眼望孤山，几个吟人得往还。德久尧章前次是，晋仙铦朴后来间。大都寿夭元无定，只这衰荣甚等闲。说与一犂春雨谢，离忧江上已苍颜。

逍遥阁上老弥明，不染京华只自清。脚底湖山难间隔，眼前朝市易纷争。巽岩耆旧交游契，丽泽渊源正大情。白发长身无恙不，冷泉天竺听秋声。

一自春风龙井游，遁庵僧寺最清幽。山行步稳同飞盖，水际望穷时渡舟。但觉眼前多逸兴，岂知别后有深愁。霜天邂逅武夷路，黄叶满川空白头。

儿时闻说卞山翁，宗主文章翰墨功。今日园林应自好，当年冠盖定谁同。独惊再世登门旧，共喜重孙有祖风。收拾世科归相业，老怀何幸复相从。

从来人物数江西，地占庐陵盛一时。细说交游皆我敬，岂期邂逅得君知。金堂玉室欣同集，雁塔龙头合共期。文采珊瑚才器远，老怀风味为哦诗。

雨收晴色弄云阴，昨日鹅湖山下行。四世交游嗟旧好，两人相与缔新盟。闲身终岁悠悠过，华发经春种种生。矫首武夷山六曲，安仁有酒定同倾。

人间臭味易相寻，谁复诗骚着意深。自古高吟唯洛下，一时胜事说山阴。闲看禅月台前水，笑倚灵山阁外林。安得朱弦与疏越，与君三叹有遗音。

两龚二阮古来希，古月之家喜得之。邂逅数年成契阔，因仍几日复追随。有诗有酒须人胜，无命无才亦我宜。华发苍颜胜强健，霜清山影雁参差。

春风花下一杯酒，潇洒玉溪溪上头。醉里只知倾意气，别来谁识诉忧愁。霸王城畔看遗迹，归雁亭边忆胜游。他日相逢更何许，夜深灯火记绸缪。

休论南渡恐伤神，岁月推迁少此人。已解捐躯言国事，可能忘命扫边尘。贾生痛哭初何意，壮士长歌岂隠沦。我在玉溪徒自老，杜门今度几秋春。

浮家泛宅玉溪边，小泊茶楼又过年。山郡野花共酒盏，天街官柳望吟篇。平吞余子价可待，倾倒诸公誉正延。日复故疆须老手，步归青琐伴金蝉。

寻常尽月无人问，邂逅今朝有客留。酒到醉深才得味，诗因吟好却生愁。夕阳倒射乱云合，浅水未干飘叶浮。挥手薰风只如此，角声孤起在城楼。

玉溪夜饮十年时，月底群山翠作围。尽吸烟霞归酒盏，但知风露着人衣。飘零如我空攀桂，邂逅从公合采薇。南北两峰元自好，长安城里暗尘飞。

少回余刃到琴歌，便觉民生政以和。抚字自然成讼简，丰登元不为苗多。溪山有暇乘轩出，僚友常时载酒过。我亦久为疏散客，与君吟啸欲如何。

行遍山巅与水涯，南游何地说中华。故人又见君三世，薄宦休论我一家。邂逅熏香因把酒，从容附火试煎茶。典刑文显谁能信，搔首疏梅看雪花。

春风苑路百花枝，犹记青袍上第时。喜事为君尝把酒，交情虽我亦哦诗。传礲梅畔看新筑，鹫岭松间觅旧题。别后相逢乃如此，人生难得是襟期。

再世论交意已亲，会逢还在葛谿滨。同流要是泾随渭，绝俗何殊玉与珉。落珮倒冠谁避地，垂绅搢笏自知津。下言只有长相忆，乳燕鸣鸠又晚春。

夕阳门外是南斋，望断山颠与水涯。晓去挟书虽雅放，晏归不饮也谈谐。新池喜种莲当户，旧迳慵锄草没阶。约绰郊居遂初赋，只消黄帽与青鞋。

风花烟草满春山，五载相望各掩关。奋迅词场君未艾，栖迟田里我长闲。升沉交旧今多少，中外亲知昔往还。随俗何如绝流俗，几回吟醉睡其间。

涧谷春前已见梅，爱闲能有几人来。香收冷蘂依篁竹，影落孤根琐翠苔。吟动敢因呈和句，酒阑犹记得邻杯。谪仙今在黄堂里，还许寻芳使醉陪。

窗外湘山雪正奇，不知曾费几篇诗。我穷正堕京城日，公达宜居台省时。春近定须归柳叶，腊残应弗问梅枝。他年拂袖岷峨去，好话江东有客思。

雨岩只在博山隈，往往能令俗驾回。挈杖失从贤者去，住庵应喜谪仙来。中林卧壑先藏野，盘石鸣泉上有梅。蚤夕金华鹿田寺，斯游重省又遐哉。

节物推迁还献岁，纷纷如看雾中花。春盘又见菜纤手，腊酒已倾饧胶牙。山野寄吟宁漫与，禁林有和实惊嗟。韦苏州集多酬唱，亦有州民钓客家。

曾得清诗和吾句，江山吴楚每相望。垂头白发萧萧短，到眼青春苒苒长。万里御风游汗漫，一歌此日对沧浪。不须更把论文酒，今是前非枉断肠。

雪片才飞冬已深，诗家何在索沉吟。轩裳纵好从他意，笔砚虽荒尚此心。细拨炉灰空自处，缓回溪棹合相寻。腊前年后梅多少，愁绝孤山处士林。

三畏堂中一老人，青编黄卷养精神。孜孜为善学时习，兀兀穷年德日新。常以路遥难请益，且于坐下得亲仁。渊哉和靖相传处，多少声名耸搢绅。

白发垂垂访故人，从渠今昔话头新。留连樽酒空搔首，点定书文且放身。见说得泉寻窈窕，每经来路喜嶙峋。谁知赤叶青林外，又见梅花是小春。

九年不见新诗句，闻过名山得胜游。步转高寒灊岳耸，眼明横绝大江流。留连朔雪僧窗夜，邂逅西风客舍秋。当使胸襟更陶写，乘时谈笑上瀛洲。

谪仙曾昔冠词场，一笑岩花满意芳。月里直攀蟾桂种，风前常惹御炉香。从他凡艳倾城色，本自高名观国光。少为清秋试题品，五云归路鹤天长。

弭节高溪又一年，功名终古画凌烟。经筵星拱云霄上，言路风行雨露边。早达未应真勇退，晚成当不负胪传。丛生桂处秋光好，磅礴闲心且醉眠。

乘流遇坎过饶阳，不见长安且惜芳。酒到此时瓶欲罄，诗来明月韵偏彊。无端醉里乾坤大，有底吟边岁月忙。一笑渔樵与争席，春风何事不彷徉。

一再相逢把酒杯，老年怀抱为君开。溪山有味还飞雪，草木何心欲放梅。共喜醉言方缱绻，又愁别后已徘徊。且论访戴成奇事，莫失扁舟我往来。

梅花时节大关情，可若山村水馆生。取乐未应须酒饮，忘言终不欠诗成。合污尺寸多翻覆，废道毫芒即重轻。季考月书开榜后，思君官满又将行。

赤城霞抱玉麒麟，祖业传芳信有人。占得伦魁到名第，会将经济取通津。我归邂逅情如旧，君去相思话更新。燕麦风摇梅熟雨，为吟初度纪佳辰。

二年清节照冰溪，一笑屏星兴懒题。五月诞辰宜熟醉，九关云路岂难跻。家传学行元无恙，世济声华信可稽。邂逅从容何以祝，寸田尺宅理刀圭。

看儿遥宦离吾身，吏在廉平稳问津。积世衣冠当报国，随时禄秩莫忧贫。周旋同列防猜忌，出入其间节怒嗔。满眼江湖是三峡，堂堂祖业有偏亲。

信城居士扬今古，老大驰声更不群。只是阴阳与流转，便能贵贱合知闻。功名要以时难得，贤哲惟夫命亦分。好事劳君过山泽，因行为我看风云。

小楼经卷杂琴书，落架蒲桃影碧疏。施主去来多佛事，堂僧分散各清居。戏临米帖行吟后，困理茶铛出观初。门外满堤沽酒市，谁看金鲫旧池鱼。

一榻云居十七年，茶山香火了闲缘。随身竿木初无地，到手钤槌亦信天。唤起两贤谁种竹，来寻北郭我烹泉。尘尘刹刹众生浊，消得禅宗建法筵。

风霜江浙又穷冬，瓶锡飘然寺寺钟。爵服岂能三事衲，轩车多欠一枝筇。君先灵运当成佛，我比樊迟愿学农。想得禅家人不到，山门惟有白云封。

朝回日日晓鶑边，宝带春风蹙绣鞯。过眼任题红叶句，放怀应点白云篇。沉香亭北宁无地，群玉山头别有天。更向紫微垣内去，衣冠文物是真仙。

几年高隠占南池，得路荣观此一时。持节把麾今已了，握兰簪笔未为迟。暂来旧里欢迎侍，便立新班好论思。莫论山人在空谷，为公猿鹤伴参差。

二年人说戴江阴，五马常存万古心。肯以清朝为得路，岂开黄卷始知音。见闻杂陋由来久，音旨亲承请自今。时世适然多出处，达观钟鼎等山林。

九华风物想依然，一隔星霜近十年。方喜因依二天庇，又看归觐五云边。跄跄朝士推贤业，穆穆虚皇待奏篇。收取功名上台阁，人间谁不羡登仙。

往来试与护毡裘，淮水汤汤江水流。霜雪马头应北望，风烟舟尾且南游。皇华使节名方起，天宠廉车爵更优。翰墨场中真矍铄，壮怀能赋亦封侯。

雪里春风使者舟，万钉横带紫绮裘。王人自占诸侯上，汉使何妨绝塞游。铁瓮城头过京口，金山江外是扬州。宫桃御柳开时候，黄道归来拜冕旒。

富春山下好哦诗，访古怀贤亦自奇。孙祖墓荒犹巃嵸，严陵台在更沦漪。鲤庭徯次真为乐，凤阙趋朝信有期。一棹潮风解袢暑，石桥秋近足归思。

江西道院少回旋，蚤晚依然省部迁。教子既同分竹虎，传家元自冠金蝉。向来朝阙看飞珮，此去名藩好着鞭。八百洞开应一笑，游闲更与问黄仙。

篱边无菊可清尊，又见行人别我门。随意一杯非畅饮，徒知九日欲何言。寒烟淮塞干戈满，野路江村鸟雀喧。滕阁迥临云雨上，好依英簜说丘园。

白下长干亦旧游，十年重到喜依刘。幕中筹策无非事，江左衣冠有胜流。满路梅花春信动，一篙波影颂声浮。从来知己何难易，赢得荣名尚黑头。

准拟新凉共酒卮，溪山到处少清诗。何年结社得如此，比日登楼已可知。制邑且分莲幕去，鸣琴应负锦囊随。鹅湖石井青枫峡，又近渊明把菊时。

乾封摇落西风起，忽忆故人何处诗。白发居头空自笑，青山到眼望都疑。寻常莲幕知难近，邂逅弦歌岂易为。若见赵舒烦问讯，晚禾方得雨垂垂。

良天佳月共中秋，绿水青山一倚楼。今古情怀只如此，几多杯酒可销愁。得随撰杖平生愿，又向乾封数日留。湖海交游难定准，眼明烟鸟下沧洲。

莫忘前人食息间，好将禄养奉亲欢。愧予行浅无堪法，幸子时亨能效官。经纬家声元自好，栋梁门户各相看。西风喜送吴中去，年少加鞭信不难。

爱惜吾民为国忧，锱铢尺寸本征求。勿轻朱墨勾稽日，当重金缯讲解秋。奋起儒科多意气，养成人物转风流。竹林回首琴书地，猿啸鹤鸣山翠浮。

上饶有路达松阳，江浙邻封只异乡。几载玉峰超雾重，一朝苍岭惠云长。决科意气能相过，随世功名合自彊。高士不为何太甚，且稽丝粟恐民伤。

行色西风入帝城，新凉吹稻雨开晴。月明茅店五更梦，潮上溪船千里程。老觉依依人去住，闲思一一我经行。功名意气云霄路，冠剑锵然佩玉声。

经月红尘共小楼，西风吹梦遶湖流。文场两地还趋走，客路他乡有去留。壮日功名看辇路，老年心绪喜沧洲。北关门外一杯酒，潮水庙山滩上舟。

秋日烘林岩桂花，笋舆应过野人家。青山路口望乌石，绿水渡头行白沙。里社游从情最乐，弟兄团聚兴无涯。重阳天气君归去，賸醉芳尊咏物华。

邂逅薰风醉酒壶，秋声俄已到菰蒲。扁舟西笑游锺阜，攟载东还入镜湖。尚友更思狂客不，爱闲时过放翁无。壮心老矣诗情在，满眼云山道转孤。

进退非关我重轻，乡来何屡乞青城。西风又上蓬山去，指日须为政地行。卫霍功名思灭敌，成康时世欲持平。西湖之上烟波阔，回首能令眼倍明。

倾壶玉涧金波委，天地中间惜九秋。跬步往来空踯躅，何心出处试绸缪。柯山风叶无樵斧，湍石烟蓑有钓舟。鸿雁初飞吴越冷，震风堆雪卷潮头。

才得公来又见归，浙江弥眇越山微。岸花汀草依然是，官柳宫槐顿尔非。朝路往还从旧少，诗家识赏至今稀。西兴渡口斜晖里，尽好风帆桨棹飞。

富春山下赏花时，夜半潮生醉不知。人事变迁惊易老，岁华荏苒叹多奇。风声野树吹残叶，雪意江梅发好枝。且喜弹冠天上去，旧登临处为题诗。

薰风幕府上隆中，想见旌旗照日烽。绝塞江山元自若，故都京洛岂难通。古今只有时艰阻，贤否宁无志不同。羊陆规模亦深远，因言为我寄元戎。

送客逢花小棹飞，折来谁与岁寒期。老身不忍看千树，明眼须容荐一枝。意象春融知玩索，咏歌物妙想舒迟。孤高比玉人之德，公岂寻香逐色思。

江湖契阔四年别，涧谷经行五日留。扑扑落梅啼鸟换，离离荒草昔人愁。余寒漫自青山老，稍霁当同绿水游。不羡章泉能荐祢，却忻半隠得依刘。

便好槐庭听报麻，少迟江右建高牙。使华仕路应争羡，昼绣乡闾合共夸。别院笙歌开祖席，满城桃李正飞花。不知谁下陈蕃榻，且看儿童竹马遮。

暂著鹓行却建牙，此身何地不为家。闽山又作年时梦，吴会分明眼底花。舒卷壮怀公自笑，往来行李士争夸。棠阴应有邦人望，笳鼓西风拥帅华。

西湖浙右多佳士，为我春风各寄声。睡阁有闲当领略，癯庵因过试经行。终年离索非人事，它日相思不世情。更是吴王旧池馆，桃红李白草初生。

平生四海几过从，晚向闽山访海翁。又见稼轩趋召节，却随举子赴南宫。风云变态高情表，岁月侵寻醉眼中。可是龙川便真隠，乘时勋业尚须公。

得隽春风有世科，西湖花柳奈君何。会逢旧治经行久，相与陈人笑语多。快睹挥毫明礼乐，不须制锦更弦歌。开禧正以才经济，台阁中间要讲磨。

羽仪上合拱清班，天近红云咫尺间。礼集会朝驰北阙，祥开寿节颂南山。龙鸾鞭扇随分合，鹓鹭衣冠得往还。休沐定从湖寺去，人生谁不有忙闲。

日边护漕建台深，荣路长才入壮心。正是规恢要多士，须知汲引有知音。向来除夜尝同赋，此别何时复盍簪。好上鸳行参剑佩，为言风雪老山林。

三年制锦见能贤，秩满归来宝婺边。族阔是非无不尔，位高翻覆有如然。莫因别派妨随牒，且念前闻稳着鞭。北客相家今几许，堂堂忠献自凌烟。

青山吴越晚潮天，领客登临合醉眠。且抱风流寻酒盏，更移襟度入诗编。雁行未许归舟速，凤阙犹看使节旋。处士一星人物表，往来书剑本超然。

雪残沙软草芽肥，梅萼翻檐柳拂堤。山色翠连盘瓠石，水声清接武陵溪。要看抚字归谈笑，且与经行试品题。我亦钱塘江上去，书林猿鹤共凄凄。

清暑钱塘舶趠风，潮随帆影度空蒙。不妨放浪江山外，应笑驱驰朝市中。年少绿衣宜养志，时平黄卷合书功。南来桐树雕零甚，喜子清扬趣不同。

少劳吟笔赋催科，抚字心存政自和。莫道折杨无俗韵，要思于𫇭有奇歌。时秋凉冷遽如许，客子宦游将奈何。看即双凫候飞舄，清江江上一婆娑。

惜别经年事已非，悔于涂炭坐朝衣。放身沧海未为失，满目青山胡不归。零落交游难聚集，凄凉族绪易因依。有来少住为佳尔，老我逃虚甘息机。

苕溪秋碧卞峰浓，莼菜鲈鱼兴味中。制锦归来应自适，角巾行往与谁同。才华便合为时用，士论须知得誉隆。留取棠阴在岩邑，为公频到咏仁风。

涧头连雨水还平，岸草纵横日日生。过眼空林惟鸟影，惊心匝地转蛙声。病多止酒慵寻句，老矣焚香喜诵经。见说玉溪王别驾，二年官满又将行。

百年驻跸在东南，薄宦浮生士所谙。进退何心空自了，别离满眼我难堪。救时事业终须做，随世功名亦喜谈。命也奈何天咫尺，鸾台凤阁本潭潭。

淮山何处是蕲春，想见家林猿鹤新。合上烟霄输壮志，却分风月又闲身。极知归去无多日，细数交游有几人。江左夷吾谁得似，急乘温诏起经纶。

十年重入长安市，常把西林倒载人。少为弦歌看抚字，莫须杯酒话酸辛。三贤久觉两无有，千首何如一已真。秃发顾予皆老矣，朝家更化孰知津。

九华秀出明秋浦，暑雨吹凉树色新。弹压江山非俗辈，平分风月有诗人。经行古寺心情别，放步空村语笑亲。安得酒边看近作，白头青眼话鲈莼。

垂上甘泉玉笋班，又看均逸贺朱幡。当涂自是号名郡，近北还知出异恩。西望雪堂应坐啸，东连锺阜要蕃宣。名卿所至人皆仰，青镜从渠霜鬓繁。

经筵虽旧事犹新，似续中朝入荐绅。便赋泉山六百石，重光唐石八千春。从来力量非他意，到了工夫只此身。六月灵芝湖上寺，风凉相与洗车尘。

雨凉吹动木犀天，莫遣清愁棹酒船。独拥琴书去何处，又随符竹到穷边。区区事业皆身外，往往情怀只眼前。指点潇湘在图画，有诗无负好风烟。

看了三山白鹭洲，归来难老更何愁。弟兄旧隠家风在，子侄世科官业修。鱼计亭深云坞口，青毡堂迥水塘头。何时容我陪情话，华发清樽事事幽。

前时秋熟不能留，愧此常生间阔愁。见说长翁游隔郡，欣从重客到吾州。阿咸唁戚因迂步，诸友适来如合谋。居士闻斯须大笑，闲中离合等浮沤。

吴越青山日日潮，鱼龙出没浪花骄。乾坤莽荡盘今古，贤否交驰迫市朝。我有诗书心自得，人无风月意难消。三年尉满归天路，柳色争春梅未飘。

孤山梅与玉溪梅，溪上山根岁岁开。归到乡关须领略，相逢官路且裴徊。无非共醉穷冬景，其奈他吟处士来。篱落园林浮动处，定应回首我尘埃。

一帆风雨转吴头，家在稽山事事幽。小试鸣琴还满去，等闲结绶亦何求。政声赢得多推美，学力须知转好修。我与君心似相密，别离无计可消愁。

一棹拖篷过甬东，潮平波面夕阳红。极知我辈焚舟举，更喜君家制锦功。枫叶未残秋淡荡，桂花犹共月朦胧。相逢莫恨相离别，连璧应抟九万风。

浮生车马易西东，邂逅相看醉颊红。失喜却愁诗作祟，推愁犹喜酒书功。秋老水风吹浩荡，夜深山月照朦胧。年来墨客惊无几，四座当回正始风。

俯循常调到行都，薄宦犹烦五荐书。久历男邦虽不较，更临郡县待何如。春风吹鬓秦淮老，夏日移家越岭居。且以酒浇君磊块，相逢谁道故人疏。

玉石村前捧檄来，冰溪兰若小徘徊。因僧定可了禅悦，与俗何能辜雅怀。秋到山林风未脱，凉生𫄨绤雨须催。遥知有句曾吟不，想象章泉更乐哉。

城郭山林每相望，独醒那忍共春酲。眼前人事忙如戏，脚底花时过若惊。从宦索居良易与，新知故态岂难评。朅来数日还归去，隠地应多怨鹤迎。

骎骎得路又迁居，广厦夷涂不奈渠。贾岛并州虽客舍，陶潜栗里祇吾庐。推敲终久诚无恙，拣择须臾便有余。但愿朝回饱吃饭，时能唐突过黄初。

灵元一点结胎胞，识取阴阳气象交。具体无过干六画，施功全自震初爻。玉池金室归真境，紫府丹台近乐郊。更有些儿玄牝物，青城山顶约诛茅。

闲思羽客约诗人，觅遍幽窗到竹阴。天近地严扃宝笈，道通仙隠得清琴。因成行去凭虚望，不见归来何许寻。珍重同游先写句，薰风城市有山林。

分明共学要工夫，欲话离情一句无。肯把闲愁消日月，从教身世老江湖。晴云野岫明霜树，寒日平川湿露芜。去去杜门思益友，只今搔首更踟蹰。

眼底年华此一时，相逢意气得追随。清风朗月闲倾酒，流水高山漫赋诗。我已衰迟君莫问，君宜光大我深知。人间万事邯郸梦，海内交游不记谁。

连天风雪滞行舟，更为亲朋一日留。搜索新诗供大笑，旋沽浊酒洗离愁。江横水馆渔村静，山锁僧房茅舍幽。抖擞三年尘土梦，片帆西上玉溪头。

知君又尔去筠阳，山路穷冬正雪霜。华发相看俱老大，清言谁复共平章。梅花破暖开何处，枫叶凋寒落异乡。雁影翩翩鸥烱烱，惜无余地问行藏。

年时过我涧之南，寂寞宽闲所共堪。此道吾侪非自苦，人情物态是谁谙。灰心纵惜形容变，糊口犹图齿颊甘。且和湖边夕月句，老生无奈只常谈。

见说空堂舍盖公，秋深得雨庆时丰。唤回旧观十年外，聚集清流一座中。台映玉峰归独鹤，城依冰水下孤鸿。只消满把篱边菊，宾主风流意已通。

海内交游不数公，又吟名胜句何丰。锦囊忽到溪山下，绣段争看涧谷中。落拓自惊随野马，凄凉何止听宾鸿。高斋容我陪珠履，不信穷途有路通。

春闲有客伴遨头，应喜园亭处处幽。晴日暖风花影外，清歌妙舞酒船浮。牢笼好景开诗胆，爱惜流光入醉眸。珍重苏门两君子，至今人物尚同游。

别后连绵好句来，朗哦深视百千回。穷通身外庸何恨，生死人间信可哀。公既爱闲常隠几，我方疮楚未持杯。涧梅点点从教白，春到章泉花自催。

飞舞酰鸡只瓮天，何知老壮与穷坚。于今之世宜咸若，从古之贤定复然。荷尽菊残非一日，草深地僻几多年。吟窗明暗霜须雪，苟亦无言岂舍旃。

催景阴阳长短宵，天回星纪又玄枵。霜寒草野真无恶，雨湿禾场正不聊。薄晚固宜山色远，经冬犹未水痕销。私家一饱官何恤，寂寂闲中岁月飘。

香来桂树丛生处，招隠其如怀玉东。白发满头唯我独，清诗脱手几人同。影摇明净云间月，声滴幽微雨后风。秋以此花相劳苦，世涂谁拙又谁工。

故人北客今多少，但愿上下常相随。比时一出得聚首，此日独居还和诗。我家父祖不相见，君家兄弟诚所思。玉溪屈指已三世，霜风落叶吹疏篱。

既贫且病是今年，容貌音声亦变迁。纵起步趋终倦矣，讷于言语每颓然。秋凉颇似如人意，月好翻能搅我眠。试把闲情和佳句，瑞峰何处入章泉。

秋来风叶已纷披，景到怀人意可知。时泰果能同道泰，行危何必更身危。独怜水后浑休说，相与山间是寄诗。空眄庭柯又如许，彼陶终是得颜怡。

我圃虽荒亦有梅，云何也会待春回。寻香逐色从头数，弄蘂攀条着眼催。老境隙光真野马，新年律琯已飞灰。一枝千树俱能尔，莫负尊前得句来。

我圃虽荒亦有梅，相随酬唱谓何哉。须知流水孤村外，尽有清明风月来。幽艳肯因人意发，好花元是化工栽。几番立尽空行去，犹记西湖挈杖回。

交游零落旧同盟，望望章泉共此情。病后如斯犹得句，老来应不要知名。久于朝市闹中住，便合山林静处行。今岁雪多梅更好，巡檐宜与细逢迎。

看梅动是隔年期，僧寺逢花正此时。火拨白灰相对榻，酒倾清醥亦盈卮。幽幽寒事空如梦，历历闲情独寄诗。怜我倦游还薄宦，南枝和雪又纷披。

何处逢人可共杯，老来空觉岁时催。门前涂路无芳草，山里林园欲放梅。残雪未消经小至，繁霜犹冻待春回。好诗寄自章泉水，起我寒心一寸灰。

老觉浮生空地隔，时来犹幸得书题。梦思百里身长遁，语别经年意转凄。槐叶易风惊热恼，莲根少水厌涂泥。何当整履苍苔滑，啸竹高凉手重携。

叹息弥襟强拄撑，人间闲处且闲行。风光漫与酬诗债，岁月何堪说宦情。近脱市朝谁信我，久居荒野孰如兄。青青又满新成竹，相望章泉夜月明。

尽道庞公遗以安，笋林上番又成竿。几年手种要谁问，常日身闲只自看。墨妙席间殊不恶，茶甘林下莫留残。荒寻幽讨真空举，今世孤风世所难。

仅得从容亦素期，意消心惬恨来迟。相将里舍欢言酒，珍重家庭听说诗。落珮倒冠非所籍，毁车杀马尚何思。从来鹏鷃夔蚿耳，不怨人之有佚遗。

薄宦归来盍罢休，闲心终是爱吾州。高名又喜为澄观，素隠何妨得卧游。四海九州雕落尽，东邻西舍往来不。秋风山里相寻处，莫问人间有比周。

离群常恨不能佳，桂到秋深处处花。幽讨既寻泉水矣，傍搜岂忘月轩耶。翁留觞酌时煨栗，友为炉熏更作茶。不是襟期安得此，世间余事我何加。

多病登台畏独醒，荒园蘂菊尚青青。山中我友还新别，门外巾车亦始停。老去年年无以醉，诗来字字信斯馨。遥知隠地秋风急，坐对松寒数鹤翎。

九十里山宽两程，白云随步不辜行。石嵌塘水观鱼跃，土旷田塍放鹤鸣。兄弟留连因共集，儿孙问劳笑相迎。归家转觉深居简，强把柴门更拄撑。

山净泉甘草树香，书楹茶具酒壶觞。故家南渡衣冠少，前辈中原文献长。朝野从先终较别，衰荣到底未须忙。高风且作闲言会，时寄连篇复断章。

长日怀贤只坐驰，炎凉谁与世推移。贫生梦枕槐柯蚁，笑杀仙巢莲叶龟。萧瑟两峰吟和处，辛勤千里寄来时。风流是我身名事，付与刘郎歌竹枝。

老觉年光秋更好，人间从昔易纷纭。漫将诗酒供闲客，常喜山林对隠君。话到忘言清似水，思之何事懒于云。相逢得醉茱萸盏，一段高风信不群。

如君便合上鹓行，却爱湖边梅蘂香。尽把珠玑为妙手，谁疑铁石作刚肠。文园病减初何苦，金谷春归有底忙。我亦被花恼不彻，又因鼎脔得珍尝。

独酌梅花醉似泥，市尘何敢近园扉。孤香藉雨知幽眇，冷艳排风与世违。灯火丽谯新气象，琴尊高隠久光辉。隔江相望空华发，燕子将来雁欲归。

兴寄寥寥岂尚同，诗歌往往懒求工。从他汉魏曹刘上，尽尔齐梁沈谢中。百巧百穷无似我，一觞一咏有如公。今来古往能言者，多少焦琴爨下桐。

青青客舍付离骚，岁月峥嵘又一朝。不奈驱驰堕烟海，少迟盘礴对风潮。弹冠自笑平生拙，落笔谁容万景骄。秋入壮怀探禹穴，吴天回首越山遥。

日日鉏园净扫门，待寻幽草艺芳荪。秋花又满庭前树，浊酒闲开座上尊。新事任从千百变，旧交才得两三番。凄凉北客溪南住，有句长吟莫厌繁。

闲身襟抱为君开，山已高深水漫洄。趁得春时花下饮，犹思秋夜月中来。留连自觉太多事，潦倒相从更几回。诗到唱酬成宛转，悠悠今古复关怀。

玉石村船子欲归，相逢只合醉如泥。平生学识知何患，随世功名信不迷。浪饮未应愁剂量，放言宁复究端倪。象山经得堂之记，出处升沈惜此题。

春残物物尚堪书，捉笔寻诗独遶庐。不特唱酬浑老也，未知交往尽欢欤。怕将笑口荒忙合，欲待愁眉款曲舒。忽尔流风萍是絮，宜乎化气鼠为𫛪。

风流儒雅古难并，自昔从公意气倾。已觉好诗销永夜，正宜小阁快新晴。推琴置酒情何适，取帖披图论更精。当代如斯真可数，一潮烟棹我将行。

清都谁不愿居官，且是西湖最好山。此地固难常养病，他乡只可便求闲。苦无筋力追王贡，那有心机衒孔颜。秋入两峰明碧落，几多鹓鹭簇天关。

春阴漠漠晚来寒，欲写相思一字难。古锦诗囊无我佩，暗尘弦索尚谁弹。闲乘野逸神尤旺，静少牢愁梦亦安。好爵浮名能有几，人间翻覆自悲欢。

笑倒兴公赋遂初，便寻前话岂无余。春秋列国乘轩鹤，耆旧襄阳缩项鱼。腊日未除曾举酒，春正还始尚堪书。岭头梅萼归来晚，湖海谁人更得如。

孤山夏木已苍苍，更著岚光与水光。择胜轩窗尤有味，怀贤姓字转生香。湖阴涨雾归云静，海气吹风卷雨忙。恨不相从饫蔬食，细吟酬唱亦清凉。

风流二士真连璧，乃尔行春到涧滨。小坐纵谈前后事，推贤因数古今人。却思尊酒青灯夕，殊觉头颅白发新。得醉有闲诚可味，此情终不负吾身。

只宜乡党与州闾，天下英名不可居。奋迅临边虽似壮，差池退隠实非疏。纷纷虽满庸人见，历历难逃识者书。晚对匡山应自笑，却将心事赋兵车。

已接湖头笑语香，雨余又得句生凉。分明天意如人意，占尽山光与水光。朝市虚嚣还隔远，轩亭闲雅信深长。输君少袖弦歌手，此乐吾侪亦未央。

名胜相从餐菊英，楚骚情味是三生。会逢其适论奇字，进退之间付濯缨。览德凤凰非苟集，俟秋蟋蟀也须鸣。诞弥俾尔耆而艾，况复村酤煮芋羹。

一抹红桥卧水云，雨收风叶尚沾巾。开门觅句无余日，曲水流杯又浃旬。春事匆匆容易老，人情往往总输真。河阳县里花千树，犹记溪南寂寞滨。

萧然一叶下庭空，便觉风凉入袖中。糊口可能盂饭白，放身那羡带鞓红。江湖水满悲游子，城阙秋生醉秃翁。且剥鸿头对杯酌，翻云覆雨久来同。

与君莫放酒杯空，是事无过一笑中。衮衮细看谁眼白，休休赢得自颜红。世间爵服无归客，天下渔蓑有钓翁。饮罢不知今古异，酣然而睡且相同。

此话休嘲道学残，忧时当复寸心丹。扶沟在昔多遗绪，西伯于前实肇端。县邑岂皆椎剥甚，民农惟独抚摩宽。因公善治重拈起，侑坐谁图作美观。

凋零我亦鬓星星，旧墨新刊百念轻。诗案自应留笔研，书窗谁不对梅瓶。赵岐交契身俱老，李汉亲传眼独明。赢得泉溪春草绿，离离烟水照坟清。

绝俗寻幽岂好奇，章泉不信更何之。仁贤固曰能亲炙，交伴要之岂诡随。去泊玉田虽宿雨，回程冷水喜晴飔。那知更著张饶县，风雅还吟五字诗。

要底劳生醉即休，从他势利有包羞。秋高野外空环堵，月满城时定倚楼。平揖山光明绝𪩘，净摇谿影转沧洲。可怜儿辈知陶写，丝竹何如且茗瓯。

落尽篱前一树梅，海棠禁冷未全开。待晴自历郊原去，苦雨谁从涧壑来。近喜交游能好句，即须解后与深杯。佳人望断碧云合，九十日春余几哉。

涨云吹雨转轻雷，香草沿阶芍药开。正好青春乃奔走，只宜白日且徘徊。离怀未说人千里，抚事浑如水一杯。酒到多时诗定少，渭城绝唱复谁哉。

山人常抱白云眠，梦想云林竹树边。恨不一杯同卜夜，情知七字独吟天。由来里社无非旧，细数交游有是贤。茗事肯随人共煮，樵渔真足豁忧煎。

西风吹雨动云车，野水浮花遶屋除。得兴无过寻旧约，称心尤觉是闲居。市尘不到秋声早，树色初分夜气余。架上古书吾辈事，一襟清暑为踌躇。

竹窗寒夜雪宜听，涧道柴荆晓更扃。那得拥炉倾白堕，且为数息问黄宁。舆篮兴可知人胜，落纸诗尤见德馨。腊日寻常岂能尔，梅兄于我眼终青。

望断湖山湖水西，君来我亦醉如泥。只宜吏隠歌仍啸，莫问儿饥号与啼。巷仄人家随地转，庭空花草傍檐齐。楼高又倚秋风老，待把君诗处处题。

冷烟无计了愁端，花满湖阴百顷宽。渺邈家山身独老，周回园馆眼长寒。吹饧近市徒夸卖，上冢何人不鲜欢。空对海棠春睡足，数枝红湿露漙漙。

文献相传有父兄，山堂留得是诗情。果回富艳归清远，尽扫虚骄入正平。保社祇今难可继，赠言如昔信堪惊。汉阳历历晴川树，鹦鹉洲前黄鹤鸣。

团源深处有幽期，谁见壶林杜德机。曳履信知贫不病，采薇空论怨还非。前时解榻临风处，半夜呼杯踏月归。吟到菊花须再会，落霞孤鹜已秋飞。

叹息骚人不我违，常同醉酒把花枝。如今但得流传赋，已久都无唱和诗。瓯粤州闾临去日，永嘉乡井入朝时。相思屈指秋鸿近，空使挥弦目送知。

海内师门复几人，书来善诱意循循。休论用舍与斯世，试较仙凡隔彼尘。是道渊渊书自若，相传本本话常新。三山想像陈黄学，五马归来各素贫。

狂澜正倒筑新斋，回我家声属雅怀。想到渊源深彻底，窥从涯涘溜浮阶。舜文正道须身见，佛老他岐定力排。今古沈浮几多少，滔滔应不与之偕。

梅花腊后与春前，爆竹声中更恍然。来往南山惊渐老，唱酬东郭信能贤。风流往事高情外，雅淡新知醉眼边。尽日论文君慷慨，因时写物我缠绵。

闲却身心堕一偏，从渠佳月更凉天。每思君子宜看竹，设道宜男谁戴萱。寂寂故乡通德里，悠悠往行孝廉船。江南过夏多梅雨，赋就郊居空放言。

雨烟埋却面前山，怅望高吟祇自看。既以酒壶相煖热，更因墨帖破荒寒。谁家篱落梅千点，到处园林竹数竿。不是故人心事在，也随尘虑失幽欢。

检点归装有句无，一楼晴日照阶除。提瓶洗盏犹堪醉，破研摇毫亦可书。江水东流挟湖海，家山西上接匡庐。轩然握手春风里，刎颈从来笑耳余。

霜风岁暮正深幽，喜见才华誉甚休。古者重交多管鲍，今之能赋少应刘。枯荣到底俱尘网，起灭由来付海沤。拨尽寒炉既相觅，恨无肥马共轻裘。

省事遥知多杜门，拥炉寻睡定温温。年来尚喜常同赋，日近还当不复言。略去便回须管学，可行时止是丘园。雪寒江浅潮头小，舟到泉溪春已暄。

眼中林密更山深，昧昧从前直至今。且与儿童夸好节，岂无交友话闲心。繁霜似雪空疑画，尽日移时肯废吟。欢喜有诗余半隠，遍游朝市却山林。

诗寄同僚意有余，清朝犹有此差除。悠悠道室仍祠庙，衮衮金坡尽石渠。会弁假饶方寸地，折铛消得斗升储。要之因任荣堂帖，员外空餐独愧予。

水断浮梁地愈偏，山人不记艾花天。深林碍屋犹多竹，积翠满庭无复萱。蒸溽既难寻笔砚，荒凉岂易饮觥船。不因别乘离骚句，那得斯时有是言。

违离伯氏五年矣，又得春风一纸书。老去光阴非旧比，闲中滋味是真如。鸣琴且喜身无恙，著句遥知兴有余。梦遶齐山堤上路，万花飞树绿扶疏。

试吏齐山敢作难，相看风雪去途殚。客情已觉自无绪，子职不知谁问安。亲老岂禁成远别，我思只合且团栾。三年愿得各强健，赢得归来满室欢。

风雨空山可奈何，门前寒港水增波。君多亲戚定欢宴，我乏从游徒浩歌。岁晚一身知又老，年来三友仅相过。章泉超在百里外，应自打乖安乐窝。

半世交游独有君，春风桃李满溪𣸣。数杯别酒同舟去，一种离情两路分。从昔早衰陶靖节，只今多病沈休文。浮名绊此身何用，醉眼晴空霭霭云。

雅怀何地不为春，弭节临川亦载欣。万事悠悠俱昨梦，一身落落掩前闻。山焚玉石何难辨，水杂淄渑未易分。喜见故家新筑就，试看灵谷赋烟云。

髣髴风流转小车，洛中情味尚谁家。江湖水满无飞雁，城郭春深有乱鸦。且自山间更林下，从渠地角是天涯。不因胜事那能此，一色红红白白花。

青春深处见挥弦，吟到情时恨更牵。旧话相逢真梦尔，故人独觉倍依然。谷城大雅空三叹，云谷斯文已百年。珍重散庵因一笑，鬓丝禅榻羡同眠。

章水泉头春雨晴，寻幽都骑眼须明。固知地胜因人重，要是村深少客行。饮散轩窗虽寂寞，归余草树亦敷荣。清风洗尽尘间俗，忻慕谁云只晏婴。

相从湖海逢元日，且与清吟作好春。病起喜能闲散步，客中翻得静怡神。寒侵是处梅枝晚，雪洗四边山色真。信道吾生有余味，一瓢归去久甘贫。

岁岁春深上冢时，担头挑酒纸钱垂。横铺嫩草松间出，乱点繁花水面吹。扶幼不知今潦倒，悼亡应叹昔追随。夕阳雨后归来路，杜宇声频落燕泥。

三年寒食在天涯，老觉心情不为花。细雨随风初语燕，乱云藏日欲归鸦。无才圣世空狂望，有命王城莫苦嗟。南北两山青草遍，故园疑并野人家。

寒食同为异乡客，欲寻杯酒话花时。岂无它可倾三盏，那有闲能把一枝。衮衮市朝徒势隔，荒荒湖海付心知。牡丹天气金笺在，华发居头且送诗。

风流天上张公子，又得清樽聚一堂。眇眇高人怀栗里，悠悠佳梦付巫阳。休论明月黄花曲，共约春时曲水觞。小醉醒来我何有，荒亭秋竹漫苍筤。

年时我亦治行装，曾寄闲葩两种香。一别人犹得相见，再来花更不能忘。春风披拂依依紫，秋露凄迷冉冉黄。深巷逍遥昔居此，骚吟先后味何长。

君游城市却山林，与我秋晴一日行。来坐村庵天欲暮，归从野寺月还明。时寻小榼倾残酒，更觅寒花嗅落英。此意相从信无几，绝怜风度各诗成。

云车在望已多阴，想见东皇识此心。城阙步虚环珮冷，田庐望岁桔槹深。天高地下群龙起，雷动风行万马骎。午夜宝章昭格处，愿言三日便为霖。

蚕麦登时天气晴，农田水利复关情。才看令尹灵祠祷，喜见闾阎甘雨倾。宣境飞蝗犹猛虎，淮壖小丑致饥氓。经从治国吾何幸，一枕新凉更解酲。

世间何处不埃尘，百巧争如付一真。固蒂深根元属我，随波逐浪也由人。狂风骤雨时常有，野草闲花日逐新。安得雪堂老居士，同歌江上一犁春。

朔风吹起雪成团，东阜知谁可岁寒。饭了行吟应杖屦，客来因酒置杯盘。弹冠结绶人皆易，问舍求田我亦难。安得相从话畴昔，但寻幽事博轻安。

惜此郊原一日春，高山山下葛溪滨。声传远树知樵斧，影落横波识钓轮。步稳折花空到眼，兴阑啼鸟更藏身。与君扶路乘残酒，清夜醒来梦亦新。

遥遥石鼓是衡阳，想见山长水更长。世道只知天广大，文章徒与日争光。飘零交友难重数，偪塞闲愁懒寄将。谁复泛莲依簜节，好扶时运际明昌。

登山临水本何为，又近橙黄橘绿时。固是秋来多兴尔，岂非月上一中之。卧碑野处台前字，断壁山民阁上诗。今古风流要人物，可容吟啸不伸眉。

秋风还起白云吹，草木悲哉亦变衰。但觉乾坤闲外阔，未应日月闹中迟。丰凶处处思逢岁，穷达人人欲偶时。何似村居诗遣兴，柴门野老岸前篱。

吾庐秋树正萧疏，且尔依山带郭居。愁与世违空泥饮，苦无诗和也抄书。意行谩曳双穿履，身懒常摇一败舆。此外并皆闲骨董，几曾妄想待何如。

争名争利路应填，幽步须容我折旋。一种空门心了义，八般奇语坐忘篇。秋来野菊开金餠，春去闲花落翠钿。扫尽喧卑稀客到，只闻猿鹤地尤偏。

往来西舍复东邻，风约微岚雨敛尘。尽说世间多显者，岂知山里少闲人。路逢僧道非无累，家近渔樵定可亲。贫贱难居贵难守，任其商利与言缗。

儒人从昔价连城，籍籍纷纷可浪评。力政既经秦六国，陈言多笑鲁诸生。怨缠楚些情何极，秋绝商歌意未明。村晚忽惊黄叶坠，又当寻取白鸥盟。

牵牛花压小垣墙，落水澄江更草堂。北客任天为世界，南游何地不家乡。一官漫有萧朱绶，百计浑无陆贾装。案上堆书真可老，细哦清白洗肝肠。

壮心空使鬓先华，寂寂霜前水见沙。功尽醉乡元命世，名书文府且成家。越裳未可轻秦缶，羌笛何知咽塞笳。老觉悲秋甚无谓，是非愚智不须嗟。

冷淡秋光画不成，闲身赢得醉而醒。水声自与月俱白，山势常知云更青。广大高明人孰辩，艰难险阻世曾经。著书固以穷愁后，陶冶多应出性灵。

老觉从游易寂寥，梦思江海耿寒宵。元来冉冉乾坤里，大抵悠悠岁月飘。南北一峰高可仰，东西二馆隠谁招。园居好在带湖水，冰雪春须积渐消。

北客相从能几家，故庐谁复话京华。君因父母思仍赋，我亦姻{女连}怅不哗。竹院风烟元有地，玉溪人物岂无涯。同来大半多先契，冻雨吹寒湿岸沙。

云松雪竹野梅南，敢谓岁寒之友三。难弟难兄更佳句，闲人闲客漫游谈。朅来城郭如缘会，依旧山林属饱参。我已行缠打包笠，故家文物待重探。

岁晚溪南见旧游，归舆常恨莫能留。不堪别去人还远，犹幸诗来路匪修。野外梅生花气动，门前冰拆水声流。相思清梦章泉上，尽道才名光更优。

籍籍春山德养尊，风行水上自成文。饱谙世故时高枕，强对交情日置樽。健句如君宁有谓，和篇于我愧无闻。敢言暑退秋生后，静夜来敲月下门。

老怀相别易依依，世变纷然是与非。纵得斗升聊复尔，便能尺寸竟何归。涧横流水桃花过，路遶他山柳絮飞。莫叹征车我奔走，京尘应不到幽扉。

西风邂逅清扬婉，三叹章泉满纸诗。取友此时宜自信，决科他日未为迟。贤关礼乐当深考，世路风波不用知。我亦飘零玉溪住，乡评相与见于斯。

冷斋着我巽庵主，惜取禅心与法身。赢得闲官弄文字，岂容余事乱吾真。永嘉见说多前辈，归去要知必有邻。野客灵山相邂逅，他年拈起话还新。

簿正麻姑已十年，四明分教合腾骞。如其推毂须臾尔，便以乘轩岂偶然。金马玉堂非一士，蓬莱藏室尽群仙。儒人本是经纶学，少试羲皇所画编。

贤关有子上云梯，更著谈空说妙儿。窦十郎于今可庆，庞居士在古为奇。双全福寿人皆仰，三昧薰修我独知。春日千花记初度，玉溪闲客为声诗。

谁把新诗满纸来，登临于我谓何哉。地偏亦有闲情在，人老宁无笑口开。溪山兴寄留诗眼，宾主风流落酒杯。昨夜秋声已摇荡，月明中夜只徘徊。

庵院谁人车马来，草生泥路石生苔。冢边只有千章木，山外宁无一点埃。先友到时多感慨，孤儿知后转悲摧。读诗何忍赓酬去，夜月吹凉曲岸隈。

山中轩槛几经秋，谁得如公肯自由。既把旌旄开两镇，且因香火奉真游。消磨景色棋成趣，排遣功名醉不忧。此话尽教儿辈觉，人生凡事岂难求。

浙东山水几多山，公在家山定自闲。白发肯抛诗卷外，清愁须著酒杯间。岂无兴寄穷登览，犹有心情记往还。此道今人弃如土，翻疑逸驾未容扳。

交游闲处可忘年，寒日江村西稻田。城郭喜离墟市外，人家犹在石岩边。诗翁言句非嗟若，墨客心情岂舍旃。我亦沙坑旧酬唱，掩关空抱白云眠。

东望悠悠我所思，老当益壮尚知期。极知后会相思日，应话前因欲别时。往事是谁人去住，浮荣徒自位高卑。仲宣楼上春风里，只好疏帘看弈棋。

故人何在在乾封，想见书灯焰吐虹。节物正随云物转，君心应与我心同。梅花未有水边蕊，枫叶已无山外丛。何日持杯相劳苦，夜长霜重听鸣鸿。

方斋元在玉山深，六月都无暑气侵。一县闲人都不见，四方贤者始来寻。烟岚处处多真意，钟磬时时起梵音。既出城南过朝露，云仍留得是书琴。

篱雨檐风落井梧，山幽时复见樵苏。近秋依约能鸣雁，长夏无过暂止乌。新面已多犹可餠，旧醅将少欲何酤。章泉二老瑞峰远，怅仰空成耳热呼。

余杭岳麓春还夏，只这心情各自知。衮衮官居随俗日，遥遥田里独醒时。州麾事业终何说，使节光华任有为。我老玉溪溪上住，醉迷风絮一吟之。

相从樵隠对秋风，云气遥连沧海东。浮世从前多去马，空山依旧少来鸿。水生处处雨初足，稻熟家家饭不穷。我亦醉翁门下士，闲中惟觉句难工。

天时人事两相催，雨浥薰风上绿槐。忧乐易从忙里过，荣枯空自老边来。寻枝带叶终无得，放浪随波岂有才。信道吾庐吾亦爱，溪山缭绕照崔嵬。

江湖吹雁一声秋，便合如人酒拍浮。南渡百年无旧事，中原积代有前修。竞传家国恢疆土，必定公卿运策谋。野处何尝知理乱，谈边遮莫话边愁。

岁晚天寒山水乡，团蒲曲几在书房。竹炉旋拨松花火，石鼎闲拈柏子香。吟就有时闻夜雪，睡余乘早负朝阳。呼儿瓶粟今多少，且典青衫沽酒浆。

行藏何事老相侵，流水高山自古今。强把诗书连夜读，唤回灯火十年心。人间富贵非难有，圣处工夫索愈深。不觉雨声吹入耳，秋风窗下一沉吟。

绿树啼鶑春已阑，杜鹃声里最绵蛮。繁阴有路归幽处，长日无人到俗间。茶信为僧时过水，诗魔因客又登山。薄衣轻体风吹面，神观初明气自还。

不学神仙不问禅，此心收处亦安然。春风桃李闲行乐，夜月林泉常未眠。有客杯盘犹草草，无人杖履更翩翩。门前地僻红尘远，赢得虚闲近简编。

一斥归来上野航，老无羁绊试斟量。诗囊纵在那能赋，酒盏何嫌且细尝。点检丘园理花草，咨询里社见蚕桑。玉为山底冰溪水，鱼鸟飞潜意更长。

睡贪凉雨失窗明，坐起萧然笑我生。故旧几何论岁晚，僮奴只待得秋晴。蹊间井臼草多没，岸底沟池水易盈。闲不厌多宁厌病，卧时谁复更关情。

春向深时花未多，柳浓桃淡欲如何。篱根山雪风犹力，屋角林霜日欠和。徒有爱闲常自惜，岂无好事略相过。得朋便若开心眼，芳绿韶红两荡摩。

寂寂春风送落花，芊绵芳草遍天涯。数声飞鸟闲亭馆，几个轻鸥泊浪沙。望断小谿流不尽，步寻幽谷路还赊。一巾华发吾何赋，肯与浮荣定等差。

漠漠轻阴楼上头，老来心绪不关秋。相看鸿影檐前过，转觉蛩吟砌下幽。尽以诗囊供写兴，少将酒盏与浇愁。急风又堕萧萧叶，天淡水云无数浮。

老身何计可飞腾，收敛精神过此生。耿耿自温诚自遣，栖栖无乃类无成。湖山放浪惭真隠，朝市低回亦强荣。随分官曹了饥渴，小楼听雨晚风清。

勿向闲中懒却身，自家志意要精明。书来眼下休粗看，事过手时多错行。血气易令人喜惧，功名徒使我衰荣。青山绿水虽潇洒，莫被清虚误一生。

富贵荣华总未经，此身虽老意何惊。日梳白发凭轩笑，时照苍颜傍水行。局束一家儿女态，凋零四海友朋情。烛摇醉眼梅花白，香动夜窗吹雨声。

祝鸡牧豕其非误，逐鹿屠龙也是闲。用破心时无活路，得全身处有名山。洪纤高下皆徼幸，终始乘除每好还。一任凤歌仍豹隠，多应蚁梦与蜗蛮。

回雁峰前寄楚辞，古时人语已如斯。少翔幕下宁天定，近入台中信已知。连帅朱今当共学，故侯刘昔尚谁思。春来草满南池水，何日薰兮又屈卮。

鸡豚社酒属东坡，秋到黄州奈若何。主圣自应无所损，时清到了不能磨。后来海上归犹在，今则文忠谥孰过。三叹志林真不朽，儿童楚语任吴歌。

坐看何如更步行，草低叶滑小桥平。沾泥不作凡心浊，积水浑疑仙骨轻。云逼晓园几欲雨，烟开晚寺却嫌晴。一溪遶我山前去，未信溪山有我情。

两年无雪今年雪，山积溪浮垅复横。消尽尘埃犹畏俗，酿成雅洁仅能清。烟绵细麦添生意，风飐枯梅更有情。蔌蔌声中见疏密，近多昏暗远如明。

等闲温李相游戏，有底应刘独怒嗔。雅调纵教胜俗调，古人疑不似今人。时闲作吏元非达，官满归乡必是贫。既往岩居惟野处，由来泽畔则江滨。

分明山隠是诗家，零落残编久易赊。忽见子孙能缮录，敢言人士得谁夸。衣冠祖业多流品，文雅儒风有等差。细读一篇寻一句，余芳宁不擅词华。

湖山风雨烟霏处，莲叶翻翻百顷宽。我已尘埃无可写，谁将诗卷对之看。蓬莱地近初抟翮，阊阖门开更整冠。此段情怀久寥阔，沉吟犹为洗悲酸。

陆羽泉头忻考德，林逋湖面得敦诗。交情未觉非前日，雅道那知又一时。逼塞古今空上下，凄凉人物易推移。申言保社吾何敢，但惜中含屈宋姿。

句句芳华字字香，章泉巨擘意深长。为渠力挽抉云汉，与众争光扫秕糠。每以成章能脍炙，孰于行卷敢权量。南池自是风流地，波撼水村荷气凉。

几年来往柯山下，合到桥南书院中。邂逅立谈知地胜，从容抵掌见诗穷。心情信自一廛足，眼力从他万马空。煮茗烧香了吾事，试听滩濑落秋鸿。

江东集里好清诗，未看争知看便知。句句多般都有格，篇篇出众不趋时。包藏许大冰霜骨，撘带些儿锦绣皮。却被铁钱赶归去，诚斋老子也便宜。

放翁遗墨几何年，云遶秋山月满川。摸索空惊久零落，追思犹恨少留连。贞元人事诚如梦，正始文风信若仙。江海凄凉易陈迹，山阴茅宇贺家船。

积水闲题鱼计名，一亭元自野而清。几年来往疑无谓，举世行藏定不惊。郑圃赋留南渡久，瓢泉曲到老来平。诗编多少临渊兴，徒得旁观句眼明。

吴兴好在白蘋洲，先友云亡不那愁。空对遗编想容止，休论往事记从游。吾翁甚欲流传远，贱子常疑埋没休。赢得虚名付残断，风流终古藉西畴。

伏波老气肯消除，磊块撑肠万卷书。愤世疾邪吟讽里，伤心思古笑谈余。一轩漫占琳宫静，四壁空悬客舍虚。隠隠龙光射牛斗，东湖烟浪遶吾庐。

推门喜见王摩诘，种树栽花兴寄中。一旦青衫遽如许，几年黄卷亦书功。人间文物惊无有，天与诗名定不同。乞取成编山里去，坐堆残叶读清风。

太半交清曾著句，独余师道更铭碑。海山磅礴知何处，人物联翩信一时。以似诗书端可尚，允怀今古不堪悲。百年所种皆先德，宰木云庵过者思。

翠幕朱帘苏小家，浓熏兰麝竞奢华。繁弦度曲柱争雁，媚脸持杯眉拂鸦。锦帐春余情未极，宝钗分处梦无涯。红楼何在香尘合，恨不都将命乞花。

诗情闲雅笔舒明，吟到平时字亦成。老不厌山怀玉秀，静宜流水章泉声。殷勤题寄情何过，展转看来眼自惊。一任人间无此作，近闻巩至得同盟。

诗逢恶境无一字，酒为可人须百杯。醉眼却愁天地窄，颓龄肯受岁华催。秋生远树吹红叶，雨过空庭满绿苔。饮罢从教黄鹄举，吟边宜看白鸥来。

赣上书来寄近诗，经行已得蔡邕碑。老年文力能如此，壮日交游定可知。贾马以前须有作，应刘而下复推谁。冰霜满眼梅开未，想见翛然句益奇。

满城风雨近重阳，独上吴山看大江。老眼昏花忘远近，壮心轩豁任行藏。从来野色供吟兴，是处秋光合断肠。今古骚人乃如许，暮潮声卷入苍茫。

才华未若一杯酒，行业尚贪千首诗。今贵几何名得志，古贫最底谓知时。雕残沈谢陶居首，披剥韦陈杜不卑。谁把中兴后收拾，自应江左久参差。

西湖南畔访诗僧，小艇浮游酒屡倾。犹是三人同眷眷，岂知一别各营营。有怀旧约空如梦，忽见新编复畅情。依约小山酬唱处，石城明月雁声清。

老来谁不惜光阴，世态消磨鹤发深。化道喜经蘧瑗岁，遇文应动太公心。极思吟啸知如旧，且愿丰登得似今。闻道田园足强健，云山深处好书琴。

乡邦为作四贤诗，所识还知盛一时。高质静专还朴厚，熙心坚正却平夷。新尤胆略无回曲，适且才华不诡时。他日要当为国器，喜看虎榜大名垂。

南枝今已十分开，天寿高人玉雪梅。不问冰霜惊岁晚，要看风月唤春来。镇常兄弟游山杖，间或交亲奉酒杯。忽到窗前花更好，暗香吹梦竹轩苔。

已御祥琴又一年，忍因初度醉宾筵。为君煮餠邀朋旧，容我寻诗话古先。信义自应如皎日，功名谁不上凌烟。宗盟祖业非他比，长夏相期玉水边。

六年不到秋场屋，懒散低回强自宽。本谓有缘居上第，可令无分作粗官。小来勇往痴心在，老去羞将冷眼看。笑杀杜陵纨袴句，只知多误是儒冠。

束结新楼挟带湖，月台凌厉雪晴初。主人不见望犹美，客子空归兴亦舒。支径草黄飞野鸟，露洲莎绿下舂鉏。梅梢过腊花争发，城里分明物外居。

满地霜风吹晓色，荒寒犹有菊枝香。不知篱外舆篮入，正尔亭前扫叶忙。急取绳床坐夫密，旋寻酒盏引而长。老怀老眼老谁语，闲处闲人闲自伤。

章泉常为诵清诗，今日山行又见之。新辟轩窗知雅玩，更拈书帖发佳思。杯深旨酒留连夜，炉拨寒灰领略时。信道人间好甥舅，不妨酷似有襟期。

相从我自慰无聊，物换星回又斗杓。近市少霜梅欲动，长沟无雨水全消。几年冠盖东南会，逐日舟帆上下潮。见说公来便寻觅，老怀何更得诗邀。

潇洒薰风佚老堂，溪山围遶水云乡。高怀不与凡情杂，胜槩全无时世忙。须信贞元朝士在，应怜元祐故家荒。余生来往奉谈麈，商略吟边饮最长。

满城歌舞事元宵，溪外苍山雪乍销。红日渐迟花信动，银蟾初上烛光摇。幽人自笑居空谷，游子从教往丽谯。一盏青灯对编简，旧欢如梦壮心凋。

竹深留客南山下，只许幽闲话晚凉。酒尽更须拼酩酊，诗来犹可共徜徉。无端薄俗从它转，有底浮华不自忙。意气如君天地在，床头书大且韬藏。

乘晴欲过雨岩去，草木空疏霜后寒。老苦疮疡行又止，闲将餠饵问平安。夜炉挟册应三复，晓径舂禾可一餐。蕙帐藜床同梦寐，试回头作去年看。

春风池馆水溶溶，杏浅梅深柳意浓。拄杖横皋穿麦垅，倾壶中沚见云峰。有来好事能同适，尽把闲吟不自供。莫道涧湖相去远，要惊心赏每难逢。

霍庙湖深浙水边，雪村来往定翛然。薰风六月上塘路，得雨九秋东坝田。酒政应缘因禄仕，诗家拔俗在吟篇。翩翩银笔经年别，岩壑风流想后先。

一自西风散芰荷，殷勤风雪更婆娑。经年谁谓酒边少，此日我云林下多。才俊荣亲当折桂，时清禄仕且嘉禾。论交论契无余语，收入离筵入短歌。

祝家山映一荒途，霜满晴空树色虚。太守去寻高士宅，比邻只道野人居。朱轮不碍檐前橘，白屋惟堆案上书。想见猿惊鹤飞走，袁安卧雪画堪如。

小园才放一枝梅，便有传呼别驾来。领略风光归草木，经行野路踏莓苔。人间襟韵须吟笔，花底风流入酒杯。公亦暂时相赏识，诏回天上肯重陪。

幽人何许不怀贤，忍把清诗与世传。可惜吕曾祠宇地，独留香火寺僧缘。入林去踏山头月，裹茗来烹井底泉。病著偶辜城北约，尚吟余意得同焉。

风光流转景常新，且乐林泉自在身。曲水流觞知上巳，落花啼鸟近残春。快倾座上一壶酒，莫染人间半点尘。兀兀篮舆好归去，路平微雨草如茵。

茅山从此占西湖，须信高人德不孤。临水未能忘汝颍，爱山还肯羡匡庐。眼前孤劲竹尊者，世上浮名松大夫。浩气已充真乐地，宁论实相与虚无。

冬来何意酒杯宽，旧话新愁转转难。落叶满城吹薄暮，浮波夹岸起清寒。方斋留客情无已，上郭归人兴若阑。天地之间是襟谊，淋浪赢得洗悲酸。

舟车亦过水村来，猿鸟无惊自不猜。化雨江西贵先觉，宣风广右属行台。诗书发冢人千里，桃李成蹊酒一杯。雪岸舣蓬春动处，寻诗野老亦清哉。

微官谁复肯来过，名胜凋零已不多。忍为故人疏酒盏，漫将佳节付诗歌。闲情只道山林好，老态其如岁月何。静夜小楼相对久，盈编新语但摩挲。

正在山前看木犀，儿童惊报故人来。急扶藜杖过桥去，喜见朱轓作牧回。岭外山川多瘴疠，江南朝市有尘埃。经行又泥冰溪水，且折清香荐一杯。

春风闲日小楼居，门外欢迎长者车。道旧祇如前日事，别来不觉近年余。烟花帝里宜同醉，杖屦湖山可自如。趁取好怀寻好句，人生何必爱吾庐。

华发秋来忽满梳，故人相见意何如。强亲杯酒欢无几，尚觉篇章兴有余。世事纷然随野马，吾生老矣信蘧庐。林间已下萧萧叶，雨过空山木影疏。

长笛残星赵倚楼，吟边供断一生愁。渭南作尉诚微宦，江上逢人忆远游。风景不因今古异，琴樽宁与是非休。章泉传到涧泉上，凉意满天河影秋。

霜檐明日晓晴天，忽有骚人到眼边。煮餠漫留寻旧话，烹茶还得写新篇。旅怀但且官天地，世道全凭酒圣贤。回首山鸣钟暮起，水浮桥外耿墟烟。

九峰庵上雪中眠，夜半寒枝落枕前。虚旷益知身老大，静深惟觉梦清圆。山围漠漠无通路，田缺幽幽有暗泉。雅志能来得同榻，雨岩人必为吟传。

幽深终日冷清清，谁肯乘春过水行。杂踏轩车虽达宦，从容杯酒信豪英。静看声利身何绊，闲惜芳华意转倾。相对弦歌有余咏，苦遭风雨也宜晴。

梦寐湖山同雅集，溪篷还送宰余干。苍忙写句求诗律，邂逅持醪得笑欢。花事纤浓春又过，麦天清淡雨初干。琵琶洲畔弦歌地，一上乘风眼更宽。

几年九日西湖酒，此际从公把菊花。酬唱不知留客舍，登临无奈得诗家。水舟又掠空潭浪，山屐经行两岸沙。白发清尊乃如许，数株杨柳傍楼斜。

眼到梅花便有诗，园居支径入疏篱。崔嵬自与人高古，烂熳谁知我笑嬉。烟湿远荒吟不尽，雨收幽隠醉为宜。新年陡觉新愁少，坐对南枝更北枝。

春风晴日草玄家，城北坡陀一径斜。远以云山供境界，静惟书籍是生涯。敲门忽有醉吟客，隔屋初无桃李花。夭矫龙蛇饶古意，孤芳真足对年华。

年年梨枣寄西风，近喜豅岩一笑同。坐石弄筇泉汩没，望云搜句月朦胧。经时话著犹疑画，尽日来思又若空。珍重交情两相望，鹿门深处见庞公。

风烟溪嘴转山腰，起觉清寒坐拥貂。林薄晓光吹蔌蔌，水流暮色下潇潇。相期胜士来推户，更想归人远度桥。会取试寻诗句写，还鸣高树许由瓢。

年来闲得傲山林，肯怪连天雪作阴。苏武不眠身自健，袁安高卧兴何深。懒穿东郭先生履，细和西湖处士吟。无限目前今古意，岁华如许老骎骎。

竹边松外最清新，烟敛风回净辟尘。江阔远分垂钓叟，山空时过采樵人。摩挲望眼寻幽径，抖擞闲身访近邻。三白会须能一饱，茗盂聊且寄吾真。

几椽牢落依僧住，二妙殷勤载酒来。名节似君真有道，交游着我定怜才。谭高屡激清风起，归近何嫌落日催。苦忆平生溧阳尉，驱车政尔犯黄埃。

柱杖敲门借竹看，步随纾曲转林端。架边绿蔓阴成幄，桥下清流春有湍。君作屋庐嫌近俗，我因岩谷遂深盘。傥思出郭少尘事，或命巾车初不难。

冷坐楼窗欲雪天，空搔华发泥尘编。不嫌酒尽西湖上，安得诗如南涧边。剥啄故人还饷我，开尝余味信能贤。公家父子何多事，今日碧香犹卓然。

连宵风月颇堪看，酒尽端怜赏咏难。岂但衔头沽苦贵，更缘秫早酿多酸。萧萧陶径柳将落，渺渺吴江枫欲丹。安得酒船数百斛，拍浮长遣一生欢。

沿洄舣泊更跻攀，好事来寻小艇闲。却忆武昌游赤壁，可怜姑熟醉青山。岸凉崦霭知空谷，水远汀沙见浅湾。惜别且同幽兴熟，鳣鱼泼泼鸟关关。

章泉分饷瓢泉酒，已洗牢愁万马空。重拜书题如夏日，便开瓮盎泻春风。时闻水石云山主，世数文章翰墨功。且道岁寒梅雪好，僧窗闲有几人同。

僧舍颓檐屋一间，吕曾南渡此看山。风光流转人虽远，诗句磨镌景自闲。好事肯同携酒至，青春又见隔年还。坐中野老醺然醉，指点梅花亦可攀。

闭合烧香正寂寥，忽看结客过衡茅。溪山有味真堪乐，松竹无心肯绝交。老树枕流倾社瓮，凉风吹月上山殽。浮梁饮散各归去，夜静水明摇柳梢。

丽泽同窗不一人，是时文物动簪绅。年来此话谁能问，老去知君我独亲。天下传闻难见道，世间来往易知津。持醪野路江梅底，后会相逢意转真。

岁晚寻梅又一年，南山岩下涧溪边。雪残古路初何似，诗到前村更隠然。邂逅襟期元拔俗，从容宦达自登仙。奉亲携幼人之乐，赢得朋来棹酒船。

旋扫荒凉喜客来，胡床随处坐徘徊。野亭汤餠谈方透，山寺茶香望转开。风近凛秋多落叶，雨收残照少飞埃。大都识赏非难事，莫被旁人富贵催。

东吴南楚江湖外，城郭方斋尚得朋。意象古人无索寞，谭锋尔汝有凭陵。花开薝卜疑非俗，林拥旃檀祗欠僧。梅雨未收吾欲醉，山桥归路发鬅鬙。

蕙亩分青长复低，菊梅连绿密仍稀。墙阴未午风声急，窗外从朝雨力微。坐待酒杯来肃肃，案翻书册净晖晖。几年来往徒多感，今是那知较昨非。

瓶茶远自水心寄，缄诗又谢章泉分。拣芽为赠信灵物，回味有功非世勋。降伏睡魔庶永日，不居酒圣须乘云。何时幽讨共仰止，乌石冈头煮此云。

水竹光中戏弈棋，棋中妙处有谁知。对人不到一盘满，信手拈来几著奇。活法要须能自悟，危机何用苦寻思。此心虚静元无物，莫使颠冥胜负时。

香浮椽烛散新烟，阊阖沉沉辇路边。宝蜡分擎初拜赐，锦衣飞步竞传宣。柳阴未晓明妆镜，花气笼晴趁卷帘。莫怪荒凉问榆火，午炊犹待死灰然。

春华满眼倦寻诗，蕨菜才来又赋之。雷雨动山应偪塞，风云垂地正奔驰。僧盘何苦分荤素，鼎食那能问瘠肥。珍重方斋家送似，为加餐饭亦何其。

风起炉寒鬻未成，儿惊门底有人声。乃携𫉄药来相馈，尚带泥沙便可烹。夷以采薇清易足，屈于餐菊恨难平。老身得此浑无事，捧腹摩挲且莫鸣。

一杯浊酒下莼丝，不负东吴薄宦期。安得林逋同隠约，尚凭张翰写心思。人间美恶吾能会，物外清闲世莫知。更待西风小摇落，鲈羹盐豉转相宜。

使者归来守岁除，嘉殽应笑去年无。锦囊自是诗无敌，宝带还看骑甚都。想见颂花方列炬，故将爆竹伴屠苏。祝公茂介春祺去，明日朝元拱御炉。

使回挥橐试从容，诗在腰围瘦减中。金重内分知带赤，花明殿后映鞓红。闻呼巧匠重陶写，好称朝章答化工。更待狨鞯印如斗，转庵元是有家风。

桂籍传芳两弟兄，才华奕奕尽专城。独跻郎省享高寿，复处祠庭全令名。遗爱梁山初趣召，承恩澧浦晚增荣。如今仁义乡前路，忍送灵车薤露声。

国朝人物盛江西，欧晏曾王世所知。賸喜年来说壶隠，还看身后纪丰碑。路遥莫致生刍奠，心折聊成薤露词。高蹈如斯天必假，彬彬子舍见孙枝。

姑苏台下同杯酒，一旦相从情转亲。才屈自应无近用，时升谁不有通津。避名苦节乾坤大，务道圆机岁月新。我亦推藏山涧曲，细思余论忍沾巾。

守道安恬誉翕然，晚登朝路合腾骞。身劳援溺尝贻疾，梦兆囹空信不冤。倾盖方欣同药藏，挂冠谓可乐丘园。愁闻薤露闽山远，馀庆他年属后昆。

抵掌从容慨且悲，晚年风度喜论诗。贤关鼓箧文尤擅，德里垂车志岂违。筑室高门如昨日，开筵投辖已前时。寿登八秩流芳裔，松柏佳城画翣吹。

两把州符身已老，壮年崛起计偕时。藏书漫与诗千首，种秫闲寻酒一卮。北客到今真可数，南人视彼尚何知。鹤山父子成丘陇，泪洒谿风读圹碑。

籍籍夷陵郭白云，紫阳犹足重斯文。当年臭味传天壤，绝代声华隔世氛。邂逅月边兰桨驻，从容日下竹符分。伤哉逝矣空遗藁，双井风高信不群。

胆气麤而硬脊梁，茅斋寂寞未云荒。自知友道无同异，共仰师门有在亡。遣世尚能生卜地，安时应许老耕桑。一琴一剑山枫外，云影吹空白月光。

翻阅前言力著书，暮年尤惜日之余。倦从科第于荣宦，静养声明只燕居。落落谿山空尔许，悠悠天地复何如。伤嗟平昔琴尊地，常似亲承教载初。

引镜吾虽瘠，韩休谏疏多。君心在天下，欢乐竟如何。

甲马幽州路，英雄不自量。凯歌迎劳处，方识小秦王。

拥昭初辅政，汉室大将军。符玺郎能尔，丹青见不群。

本谓温犹好，而能北伐功。自从扪虱后，绝意过江东。

槛外当熊立，人情见亦惊。翩翩后宫女，冯媛独驰声。

剪发能留宠，君王不自持。当年无入奏，宁到马嵬时。

霏霏南山来，此意足怡悦。昏旦气候间，棂疏互明灭。

乡庐暗边尘，时移而事变。结屋漫逍遥，可想不可见。

赵记发旧观，俞孙新作堂。是岂无他人，亲戚意差长。

坡翁一转语，不但为竹设。俗子尘污人，夏簟落苍雪。

道人白鹤庵，绝顶似仙家。寻幽得台城，杳杳入青霞。

木老地平静，直北万家城。小立兴怀处，凭高眼更明。

此台已芜没，禅月彼一时。得句僧窗下，空留洗墨池。

裂石作翠竹，秋风生晚凉。政须人啸咏，应记我行藏。

文清来此地，留下横碧轩。寂寂今无主，空山起夕烟。

柯叶贯四时，不为寒暑变。理事俱到处，因之亦可见。

善继人之志，肯堂思其艰。此意自无尽，风月敬亭山。

小醉清晖阁，横江更一杯。远山寒日晚，诗老忽然来。

筑亭以樗名，平生无宦情。寥寥千载人，感慨闻风声。

静深堂奥间，真如公所庵。谁谓平生心，可以禅境参。

拍手儿童笑，山公倒接{罒/离}。举鞭无限意，今古少人知。

游目贝叶书，究竟华严境。当年寓名心，观者要深省。

天寒山气黄，日暮竹色碧。住庵人勿惊，此景有此客。

流传葛仙翁，此溪尝化龙。抱朴今何在，闲来问古踪。

空青老仙伯，有子爱溪山。谁信南坡路，依依泉石间。

一泓泉水古，依旧浸岩边。太史晁鸡肋，遗吟尚可传。

燕麦摇晴日，青山两岸横。吴其为沼矣，倾酒任船行。

推窗万松林，杂沓且修整。何须抚盘桓，姑以集幽听。

檐浅侵林绿，窗虚賸蘂红。试茶催鼎实，纵酒失杯空。

易觉春风老，偏知夏日长。四山新笋出，一涧野花香。

昼永卷书困，时闲挈杖清。草虫空踯躅，巢燕费经营。

间或僧人到，闲常羽客过。启玄疑恍惚，谈妙欲云何。

樵斧通深密，渔竿接混茫。风波非地险，荆棘乃天荒。

爆竹烧残岁，家家把一杯。西湖元自好，只是欠徘徊。

倚瑟从嫔御，人生实少欢。南山空斮絮，此道是邯郸。

连窗风撼山，引酒灯照坐。逍遥入庄吟，憔悴失楚些。

寻梅闲唤酒，邀友漫题诗。酒美君方醉，诗成我未奇。

钟声来远寺，暝色起前溪。霜夜断鸿急，风庭落叶知。

春风杂花池，宾主两相视。落日忽已晴，洗盏可无醉。

只道沙坑近，招之阿那边。不知风雨夕，能过小溪船。

闻道菖蒲节，龙舟一一修。雨凉虽少憩，郡圃不妨游。

坐有严陵守，新持使节长。真成三学士，意象好持觞。

何意求闻达，偶逢刘豫州。隆中三顾处，抱膝也风流。

风霜归老干，岁月长枝柯。矗矗荒村外，人人占落坡。

寻诗小醉时，不许老农知。叶叶泛轻舠，试渡野水陂。

突兀是茅屋，摇兀是土桥。看山看水去，忘饥付木瓢。

荒虚成莽荡，幽远似模糊。便做山中客，能题一字无。

乐道匪时趋，山间得自如。老来情味别，冬日且闲居。

冬日且闲居，谁停五马车。从容见真意，鉏尽世骄虚。

鉏尽世骄虚，宜乎爱隠庐。高风照千古，此道卷还舒。

经旬无客至，今日得公来。园柳绿已密，渚莲红始开。

谈谐意方接，萧散诗自生。写成澹泊句，洗尽淫哇声。

云驱风浩浩，日永雨垂垂。狡兔笑三窟，鹪鹩思一枝。

云低树头青，风急叶背白。一坞无来人，鸟语鬭格磔。

枕流饭脱粟，长夏以终日。曳屣行歌商，风轩时弄笔。

身心既已闲，吟风兴亦偶。山东打茶声，睡思忽抖擞。

人生等戏剧，衮衮徒区区。老身其回头，今有古非无。

朝市无遗音，丘园有绝迹。蓬茅晏不开，才开待迎客。

涧浅山四合，泠泠浸青青。略彴度前林，更有泉上亭。

不见屋外溪，但见屋上山。云月复风雨，展转朝暮间。

崦霭得广茂，虚明失深长。一曲冬月暖，数家夏日凉。

何由芰制衣，岂必兰为佩。一笠一蓑轻，田渔且相对。

牵牛槿花底，欹拄破篱门。旋买深村酒，因倾老瓦盆。

夜来微雨过，涧谷生春水。土脉肥荠苗，烟痕带梅蘂。

元宵天气好，梅谢荠还生。野水浮烟雨，孤村带鸟声。

柱杖墙阴润，闲寻荠菜挑。不禁芳草外，初日下梅梢。

踏青何处去，春事归野菜。便觉与时新，闲身尤可爱。

水国春已生，微波漾洲渚。时见挑菜人，临风自凝伫。

晴村多暖霭，花处是轻烟。梅片纷纷下，迎人到酒边。

婀娜烟中梅，花飞有底急。蜂触香车来，烟凝为谁湿。

雨后乍晴时，春意满村落。香处是梅花，青烟动林薄。

一年春好处，都在水边梅。似雪因风起，和烟带月来。

潦倒春无藉，山深不出门。篱根寻野菜，花外见烟村。

一年春好处，东望是皇州。柳色梅花外，数声羌笛浮。

霜重花未多，风回香自若。荒店野水深，枯枝堕寒雀。

相送五年前，把酒常在兹。夹路梅花开，岁晏将何为。

老懒问花事，尚与梅相看。苍然暮色至，只恐空吹残。

瑞峰高入云，又见君归去。坐舆无匆忙，逢梅见容与。

山林欣晚对，细和一篇诗。欲醉那因酒，妄言却为棋。

玉山四句偈，看了百千回。不是为送僧，不是为寻梅。

弈棋聊醒午醉，煮餠更逭夕餐。一任长年三老，扁舟载我江干。

风箭急吹疏雨，云峰时转轻雷。修竹小亭山下，乘凉犹记初回。

明电夜凉催雨，不知冰水为秋。涤研酒酣寻句，賸拼蚁梦扶头。

梅雪何嫌松雪，桥霜未抵林霜。睡起樵苏欲断，竹炉寻火装香。

灞桥何苦乃尔，剡溪似是欺予。任彼梁园所赋，但此孙窗之书。

梅可空百榼酒，雪不待一笔诗。天地与人太好，山林有我亦奇。

竹树西风庭院，溪山落日人家。搔首从他华发，角巾欹我乌纱。

蹑屐穿林归寺，持香裹茗寻僧。磴道已三尺雪，岩居惟一枝藤。

山近不嫌暖霭，溪回更带寒泉。水净沙头有此，岚萦水末疑然。

绿树秋千红索，白云春静青山。人醉忽焉兀兀，鸟啼何以关关。

酒浇磈礧不下，诗用陶写亦难。折取荼{艹縻}芍药，醉于绿水青山。

日暖甚宜蚕月，夏寒还是麦秋。冷漠蜜蜂蝴蝶，喧阗乳燕鸣鸠。

不道夏衣是轻，且云春服既成。乍雨乍晴时候，宜闲宜睡心情。

只觉寒来暑往，何知阴长阳消。胶胶庄生扰扰，申申孔氏夭夭。

苦苦安心见性，劳劳息气养神。向后有些斲丧，依前无限沉沦。

旋自山间𣨼酒，更谁溪外划船。过眼殊非偶尔，放情均是陶然。

梅花既黄而白，梅萼仍绿且红。与其凌霜驾雪，争如避日藏风。

兀坐本缘习懒，苦吟终是干忙。老去宜抛笔砚，兴阑徒近杯觞。

归哉忽尔五年，江空鸥鹭翩翩。有诗多且漫与，有酒无过醉眠。

田事旱干薄饭，岁计不给何求。春园叶落穷冬，夏畦菜尽凛秋。

翻经讽咏释种，齐物试看庄生。功名到底余事，儒者说性说诚。

日日公侯衮衮，年年人士纷纷。伊尹周公孔子，殷勤留得斯文。

贪生不忧老至，徇名却忘行卑。一日又复一日，遑遑自欲何之。

儿女长须婚嫁，朋友来须应酬。应酬重费青眼，婚嫁未了白头。

平心好处平世，深居合在深山。山林荒园一亩，世事敝庐数间。

拂拂溪烟横暮，丝丝小雨吹凉。酒尽更呼载酒，一觞一咏行藏。

明月水声湍激，凉风山气高华。棋罢不知时世，酒行无奈诗家。

有酒不妨醉倚，有诗不妨自题。声以清风何远，影于残月都迷。

点出云山千里，写成霜树半坡。眼前非笔墨少，兴来觉风景多。

仙人楼居何处，青豅黄岩之间。风回山气巃嵸，月明水声潺湲。收敛平生出处，倚栏赢取清闲。

仑溪玉水之上，闲身何负一归。眼耳鼻舌无恙，鸡豚狗彘是依。得酒饮不必果，有吟诗不可讥。人事大抵如此，今日是明日非。

新年喜共闲僧语，薄暮明灯下纸帘。活火慢煎茶渐熟，呼童时把炭来添。

满地茸茸百草芽，青青知已到山家。东风一夜吹窗雨，又得红梅两树花。

梅花如雪满春山，元夕都来一日间。天以客寻诗句好，香随人与酒杯悭。

春风吹我到云林，不为梅花着意深。岁晚老身无着处，暗香随日动岚阴。

去年除夜吹山雨，湿尽梅花冷打门。朝市如今小楼屋，只揩睡眼望前村。

春寒不敢出篱门，且拨深炉煖酒樽。见说梅花风打尽，冷清清地月黄昏。

随地挑成荠菜羹，只和淡水入瓶罂。春风不负闲人腹，赢得勾勾饱后行。

犹存人物作中兴，世道休贪我独能。不觉百年消折尽，嵇康宜早愧孙登。

世界无人作不成，几多奸宄暗经营。寒来暑往痴迷过，消长盈虚理乱生。

春风犹自雨能寒，破褐才除又觉单。眼暗头昏书懒读，一庭幽草静相看。

晚色吹云树外明，数枝遥见绿槐生。谁人知我山中住，三月春阴涧水横。

不恨花阴日影迟，只愁风横雨狂时。梅梢叶底著青子，却忆繁香如故知。

遶屋青青总是山，每吟山色句还悭。乘闲着眼烟林外，物色分明见一斑。

燕子飞飞山鸟鸣，小轩痴坐倦能行。推书试数平常事，亦向人间得此生。

海棠初叶牡丹花，转觉衰颜一倍加。徙倚阑干问芳信，姚黄魏紫已萌芽。

槿篱欹倒费撑支，沙岸常为野水欺。幽事相关乃如此，几回虚过欲吟诗。

今年风雨暗寒食，一夜垂垂直到明。原上子推将隠矣，从来此路少人行。

万花初过绿园林，燕子人家巷陌深。饧粥故应随节序，不甘华发是春心。

人间风物年年在，酒后心情事事休。珍重清新得吾意，賸拼憔悴为伊愁。

去年寒食姑苏馆，吟到吴歌子夜声。犹记春城芳草渡，一帘花雨画船行。

冷烟漠漠茅檐浅，依旧山南涧水流。坐稳亦知时物换，燕飞低处鸟鸣幽。

杨柳青烟榆火新，人家巷陌唱歌声。重帘未卷薄梳洗，檐外微寒才晓晴。

瓶里桃花点点红，水南依旧笑春风。寻僧共看山中友，识赏何如付苦空。

路转疏篱过小桥，阴阴新绿满林梢。人家一雨轩窗净，时有飞来语燕巢。

山气苍茫琐寂寥，弄云吹雨半潇潇。涧声不断波流急，更听风前婆餠焦。

田家一雨插秧时，成把担禾水拍泥。分段排行到畦岸，背蓬浑不管归迟。

栽匀明日问青黄，惜水修堘意更忙。少候根中新叶出，又看晴雨验朝阳。

三年不见种田农，蓦陇跳沟过屋东。齐唱歌声相劳苦，蒙蒙烟里一蓑风。

愧我粗官耗太仓，及瓜而代合耕桑。蚕筐阁了修秧马，老稚时时亦酒浆。

涧流清转佛仙家，雨歇春风水浪沙。得酒有诗人共逸，山腰初见折桐花。

弥漫阴云黑且白，今日望下还又晴。愦愦一霎蒸热气，愿听垂霤打檐声。

渊明笑杀惠远酒，己公消得杜老诗。诗酒于人亦何事，夜霜吹冷水南枝。

纸上闲看旧谈语，尊前试举近歌词。夜冷小窗欣我独，岁残深谷待他谁。

梅花不怕风霜雪，尽远尽荒山尽寒。时有幽人为酬酢，片香吹动忽漫漫。

蘂瘦枝冰亦自花，出林欹岸转清华。萧萧宿草堆黄叶，沥沥幽泉洗白沙。

近行远立忽低攀，不觉繁香入袖间。既是孤高还洁雅，凡情于汝信何颜。

山愈高时气愈深，水多流处影多侵。翠禽急羽知人意，时啄残英落粉心。

元正但觉晓光迟，风雨霖霖笑语稀。见说朝家推日食，百司守局午方归。

终朝寒惨气昏昏，云翳风霾隠若存。天运有常交有数，阳光初不碍高奔。

去年倦卧关门睡，前岁扁舟烂漫游。莫道迎檐一杯酒，婆娑孤影也扶头。

松梢片月见流行，夜半青山白露横。不是闲人爱幽处，秋来纷扰饱曾更。

喜晴方且启柴门，忽有人来倒一樽。只道久闲常荡荡，不知小醉已昏昏。

水遶寒城渚外山，淡烟吹暮画应难。渔舟举网无人会，我老吟诗把眼看。

风伯驾云满四野，雷公行雨从空下。农家起舞田有年，竞养鸡豚作秋社。

雨收炎暑入山云，滴砌淋檐润色分。更以微风吹草树，鸟飞啼过亦欣欣。

茫茫野水浸篱根，无数青山接远村。三月懒游花下路，一家深闭雨中门。

虚檐疏雨夜深深，清彻寒窗梦不成。却忆拥蓑篷底宿，静听千点落江声。

抵掌挥觥不待诗，共看泥土蚓鸣时。晚来吹彻垂垂雨，未必骚人总得知。

竹送荷擎雨脚斜，凉轩初试一杯茶。逢人莫道溪南好，暑月能清只数家。

人家蚕麦祈晴日，城郭山川断渡时。隠几正看千佛偈，敲门谁送两篇诗。

门居地僻无来辙，新绿新荷新笋时。珍重情怀尚能赋，为搜言句和成诗。

今年云物风吹雨，山涧关门亦可书。烧叶炉中煖红酒，静听檐溜落阶除。

午夜风生雨泻檐，纱幮竹簟梦钧天。晓来拍岸波声急，六月如秋意飒然。

草树离离半拂烟，雨滋芳润转青妍。山人整屐山边去，黄鹄白鸥时导前。

瓮头白酒香初酿，凭借一杯归太和。本自无愁更何喜，暑风池上看圆荷。

高车驷马断经过，只见春农说早禾。得雨又还伤谷贱，不知谁与缓催科。

檐宇阴阴听雨眠，推窗清润满平川。旧低竹叶新槐卷，当见横流入稻田。

香凝藤枕簟如冰，飞掠纵横雨点声。云脚明开时暗合，坐寻余菌取茶烹。

炎蒸经月掩荆扉，城市红尘十丈飞。井水欲干犹可忍，空山不旱已常饥。

楼高檐近瓦沟鸣，自远相传到耳声。客枕未安诗又作，隔河风定又疏更。

悠悠秋思不禁诗，只有街前过雨知。一犬自鸣人静后，与君同邸夕于斯。

只道天河洗甲兵，一轩飞雨走风霆。客来睡觉煎茶饮，不特山前草木醒。

泉香月露堕吾前，梦遶西畴觅醉仙。凉入荷风吹柳雨，罢琴寻句听鸣蝉。

山深常抱白云眠，离远尘嚣恰十年。投老吴山小楼底，一簪华发暑风前。

晚云藏日下山腰，海气吹凉片月高。梦觉小楼人不寐，五更风送浙江涛。

方池小槛养盆花，结子抽枝亦卷牙。暮色无尘闲灌沃，童心虽在鬓先华。

暄风移日过庭皋，倦拨残书首重搔。门外不知山远近，短墙横浸绿周遭。

扶舆窈窕入山家，一道溪流浅见沙。春色不因寒意少，冷烟和雨澹梅花。

霜风一夜入楼寒，拥被微吟亦自宽。年事渐多秋又老，误身初不为儒冠。

雾气浑浑晓未收，不知苑外与山头。瓶花忽见花梢湿，画出春风一段愁。

洞霄双径傍何村，松菊归来想自存。官牒推移应一笑，桃花源上且寻论。

穷腊荒荒渺林荡，几回落旧又生新。寒催雪与梅争白，空有故山谁故人。

雪后溪山分外清，东风日丽转新晴。水波隠隠游鱼影，木叶丛丛啼鸟声。

瓦沟残雪滴春风，賸水残山淡蔼中。禽鸟不知人意老，数声啼落野梅红。

涧谷冰霜踏雪行，不逢荷筿即僧清。世间只解销金帐，羔酒无疑茗椀亨。

高卧从他有灞桥，荒涂横古树萧萧。冰溪一曲灵山底，密洒之间复乱飘。

农卜丰登士苦题，无闻近见定还迷。子猷一棹归何处，拍手山公醉似泥。

晓看夜听落寒声，带雨随风若雾横。平地尺为天下瑞，日光玉洁更多情。

片月窥檐水浸冰，松梢梅影共崚嶒。数声猿啸呦呦鹿，拨尽阴河挂壁灯。

报答春愁有醉乡，老怀那复得刚肠。门前一涧桃争发，不分夭红腻水光。

今年能得几朝晴，风雨消磨一半春。野路溪亭却自好，惜芳定可属词人。

李已青白桃正红，幽人贫病憔悴容。曳履过涧试萧散，不知燕麦摇春风。

平湖波暖花宜晴，故园梦断蝴蝶轻。小楼行藏一徙倚，诗与此春俱眼明。

恼我繁华满眼时，燕子初来雁初归。浮名自绊此身尔，数日晴色花欲飞。

莫把裴徊惜春意，强寻杯酒度芳时。留连邻曲多交旧，怅望他乡有所思。

踯躅辛夷非有谓，蔷薇芍药欲奚为。杨花侧畔楼台少，一水联桥映短篱。

叶叶枝头绿未深，孤花犹自间园林。醺酣要是都非饮，兴寄元非不是吟。

花影欹灯上小窗，梦回香篆有残缸。当年何事成诸葛，万物无情缭老庞。

岁岁逢春不自持，诗成酒去必归迟。而今懒向花边醉，只拾荆薪撰早炊。

野菜谁将满把归，水蓊须长杞苗肥。任他比并膏粱味，直底西山怨采薇。

菜传新绿发生时，花簇轻黄碎小枝。日下时看粉蝴蝶，背人惊鬭忽参差。

一官受代始知闲，常恨家林未得还。自是懒为温饱计，清时谁不点朝班。

一官受代始知闲，尽日高眠醉梦间。试买扁舟归便得，湖横吴越有青山。

闭门终日不常开，山雪林霜已自来。收敛身心过残岁，纸窗深处坐灰堆。

傍檐禽鸟莫惊猜，飞去多时忽不来。只恐他人相弹射，我无机械合徘徊。

鸱张何用吓鹓雏，此态人间未必无。练实梧桐非腐鼠，庄生惠子岂其徒。

迎时上下本谋身，身老难禁物态新。到得朱金为我乐，却嫌人笑我知津。

其谁不欲上云霄，晚节当□事事高。赢得书多垂后学，归来赍志亦徒劳。

我本何为也自休，靠他宁不略回头。徒夸扇枕黄香好，肯道悲秋宋玉愁。

社鼠城狐何代无，乘时应也用工夫。而今又有依凭者，辛苦从前作世儒。

一生精力尽于诗，诗到成时不自持。脱着衣冠对神武，婆娑空复羡诸儿。

肝胆轮囷本致君，衡山一片尚愁云。可备恤典埋归骨，好爵翻令及后昆。

百尺竿头寸步难，从前血指漫旁观。收来放去由谁做，底事随人百样般。

壮志情知已不多，便鹰扬去盍如何。凄凉两眼西风里，犹尔留连作好歌。

得宠常疑失宠亏，势成难复念前时。螳螂鸣蛭争先后，何意蒙庄亦论之。

赤县神州久陆沈，宣和遗恨莫追寻。饶渠熟客资谈柄，须有夫差报越心。

常苦灵山暑气昏，澹云疏雨洗乾坤。溪南只许闲人看，紫障青崖静吐吞。

书帙侵窗竹数竿，晚留晴影上青攒。不禁滴尽潇潇叶，时拂疏风雨未干。

润色初分岚影飘，细看莽莽近迢迢。山楹川观谁能到，禽鸟飞鸣亦自骄。

经雨高林月出云，一天凉净白纷纷。道人打叠身心处，泥饮行吟不乱群。

大笑花开只自藏，垂头叶底自芬芳。天生杨震今清白，常具人间一种香。

薝卜生成净洁花，愈幽深处愈多葩。肯教肉眼凡夫见，宁可移栽释老家。

谁为喧卑莫赋诗，几年山涧久安之。区区守禄才糊口，尽觉肥甘盛一时。

春风时弄闲花草，满面纡余气自和。行过小亭因坐久，却惊啼鸟一声多。

连阴却喜社能晴，雨淡桃花满涧生。几树正依流水上，晓风吹动日华明。

山上行还山下行，草随幽迳不知名。青春自是多情思，梅叶阴阴已半成。

世间荣辱最愁人，荏苒年光老逼身。莫笑区区有仙佛，识心见性养精神。

招之不来麾不去，不动声色泰山措。拙于用大无所容，枵然魏王五石瓠。

梅黄雨细柳花风，浑在鶑啼燕语中。流水高山元不恶，短篱破屋为无穷。

孤坐幽窗静炷香，却疑身与世相忘。红深一树榴花发，绿嫩数杖支子芳。

舒啸闲平理乱心，古来贤达几升沉。只宜一唱紫芝曲，不用三思梁甫吟。

病余倦甚唯思睡，醉里欢来拟欲颠。饮罢空山身老矣，梦回清暑意翛然。

非闲静不可作诗，非老懒焉能读书。开卷空山照华发，吟编荒径入吾庐。

周游于世不关渠，合把尘劳日以疏。半夜雨声惊客枕，一身禅榻梦蘧蘧。

乱拖游士伴噇酒，硬捉闲僧听做诗。后句不来瓶已罄，月凉山静角巾欹。

晴初小院窗半开，阶下草色侵莓苔。清风徐徐木阴寂，禽鸟自鸣时自来。

家家蚕事采桑归，茧箔才收又整机。辛苦一春成绢后，村农谁是著新衣。

往来邻并岁年深，老稚空忙庆吊心。美恶衰荣消长事，又须着眼一沉吟。

胶胶扰扰复悠悠，多少迷情不掉头。利者笑名名笑利，日前身后欲何谋。

东南吴蜀大江横，西北关河几战争。智者不愚愚者智，到头分合世难平。

深谷荒虚人迹稀，无风黄落自横飞。败篱东畔板桥断，时有邻家负水归。

屋前巷北苦稚子，木斗煮熟撮数卖。腐儒食饱可奈何，寒夜拥炉亦可嘬。

黑豆硬炒不贵发，败纸裹之良自多。纸窗坐睡时欠伸，冷手解包慢挼挲。

瓶粟欲罄败絮少，三咽玉池吾养玄。是中止可浣便腹，世运密移空推迁。

四明所修传灯录，谁以印将塞吾目。凌晨万境不到处，佛见法见空逐逐。

人之二帝三王道，加之孔孟杂佛老。存心养性以事天，五伯秦汉诚草草。

著书谈玄俱一偏，柳和伊任孔大全。禹稷颜回乃同道，出处得丧醒醉眠。

霜收余蔼沥檐水，雪屋云窗日气升。旋拨地炉看宿火，软蒲团坐几深凭。

桃李春风又一年，老来何事不陶然。晚檐莫听垂垂雨，断送流芳到酒边。

弥漫寒气月微明，近觉风声远市声。不恨浮沉人海底，楼居闲自得心清。

行行行过水东头，路窄因而缓慢游。草木华滋翻宿雨，山凉尤觉是新秋。

养花天气半阴晴，啼鸟水边三四声。游人往来莫漫赏，多少古今风物情。

槐叶已飞无夏绿，桃花新种待春红。千山仅遶千家聚，一水全依一迳通。

薰风犹见杜鹃啼，浙水东游复自西。涧上有泉泉上竹，玉为山底是冰溪。

桂棹蒲帆日未西，鹊声鶑语鹁鸠啼。满溪绿水岸边急，一片白云山半齐。

鹭鸶林到岁寒轩，屈指如今十六年。当日玉虹桥未有，山川祇是旧山川。

已喜青山在眼前，午阴佳树更清圆。枕书闲与寻幽梦，洗尽京尘意洒然。

山行明月步霜华，半醉微吟意更嘉。记取鹅湖山下路，夜深投宿野人家。

病无情绪惰吟诗，笔砚空存兴已非。满眼绿阴春树老，小窗初日动晴晖。

露寒风敛山余霭，虚净曲通僧一窗。我不占闲谁避俗，菊花时候有枫江。

午窗寒日听松风，散发梳头睡眼中。情话堂深书帙满，老身何地不从容。

夜长残雪小楼中，拥被闲思又一冬。灯影易昏炉渐冷，只消斜月五更钟。

书灯霜夜冷清清，不信粗官傍帝廷。老把身心欲何用，山居此味饱曾经。

所谓伊人天一方，园枝新好寄东窗。八表蒙蒙忽时雨，不知平陆已成江。

窗明晴日小楼居，静坐闲翻案上书。理路渐通文向熟，试将回向此心初。

冷寻杯酒涤书痴，半盏微醺又到诗。门外屡成三尺雪，茫茫眇眇欲何之。

一撮新愁懒放眉，小庭疏树晚凉低。牵牛织女明河外，纵有诗成无处题。

搰搰谁知旧汉阴，桔槹何待此机心。溪南上郭邱园地，应笑蒙庄著语深。

桑荫未移山照晚，曲塘横岸小轩窗。不知秋思今多少，岩桂芙蓉开酒缸。

秋高山静一檐月，只许清光醉老身。蓬藋之间见花竹，灌园休说汉阴人。

旋买荆条护短篱，更般沙土补长堤。闲来也有无穷事，且看青山横杖藜。

老身闲淡复何求，常喜禅门举话头。试问红尘未归客，渭清泾浊肯同流。

闲咏遗言理素琴，晚风吹树雨愔愔。山空断岸无来辙，未必沙鸥识此心。

秋凉于人事何悲，可怜宋玉在其时。登山临水西风急，赢得新凉入我诗。

北客如今可奈何，更看清奏入云和。东平东里应无恙，吴楚年深白发多。

人难会合易暌离，更把言谈著在诗。君去南丰我南涧，其间不待两相知。

五更人物遽喧呼，不信清湖逆旅居。齿发如斯吾老矣，一身蝴蝶梦蘧蘧。

十载山居夜寂寥，蓬门雨打雪萧萧。何曾听得人吆喝，急走齐趋鬭逞侥。

南渡衣冠近百年，四朝安稳在吴天。斯民何幸归仁寿，咸戴慈仪五福全。

立尽花阴把一枝，风流元自不如痴。锦笺欲写相思字，谁记伤春病酒时。

楼倚斜阳十二栏，重重烟水更关山。旧家心事浑如梦，千尺游丝燕外闲。

杨柳溪头绿万条，碧云相对是衡皋。春风但欲随波面，桧楫松舟不用篙。

浅白殷红发嫩葩，一年春事一番花。几回带露和烟看，不信诗情未有涯。

老于流俗尚何颜，欢喜新凉得此闲。政自可人诗更好，每逢觞酌不知还。

武夷仙客话尊前，转觉相忘失醉眠。诗眼文心既如许，古今才调岂徒然。

天地一息大鹏风，未信逍遥尺鷃同。彼此衰荣无定在，人生元自不匆匆。

转觉心情事事疏，题诗常是懒能书。相将又见西风起，尚喜携琴到处居。

雪云寒事正多风，诗与山阴兴颇同。万境纵陈浑不理，老身只是愿时丰。

萱芽争出柳眉舒，积雪霜凝未尽除。一阵暖风殊着莫，傍人啼鸟亦忻如。

小桥晴步正徐徐，谁把诗笺满意书。且读且思归且叹，山林邱壑我邻居。

只宜树蕙与滋兰，二月颠风作社寒。岸柳岂无舒叶者，山梅空有落花看。

雨绝遥遥何许吟，一封得得乃斯寻。直教宛转生新意，徒益凄凉老旧心。

珍重骚人和言句，玉缸真若映瓷罂。海棠红点春风里，更约相从酒数行。

春来常苦少晴阳，纵有幽花未肯芳。不是骚人催唤醒，煖风迟日也无香。

水南上郭荒凉甚，犹有西轩两首诗。沙草犊鸥眠动处，当时识赏孰能追。

涧曲山隈借竹轩，轩虽非旧有前言。断碑零落犹能打，此意微茫仅复存。

人言君方君但方，吕诗尤足照僧房。只今尹记畴能问，我辈怀贤未可忘。

才见云游又打包，何时月下把门敲。相思白发空千丈，坐对烟林滴露梢。

行欲方而智欲圆，河东车说已居前。先方之喻斯为美，只恐圆成又不便。

溪山淡淡复溶溶，老觉身闲百念空。谁把清诗相触拨，又随吟啸醉春风。

人之老去须甘老，天以闲来莫厌闲。满树梅开和玉雪，门前流水响空山。

横斜清浅暗香动，时把心情百样摹。忽忆西湖林处士，此风应笑古来无。

车尘不到世氛远，野水闲花景最新。泛泛空明知我独，故将流影巧随人。

不须更著前村里，且傍衡门看流水。无人涂路横古今，吹尽梅花又梅子。

闲收神观与天游，坐断空山百不留。只许梅花恣开落，春归幽涧水风流。

水流活活水桥斜，清浸梅梢岸底花。自与空门了孤绝，肯随游冶入芳华。

岁寒草木竞黄落，春到空山梅自开。一任门无车马到，香飞流水涧中来。

行尽田家与酒家，书窗薝卜见新花。风流一老来何处，不许闲人作话夸。

云遶蹊间水满豅，豅中来往少能同。溪头系得扁舟在，更约乘流载短篷。

竹隠泠泠屋数椽，做成清尚得如然。山村底处无丛薄，我独因人以赋焉。

章泉兄弟旧新庐，子舍高低不远欤。篱槿池莲映林竹，款门犹是可容余。

城郭虽多总不如，瑞峰山净竹应舒。纷拏肉食红尘热，缓步那言可当车。

僧寺本来能脱俗，水南逼市漫成竿。台喧地污要除扫，禅月当年真可安。

绝岸沿流翠碧洲，烟枝露叶落还抽。输他荒阔无人管，拟待烦君一笔收。

山囿遥遥合世官，事嗟成往尚何观。新知益比故知少，纵有竹林无复欢。

苍筤亭种千竿竹，三十年前此地家。野水纵横旧时涧，客来犹得共瓜茶。

山花忍作寿阳妆，且著胭脂入艳阳。细雨春风谁会得，溪桥空自落幽香。

若无交友可忘年，馈岁何由得酒泉。不是骚人太多事，定无家酿与吟篇。

边韶经笥任嘲眠，底用回澜障百川。系马堂阶官独冷，秋来应喜雨公田。

暑天常欲踏层冰，未雨低垂气不胜。田里三农那可旱，闾阎万灶信如烹。

诗筒剥啄入幽扉，到手令人喜欲飞。多谢清骚涤尘虑，不惟高泽救时饥。

三曾三孔久凄凉，百世空闻书传香。人物江西初未远，定寻坠绪接茫茫。

学海波翻笔底宽，逢辰当不负巍冠。只今得句因时雨，才思何妨若涌湍。

水声流出白云洞，正是楚天秋雨时。应过严陵滩下去，清风波面一丝知。

往来常爱白龙洞，困借僧窗竹榻眠。几许客尘烦恼病，为渠泉石弄风烟。

不是伤春著句迟，似醒犹困欲晴时。从他野草闲花见，已自雄蜂雌蝶知。

酴醿一架煖争开，投老看花得几回。兴以芳时寻醉去，诗从永日送香来。

契玄东里一遗民，落拓颠狂混俗人。自是本朝全盛际，至今拈起话常新。

示疾炎凉合问之，头皮老去记谁诗。杨妻有句留千古，笑倒黄州举此时。

夏衣轻体凉𫄨绤，忘却御冬寻敝襦。且玩章泉香与句，闲来服用更何须。

交情到老终难已，此味平生毕竟浓。远近行藏两相望，湖山应自白云封。

钱湖苦热人不眠，下塘水涩流涓涓。云奔雨骤忽到晓，便有小舟来闸边。

雨云低水夜微明，隠隠临平山上青。荷花菱叶不自已，摇动湿风时乱萤。

客中倚楼秋思觉，人静石罅促织鸣。未知我诗能吟否，三更起坐床不平。

补陀净圣有许事，用作霖雨谈笑中。天竺山高湖水满，去来何地不圆通。

转庵老子又多能，意气少年夸五陵。自到玉皇香案侧，退朝犹不废吟灯。

记得青岩载酒时，僧窗吹雨夜檐低。如今共踏南豅路，却说青岩看木犀。

山林春雪未花开，生日何情近酒杯。似醉似醒方鹘突，上人剥啄带茶来。

大耐人家旧相门，共嗟北路尚堪论。载披留别知己叙，此意寥寥属耳孙。

要知爵服人人别，不信弦歌个个同。指点苕溪归棹远，西风吹梦藕花中。

翻云覆雨功名事，到底谁称一世雄。邂逅酒杯还小醉，强酬诗句苦难工。

喜君常诵介庵诗，此老流风百世知。摸索期思长短句，象山如在更沙随。

渐老方知欠往还，等闲萧寺得同盘。吕曾旧事今如梦，且上南山横碧看。

飞腾暮景惜流光，至后年前日渐长。遶屋雨声无藉在，海山尤带北风凉。

家林何在梦魂飞，闭阁焚香醉似泥。火冷灯青推枕坐，幽怀无处觅诗题。

年年以酒浇残腊，日日为诗作好春。涧水渐生梅正发，鸟啼人语亦清新。

里巷欢呼争爆竹，田庐围坐亦然萁。寒更不觉鸡三唱，可惜心情不赋诗。

流传风俗岂无因，柏叶椒花意已驯。𫘤女痴儿何所试，牵衣踏地只争春。

夜窗松月旧家风，宦海飘流鞅掌中。但觉年年添一岁，不知齿豁与头童。

春风绿遍林间木，想见晴岚扑闲屋。山人琴剑未归来，知谁把我残书读。

远如无际近纷然，一棹吴波入楚天。水面如尘开又合，晚来寒日见山烟。

水南着我登高处，风急山篱带薄云。从昔骚人爱重九，冥鸿天际有遗音。

纷纷下视三家市，人物悲欢逐年岁。吾侪秃发帽檐斜，不见黄花也须醉。

玉山何许两峰高，不特云藏雾亦韬。可惜敝庐城郭浅，心蓬徒使目还蒿。

紫芝九日上杭都，溪馆经从说大苏。摇落风霜为搔首，病余真是我非夫。

佳辰人物本难俱，事事虽非景不殊。君既悼亡应感旧，细看那复嗅茱萸。

黄落山川亦变衰，平生高李吹台诗。秋来季月谿南路，独往空歌宋玉悲。

诗来增我思亲念，愁对秋山气象高。糁糁黄花惊节物，东篱徒有鬓萧骚。

尘土装怀不可论，伤心夏凊与冬温。西风南涧萧萧竹，犹有范翁时到门。

踏雪寻僧已是诗，更将书册试同披。名高直隠江西社，五字非君熟和斯。

当年权可气横秋，此日匡山亦雪不。莫恨禅床人寂寂，可论书院鹿呦呦。

谁家绿展窗前叶，何物清成池上花。叹息陶斯为模写，要须随兴寄无涯。

华发差差从满颠，形神才释自蹁跹。角巾东路浑常事，便驾柴车亦可怜。

秋深剩有十分凉，好理平生书传香。见说江西多胜士，吟成风雨近重阳。

得将胶扰一身藏，吴是他乡蜀故乡。从昔衰荣无定在，山林钟鼎两俱长。

禅门底用金仙偈，道室空多玉笈书。知我者希斯我贵，身心如此可踟躇。

家食何如禄万锺，梦回珂辔响玲珑。书生习气初无恙，只怕勋名不贷公。

连朝晴日破层阴，下泽翩翩兴愈深。水际风翻沽酒旆，静看飞鸟过平林。

不须万里羡侯封，且把千诗一抚松。野步何人知此意，仙家寒露湿芙蓉。

寻诗得酒坐闲亭，秋到骚人独用情。犹有黄花看着眼，悠然风味忆渊明。

鬓丝禅榻纸窗西，柏子烟中落景迟。莫问少年涂抹事，病余那复解题诗。

薄寒侵晓露华明，不信人间有许清。行遍西郊草堂外，老怀浑不负秋晴。

少下归帆上石梯，高风虽在后人迷。倦怀冷坐客星阁，烟雨漫山觅旧题。

孟郊有句散愁端，墨妙犹能待我看。试问新秋能几日，栏干一叶已吹寒。

行藏知在倚楼间，雨际烟峦接九关。著脚既高心自远，问言何似岳前山。

隔帘花过叶初青，一段清和倚画屏。已是春风生昼寂，小楼新月更亭亭。

常恐尘埃满面颜，水边门户喜常关。苍筤亭上南屏下，天遣幽人入座前。

菊花开处即重阳，常忆苏仙共酒觞。霜后撷香尤可玩，唤回佳致有篇章。

秋到黄花强自宽，琴堂犹得往来闲。世情原与诗情背，只许闲人老眼看。

道爱堂深风满林，一由华发半欺簪。主人记取从容意，三客无他只苦吟。

溪头拍浪鼓喧天，惊动山翁一觉眠。且喜和番征战息，儿郎赢得鬭龙船。

高隠春山意颇浓，眼明四海有无中。凭谁唤取为时用，横带东华醉软红。

自觉颓然已白头，尘尘何地不周流。从渠胶扰蜗牛角，连雨清寒正麦秋。

山田喜雨厌晴霞，想见污邪欲满车。客里从今无贵米，饭余赢得去煎茶。

十日山头有雨云，小楼凉意满纱巾。清湖一带水常绿，空映往来行路人。

青山常对我轩窗，更有澄江作小堂。今日尘埃无自奈，且乘凉雨卧行床。

云白天青怀玉山，森如束笋杳难攀。章泉章丘不百里，是二士者居其间。

云白天青怀玉山，应真留影与僧闲。安得务农息战鬭，老身长子从鬓斑。

近年交友已相安，只要山林保岁寒。珍重茅斋徐处士，有诗犹许寄来看。

天寒岁晚山黄落，只拟西湖可探梅。霜重雪深浑不管，一枝青浅为谁开。

雨余千里得安眠，凉翼条苗绿满川。郡幕有贤时自熟，不劳水利问农田。

文字工夫胜镂冰，眼边犹信耳边声。暗中摸索曹刘在，尝鼎酸咸不待烹。

乘凉一雨过城扉，促膝应看玉屑飞。名下无虚真雅士，清谈可饱弗忧饥。

云连山色晚青苍，雨激平畴土气香。清入断畦才汩没，黄流别港又弥茫。

得诗得雨百忧宽，散发林间久不冠。读尽名章转搔首，静看檐溜落惊湍。

樟下临岐树色分，风沙吹日暗车尘。寻思何地无幽兴，不在山林只在人。

投老宽闲寂寞滨，将身隠兮又何文。暂时相商相征逐，留与江东日暮云。

一片溪流一片山，世氛元自不相关。松溪直上山头洞，僧亦何能识我闲。

因酒从容意已仙，白沙翠竹记同船。停杯更在斜阳外，此话他年尽可传。

十日之间我欲回，仍于真隠一尊开。东游西泛多情致，应喜其间得句来。

一亭寒美老弥明，闲里经春自喜晴。拄杖披衣随处歇，有时应觉意和平。

求田问舍可成家，拥鼻东山又有涯。今古经营几人物，辋川图画玉川茶。

经年归住水南山，满眼高林猿鸟攀。尽日无人开竹牖，有时呼仆扫松关。

遁于荒野乃闲人，胶扰其谁不染尘。乘兴相过事幽讨，从来高会祗荀陈。

煖翠浮岚不可摹，画师徒自费区区。吟边若解收拾得，始信丹青一笔无。

山中石涧正冰冷，愁绝江梅满树花。王节随晴尚能句，幽怀无复怨年华。

风月斋前岩桂开，细吹流影两优哉。主人定自相料理，那有工夫问客来。

尽以清才一笔收，是中宜夏复宜秋。章泉水老唱和汝，长望我心生许愁。

空斋秋净尚何须，梦草池塘句欲敷。风雨对床元不恶，更看春霁画江图。

怕向帝城寻子公，官余且自策闲功。若论杜集黄陈事，我爱东平巩睡翁。

驰道人行响动雷，五更推枕重徘徊。归家细咏朝阳句，不记曾经省宿来。

持蟹重倾酒一杯，晚钟寒色共徘徊。近年得此于人少，公不招呼我亦来。

相逢一笑浙江滨，朝市谁云喜脱身。指点乡关有滋味，诗来尤足洗缁尘。

诗可寻时酒可呼，幽闲何事却关渠。更烦一枕邯郸梦，若辈营营未必如。

幽讨荒寻本不艰，强生支节在其间。请君认取朋从意，风雨何如做涩悭。

人生烟灭等飞灰，满眼吹香总是梅。不道诗来能解此，得徘徊处且徘徊。

遥遥山囿井泉傍，花气蜂翻蝶作狂。一阵晚风相着莫，剩题幽句未全亡。

老梅如对古衣冠，一点浮华了不干。横隔片烟宜画取，萧萧休待雨声寒。

涧边亦有树空明，尽日吟哦状不成。忽得好诗天外至，扶摇如跨九霄程。

开恍如斯落更新，寻香逐色转精神。直须一夜风吹尽，到底孤标不负人。

诸贤送我入章泉，问讯泉头不老仙。更把一杯同醉倒，闲忙出处本忻然。

日月推迁事转新，百年同尽草栖尘。纷纷遮莫相欺得，一首闲诗且送春。

青山好处杜鹃知，芳草离离正绿滋。我已颠狂无藉在，又随名胜学题诗。

南池风物尽可玩，常记春时踏雨行。一自花飞柳叶暗，不知贴贴莲荷生。

常笑空山草木繁，萧萧柏偃与松蟠。有来领略东风里，便觉鸥盟转不寒。

自是伊人得宝书，兴酣聊顾我闲躯。世间臭味初何似，玉雪胸怀咳唾珠。

东望水心生海云，谁云孔氏是知津。其为名世元多少，到处非干欠士民。

小轩何物伴吾幽，老眼粗官畏得秋。片段白云吹作雨，又看新叶上牵牛。

南豅山里寄梅诗，谁信寒花野外迟。幽处折来我无爱，春风已是隔年期。

经行宛转动吟肠，想见箯舆自撷芳。芳亦于斯知句好，人应藉彼发花香。

奴人满把和诗到，城市林园未放时。分饷治中君得句，载酬泉上我非诗。

钱塘都会正明春，和气祥风动八垠。当殿牙牌报班到，玉阶方寸引贤人。

江浙都来得几程，风潮声里是樟亭。春膏又动一犂雨，华发相看眼自青。

鸡笼隠隠富春山，犹有孙郎作许闲。失喜流传和三绝，暗中摸索得窥斑。

苦觉今春雨易晴，蚕忙颇早麦垂成。周遭两县相望地，不但归田望岁情。

纷纷寺观占溪南，不是瞿昙即老聃。何有闲人更周孔，况兼巷语鬭街谈。

晚风湖面看渔钩，尽日相欢得胜游。题罢新诗倚兰棹，一天斜照总宜楼。

冰玉胸怀隔几尘，下帷犹复擅诗声。人间是处堪娱意，南北两山湖水清。

漠漠春从沙际归，野梅官柳杜陵知。风和弄影生香处，常记幽闲小醉时。

心情虽在语皆非，强写春风不似诗。一雨小楼烟淡淡，满山斜日树离离。

老怀风雪往来时，山与溪皆合赋诗。又是梅花苦无绪，喜闻七字满篇奇。

春山岁晚成良集，不但杯中酒圣贤。一局棋声转歌扇，醉和归梦入梅边。

放身沧海畏人知，除却梅花未欠诗。醉固浑涵醒更爽，我生何特不儿嬉。

幽深挈杖信偏宜，更酌新词翡翠卮。带郭路随寒水断，雪松云竹见藩篱。

风竹雪花建檐瓴，只道愁霖耳畔鸣。破晓起来林影动，一山禽鸟已春声。

纸窗平旦欲熹微，数挽颠之任短衣。只恐有诗无落句，雪车冰柱古来稀。

北邙新旧只累累，何惜心怀不醉归。是处人家作寒食，海棠初发杏花飞。

破晓鸣钲催彩舫，近昏吹笛认旗亭。诗人也作联翩去，只此游人眼觉醒。

太湖渺渺浸苏台，云白天青万里开。莫道吴中非乐土，南人多是北人来。

吾家同出郓州梁，冷落江南各一房。梅下水仙京洛种，吟成应话故园香。

风送潮回沙地干，船头山色自相看。凤城回首三年梦，一笑新秋转薄寒。

三篇怀友赋新诗，浑是经书有德辞。须信胸中本泾渭，交游不为俗推移。

展转寻思读此诗，情文俱尽见于辞。为公行坐沈吟久，不觉床间日影移。

恨无佳句答情诗，搔首如何措一辞。知道春风动归思，篮舆山路想频移。

休论玉蘂发唐昌，入眼何能易比量。晓露未收寒露下，无风亦自有幽香。

风前月底尽幽通，影落香濡杖履中。几度吟来吟不尽，但知老树更穹窿。

未开宜雨落宜烟，只占山岩已自贤。白石中间写泉水，何须物外觅花仙。

能与幽芳作主人，西风吹净世间尘。接{罒/离}欹倒寻诗处，应在章泉泉水滨。

城中有客占林园，应据枯桐入梦魂。秋日肯忘东里赵，年时曾醉永嘉潘。

雕零四海几人存，一一皆为我所尊。物色依然赋丛桂，谁知潘鬓老儿孙。

山回溪净气尤清，落水声中反独荣。日照月移俱可玩，株株根畔古苔生。

去岁西林湖寺中，野僧曾与咏晴风。一时潘盖姜同饮，今日相望我秃翁。

吟尽清诗花自开，中秋宜共月徘徊。京尘抖擞岚生润，忘却年光过眼催。

待以繁英荐夕餐，分明书室是芝兰。从来正色黄尤羡，俗眼从他强爱丹。

流转风光恨不迟，伤风病酒只花知。海棠红外梨稍白，人倚栏干忆旧期。

着意酬春得句迟，闲愁未必故人知。五更满院吹风雨，急起成章与子期。

夜如荒远吠何频，不觉京华旅食贫。试拥残书对灯火，门前应有往来人。

短桥平水树清深，树外云生漠漠阴。衣带冠緌半尘土，少凭书几到诗情。

其后凄然忍寄诗，寄之谁复读于斯。章丘木落风月冷，手泽应须留与儿。

从前常怪复然灰，入手清诗且剪裁。拟待高楼同问月，一关新禁莫能来。

有怀佳伴每忻然，岁晚相看不待言。应笑老身山涧曲，年年炙背只晴暄。

未成雪片渔蓑句，空对梅花铁石肠。穷巷萧条人独卧，暮云零落雁分行。

山中正苦风雨夕，送酒白衣何处来。洗盏开尝醒复醉，翠微堂上若人哉。

东游西泛秋凉后，深密正寻苔竹家。一段风流谁远饷，诗清应为煮芽茶。

指点苍茫句欲成，山中滋味水边情。须臾数点黄昏雨，更看弄云微月生。

晴霭分明是画成，淡容轻态最关情。鸟声不尽蝉声起，花影才收竹影生。

雨熟西畴万宝成，新凉歌吹见人情。田家老瓦盆应在，打谷归来酒兴生。

青入灵山玉削成，群峰罗列有心情。眼明忽卷孤城雨，风定白云浓淡生。

桂树团团翠簇成，凉天佳月九秋情。根濡宿雨枝头润，细蘂传芳分外生。

竹枝梅蘂映松林，不是年年着意深。君有清尊可无醉，春晴赢得看花阴。

造物于人大有功，昭昭在上是玄穹。洞章定奏长生箓，勿药诚从一念通。

满窗风叶送新凉，人在红尘巷里藏。午坐岸巾初睡足，更呼茶椀净烧香。

丛生闲得把檀栾，岂待修治结束看。笑倒街头夸卖者，陶家真意已摧残。

秋来何物伴吾真，药菊甘香最可珍。见说缭潭人不老，肯随杂色鬭时新。

报政冰溪岁晚时，清心余韵忽横枝。仙坛观上陵阳子，化鹤千年华表词。

雪后园林春已来，亭前花为醉翁开。暗香一阵知多少，徐步凌风索笑杯。

名高二相虽陈迹，犹是官梅玉雪风。吟到金华侍臣语，不妨包括锦囊中。

常恨春浓不赋诗，诗成却怪得春迟。春风漫蹑登山屐，兴入青春若素期。

君侯锦绣作肝肠，句到江梅韵更芳。自要逢花试陶写，从教弄影与吹香。

雅志东山事事宜，爱闲幽讨过桥时。世间儿女那能识，一段风流总是诗。

经年来往诵公诗，眼底虚名莫问迟。既见梅开且哦句，岁寒风度与心期。

清愁花恼苦无觞，涧谷空吟野树芳。不分水流烟湿处，腊前年后扑人香。

雨收风外起晴丝，满地飘零积雪时。知道传呼有旌旆，行春无处著清诗。

层华旖旎正关春，正苦无诗与写真。持送平分风月手，果题香草属幽人。

光风转处影摇春，寂寂茅檐自养真。痛饮读骚纕且纫，应言憔悴昔何人。

健笔幽葩总是春，非公高韵孰全真。要知草野多凡卉，不过桐门无此人。

菊花虽已过重阳，犹有余英可荐觞。黄白浅深知几种，要闻高论试平章。

共宿施村一夜霜，晓扶舆去路犹长。如今又到章泉水，准拟诗家旧债偿。

襄阳耆旧今谁记，祇有庞公在鹿门。白发江南两兄弟，瑞峰山翠锁深村。

新居曾写碑千字，更觉闲情入老严。珍重主人留食炙，摩挲贞石我何廉。

天与诗人月一轮，楼高偏照镜中尘。夜凉翠袖翩翩处，应问行藏独倚身。

南剑溪头黯淡滩，山城五月水声寒。凝香应更解悬榻，席上郑虔同此懽。

往来涂路武夷边，无复人寻九曲船。我老君回向何许，故情前梦只依然。

蟆颐江水小罗浮，梅术花时踏雪游。五字七吟天一角，东南何处是皇州。

三人唱第记曾看，往事流云话亦难。蜀道有诗犹寄我，才情何不溺儒冠。

相望于潜信宿中，为吟赵句忆坡翁。如今文物依然在，賸欲褰裳一笑同。

麈尾缘尘已一年，北关门外夜行船。萧萧秃发深秋影，心往形留只慨然。

新凉吹到数行书，香入岩花麝不如。知我京华老无力，满壶清酒载勤渠。

繁阴清影下黄鹂，想见虚堂昼寂时。试拨吏文危膝坐，篆香无与细风吹。

新辟书帏定自如，眼前纷列不关渠。陶公楮大从容处，酒薄囊悭还饭蔬。

雨散风生涧水鸣，倦扶藜杖看山行。故人正在乾封邑，何日唤之来耦耕。

南团知道过乾封，得得村来语笑同。急雨颠风惭宿约，能留两夕见清风。

相望春时又两年，深居山舍想幽便。故人生死惊零落，排遣寻歌付酒边。

云锦溪头玉石村，白蘋风起浪花痕。何时载酒寻诗去，醉弄扁舟倚树根。

含笑花开寄一枝，要来山里伴清诗。儿曹识取香浓处，全似人家酒熟时。

曾约西林看木犀，望穷云外只空归。十年又见秋风好，未觉幽芳一梦非。

姜盖潘同看木犀，故交零落竟何之。如何花满西林树，犹有无怀可寄诗。

历历西林旧木犀，何如萍际素秋时。小楼曲角瓶簪处，花恼香魂只自知。

幽兰新笋为谁来，想见山居一一栽。春日迟迟风淡淡，几番成竹几枝开。

十年作别信多时，失喜寻思得旧诗。和韵且寻人寄与，不同香味两相知。

葛岭人家抱朴翁，鶑啼燕语正东风。帝城只在湖边畔，都付伤春病酒中。

南屏山下小园东，便做迁居也不同。昨日晴和今日雨，幽怀何地不春风。

闲花羞对去年丛，君正青春我秃翁。夜来一阵催花雨，二十四番花信风。

麦气初生露气清，晚风吹得杜鹃声。山深尽自可萧散，道是无情如有情。

灵府清寒梦境开，浑涵万状入诗来。章泉此老闲拈出，忽到窗前疑是梅。

人是梅花梅是人，似谈如见景常新。花香直入人肌骨，寤寐成香孰比伦。

熟醉春山许著身，夜何其后转逡巡。纵翻旧话拈新话，未叹今人笑古人。

薰风小寺驻征鞍，不问人间行路难。酒力渐添诗力健，芙蓉空自叠高寒。

吟到西湖诗更清，路经严濑想舟行。春风细雨潮回处，好泊徐村入帝城。

荣宦重来十数年，管弦深处百花天。云飞咫尺璇霄去，给札西清听奏篇。

延陵有客正同僚，千里相望意已消。功业文章付杯酒，孤山东畔问渔樵。

涧头薄暮看桃花，忽见高人来过家。一酌扶藜村坞去，夜清灯火思无涯。

恨不追随到玉山，笋舆咿轧可怡颜。诗情酒兴复几许，春在花光草色间。

春来闲谈竟谁同，啼鸟漫山弄暖风。章泉水生野花发，老眼古意唯此翁。

西湖水月两峰高，吴会东临日夜潮。𫛛鹊未央仙仗里，眼明入阁上云霄。

数年来往于南鹿，酒到诗成情转亲。鹏翼喜君才得路，春风更不话离情。

一溪明月泛清深，醉泊滩头筿径阴。静夜蛙声鸣又歇，砌蛩秋近已微吟。

苏堤东畔南屏北，忽有诗人横小楼。杨柳已疏蒲稗晚，旋酤寻蟹洗牢愁。

小窗听雨看梅花，人在江南旧相家。不是岁阑情味别，旧回归路板桥斜。

饭余来访水东家，竹树萧森蓼着花。绝口不谈闲俗事，只寻棋具看煎茶。

晚窗持酒对梅花，山色吹寒入岁华。冰水溪南南涧曲，行吟闲过两三家。

绿叶扶疏雨未花，芙蓉窗院晚山斜。清秋东郭门前路，可醉可吟能几家。

岁前三日到君家，溪雾连山雨两涯。香泛茶甘拥炉坐，纸窗瓶水浸梅花。

野路寻诗立马时，骚人闲淡少人知。霜华满地吹黄叶，应有早梅开一枝。

丛祠寒霭舞神鸦，归路禾场日未斜。回望幽人在深隠，山明红叶水明沙。

离城过县访深幽，不许凡人识路头。暂得相看易相远，烟横云遶谓何求。

行吟应更笑刘伶，醉里云山传逸心。华发萧萧天广大，岁寒碧色是松林。

玉笥仙坛葛稚川，古人何在岂徒然。君行但作游山想，不就丹砂也自贤。

道林四绝初无恙，何必骚词抵死吟。我识輶车曾著记，潇湘流尽碧波心。

才见西来又见归，子陵台下水烟霏。停桡应为一回首，笑杀京尘满客衣。

开岁春风我亦归，雪云犹带雨霏霏。不须别酒添乡思，待上灵山同振衣。

想见庭闱日望归，好催帆影度山霏。团栾共颂椒花处，真乐人间是彩衣。

见说扁舟下彭蠡，九江日落照庐山。弟兄情话对床夜，应笑冰谿人更闲。

官梅何似野梅好，一任有诗能细论。牧笛樵歌茶灶外，几多北海只空樽。

濯锦江头山四围，游人爱山自忘归。山光不为人转改，冉冉绿雾黄叶飞。

濯锦江头织锦家，几多花草鬭矜夸。无人识得他机杼，伫立视之徒叹嗟。

濯锦江头冬日晴，水光山色傍人清。我身偶闲来散步，适有溪山能动情。

香温宝鸭枕痕收，眉黛空攒一点愁。春尽絮飞留不住，乐天犹自说风流。

野云飞过玉溪云，枉把清氛入世氛。五十三参善知识，伟哉犹说象山君。

开元观近水心寺，丹峤蒙鸿第几峰。夜半醮坛星月冷，珠藏学海睡骊龙。

玉室金堂世有人，龙眠龟息鹤精神。暑风吹起尘三丈，城市出来闲采真。

贤愚贵贱不相关，风鉴如何着眼看。三百年来旧宗社，公卿将相满朝端。

玉溪深处灵山阁，一片孤云飞野鹤。从人索相问穷通，照破髑髅错不错。

古来云海本茫茫，见素谭玄总自藏。挥手出门何处去，华阳且道是仙乡。

老于交往喜寻僧，磵道微寒水未冰。尽日应身何处供，夜钟谁上佛前灯。

闲身初不管阴晴，雨即关门听瓦声。今日溪边山雾卷，僧坊赢得放身行。

湖上游船拨不开，芙蓉十里锦新裁。夜深风露非尘世，惆怅无人月下来。

葡萄架叶雨苍凉，经卷禅床自一窗。便做山僧休歇去，也闻檐溜响淙淙。

孤山从昔有琴聪，不但寻声指甲中。一似少游闻复语，几曾着眼送飞鸿。

涧上秋深黄叶多，素琴终日奏云和。上人过我还休去，一段风光可奈何。

踏热归来睡涧泉，更寻雪观碧云篇。崎岖小径通僧路，不管田干五月天。

行遍灵岩与虎丘，洞霄双径也闲游。钱塘潮送钓台上，投老心情却自由。

旋汲清泠注石盆，葡萄阴落砌苔痕。道人坐久茶尤好，香净不繁萦小轩。

老僧有句逼阴何，一字流传兴已多。秋日湖山载尊酒，试邀我辈与相过。

檐外扶疏秋竹竿，冷清清地碧团团。四人话到离骚地，却怪从前有个般。

系船湖畔作山行，物是人非几变更。川畔何须问圆泽，世间禅指即三生。

禅家法眼本高寒，不用机缘出世间。一首清诗一盂饭，静看南北两云山。

刚决柔爻是五阳，一年春数此方强。希夷只把临分画，龙见于田意最长。

太玄准易装为旅，历气推详阳夏时。亲寡且从人事说，艮离山火去何之。

彭泽非缘懒折腰，便如莲社也萧条。经邱寻壑归来事，醉眼兴亡日月飘。

神焦鬼烂陆浑山，皇甫与韩吟其间。曲突徙薪城市事，可怜焦土是咸关。

武夷山翁今已仙，此书留与学长年。丹砂夜就龙虎鼎，后之读者心应然。

兽鹿如斯为慨然，使君犹入野人船。游山失道今谁问，孤姥翻知长史贤。

雪云苔竹寒炉伴，细展横看淮海诗。静坐溪庵写经罢，鱼豚收税更何为。

昌甫诗编成甫题，放翁文物海山知。交情生死人谁识，千古绝弦锺子期。

近来诗句无人道，犹得章泉与栗斋。寂寂南豅霜雪里，一枝梅蕊又能佳。

因君却数旧过从，南北东西路亦通。孟达宣城何澹泊，樟丘斯远更丰融。

梅山已谢小山老，律调不同情不殊。九日一尊潘德久，相思相与是西湖。

玉山高并两峰寒，向背稀稠画亦难。一味清新无我爱，遥看直北是长安。

锺山投老漫寻诗，幽草闲花水满陂。步转暖风还尽日，坐因凉雨独移时。

老僧口边生白醭，坐断诸方占幽独。池中应有龙去来，好为朝昏打斋粥。

更把诗来子细抄，虚空界尽一丝毫。楚人已往应刘远，难倩麻姑痒处抓。

萧条壮客见王孙，谁说中原旧相门。今日行间为惆怅，白蘋洲上有吟魂。

不见睡翁恰六年，郭文山下正鸣弦。欲求一句无因耳，且录旧诗殊恍然。

敝衣旧絮依冬日，作墨亲传仲至诗。我有斯人容老矣，何将凫舄共参差。

雅怀好事伯皋子，游到三山又游江。收得巩郎诗一卷，归来杯酒话吟窗。

眼底谁无一卷诗，诗能如此亦何为。纵言光景留连者，春在人间有几知。

三年不见栗斋翁，满卷新诗是国风。野趣轩前梅蕊白，故人应在醉吟中。

绮窗春思入锺山，日日江云草树间。不觉东风吹酒醒，宝香犹煖玉笙寒。

锦翻香字彩笺轻，折尽青青柳下亭。半夜隔江风月冷，碧云深处是诗星。

春风一曲唱离歌，楼外玉溪流细波。诗酒尚能如此在，岂知白发我偏多。

天壤无能著此翁，空令千古想其风。摩挲诗字尤堪忆，愁切水心名志中。

闲身八桂复清湘，邂逅犹于敬不忘。写作斋名君记取，他时拈出话尤长。

法云宝月自空山，相业都归双鬓斑。便得人传图画好，百年何有断碑间。

谁云诗好不言寒，隠隠长身拥鼻端。尘世出门真有阂，强歌声里且求安。

不见高人王辋川，兴来独往句能传。短衣袖手看云起，贺监何须水底眠。

唐人楷法今人少，笔数当年虞与欧。想见临池池水黑，恨无身世与同游。

放翁所刻章泉赋，雅道谁能见一斑。却怪我来居涧谷，摩挲墨妙得诗闲。

散庵常喜沙随字，更莫说他湍石翁。忽得行书难独享，急将回施散庵中。

净名居士本天人，冷坐毗耶百病身。华发苍颜只如此，便多言说也全真。

江南书院初图霸，乃斲清琴尔许精。却忆焦桐裁爨下，要知徽外是真情。

当年五柳先生手，白日无弦抚此琴。中散飞鸿有天眼，广陵一曲亦何心。

草衣塔院听鸣弦，妙悟分明恰似禅。愧我初非子期耳，但知声和醉吟边。

铅湖鹅岫春风煖，放步拥书明远楼。弹指两年同唱第，要知能赋古诗流。

新亭地望是神州，夷甫诸人话转愁。又见江南描画出，古今容易得悠悠。

袖手风前散白须，长安道上且骑馿。苍黄失脚君门里，赢得他人作画图。

采石矶头捉月仙，脱靴意气尚飘然。沈香亭北惊尘世，且惜闲身棹酒船。

玉堂伴直我何如，想见归来不作诗。今日秦川灞桥语，蹇馿吹帽也相宜。

玉堂学士何清真，惠州儋州犹若人。岂是故作排遣计，却疑画师笔有神。

胸罗星斗明是非，旁人谁知杜德机。濯足理发两眼睡，千载寂寥吾与归。

莫问今人与古人，汉家红腐本陈陈。年来饥馑因师旅，何计归田了此身。

村舂茅屋动炊烟，负郭收他二顷田。便做丹青也堪赋，谁云不必万人传。

空山蕙帐眠清熟，一个渔舟堕枕边。却忆年时江上路，丹青浓淡是云烟。

一夜云山落枕边，布衾清煖得安眠。五更门外闻朝马，始觉清风远涧泉。

霜晴稻熟上场时，鸡黍人间任所之。谁念尘埃自缠缚，耳昏眼悖复奚宜。

除了催租吏打门，洗鉏犁后便醺醺。常年春雨多春事，待把心情付与君。

妻妾能羞亦可嘉，而今那有此人家。买臣见弃苏秦逐，却悔施施尚尔夸。

战国纵横得几年，当时情态已如然。滔滔天下平常惯，要底丹青入画传。

和月依风远弄明，细看密密更亭亭。文湖州去坡仙已，诗眼逢君亦为青。

绝壑移阴上壁间，潺潺犹听泻狂澜。乱梅香喷青松起，但觉庵中六月寒。

带得西湖一树清，却因松竹并兰生。如今收拾归横卷，冷坐钓台非有情。

南唐三主御屏风，流转宣和画苑中。今日江南谈旧话，遗黎无泪湿青红。

朔风鬃尾自萧骚，却喜丹青眼力高。君欲案图来索骏，人间谁复九方皋。

宣和殿上退朝时，万岁山中猿挂枝。今日江南无塞北，不禁毫素尚淋漓。

雪霜繁处是阴山，八骏周游更不还。犹有遗黎抱弓剑，猿声依旧啸林间。

暖烟晴霭月明微，一种生香只自知。春动飞行有情性，为渠花下立移时。

粉翼才成便鬭飞，微虫气化岂先知。草间更看跳梁者，物物春风信有时。

雨晴风细两翩翩，一枕庄周莫怅然。野落春光惊欲老，深情都付草虫边。

千里云涛十幅蒲，仙家吹梦入方壶。嫩香破蕊横枝处，镂雪敲冰画得无。

老木埋云水浸沙，常言山尽是天涯。谁知却在天涯外，髣髴青山似旧家。

渔艇悠扬杳渺宽，茅茨突兀有无间。晴风便面回轻暑，更觉青山似我闲。

一山晴日一林风，僧舍人家杳霭中。行自章泉过怀德，依稀图画略相同。

野水寒烟洗岸沙，萧萧风苇净霜华。无人独立飞来鹭，冷落心情一倍加。

西湖貌得一枝来，长夏风轩尽日开。老眼暗中时摸索，便知玉雪不能猜。

只在山林不见花，谁将水墨试横斜。与君一笑风霜里，从此留诗到酒家。

腊前到处见梅蕊，影落寒窗只自知。珍重西江三昧手，玉谿西隠看横披。

万叶扶疏落画檐，清风吹影上疏帘。人间翰墨闲游戏，一笔挥成不用添。

夜寒窗静密还开，翠袖移将影下来。只是风前犹爱惜，更教月底共徘徊。

青璧兰花带土来，极知禅老为移栽。斩新叶底含风露，满眼尘埃亦暂开。

常记林间烧笋时，饱餐香饭浪吟诗。如今白发王城里，甜苦堆盘只自知。

青山碧涧秋前立，莲酒和诗字字香。饮尽却愁君共醉，更将双井洗肝肠。

山翁不管膏粱味，道士常从芝术餐。想见散庵高洁地，竹罏深火对瓢箪。

八年置散荒墟境，数月无祠迫暮冬。芋药五斤谁馈我，甑尘无用叹溪舂。

急雨吹风送隠雷，瓦沟烟起往还来。北窗一枕竹床梦，便把诗翁酒泛杯。

谁将双柱兵厨酒，留与闲民尚有余。珍重平分风月手，又将新句擘笺书。

鹅湖十丈古松下，吃得一杯茶味甘。却坐僧窗拨寒火，满编新句又同参。

巩为伊人句苦锥，宜乎赵有蒋茶诗。献芹微意随拈出，紫笋石花同谱之。

兴言此语竹林悲，寂寞泉溪近亲知。犹有晏斋能赏味，一篇温实旧人词。

绝世吟须属二公，休言桑苎玉川翁。清流洁士能同嗜，郁滞昏蒙定耳聋。

烹煮清风两腋生，枪旗空复撷其英。如今共把春风椀，莫道须端与研泓。

雨声滴碎窗前树，不是诗人作许愁。夜静岸花吹浪远，酒阑山气与云浮。

山茶天竺记能红，江浙虽非景则同。笑到堂中老禅伯，青春吹得几般风。

世事纷纷不拟知，纵聋何必苦医治。旁观未会醒然意，更道为猪无太痴。

兵厨不作鸣鞭送，市酤多怀饮湿忧。可念嗫嚅空燥吻，要须倾倒付新𥬠。

今日复霜江上寒，病躯于此最知难。所须杯酒相料理，市酤不堪甜且酸。

儿曹昨过故人家，归说渠侬酒味佳。闻道得之王录事，题诗聊代夜能赊。

无客犹须酒解忧，客来宁免为之谋。白衣走送君家事，莫问东篱菊未秋。

今雨能来定可怜，一壶仍与遂初泉。故人风味成疏阔，且向杯中别圣贤。

晓甑无炊从妇嗔，也须料理瓮头春。殷勤遗我非无意，应笑茅柴但湿唇。

酒阑天地与同流，懊恼吟成不那愁。渭北江东春树远，古今波荡白浮鸥。

一壶犹带武林春，细拂湖边陌上尘。此去清江八百里，秋深蓬底是行人。

隔江烟雾是山阴，一夜风寒忽转晴。我有一杯相就饮，唤回昏梦杜鹃声。

出山闲度过桥风，留我持觞两颊红。座对腊梅花著蕊，南窗斜日角声中。

落梅春风一杯酒，薄晚小园寒色时。章泉章丘亦何事，能闲过我容追随。

十诗说得梅能好，我欲和之无此情。一坞暗香浮涧水，君来犹觉句难成。

十日秋风记相别，经年常忆树头章。水南春事一月矣，杖藜犹有落梅香。

行转山腰唤小舟，更寻荒店酒家游。一溪雨后滩声急，小醉虚檐翠竹秋。

岁晚相从说睡翁，拥炉吹烛酒杯同。九原不作泉溪冷，空以残编著眼中。

冲风被褐过桥来，水净孤城没点埃。只是老怀犹自可，怀人惊世复何哉。

晴林眇邈晓波平，红日埋云只漏明。少驻一篙微步去，试沽官酒句须成。

桂树水南香是花，高山还许著诗家。旋沽村酒乘秋思，一道冰溪浸两涯。

坎石溪头同早炊，清霜枫树叶飞飞。班荆一笑又何许，珍重云山布衲衣。

玉梅吹雪乱香云，箫鼓声中万室春。谁信长安有闲地，啸吟风物两三人。

春云梳月照通衢，灯火摇红入醉呼。拍手儿童唱杨柳，江头人道十分无。

霜晴随意到南庵，近有溪流远看山。小醉情怀听别鹤，数声清弄入幽闲。

绿叶初新暑尚轻，林疏明处见流鶑。茗盂过手棋声起，睡眼挼挲句又成。

一树寒梅秋未花，日边终是影横斜。开轩戏把纹楸对，绿叶清声亦自嘉。

山雨吹凉醉不成，棋声闲与写吟情。老来但觉相羊地，不尽烟云笔底生。

人自西湖南荡归，定无尘土染征衣。山间醉把纹楸戏，还共清晖对落晖。

溪堂不到又三日，忽有松声来赋诗。误喜新凉风雨过，懒收窗下着残棋。

大涤洞头双迳间，望穷天目但槃跚。如今觅得云根树，景气祥飚溢翠寒。

故人知我老生埃，天目春松亦茂哉。从此涧清山愈邃，移来不待着诗催。

松花千树发轻黄，乍暖风来细细香。但是游蜂喧过午，不知飞鸟下斜阳。

薰风常坐竹间亭，不为前山满眼青。行遍溪南来下郭，主人休问草堂灵。

露荷吹满小池风，想见公余采摘空。正是新秋明月夜，隔溪还许野人同。

行云吹尽没纤痕，涌月浮空到碧澜。濠上更看荷花发，夜凉无计凭栏干。

醉醒𫄨衣尚酒痕，空思清论卷涛澜。一诗又得圆前梦，依约风花十二栏。

秦外市尘吹不到，独看流水种桃花。春红片片飞时候，动影垂光是落霞。

细水收晴露浅沙，叶新枝上绿交加。春风误得刘郎老，犹有心情数落花。

桃花风里鬓成丝，老眼青山百不宜。犹有中原旧家在，相寻呼酒和新诗。

池阁新晴见海棠，试将杯酒问春光。主宾可是风流杀，一片红云过夕阳。

轻阴催雨湿汀沙，山崦寒生一倍加。好事肯同杯酒咏，绿娇红小是谁花。

冲风冲雨看梅花，却喜今年得在家。拌却一冬常是醉，远香孤艳正无涯。

秋风秋雨又冬霜，山路山溪任短长。邂逅留连随地饮，峥嵘竹外见梅芳。

涧头一树小春梅，每岁何曾抵死开。乱点香须乃如许，有花无句为徘徊。

移得西湖一种来，小园已是十年栽。输香浅色霜风晚，合与幽人子细开。

本是山中向腊开，如何亦入帝城来。插向甆瓶疑有语，大家都莫管尘埃。

老去情怀触景移，意行何地不吾诗。小园雨后将飞雪，探得梅花第一枝。

衡门终日掩荒苔，岁晚寒梅取次开。斜入倒窥霜雪后，嘉平腊近有春来。

漠漠繁香为倚风，一枝藏白更舒红。稀疏固喜山容淡，零落惟愁涧影通。

行歌时与发天和，模写工夫苦未多。忽到酒边聊贾勇，衰颜如许亦红酡。

不须回梦入池塘，对雪逢花且醉香。纵御铅华那可拟，涂黄空说旧家妆。

千里民熙岁熟时，使君应为把芳卮。浮香亭上诗成处，一片官梅意已知。

花仙依约艳轻腮，幽爽何由染世埃。只道云阶连雾牖，岂知月观与风台。

江头千树白茫茫，空谷佳人未洗妆。一曲霓裳舞初破，寿阳春色到宫嫱。

细酌微吟苦未休，气酣名酒思方抽。一年心事梅花白，留落江南第几州。

皂盖难忘近所稀，晚香初落少人知。讼庭既简无过酒，官路何嫌不到诗。

孤静清新才半树，香凝兵卫独来时。十诗说尽花间句，未必黄昏浅月知。

梅开诗就适相逢，一样精神别样容。只恐芬芳花易谢，诗人情性却无穷。

诗与梅花不易逢，凭谁能赋水边容。涧声清浅流香去，笔力应须子细穷。

雪里何如月下逢，一般景色一般容。分明天地之尤物，便只枝梢画莫穷。

时时觅句与香逢，看见春风上玉容。兴熟归来眠纸帐，梦魂何处有诗穷。

浮香亭下几株梅，曾是宗英太守栽。宾主两魁黄阁老，发挥全待后贤来。

敝庐幽涧自横斜，千骑行春见此花。留与他年作佳话，公应犹记野人家。

轩前淡泊总生春，绝艳吹香更着人。因古讽今宣德化，要令观听俗还新。

晚香梅落小池春，老意闲随岁事新。山霭乍收斜日澹，一轩恰醉两三人。

当代儒魁不数人，纷纷胶胶孰知春。诗来话起梅花约，一段风流意更真。

雨雪连阴恼杀人，梅花空度玉溪春。何当迟日暄风底，挈榼从游醉乃真。

春风春雨春山里，一盏青灯对简编。涧水东边有梅蕊，且呼杯酒醉新年。

雪残山润眩朝晴，涧溜融澌渐有声。最是梅花先后发，倚风乘日艳精明。

竹篱围着一株梅，不道青春昨夜回。繁蘂嫩条花萼底，也须知我有诗来。

问讯春山绿萼梅，今年还有几枝开。主人曳履花香底，谁是渔樵可往来。

我亦篱前见野梅，殊非绿萼未全开。稀疏红颗多纤瘦，啼彻幽禽扑下来。

萼绿花仙作尔梅，肯随尘态向人开。是中只可添风月，兴熟遥知得句来。

清浸数枝香动人，待吟诗句与花新。洞庭风度湘灵瑟，月冷波寒谁写真。

冬深犹有水仙花，雪打霜催更好葩。岁岁山间连槛种，数枝亦足傲尘沙。

春风亦到我窗轩，洁白殷红日正暄。桃李人间已无数，且看踯躅与山矾。

月岩云洞向春时，石上旁开最好枝。日落风生啼鸟唤，几回容我醉行迟。

西关东郭转平冈，常是春游满路香。沿路儿童拾残蘂，更寻高树折归忙。

红湿华滋叶护花，金来禽映海棠斜。珊瑚声里飞山鹧，云气吹晴落紫霞。

山间亦有御仙花，瓶插幽窗意自嘉。笑杀黄尘吹鬓客，只图横带把金夸。

露气浮风入短篱，蔓延高下复参差。轻清不作妖红艳，漠漠秋阴分外宜。

磊落檐前大笑花，肯同凡木强争华。日光玉洁薰风里，秾郁香传自一家。

碧叶瑶光发净香，薰风吹我小书房。日长饮罢支颐坐，忘却浮生鬓发苍。

梅润愔愔雨脚斜，海天长夜一瓯茶。巴笺试罢卷书坐，静看小丛薝卜花。

瑟瑟风声去复还，薄烟轻日小窗闲。铜壶更浸新薝卜，香扑书帘笔格间。

南枝北枝香最清，诗边酒边如许情。不应领略无妙语，唤取里中诸父兄。

绛纱中单发幽芳，不肯祗作脂粉妆。取蜡为花付禅老，护寒却有麝脐香。

肯同桃李强争妍，山矾江梅可忘年。霜雪时候金玉质，持花合为西湖仙。

满地春风醉不知，汉皋金谷任他吹。落花回雪真何有，宛转如云点缀迟。

乘露看花过小园，海棠明润转芳鲜。无人伴我寻诗立，时有双双戏蝶翩。

宜油宜醤复宜葱，熟炒堆盘放箸空。应怪辛勤营一饱，幽人元自有家风。

南烹蛙黾颇腥臊，北食羔豚亦太豪。老觉闲身便野蔌，口头虽苦意殊高。

荠甘荼苦本难齐，苦尽甘回信不迷。日日晓凉和露采，山间寻得便提携。

数叠高山拥画屏，一声啼鸟唤春心。有诗更在斜阳外，归棹绿波烟浪深。

拓落闲身着涧边，地偏犹幸可回旋。青桐已长阴敷嫩，黄鸟初飞语转圆。

茂树无风晓自凉，数声黄鸟啭圆吭。老身曳屣穿林去，一片荷香是小塘。

势路权门不负人，林亭花竹且藏身。山禽地瘴嘲啾叫，又使无明动一尘。

鸣鸠亭午唤春阴，不记凉风气候深。残酒醒来吟笔在，小山丛桂得芳寻。

起来片月尚朦胧，汲井开门露滴空。隠隠雾横山澹薄，蛙声犹在小池东。

小市春晴鱼上来，桃花休数鳜鱼肥。江湖不见玄真子，蓑笠风前事事稀。

有时坐起到天明，剔尽残缸数尽更。冬煖号寒犹可事，生憎蚊脚鬓边声。

屋前流水水边山，山水中间十载闲。一旦尘埃扑双鬓，薰风吹雨鸟关关。

烟雨钱塘江上山，客怀舟楫往来间。谁云朝市无清致，除却利名浑可闲。

一塘春水野花间，田缺沟流转草闲。正是冷烟寒食后，蝶飞飞去鸟关关。

春风今已到春山，花动春林缥缈间。画出诗篇在其表，惜春心事几分闲。

八年趁得梅花发，忽到窗前把一杯。岁晚心情吾醉矣，人应问我数能来。

晴日颠风落早霜，云随岚影暮苍苍。梅梢吹下满庭蘂，安得一花横处香。

渡水寻山到三岩，不知身尚在人间。霜天晴日青松下，借问谁能伴我闲。

山尽深时气尽清，雨云收晚做秋晴。荒寻有寺通前境，分外身轻放脚行。

年年醉倒春风前，一片花光杂管弦。今日经行乱山里，且寻僧话看茶烟。

石迳却思乌石寺，寺岩不数赭亭山。一望远村霜日白，酒随吟句入高寒。

云谷依然十二峰，遁翁曾在此山中。满川风月今谁主，猿鹤哀鸣蕙帐空。

一坐庐山近十年，经行空对此峰前。古书读罢古心足，想见当年到圣贤。

白云堆里见灵山，秋竹竿头雨未干。老眼不知闲景色，只疑人把画图看。

寒烟淡木逼晴空，山外之山又不穷。倚遍高楼坐而立，心随眼力付杯中。

破晓轻寒忽满楼，高峰云亦未能收。萧萧便有风前叶，湖海谿山日夜流。

方家谷里刘家寺，书记忽云宁少耘。吴人莫唱楚人曲，肠断竹枝谁忍闻。

二父知翁二十年，莫论上世往来贤。寓邦更到村庵远，不信翁心不黯然。

灵井曾烦翁记文，至今流水对荒坟。孤儿自扫松间祭，人隔九泉闻不闻。

九峰庵上懒翁泉，凿井已经三十年。犹记翁来自扶杖，草根拨剔见涓涓。

翁已仙去十七年，树林水鸟鸣风烟。此泉以翁得名字，山苍苍而翁依然。

泉上树皆翁手种，泉下池皆翁所迁。遶池倚树看泉水，泉边池影树清圆。

春风春雨满春山，桃李梨花草树间。时有片烟收不起，淡随飞鸟去而还。

不待他年说旧游，相逢杯酒懒回头。夜来脚踏溪桥路，正是山林一片秋。

人已知予苦爱闲，更邀遗佚对南山。寻常城市官忙者，肯有心情到此间。

道家山顶中秋月，照我溪南野外心。莫把萧闲作儿戏，为君清泛酒杯深。

五岭经行敢惮劳，从前此邑产贤豪。几年始见新香火，占得青天白日高。

章泉佳处试徘徊，日照松根石上苔。见说南山有幽隠，诗翁邀我过山来。

推窗闲为写江天，水色浮晴澹薄烟。嗟我与君皆老矣，橹声帆影眼茫然。

半阴天气近清明，柳色花光画不成。行到远村山尽处，一江春水縠纹平。

日曛晴色敛霜华，路入疏篱北客家。一笑春情付杯酒，乱香飘荡落梅花。

绿叶阴阴啼杜鹃，人家春浦野泉边。东风不忍群芳歇，犹有残红堕酒船。

山外涨沙江气黄，天低云日半浮光。闲来已是多归思，更见江蒲过远樯。

万叠流波一箭风，几多人在荡摇中。顷刻过来无别水，依前平地合船蓬。

一帆风已过桐江，鸥鹭飞来不作双。回首长安在何许，乱云吹雨满蓬窗。

浪连风影浸垂云，冷气吹林树色分。正是山中春夏接，老身时看白鸥群。

榴叶深青花骤红，疏疏篱上小亭东。微虫忽化飞蝴蝶，时鬭朝阳复趁风。

青林收雨乍鸣蝉，流水声随燕语□。寂寂浮桥尚堆缆，芜城横处系篷船。

鹧翼斑红杂乱飞，云吹雨脚树枝低。开轩未午无风日，淡薄阴中理砚池。

收卷残书拂案尘，花瓶初浸玉栀新。呼童问我煎茶椀，饭了人来一具陈。

冯凌泉石负春山，更著清滩下一湾。唤作雪溪殊不恶，只愁兴尽我空还。

白云洞边流水声，春风桃李鸟和鸣。客来扫塔无余事，一宿僧房诗思生。

凿石为瓢意若何，泉声流出又风波。我来石上弄泉水，祗道希颜情味多。

碧嶂清泉占上方，小留连久更相羊。市声只隔门前水，付与乌飞带夕阳。

屋外山围逼晚苍，步随闲意老身凉。雨收犹自吹残点，湿起池荷一阵香。

久晴何地不尘沙，崦霭清深只数家。横著短桥篱落外，一沟秋水浸槐花。

新凉吹得鬓斑斑，老去身谁似我闲。尽日微吟吟忽断，但随秋水看秋山。

雨后蝉声占夕阳，树疏林隙见云光。栖迟转觉秋来好，山里西风分外凉。

微酲未解凌晨起，木影涧流风差差。新蝉数声过短壑，邻家净轩坐移时。

上郭山前野路长，一沟流漾入苍茫。春风细雨疏篱晚，近眼梅花傍水香。

云收寒日两高峰，窣堵波连翠崦重。南北之间有龙井，十年前事一枝筇。

龙井寒深碧水流，辩才诗已在山丘。萧萧石上风篁岭，曾遇苏仙秦少游。

碧山岩底水长流，要与骚人胜士游。霜气吹寒浮落叶，为扶藜杖看清幽。

西湖浪宕我能知，却赋龙岩老古锥。便做诗家元不恶，华亭举棹是因谁。

飞泉洞边人意闲，白云流影山空寒。角巾野服曳筇杖，谁著此身天地间。

湖山春静子规啼，草满汀洲树叶低。一阵暖风吹絮乱，又扶舆度柳桥西。

疏剔滩沙水面陂，四边山木雨丝丝。既非朝市非城市，更著交朋来和诗。

积潦奔湍响涧阴，风回隠隠更沉沉。如今又识临流乐，未信濠梁有是心。

小舟回柁下弯埼，烟草云山风雨时。莫夜归来全似梦，石桥灯火见疏篱。

破碧沿青翻紫苔，浪声风约去还来。老身两耳多尘土，立尽山桥不忍回。

鱼计亭前放鹤归，晚风吹叶正飞飞。策扶老健徐行后，傍水穿云入翠微。

乱峰高下抹晴云，眼力都无远近分。绿叶亭皋新竹外，一巾华发更斜曛。

笑花香里绿荷风，暑气初回日未中。老去酒杯随处好，戎葵尤占水边红。

月明深夜越来溪，撑得船回泊短堤。一片柳阴随水绿，山风吹起杜鹃啼。

濯锦江头水自清，行人多少望桥行。桥中不识桥边景，桥下莫知桥上情。

濯锦江头小佛庐，二三良友亦同居。僧敲暮鼓朝钟处，舒卷一编贤圣书。

一尉西都梅子真，归来岂是总忘身。栖栖吴市门前卒，便道神仙乃若人。

冬日雷鸣雨又多，田间流水最奔波。民无稻食甚闲事，迟纳苗时将奈何。

春风吹我过新田，往者从容已数年。历历幽花伴芳草，故交情味倍依然。

堆迳残花落艳阳，通幽何处觅禅房。留连尽日南溪上，热恼都忘眼界凉。

昏昏烟暖带芜城，画出僧坊一岸清。谁过桥来共幽讨，碧罗纹里小溪平。

禅月台边洗墨池，春晴风里看诗碑。同来不是红尘客，香拂茶烟两鬓吹。

枝干亭亭叶叶疏，午阴收后晚凉初。客怀茗酒从容地，一色侵檐眼更虚。

两峰堂上两峰寒，不许他人俗眼看。我觉秋晴林路稳，步回幽处叶声干。

长夏湖边何处凉，相君亲写德生堂。几多鱼鸟升沉去，留得风莲十里香。

碧澜堂下白蘋洲，鸟影翩翩鱼阵游。想见太湖湖更好，西风吹浪一天秋。

相臣名德圣君称，子子孙孙合敬承。百世衣冠如一日，堂堂心事待传灯。

水源沙地日穿篱，破午清风动荡之。不是轻阴过樽酒，故教行色到吾诗。

老来情绪惜春华，常在阴阴雨脚斜。𫛸鴂声中三月暮，园林何处觅残花。

判断风光与物华，淋漓笔墨字横斜。草分支迳通幽沼，竹外人闲度柳花。

十年灯火醉秋窗，君过闽山我浙江。今日持杯听凉雨，依然檐溜夜淙淙。

好山佳月近中秋，不信风光在小楼。倚尽危栏临静夜，一杯消得许多愁。

春正浓时花已开，啼禽飞过绿阴来。小轩不是多情思，华发寻芳懒独回。

此轩胜事有谁论，霜夜相从共一樽。叹息摩挲旧诗句，只今犹喜有曾孙。

东南都会水晶客，髣髴西湖醉眼中。楚尾寓廛同一笑，蒲萄新涨藕花风。

平生诗思弗浪与，一旦园池来寄题。得名当复主人胜，孺子之歌畴不知。

风生微澜湛蘋芷，欲洁吾缨应为此。吾缨已洁可奈何，只恐尘埃污斯水。

半阴半雨半晴天，老觉身闲尽愿眠。见说军民做端午，竞沽官酒鬭村船。

胸中丘壑本无尘，眼底青山意愈真。亭占林园最高许，一杯风味景长新。

凌风高挹浮丘袂，城郭山川正晚春。不为小亭清坐久，老来随处著闲身。

海气漫漫江上风，潮声时度越山中。且看移得新亭好，一任知名谁勇功。

尘埃无地可乘风，更落都城隘屋中。天以江山振衣袂，小亭休沐见新功。

归雁亭前坐久之，晴云吹散碧参差。江湖秋水已如许，惭愧仇池徙倚时。

平步飘然上玉堂，也来江祖钓沧浪。一生不得文章力，犹有虚名万古光。

春登台处溪山好，煖霭时吹淡淡风。试以闲身供酒盏，也知人与我能同。

台高戏马风吹帽，笑口开时插菊归。却忆东山携妓饮，试呼红袖著仙衣。

殷勤饷酒山中客，独酌遥知懒独登。一片闲云如可爱，清时谁曰味无能。

贯休一去二百载，犹得灵山照玉溪。不是台高可留客，秋来人要觅诗题。

寻得残僧上月台，雨云清薄未全开。茶瓯坐久酒杯举，桂树落香黄菊来。

凉风吹雨过城头，不近重阳不是秋。断送清樽欺老病，吹台供得几多愁。

蛩动一台秋气深，酒浮灯影唤微吟。不禁骚雅多悲兴，且与枯禅话息心。

斋余洗钵施生台，此路闲通一线开。笑杀渊明沽酒远，推将谁去挽谁来。

我作高斋老石林，题诗无复旧知音。空青何在茶山远，满径秋风生夕阴。

不能角黍泛菖蒲，且摄闲心自读书。谁信骚经未终卷，又行山外到溪庐。

怀人何处章泉水，更复可怜潘永丰。仕路屈身还政拙，山林养志得诗穷。

吴淞烟水是臞庵，从昔行人入美谈。小艇延缘苇间过，市声依旧隔桥南。

水明山月更闲身，笔底风尘事事新。宾主历然应绝倒，镇常输与住庵人。

绝爱青山恨隔城，每登楼处动吟情。老身一出京城后，却被山迷句不成。

新霜晴日见郊居，草树如斯亦有余。闻道又从湖外去，峰前回雁记传书。

菱叶荷枝贴水香，谁知五月此追凉。一帘之外孤山寺，身在他乡若故乡。

西风萧索雨声愁，长夜漫漫人倚楼。莫上竹帘空怅望，绿杨烟暝水中流。

水南下郭是南斋，春雨闲情唤客来。梅片柳条无藉在，晚香晴色醉深杯。

老圃堂前看晚晴，近溪时听鬭船声。不知远境干戈意，但觉凭轩笔砚情。

不分春晴雪乍销，等闲骑马看元宵。人言山县无灯火，试与笼街过市桥。

西晋风流付竹林，山王嵇阮本何心。便饶江左夷吾在，回首红尘河洛深。

雨洗风梳万木苍，山容水色滟晴光。清明寒食春将晚，为觅桐君𥩟野航。

春阴寂寂万花中，花外声传古寺钟。几度潮生见潮落，尚余情思在云峰。

浙水东西拥数州，锦衣玉食是王侯。如今石镜荒荒白，庙屋欹斜草没头。

衣锦军前上冢时，当年意气慑吴儿。中原休问今何主，随分笙歌燕乐嬉。

五帝三王只为民，几曾欲贵自家身。英雄势去死即已，尚肯贪生事别人。

王伯规模有事功，偏方乘间得争雄。彼时应笑人成败，覆辙争知个个同。

故宫浑不管兴亡，杂遝青山万木苍。人远何从追往事，吴歌声断下牛羊。

麒麟石笋尚纵横，配食诸臣不得名。辛苦霸图无别策，仓皇进奉怕天兵。

霜入溪风过大桥，寺前来往远迢迢。几多二百年前事，只有萧条树叶飘。

我是承平汝颍家，南来吴越在天涯。钱王故里惊如此，不忍思乡老眼华。

空山落叶响流泉，窈窕崎岖一径边。借问桃花今在否，秦人元不爱山川。

几年欲到无为寺，今日春风试一行。啼鸟数声花里老，鹅脾波上夕阳明。

一会灵山本宛然，因师又见别逢禅。吾庵钟鼓原无恙，共看炉前一炷烟。

崇福庵边安静泉，往来渐次四十年。道人只在山深处，手种青松已拂天。

秋晴行到水晶山，山近岚光起灭间。应有幽禅在其寺，避人甘占一生闲。

翠寒云锁雨声虚，眼力无多意有余。忽过浅村横落港，秋来惟恐负樵渔。

夜长风雨撼空山，老意幽怀尽自闲。更是一庵人不到，纸屏藤枕竹炉间。

雁声初掠晚山秋，一片烟寒雨未收。水落空江枫叶堕，岸明沙碛见虚舟。

云落山根蔽远江，渐迷高树到幽窗。须臾细雨风收处，画出苍洲白鸟双。

日迟无处著诗狂，寄傲僧窗小小房。一阵杨花风澹荡，试回清梦到池塘。

春晚杨花撩乱开，推窗情味兴裴徊。风生但觉堂堂去，日照还看款款来。

脚底楼台尽管弦，长安人物信骈阗。夜深祇有疏更在，满地月明光皎然。

城都花卖已逢梅，不觉光阴日夜来。浅白深红知几许，薰风又见渚莲开。

从昔韶华不负人，软红尘里帝城春。平高一望多杨柳，𣨼雨霑风处处新。

潮上钱塘海舶行，片帆欹侧度空明。颠风骇浪时常事，三老长年未必惊。

翠泼春窗山数重，回坡复岭更高丛。一声啼鸟破幽梦，抚槛露华清晓中。

地占高明因指顾，万人如蚁正卑喧。江声忽起晚风急，一片斜阳过眼前。

日中为市昼昏昏，万代交驰不但今。江浙之南数吴会，九天宫殿五云深。

夜凉河汉粲荧荧，灯火天街更不停。十里珠帘真昨梦，杜郎霜鬓已如星。

来访西庵三畏堂，山林草树只青苍。剑池不洗行人恨，石上春风白日长。

春风山路散晴光，柳欲青青梅正香。试上篮舆载壶酒，也教人道去寻芳。

振衣岝崿山头寺，烟抹平林眼欲迷。我老不知身到此，依依浑似武陵谿。

柳阴花气弄晴丝，村北村南总见之。人意不惊春动荡，小来山寺一篇诗。

山田渴雨民艰食，国重农功遣吏来。要使轻徭仍薄敛，坐令寒谷得春回。

寒夜萧萧一枕清，小窗梦破竹风声。不知身在红尘里，何处知今有宦情。

经行修竹小窗轩，闭户看书记昔年。薄宦萦人尘眯目，空余栖遁此心坚。

世事身心水一杯，是非胶扰付蚊雷。吾生只合闲萧散，多少年光节物摧。

西湖随寓数椽下，又与闲人作小诗。便做心情嫌广厦，我生如此尽相宜。

扰扰纷纷满眼尘，可怜光景逐时新。数声啼鸟乱云暮，竹外一枝梅小春。

乍暖阴阴欲雨天，满陂春水浸山田。蛙声一夜无人管，断送闲愁到枕边。

岁熟行田禾稻香，断陂截港转平岗。荒鸡远近声鸣午，疏雨微云山短长。

青田白水插秧时，行尽山坡路转低。初日漏云时涨润，踏歌声里子规啼。

莫听秋阶促织儿，吟风嘲雨也如嬉。寻思老睡何曾熟，祇合凄凉为作诗。

覆雨翻云转手间，阴晴都付与秋山。老年心绪偏宜醉，长日工夫只为闲。

陟迳沿冈上玉田，穿墟涉港遇金仙。黄云割尽桑重绿，风撼舆篮但兀然。

青笋初成宿雨晴，并檐啼鸟两三声。鹅湖峰下僧窗晚，一枕谁知梦亦清。

炷香小阁听山雨，木叶风摇万壑声。更与野僧供茗事，是知身外有闲僧。

僧床午睡梦初成，展转轻安分外清。搔首起来神观定，一窗山影正虚明。

苏赵从前说辩才，后人尘土不须猜。风篁岭下青春晚，寂寂应知我独来。

闲来信脚到乾封，千古清名一梦中。却忆桐江客星阁，可怜田垅对秋风。

石壁云泉四十秋，儿时来往见风流。可堪松柏衣冠地，世事深沉懒转头。

髣髴儿时拜德容，中州江左事难同。高泉宰木阴阴绿，白发人来酹晓风。

不见先生已六年，湖团只是旧山川。我携茗酒奠荒草，寒雨吹风泪湿烟。

生晚常嗟南北分，故家文献少知闻。襄阳耆旧无庞老，独对高坟看白云。

西风原上脊令寒，零落交游我独难。不信人间有生死，菊花还作去年看。

纷纷人物古犹今，夭寿衰荣共此生。秋冷南豅半沟水，翛然唯见二难兄。

红叶初翻秋已深，暮云凝乱薄寒侵。排空忽断飞鸿影，谁识江湖万里心。

信城多士固多才，乡老凋零安在哉。自哭湖团王处士，每逢人逝有余哀。

被褐纱巾醉后歌，寻常还往记婆娑。遁翁九日同登处，残照吹红玉水波。

坚坐山头十数年，后来卜筑转萧然。古梅风折篱倾倒，朱橘空垂屋角边。

门外曾听刺史车，也令乡国重贫儒。伤心又赙君之葬，此事应须近日无。

人营家室因妻子，二者何能一一贤。到底伶俜反无累，反乎真宅总如然。

霜风漠漠叶阑斑，积水陂池映浅山。气尽敛形阴野土，一生心事白云闲。

覆雨翻云以利名，汉庭无日不公卿。试言行志今谁是，却羡长贫过此生。

宗人相送入山阿，谁挽谁扶谁作歌。既老无家且无子，不知君者谓如何。

常与交朋奉杖藜，放怀携手动移时。苍茫溪北溪南路，忍对交朋只自知。

谈天谈佛共谈仙，静里光阴不计年。几度过家扶醉去，岂知今日见沉泉。

往来是日月，变动是寒暑。伏腊虽不周，尔且对妻子。遥知风尘表，万象互吞吐。所以鹿门人，江左不得取。

片月生林白，沿流涧亦明。幽人方独夜，山寺有微行。野处偏宜夏，贫家不厌晴。薰风吹老鬓，腐草见飞萤。

地僻稀人迹，重林日自虚。鸟飞晨气外，蝉噪晚凉初。余润从侵屦，浮埃倦整书。樵渔时上下，闭户又何居。

木末芙蓉起，亭亭绿且青。墙犹承片瓦，窗不碍疏棂。次第花擎盖，纵横叶展屏。石丁谁主者，仙岂待沉冥。

拥砌丛生菊，何关老意多。浇花惊易燥，耘草喜成科。枕腊尤宜睡，餐香岂待哦。渊明藏不尽，满把尚婆婆。

一年明月在中秋，数日阴云不奈愁。忽喜新晴转书室，极知清夜照歌楼。醉当弄影如坡老，诗就撞钟忆贯休。千里故人应若此，吾生常好更何求。

野花狼藉雨初晴，人在山南山北行。东风浅浅尚寒色，云映远天斜照明。

高田下田流水声，前村后村鹁鸠鸣。山矾已开桃已谢，霏霏小雨未成晴。

雨斜风骤树连云，荒远人家酒不村。小醉未成愁又入，更无情绪到清樽。

青松影里小桃花，山崦横冈人几家。牧童樵子自来往，水拥断沟留残沙。

青春行乐耳，谁无一林园。余阴敛宿雨，桃李亦复暄。坐闲语句到，酒半情意宣。从容出处易，缅邈聚散难。记此野城北，望望横灵山。

春山有梅，萼绿香洁。爱雪宜霜，凭风藉月。花已开明，枝复横绝。翠袖天寒，供吟试折。

秋水澄溪渌，秋山远岸青。村酤因觅句，雅放却嫌醒。

已是依山住，更为深村行。莽莽少人迹，幽幽闻鸟声。忽逢三四家，草树亦敷荣。不觉六七里，烟霭还纵横。

疆埸未云静，家国疑摇摇。深乎帷帐筹，公卿日以朝。虏势固不壮，虏骑固为骁。强弱士气少，战守民力凋。荒山涧壑冷，岁暮风萧萧。百草皆烂死，扑面黄叶飘。枭鹠互鸣啸，狐豺纷踯跳。秃鬓祗枯藜，𥩟立天益寥。恭惟我寿皇，恢复悉有条。咄哉开禧臣，妄动尤虚嚣。女贞亦分裂，幽燕乱无聊。贤愚世运厄，隆替华夏焦。羌戎汉威灵，河隍唐僖昭。民老曾何知，但愿归富饶。中外持论平，致君舜与尧。

老觉宾朋日日稀，故家言语转依违。百年以往自兴废，千古其间谁是非。江左风流徒可想，山东豪杰竟何归。勾吴于越连闽峤，瘴雨蛮烟百鸟飞。

自无太史慈，孰对孙伯符。群舒有余地，周郎或知予。既推道南宅，以湿谩相濡。本拟驰中原，扫灭邺中都。天乎许贡客，一箭失壮躯。黾勉付后事，张昭乃其奴。赤壁之火攻，仅可保全吴。公瑾复不长，伯业益荒芜。至今春草生，高坟在姑苏。传言尚相点，经行倍踟蹰。异代岁月速，谁为我非夫。酹酒起英爽，白杨鸣赤乌。荆州或已分，曹刘竟称孤。堂堂破虏冢，归命诚足俘。

玄机未易窥。

诗题：王禹偁赠吕通秘楚州监仓首句：闻君公事苦喧卑。

