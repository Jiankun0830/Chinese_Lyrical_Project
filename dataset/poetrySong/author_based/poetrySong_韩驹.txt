忆昔平原客，曾叨十九人。怀沙正愁苦，负土更悲辛。册府三年滞，枢庭一见新。今来挥涕泪，为国惜良臣。

夜直沉沉浴殿南，春风想对百花潭。藤床转枕寻余梦，粉壁题诗倚半酣。追记旧游时一笑，劝参真理莫多谈。白头粗试丝纶手，归去扶犂意亦甘。

内阁论思密，西班步武清。谁无子隆贵，独被主恩荣。带曳黄金重，鞍飞白玉轻。旧时行乐地，箫鼓入佳城。

昔在昭文馆，从公侍赭袍。笑谈倾盖旧，风采照人高。便欲参藜杖，那知奠浊醪。不堪西北望，松柏暮风号。

寺南寺北竹阴浓，背日茆茨雪未融。为厌呢喃说禅病，故将{鼻勾}{鼻合}现神通。殷勤问话非庞蕴，邂逅论交得赞公。借我蒲团睡今夜，五湖春梦雨声中。

我欲游京口，浮家未有船。羡君无一物，篷底曲肱眠。

渡水穿云去，神光触处开。隔江如有得，飞锡早归来。

二年三饮龟山井，道上菰蒲亦笑人。犹觉是身多世累，一庵何日与翁邻。

水横绝浦曾争渡，浪打船头又少留。安得一舟淮上钓，水生水落任沉浮。

未用船头报水程，为君持酒打愁城。青山久负当年约，白髪多从客路生。点检转工新句法，揩磨难减旧风情。小留莫道无供给，一味东篱有落英。

籍甚中山守，风流世有人。猎围边月晓，筵蹋塞花春。金絮盟犹在，灰钉事已新。使公长卧护，何地起胡尘。

忆在昭文馆，垂绅看立朝。敢论同自出，但喜识高标。有子仍持橐，如公合珥貂。伤心邺城路，宰树结寒飇。

叹息苏公无恙日，坡头自筑小山房。五年不识官壶味，只以春江当酒觞。

老臣政术不堪论，尚得君王赐酒樽。异日黄州成故事，蒲萄醅熟记初元。

蒲萄酒用春江水，压倒云安麹米春。未解敲门问奇字，一杯聊醉草玄人。

缓寻翠竹白沙游，更挽藤梢上上头。岂有危巢与栖鹘，亦无陈迹但飞鸥。经营二顷将归老，眷恋群山为少留。百日使君何足道，空余诗句在江楼。

少年饶舌类丰干，老似鸣蝉不耐寒。无复酒杯同设席，几思斋钵共开单。便从此去真差易，未有生涯良独难。樗散郑公官益冷，雪中何以继朝餐。

十月舟藏芦荻林，客衣顿觉夜寒侵。乱离祗有穷途泪，勋业都无过去心。敢恨青鞋蹋江浦，近传黄屋渡淮阴。中兴气象须公等，是日频闻正始音。

邂逅他乡识，艰难此地逢。扁舟逆春水，一钵趁晨钟。便欲依风穴，宁辞上雪峰。老禅行履处，着眼看机锋。

小风吹水涨平湖，屋角残冰亦已无。投老只图春睡足，可须山鸟强招呼。

卧听秦淮呜咽声，起看江月暮潮平。旧时忆在延真观，玉作芙蕖院院明。

忆昨宣和从武皇，春风省识御袍香。自从翠盖巡沙漠，无复征歌出洞房。

西来有客共征途，不恨维舟日日孤。爱子清明似秋月，当涂见了又芜湖。

楚雨冥冥催入峡，巴云漠漠伴归乡。只应袖有欧峰录，万里神珠照地光。

未可西归白帝城，半天亭下即胡尘。他年若悟居山好，一束茆茨老此身。

窣堵西头屋数楹，知君卧占一溪云。老夫亦有缘云兴，应为情亲肯见分。

一溪清驶到天宫，上有千株偃盖松。未肯分流下山去，为君纯浸紫霄峰。

城西鼓檝又城东，不待溪分上下风。碧树垂柑间黄绿，冰盘行鲙簇青红。横塘日暮林峦合，断岸秋来浦溆通。安得此身无世累，便随渔艇入空蒙。

苦菜敷新叶，高槐偃旧枝。三生草庵主，故与此山期。

乱离多探报，荒僻少知闻。白髪如荒草，秋来不可耘。

路转冈头松柏深，百年唯我独追寻。不知尊者真归处，岭上浮云自古今。

石根路转白云深，坏壁遗椽可细寻。只道来时无一物，尚留陈迹到如今。

直道居中少，长才举最频。初闻挽红粟，又往破黄巾。代北犹屯虏，山东有未臣。看公为世用，容我任天真。

麦秋宜晚起，况复雨频频。桃竹犹能杖，柴车未可巾。闲分酒贤圣，静记药君臣。会有骑鲸李，来陪贺季真。

李侯梨饤坐，风味胜仁频。投老须鸣玉，相看尚秃巾。便应寻木客，何必问波臣。不复来城市，从人笑我真。

犹记一麾出，敢论三顾频。余生过飞鸟，幻事捏空巾。学道无疑怖，忧时有主臣。买舟苕霅去，我亦号玄真。

白头逢世难，无地可推愁。晓日瞻天阙，春风忆御沟。他年余老蜀，万户子封留。尚记临川郡，谿山烂漫游。

下蜀追随日，欢言一散愁。篮舆转陂路，小檝渡潮沟。万里家何在，三年淹此留。犹欣迟暮眼，见子并英游。

邂逅邗沟记昔年，知君跋马自湘川。欲持斗酒洗泥滓，未办青铜三百钱。

卜筑相依约暮年，向来深驻汨罗川。叩门忽送铜山句，知是赋诗人姓钱。

堕絮飞花又一年，黄梅小雨暗平川。莫言晚起家何事，日傍南池数绿钱。

且复江西度岁年，会须投老剑南川。日长一局枯棋罢，卧看儿童学意钱。

忆在昭文并直庐，与君三岁侍皇居。花开辇路春迎驾，日转蓬山晓曝书。学士南来尚岩穴，神州北望已丘墟。愁逢汉节沧江上，握手秋风泪满裾。

只道春风闭掖廷，朝来绾结髻鬟新。蛾眉不是专君宠，试触君衣鹦鹉嗔。

睡起昭阳暗淡妆，不知缘底背斜阳。若教转盼一回首，三十六宫无粉光。

水边卢舍寺，朱实绕霜荣。棘刺防来密，筠笼赠岂轻。谁为嘉橘诵，自拟渼陂行。莫讶归时黑，吾兼吏隐名。

缓寻随父老，偷折饫僮奴。的皪连僧舍，馨香到客厨。题诗郡丞至，问俗使华俱。只道千缣易，良田岂易图。

见子京江尚少年，大梁重见已翩翩。顷来更觉文章进，他日宁容老病先。梅谷旧题幽谷引，橘陂新和渼陂篇。常惭散吏空称赏，不敢吹嘘上九天。

乃翁名见豫章诗，学术传家有大儿。四海共推文赋早，三年应讶省郎迟。生逢侧席求贤日，即是摩霄耸壑时。若到朝廷问衰朽，为言藏缩畏人知。

𫘤牛蹢躅知何事，定自春山细雨来。漫漫平沙相逐去，可无人掣鼻头回。

好事谁如公子贤，千金买尽亦欣然。老夫若有沉牛二，春雨归耕负郭田。

扫地焚香元自喜，傍门骑马向来慵。田园此去须安枕，海岱今年不举烽。已分痩藤扶病骨，生憎明镜写衰容。两公故是经纶手，只问腰金早晚重。

排闷径须沽酒饮，贮愁端为作诗慵。连声倦听城头角，落点惊飞塞上烽。闻道久闲金騕袅，有时高卧绣芙容。年来自说无尤物，已结维摩按两重。

开心未用饮门冬，老去何妨万事慵。胡虏近闻归绝漠，洛阳无复化为烽。休官昔愧陶彭泽，受禄今惭邴曼容。谁似侍郎春思乱，解言花影日高重。

上饶籍甚文章守，曾共紫薇花下杯。铃阁昼闲思老病，故教从事送春来。

忆倾南库官供酒，共赏西京敕赐花。白髪逢春醒复醉，岂知流落在天涯。

谁怜定武故将军，醉舞狂歌老更真。好事时分小槽酒，残樽也到白头人。

忆昨飘然下叶闉，十年江海望严宸。遥知驻跸艰危地，尚有忧时老大臣。已起阳城司谏诤，又传陆贽掌丝纶。为公细数能文士，几个麒麟阁上人。

远闻仙伯上神山，始觉升平气象还。一梦休论玉堂事，两行曾缀紫宸班。想烧椽烛书天诏，看剪花鬃出帝闲。尚忆平生故人否，夜驱黄犊在田间。

寺门岑寂知何许，想对千岩万壑开。待得梅山梅子熟，不辞先寄一枝来。

近闻僧说宜黄寺，一道松门夜不关。投老有禾三百把，亦随君去住梅山。

自罢黄州守，殊方任转流。宁论九年谪，已判一生休。此士真材杰，诸公定挽留。傥归存老病，车骑拥西畴。

盗贼犹如此，苍生困未苏。今年起安石，不用哭包胥。子去朝行在，人应问老夫。髭须衰白尽，痩地日携鉏。

忆宰分宁日，逢师溪水头。裁书访彭泽，倚杖话荆州。幻世吾方梦，迷津子作洲。禅心如密付，更为小淹留。

不谓英灵汉，犹怜老病翁。回舟残破岸，驻锡涅槃宫。复作千山去，真成一段空。直愁林下乐，从此更谁同。

老子幽栖地，劳君久见存。夜毡从栗爆，午碗看茶翻。旧事时追忆，深禅得细论。还应雪峰老，领众待云门。

平时访我乌江上，乱后逢君汝水滨。欲问龙门真在否，大千沙界邈全身。

少年高掇老庞科，未必龙门众角多。幕府三招三不去，唯将一钵渡娑婆。

北风卷地雪漫天，惭愧君来住过年。日与邻翁同展钵，老夫时复听谈禅。

直自三湘到七闽，无人不道竹庵名。诗如雪窦加奇峭，禅似云居更妙明。

竹庵端为故人留，尚许衰翁预胜流。寄语丛林好清客，未宜轻辊雪峰球。

自识云门老，经时水石间。尚嫌闻法少，随度七闽山。

一樽相属两华颠，落日临分更泫然。蹀躞鸣珂君得路，伶俜散策我归田。近闻南国生涯尽，厌见西江杀气纒。欲买扁舟吴越去，看山看水乐余年。

广陵三岁共祠宫，二月帆开上水风。北渚荡舟公醉我，南湖张乐我留公。岂知去国千山外，又得连墙一笑同。丧乱难堪重离别，可无书札问衰翁。

客居蓬藋绕门深，两岁频闻车马音。子壮飞腾日无那，吾衰瘴疠久相侵。旧知文力雄青土，想有诗声动绿林。归傍玉皇香案立，莫忘江阁共登临。

邂逅都城接下风，官居总在日华东。门瞻曲角趋朝近，路转高头出局同。今日绣衣新使者，晚涂霜鬓旧邻翁。一杯无复当时乐，赤县黄图泪眼中。

往岁沧波转地流，是身如沫信沉浮。初闻盗贼奔他境，渐见衣冠集此州。病欲深耕归谷口，禅须末句问𪨷头。膺门也自知人喜，有客清真似子不。

汉阁西头千步廊，与君长夏对胡床。阴阴桧色连宫草，寂寂棋声度苑墙。细乳分茶纹簟冷，明珠擘芡小荷香。身今老病投炎瘴，最忆冰盘贮蔗浆。

家近锦江归未得，见人之蜀便凄然。闻君细说开州好，劝我来依刺史贤。当路尚多屯虎兕，远湖曾否息戈鋋。何时万里云沙静，稳上沙头上水船。

云阶月地一相过，未抵经年别恨多。最恨明朝洗车雨，不令回脚渡天河。

上界鸾骖鳯驾多，不消野翮强填河。可怜无数颠毛落，只得云𫐌一再过。

水浊山昏暑未清，风枝不动月微明。忽惊零露先秋戒，更放蟭蟟一月鸣。

城郭初鸣定夜钟，苾刍过尽法堂空。移床独向西南角，卧看琅珰动晚风。

晚涂淹泊向谁论，白髪名卿肯见存。雒邑风流余此老，故家文献有诸孙。寺连狭径曾倾盖，船拥清谿尚一樽。小驻鄱阳未宜远，欲凭书尺问寒温。

万里投殊俗，余生老一丘。尚怜之子秀，能慰此翁愁。只欲连墙住，胡为下邑留。黄尘诗思尽，乞与四山秋。

木末炎风晚更无，火云低傍古城隅。正嫌酒作鸡冠赤，洗盏惊看白玉腴。

白髪前朝旧史官，风炉煮茗暮江寒。苍龙不复从天下，拭泪看君小鳯团。

山瓶惯识露芽香，细蒻匀排讶许方。犹喜晚涂官様在，密罗深碾看飞霜。

物微深可悯，畏雨复兼风。适见传呼宠，俄成扑地空。

资身惟朽壤，得意只繁阴。浪自声凄急，人谁听汝音。

孤光辞腐草，强拟帖天飞。中路霜风急，还寻腐草归。

忆昔趋阊阖，朝鸡促晓声。何关蝇辈事，也复强飞鸣。

往时束带侍明光，曾看挥毫点御床。只道骅骝已腾蹋，不知雕鹗尚摧藏。官居四合峰峦雨，驿路千林橘柚霜。莫为艰难归故里，汉庭今重甲科郎。

中郎玉节驻江西，饮惯黄封厌赤泥。寄与衰翁时一醉，四山摇落雨凄凄。

近闻酥酪出中厨，想肯分留寄病夫。不为长斋饭麄粝，暮年消渴亦时须。

离宫见尔近天墀，雨露常私养种时。寂寞一株岚雾里，无人识是万年枝。

故人书札访林泉，郭索相随到酒边。未擘团脐先一笑，二螯能覆两觥船。

只讶平原驿使稀，不嗔彭泽寄来迟。劝君莫以无肠故，忍见纷纷躁扰时。

路入君家百步香，隔帘初识汉宫妆。只疑梦到昭阳殿，一簇轻红绕淡黄。

春风并力著寒梅，浅白轻黄一道开。竹屋西头如有路，扶藜不问主人来。

烂红初擘使君盘，走送柴门色未干。着意裁诗终不近，遥怜醉眼若为看。

驿骑持书自海旁，开篮剩喜子鱼香。红螺紫蛤俱羞避，独许渠侬近酒觞。

治声临颍复临川，籍甚临江已预传。但怪骅骝在泥滓，会看鸿雁撇云天。杯翻竹叶深留客，浦涨桃花小系船。别后更谁从此老，频将书尺问沉绵。

不谓张罗地，时能问字过。欲为衰朽托，将奈别离何。比歳开三馆，君才中十科。待平澶卫了，加思颂元和。

昔坐甘陵党，频年堕崄巇。斯文今烜赫，隐吏已衰迟。俊茂推之子，飞腾值圣时。诸公宜改观，相国旧深知。

丧乱乖离数，衰慵问讯疏。新霜上须鬓，老泪湿襟裾。忽报迎车骑，遥知奉玺书。岂惟谋郤縠，文亦似相如。

有人谈五岭，崷崒象衡庐。地长十寻竹，波跳三尺鱼。看公罗𫓧钺，笑我老耕鉏。敢望频书札，相望万里余。

郡戟苍山上，平分二水流。四时无疠气，五管有贤侯。静契罗公远，禅参帛道猷。人生一麾乐，不必向中州。

酪乳抨来自释宫，流膏散液竹萌中。我方厌苦饥虚病，公已深知识界空。

只漫轑羮送邻舍，岂能搜句搅诗翁。山城异味宁长有，却傍春畦撷芥菘。

病鹤羞垂翅，疲驽困络头。空悬彭泽印，看上汝南州。好去营茆栋，相依老荻洲。忘忧得佳句，不敢比扶留。

野寺瓶罂至，吾庐水竹幽。开缄喜风韵，唤客少淹留。蕨带寒山醤，笋兼头子油。谁能知许味，一饱并无忧。

故老凋零尽，君犹识了翁。深知名节似，不但里闾同。政府方交辟，高贤岂久穷。他年汝溪上，伴我钓秋风。

听说宜黄政，他邦总不如。里门喧诵读，村落罢追胥。纵未分侯印，犹当拥使车。此诗无丽句，聊代荐贤书。

老夫晏坐临川寺，五见君为万里行。病马不辞遭掣顿，云鹏那复计期程。遥知此去常乖隔，莫惜书来访死生。早与朝廷定巴蜀，故山迟暮欲归耕。

悟得玄机已数年，曾蒙老宿印明禅。定知凡物难为寿，故仗高人结胜缘。

数枝西国芬陀利，一瓣南天波律香。持作诞辰罗汉供，愿如罗汉寿无央。

生朝欲作祈年供，长寿玉圭天上来。定是从今有家庆，世人传作画图开。

永安城外山危立，赤壁矶边水倒流。此地能令阿瞒走，小偷何敢下芦洲。

病守虽闲鬓未苍，尚能谈笑坐胡床。指挥一扫妖氛尽，便自关山向汝阳。

昨夜黄州得蜡书，老臣恨已解兵符。莫将箭污偷儿血，留与官家北射胡。

百忧前日总熏心，一笑朝来得好音。绝域不须遮虏障，今年自有杀胡林。

沙场腊送亡胡，泽国春生贺汉年。说与胡儿莫轻出，黄冈直下有戈船。

昔年亲擢校书郎，夜梦苍龙绕屋梁。异时那知今日应，六龙深驻载赓堂。

已向丛霄侍玉宸，朅来端为付经纶。不须更说人间事，曾是仙中第一人。

问渠褰裳欲何往，仓惶徙倚沧江上。至人入水固不濡，何以有此恐怖状。我知摩诘意未真，欲以笔端调世人。此水此渡俱非实，摩诘亦未尝下笔。

天寒候雁作行远，沙晚浴凫相对眠。松醪朝醉复暮醉，江月上弦仍下弦。

万里青霄发轫时，骅骝绝足看奔驰。太平宰相何人识，惟有巫咸得预知。

刘郎底事去匆匆，花有深情只暂红。弱质未应贪结子，细思须恨五更风。

老子真祠地，君来觅纸题。文如士衡后，年与正平齐。闻说锺陵郡，官居章水西。涪翁诗律在，佳处可提携。

三十年前一乞儿，荆公曾为替梅诗。如今输了无人替，莫向金陵更下棋。

去年看月思君处，醉后狂歌和影舞。今年与君待月时，金樽未尽雨催诗。乐事良辰难并有，一生费诗仍费酒。君不见绿幕朱帘蜡炬香，何须拂地觅孤光。

三更欲眠灯挂壁，被冷何曾双脚直。西风一夜枕边鸣，令我下床三叹息。君莫悲秋且自悲，朱颜白发来相随。天公造作悲欢事，要令百岁如狂痴。达人大观无不可，岂合坐受天公欺。我惭无处看明月，一掌荒庭秋草没。去年忆上黄神山，笑看万里清光发。

平湖下明月，湛如奁湿银。遥怜锺陵客，卧看繁台云。我欲故山去，向来车已巾。淹留属中秋，顾愁愁单身。停杯问青天，谁驾此玉轮。分光到蓬屋，殷勤月夫人。张郎嗜读书，占毕闻比邻。胡为叹今夕，长歌击匏尊。似君岂终穷，努力逢休辰。他年和此唱，寄我东南垠。

春风吹绿原头草，草色雨余晴更好。堂前帘静燕初忙，江上麦齐蚕欲老。腐儒饱食欣自得，日长但酣春昼眠。户屦无人足清绝，觉来幽响落山泉。

东风著物犹未惊，忽听林间鹎𫛥鸣。濑水生波先泛泛，烧痕破暖渐青青。农家且喜春耕足，未晓呼儿饭黄犊。谁家跃马来探春，却笑澜翻啼布谷。

秋风淅淅摇密竹，乍觉凉生洗炎溽。豆田雨过麦毛肥，蘋渚风轻浪痕蹙。田家社日试新𥬠，相过一饭百在忧。却笑儒生真自苦，髪如衰草不胜秋。

九日东篱采落英，白衣遥见眼能明。向令自有杯中物，一段风流可得成。

此时造化何容易，终日飘零似等闲。截断琼田余白水，放开琪树出青山。

灼灼开元销恨花，连昌春苑盛恩华。如今妖艳无人比，笑倚东风日自斜。

云锦涨春坞，霞绡炫夕阳。东风多乐意，不特为红芳。

断堑疏篱一水滨，压枝冰雪眼中春。悬知东阁一端兴，不减扬州千载人。晚岁风霜从惨淡，寒梢气象自清真。此来定做西湖梦，疏影横斜访旧邻。

瀹雪凝酥点嫩黄，蔷薇清露染衣裳。西风扫尽狂蜂蝶，独伴天边桂子香。

昭代群龙用，名家奕世昌。储精生辅佐，挺秀诞忠良。郁郁充闾瑞，荧荧照室祥。莲花雄址峻，竹箭庆源长。硕德宜廊庙，英材合栋梁。公清凌颢气，严肃厉秋霜。莲宝符千载，威名瞻赡八方。量陂吞玉海，言派泻银潢。功业彝章显，谋猷棣萼芳。检身金井洁，落节翠{土离}骧。列郡依仁牧，千英服智囊。精忠裨主圣，膏泽致时康。邓禹重兴汉，汾阳再造唐。公心平国是，戮力振朝纲。斧钺安南服，威棱振北疆。温恭谦节著，仁惠德风扬。鸑鷟金昆盛，貔貅虎旅强。望风辞印绶，当路悚豺狼。电扫除妖孽，雷驱息叛亡。一心仁以厚，五福寿而臧。论议留青简，勋庸纪太常。鸿恩非易报，盛德固难忘。便合持枢极，那容著海乡。庄椿祈不老，辽鹤𥩟来翔。愿向中书府，年年荐寿觞。

淮海锺神秀，逢时出伟人。熊罴符吉梦，弧矢记佳辰。瑞世仪丹凤，占祥得石麟。心田平若砥，学海阔无津。道任司衡重，儒传孟氏醇。雄文追灏噩，雅意蕴经纶。大策登商第，英名动搢绅。含香登粉署，画诺拥朱轮。画戟罄竹难书称远，星轺宠数频。一时推厚德，列郡仰深仁。櫜紫殊恩近，官黄墨诏新。风云看际会，廊庙喜同寅。寿斝霞纹细，香莲露脸匀。愿赓难老颂，阅岁等庄椿。

惟昔高唐梦，熊罴召吉占。气锺西蜀秀，时应仲秋严。江汉挥麈尾，风云起笔尖。微词追屈宋，精义到黄炎。操履禁寒柏，名声耿衣蟾。击强雕鹗健，治剧䴙鹈铦。使者旌旄易，将军印绶添。鸳鸯随步武，虎豹入韬钤。锦覆郎官被，彤垂太守襜。两行分蜜炬，十里上珠帘。礼士尝悬榻，诛奸忽奋髯。雨堂昏绛帐，风帙乱牙签。银汉星初焕，金茎露已霑。欢声连北固，寿邑更东渐。丽句充文几，奇香溢玉奁。簪绅五福具，樽俎四夷兼。贱子真殊幸，清标获屡觇。谈蒙雕朽木，猥辱画无盐。嘉运方熙洽，英才岂滞淹。伫公归法从，斯道慰民瞻。

道在轲雄出，时平稷契生。荆山方秀整，金气与高明。磊落难藏器，峥嵘易得名。宏才须视草，大手本调羹。欲赋龙骧远，方看凤翥横。海门迎五马，桂岭换双旌。渐许含香侍，宁为剖竹行。悠悠真任物，扰扰不关情。札有十行赐，政应期月成。风流前辈似，文采后来倾。日月开黄道，云烟焕赤城。还朝充柱石，与世作权衡。仙果千年实，洪涛几度清。于公一俯仰，几杖表余荣。

世运千龄遇，皇图永绍休。天方祚尧舜，家自产伊周。戟路炎风转，弧门喜气浮。九苞惟得凤，三日已窥牛。祖牒绵瓜瓞，亲庭结冕旒。朱轓资佐理，黄屋得分忧。白贺才名远，毛原德业优。维城流雅咏，戏彩晢民讴。暂出丞侯度，行归炳帝猷。职堪调玉铉，名已覆金瓯。甲第开华旦，琼筵盛荐羞。宝钗分乐队，珠玉萃宾游。龟鹤齐称寿，觥船递献酬。后天长不老，仙袂拍浮丘。

斗杓西揭柄，南吕已飞灰。芝室占熊梦，蓬山挺梓材。世欣金鷟见，人庆玉麟来。天意非难料，行看位上台。

皇穹符宝运，嵩岳降真贤。明月中秋后，黄花九日前。潭潭新紫府，叠叠旧青毡。遐想云椿庆，春秋合几年。

有玉山自辉，无蠹木不疾。人心渺难测，天理坐可必。我公仁者静，寿骨已崷嵂。岂比山泽儒，辛苦饵芝术。

千载一生贤，嘉会不易得。自从悬弧矢，称愿倾一国。紫芝眉宇秀，见者总归德。正如尧弦风，一鼓解愠色。

袖有调元手，辱使江之湄。雅怀兼三王，起问夜何其。行当发余蕴，陶铸皋与夔。功名格上帝，黄髪齿复儿。

春风桃李花，结实老人候。桃李初不言，人迹自奔走。恭惟大雅姿，笃实谢雕镂。使之立本朝，一世可仁寿。

尝闻郑公声迹留契丹，忠义肝胆人所难。生民莫识兵革面，坐令中国如石磐。英灵锺禀固有异，端拜而议独胆寒。在天景星地朱草，无乃嘉瑞之郁蟠。郑公遗范后必大，飞木架学罄苑兰。朝廷搜猎不待次，枢柄足办谈笑间。幸令天下已妥贴，梦寐聊以寄东山。小春桃花破红萼，和气帘幕风轻帆。降嵩孕昴掩周汉，酒杯潋滟香初阑。复闻五福一日寿，但愿膺此比鹤鸾。亟随环召归禁密，发挥事业安尘寰。

君不见玉皇殿上麒麟儿，掣开金锁驰如飞。紫府洞中寻不见，人间轻跳何之奇。又不见越王台上真山岛，簇簇灵光如焰火。骊龙腾踏上天池，透出月明珠一颗。似此嘉祥世希有，今朝放入贤侯手。长庚应向梦中来，还信嵩童重台否。欲知仁政多阴骘，瑞气融融霭春日。广寒宫里旧灵根，昨夜新枝抽第一。

参差鸳瓦对清霜，玉虬荐瑞初腾骧。三山一夜应图谶，晓来沙碛堪褰裳。荧煌戟户挂弧矢，瑞气氤氲结霞绮。帝令来作金鼎和，趁得寒梅雪香蕊。精神照坐神仙，滔滔挥翰倾何源。杜诗韩笔继骚雅，凤髓鸾胶室世传。皇皇辔骆耀乡国，春逐霜蹄满南陌。禁城龙阁俨书图，班近天颜还咫尺。泥书细札九天飞，好看锦衣荣衮知。亨时得路方平坦，沙堤斝错黄金羁。年年爱日回南陆，庆寿阶庭照兰玉。南极仙翁识姓名，星宫曾见刊琼箓。

琅玡崒嵂神仙居，云中缥缈飞双凫。玉皇步虚求真儒，翱翔万里朝皇都。金门待诏登公车，彤墀耿耿摅良谟。宠光已览升荣途，握兰华省岁云徂。下怜民物来剖符，宽即不猛鞭用蒲。熏陶一味清和敷，报政尝闻帝曰俞。要令仁风及海隅，光华玉节徯来苏。黄童白叟争欢呼，不须挽粟更飞刍。已见年丰乐有余，玉宇风清化日舒。宝炉烟袅度垂弧，凭谁为我倩麻姑，满泛金波倒玉壶。愿君不老八千岁，何啻二十四考居中书。

金蜀自昔称遐封，师帅敢是流尝泽通。严宸轸虑文轨同，绣荣遣宣仁风。思皇储精动上穹，炎正重开神降嵩。天姿有道和气融，许国纯诚嘉且忠。暂借经纶粉省中，輶轩一动竦疲癃。诏书诞布恩庞洪，穷谷濒川靡不蒙。取予转输公帑充，敛匪加民用度丰。乐育菁莪泮水宫，青衿咸仰百川东。钦哉美意奉渊衷，多取平反囹圄空。名利全归干制功，良法通商来往憧。叠组重龟问望隆，诵有舆人谣有童。但闻载途祝我公，遐龄实惠俱无穷。

于皇圣运齐中兴，地应岳渎天垂星。储灵韫异一发越，中和备体生奇英。清淮无波万濑肃，纤云四卷澄水玉。薰风庭院倏经秋，长庚入梦祥光烛。童年气韵已不群，四座愕视天麒麟。兰筋劲翮翔万里，蓬山锦帐皆弥纶。五袴兴谣谥三郡，筠秦东瓯渐泽润。褰帏便使八州清，光华并管三司峻。高怀违俗星斗寒，伟度照人云梦宽。刑清财阜治尤最，天语璿题永不刊。夜观三极三台上，玉节光芒迩天杖。浮丘自是地行仙，天遣夔龙助君相。仲舒简古帝所思，弱翁治行已深知。粉泽典章混文轨，燕许大手非公谁。维南不为承恩祝，直为苍现并蒙福。致君尧舜亿千龄，颂声遍写南山竹。

碧落仙家琼树枝，传芳何处庆云低。人间凤历将移朔，天上瑶光欲转西。丹穴巢空骞瑞翼，渥漥波涨奋霜蹄。堂堂风骨端如岳，凛凛神姿秀入奎。紫殿文章惊独步，黄金名字最先题。袖将月窟三春桂，踏尽云头万级梯。北阙一麾新出守，南州五马总骄嘶。铃斋玉麈清谈笑，晏馆金花贴鼓鼙。诗焰迸腾昏日月，酒觞沉困吸虹蜺。未能度岭寻真去，直欲枯潭觅剑携。千里暂烦倾皂盖，九重终看步沙堤。吏情何以为公颂，祇赋嵩高与寿齐。

群阴剥尽阳方回，石麟应期天上来。尽锺粹美入骨骨，余妍散向江头梅。梅花冷艳排风雪，相映姿韵俱琼瑰。会将风味归鼎鼐，均调正属经纶才。令辰祝颂喧瑶席，共把梅花寿千百。愿公长与此花枝，岁岁相逢无纪极。

于公向日多阴德，扶持自是神明力。积善衮衮生公侯，神仙中人不易得。此夜长天降瑞星，贤佐乘时为国生。秋水为神玉为骨，士林皆贺振佳声。申伯默储嵩岳气，玉山照人光彩异。北斗以南能几人，风尘外物岩廊器。公之才业天下奇，照山生玉水生犀。公禀英灵真间出，气象往往干云霓。谢安肯为苍生起，文采风流今尚尔。太学名华入紫宸，妙年历落青云士。麟台公监旧仙郎，小郡何烦凤翼张。诏书擢守二千石，缇骑千里照路傍。朝廷清明天子圣，下车先使奸豪静。玉麟春踏武阳花，年丰千里无夜惊。金章紫绶照青春，俭节清明绝世伦。乡闾礼逊已成俗，樽俎谈笑多嘉宾。歌咏琅琅振金石，风生万里华胥国。坐令白日生春辉，长与圣明恢寿域。一杯相属时初冬，正在乾坤和气中。感君生日遥称寿，百岁须齐卫武公。使君高谊驱今古，岁之旱兮待公雨。九重明主正思贤，吾君英济超光武。鳌殿沉沉玉锁关，寿星元在碧霄间。黄阁此行膺大任，祇对吟咏祝南山。

地灵人杰产忠良，瑞霭龙蟠虎踞乡。天欲中兴神降岳，世将嘉靖弼生商。和羹早报梅花信，寿酒先飞柏叶觞。笑指山南成带砺，庞眉与国等绵长。

运锺百六扰神州，国祚当时剧赘旒。独藉奇材支大厦，允资巨力障横流。啸呼左袒安刘氏，指顾南冠絷楚囚。整顿乾坤康济了，千龄翊宇永同休。

扬眉吐气快生风，万里归来虎帐中。竭节任公营大计，解纷排难激丹衷。只凭忠信行蛮貊，遂使声名等岱崧。一德一心天所祐，定知福寿享无穷。

交欢邻国独推诚，不顾流言断必行。直欲生灵跻寿域，聊将干舞解平城。坐扶国祚齐箕翼，立挽天河洗甲兵。和议一成夷夏福，苍生击壤咏升平。

谈笑能令国势强，一时忠义凛秋霜。挽回騩驭还长乐，直把鸿勋纪太常。问寝东朝宫殿晓，来庭北使塞垣长。辅成孝弟光寰宇，竹帛仍传万世芳。

跋扈骄矜势纠纷，兵威不戢定将焚。权归宥密消兵衅，力扫欃枪息祲氛。鸿剑将军休画策，捧觞都护罢论勋。四方廊庙无余事，咸仰伊周辅圣君。

偃伯灵台涤翳昏，太平有象更何言。百神禋祀承天贶，万里调元识定尊。复见汉仪难并举，请观周乐足同论。秉钧当轴诚知体，坐使先生道满门。

骑壒蒙蒙一洗空，恢崇儒馆阐文风。正当世祖投戈际，远迈元和沸鼎中。坐使车书同万里，行看冠盖袭诸戎。我公勋业追王佐，岂比区区颂泮宫。

勤劳王室见周公，报赐宜膺曲阜封。兆见维秦符佐命，祥开有魏庆畴庸。申加井赋思方洽，倍衍圭腴赏正浓。一德君臣千载遇，九州四海仰云龙。

手扶日月补圜穹，锡第庸旌再造功。乐奏钧天迎骑拥，诗歌湛露晏堂丰。属车临幸龙颜喜，拔宅飞升帝眷隆。燕雀非惟依托计，华夷亿万赖帡幪。

鹫岭云何锡杖飞，汉家社稷要扶持。衮衣人共尊姬旦，木铎天将以仲尼。亿万生灵俱再造，百年寿考复奚缺。欲枯沧海濡秋兔，来写门生献寿诗。

五百年来间气锺，堂堂皎月众星中。钧陶四海规模大，心膂三朝礼貌隆。寿杖特尊黄髪老，衮衣重拜黑头翁。彭聃岂足为遐算，直与升平到不穷。

燕雀同欣大厦成，公归何处不欢声。全将和气还群物，不放纤尘点太清。人指灵椿期寿考，天将神鼎待功名。诞辰正得三阳节，已与东君助发生。

君王正殿压金鳌，一品师臣待赭袍。万世规模神鼎重，八年勋业泰山高。崇宁枢筦联领翼，大观蓬山擢凤毛。介寿几何词谩费，为公仙谷问蟠桃。

天遣飞仙下九州，儗伦慎勿汉唐求。他年吕望应黄髪，今日周公尚黑头。夹辅元勋归玉铉，太平余事入银钩。庆河一派莆阳水，长绕壶山滚滚流。

经营一顷将归老，眷恋群山为少留。百日使君无足忆，空余诗句在江城。

玉堂学士今刘向，禁直岧嶤九天上。不须对此融心神，会植青藜夜相访。

岁在渊献牵牛中，月缺其圆夜无风。不知魏分此何夕，瑞光千丈如长虹。乃是绛阙来荣公，仙宫羽卫纷层空。荣公鼎轴三朝老，活国时推第一功。已见指挥收北地，曾闻谈笑却西戎。震风凌雨士奔走，十年分与为帡幪。阴功隐德乃如此，故应福禄来无穷。朝来宝阁动喜气，黄云赤雾相溟蒙。紫衣贵人押君赐，琥珀酒艳琉璃锺。小儒荷恩与称述，诗自老来殊不工。献公以九皋之仙鹤，祝公以万仞之乔松。愿公寿与宋无极，剑履日在明光宫。

湘南第一境，山水足娱人。塔占飞来石，僧留过去身。云泉苍壁曙，竹树绛园春。羡尔安禅客，翛然不受尘。

穷如老鼠穿牛角，拙似鲇鱼上竹竿。

车骑拥西畴。

船拥清溪尚一樽。以上宋陆游《老学庵笔记》卷九。

劝我卷风金叵罗。

海棠不入草堂手。

麦天晨气润，况复雨频频。

冥冥沙水雁初下，猎猎菰蒲秋向深。

晓猿啼破千岩翠，古木阴成一径幽。

饥肠不贮酒，冻粟自生春。

县古槐根露，官清马骨高。

风流要是贤公子，白晳仍为美少年。

止应独有江山秀，合自都无廊庙心。

樵策初无主，鸡豚各认家。

雨暗阶前路，苔冶林外家。

月中有女曾分种，世上无花敢鬬香。

人间八月秋光好，芙蓉溪上春酣酣。

宛陵堂下探梅时。

冰壶骨相自清臞。

嵩岳降真贤。

洪府西山最景奇。

孤舟晚飏湖光里，衰草斜阳无恨意。

连山横截展一臂，为我障断西南夷。

悠悠大块间，万类纷相敌。伟哉拔俗人，真宰岂无力。六经陷邪说，诸儒用一律。天未丧斯文，公生抱绝识。著书罗古今，射策开胸臆。前辈几欲尽，后来昧所适。天将激颓波，公生秉孤直。数谏难居中，三已无愠色。海宇属无虞，天工或旷职。天实佑皇帝，公生蕴奇德。培成栋梁资，一旦壮王国。禁网虽小寛，疲俗未全逸。天惟念我民，公生冨才术。簸扬云雨势，诸方待膏泽。天既责公深，眉寿天何惜。行看佩相印，不羡登仙籍。南山雅望重，北斗威声赫。禀生固难朽，吐纳自不息。惟昔轩冕徒，浪喜山林迹。留侯追赤松，志就亦何益。傅说为列星，但已脱寰域。孰知我公贵，与国长无极。

孟母壮日家三迁，欻见季子联朝班。因逢吾君鼓舜弦，不惜一邑荣参骞。里门初接金花笺，争贺羊酒相摩肩。不疑平反奉慈欢，寿逾九十留朱颜。又逢吾君礼高年，太息加赐彭城田。霞冠彩帔丽且闲，复贺羊酒欢如前。四时觞客客满筵，绯衣侍立不笑言。饮及二斗已醉眠，起作儿啼众欣然。人间乐事到底偏，夫人此乐人人传。忠臣孝子希两全，近代只数先生贤。从予乞诗费雕镌，借君诗囊为君编，那知又有南陔篇。

大夫官业世所惊，老觉轩冕非真荣。斯文自属吾党事，正恐无路逃虚名。生犹不见皇甫谧，死岂肯投刘禹锡。茂陵一幅入汉宫，世间共怪无遗帙。哀哉若人用意深，自言身作鹤鸣阴。著书遗子千万轴，人初笑我籯无金。万仞磨崖刊好语，那知百年苍藓污。尔来夜夜虹贯天，山下居民未知处。周诗不列石鼓歌，后世恐叹遗羲娥。于今购市完家集，野老何知亦摩挲。川流可平石可腐，只此杀青垂万古。五百骊珠固已奇，插架不知犹几许。公今未暇归田庐，且当驱童晒蠧鱼。不辞借取车连轸，要读人间未见书。

古来相马失之瘦，仲尼亦作丧家狗。唇红齿白痴小儿，不羞障面欺群丑。鹤冲居士术如神，东走梁宋西峨岷。诸公蹭蹬未遇日，坐中知是非常人。只今白髪无余产，短褐逡巡列侯馆。世人胸中无黑白，不知居士明双眼。嗟予尘貎天所付，不须强觅封侯处。书生只倚一片心，他日相逢记裴度。

吾庐偪仄门三尺，惭愧春风巧相觅。叩关惟许葛王孙，有时藉草倾余沥。汝不如南池主人车载客，红旗皂盖行远陌。又不如东郭公子柳藏门，青娥绿髪坐开樽。是身牢落终何为，人不汝嫌汝自嗤。伸眉一笑能几时，忽闻春尽王孙归。春风欲尽犹有情，飘英堕絮俱伤神。王孙未归迹已扫，秣马膏车何太早。明日一杯愁送春，后日一杯愁送君。君应万里随春去，若到桃源记归路。

少年吴君抱奇识，四海一身求异术。逢时更得玄安文，西方诸侯正须君。高贤未遇世亦有，相见为陈休与咎。我自与世如参辰，从来无心怨牛斗。

昔闻先生隐吴侬，当窗十里横烟峰。今见先生为楚吏，绕墙四面萦烟水。从来楚俗带吴风，曲折径路深房栊。舍前系船柳千丈，舍后参天竹万丛。牙籖插架似蓬馆，白拂挂壁如僧宫。扫地焚香欣客至，羮鱼饭稻愁樽空。不溷不清惟寂寞，大笑先生致身错。青衫犹作布衣心，朱门却有田居乐。笔回造化天工怒，胸包今古时人愕。甘穷自许元次山，蹈海还寻鲁仲连。吾曹一欢岂易得，世间百岁俱可怜。何用北窗翻朽策，且向东亭弄春色。我当酌酒寿主人，滩前飞下双㶉𫛶。

王卿赠我三韩纸，白若截肪光照几。钱侯继赠朝鲜墨，黑如点漆光浮水。旧传绩溪多老松，奚超既死松亦空。易水良工近名世，真材始不归潘翁。萧然南堂一居士，赤管隃糜无月赐。借问玄圭何自来，去年海中持节使。明窗晏坐不匆匆，引纸磨墨寒生风。自笑平生绾蛇蚓，更惭尔雅注鱼虫。殷勤二物从来远，禆海环瀛眼中见。若欲挥写藏名山，不如却作谈天衍。

纷纷物态逞，桧独不自奇。雨露长鹤骨，风霜痩龙皮。要经摧暴力，岂顾合抱迟。虽无艾纳香，不着寄生枝。结根已千丈，凛凛谁寒之。其下羽客居，同睨岁月移。君行叩玄关，岂但息马疲。高材笑小草，异质怜孤姿。思古而嗟今，皇皇不磷缁。微言怨不乱，似为贱子施。

居闲从散吏，寻幽诣精庐。城阴径绿野，谷口桥清渠。稍稍丛竹合，依依昔人居。轻云起释峤，细水鸣循除。闻鸦问长老，竖拂谈真如。振衣念新浴，曲肱欣饭蔬。兹游尚倥偬，再至期踌躇。独行岂辞远，徐步当乘车。

呼舟越洪涛，笑识江南山。此行为子来，正拟一笑欢。相逢不忍别，丘壑同跻攀。如何舍我去，使我心悁悁。子实名家后，翰墨素所便。老农虽自谓，念子安知田。世故亦已足，扰扰徒自怜。天寒岁且尽，趣驾扁舟还。

偃卧一茆屋，给事两胡奴。日吃脱粟饭，时乘下泽车。人生但如此，其实足自娱。过此诚更乐，不及复何如。

殷勤江南客，折花良慰予。炯昼孤光冷，曜夜清影疏。连林玩不足，一枝清有余。谅无和羮用，飘落将何如。

道人不爱色，而爱闻清香。方春谢凡卉，凌晨玩孤芳。以兹兰蕙质，种彼葵藿场。常恐乱微馥，采采归幽房。

平楚尽积水，长淮多奇峰。萧条月曜夜，浩荡风鸣冬。客行未可归，敝裘那得重。寒气搜病骨，清潭貌衰容。远游有滞念，将老无欢悰。故国渺万里，去此嗟谁从。

去年夷门十月雪，九衢日昃行人绝。骑驴兀兀无所之，破袖迎风手龟裂。度桥并堑得君家，入门脱帽犹凛冽。急燃湿束暖我寒，徐出清酤宁我渴。君家自无儋石储，蟹黄熊白能俱设。平生见酒唇不濡，是夕连觥耳方热。群奴夜僵唤不闻，我亦鼾鼻眠东阁。明朝起过城南翁，尚记新声一笑发。东归每叹怀抱真，西来又喜颜色接。方将慷慨豁心胸，未用峥嵘惊歳月。城南诗翁况远来，门前雪泥又活活。岂知万事不可期，却树吴樯背城阙。人生动若参与商，咫尺无论限秦粤。君闻吾语虽少留，但恐一欢成电掣。念昔相见无他娱，诵诗征事相夸捷。气凌俗子旁若无，偶坐时闻窃嚅嗫。扵今落落谁汝怜，老屋陈编自怡悦。寄言诗翁傥留滞，岁晚勤迂故人辙。

虎卧文公庐，鸟巢道林室。本自无俗喧，何由辨真寂。逃溺必登山，避燔必趋泽。君看好静人，万虑固未息。是心傥已刳，对境起亦得。上人早闻道，晚顺世间迹。振衣下灵岩，飞锡来上国。高堂亦何有，万卷绕四壁。客来倚风廊，晤语终日夕。莫言门如市，中有忘机客。吾曹诗酒污，此道谁目击。唯应寂时趣，独有清士识。

昭君十七进御时，举步弄影飏蛾眉。自怜窈窕出绝域，八年未许承丹墀。在家不省窥门户，岂知万里从胡虏。丰容靓饰亦何心，尚欲君王一回顾。君不见班姬奉养长信宫，又不见昭仪举袂前当熊。盛时宠幸只如此，分甘委弃匈奴中。春风汉殿弹丝手，持鞭却趁奚鞍走。莫道单于无复情，一见纤腰为回首。含悲远嫁来天涯，不知夔州处女髽。寄语双鬟负薪女，炙面慎勿轻离家。

往在东堂时，唯汝年尚少。木枪鬭群儿，竹弓射飞鸟。今来跨鞍马，昂然丈夫表。入门恍莫识，与语意方了。脱汝来时装，夜阑酌清醥。当歌喜未定，感旧色已悄。念我三年官，自裹衣中𪎊。东去尽勾吴，北行薄全赵。汝亦上岷峨，大江穷浩渺。一年两附书，皮筒到家少。那知此相遇，乾鹊果前兆。我性本齐缓，汝资诚楚慓。相逢各相规，一月语连晓。忆汝初结髪，读书先尉缭。谓须壮执殳，单于垒时挑。岂期尚羁旅，但存双目了。我恨缘诗穷，赁屋隘而湫。尚容三尺床，使汝眠奥穾。二升籴禄粟，丑婢羮荼蓼。时时得鹑兔，傍灶亲燔燎。才为十日欢，邻里厌烦扰。朝来着戎服，数匝丝绦绕。辞我出门去，归袖风矫矫。还家对寒食，渚宫闻雉鷕。想见阿颂君，把卷倚丛筿。弟妹乘羊车，堂前走相嬲。何当总见之，缓我归思杳。汝归与俱来，繁台及秋杪。

华陀一卷世不留，玉函三十龙宫收。奇方异诀上帝求，稚川肘后真悠悠。东京仲景儒家流，韵疏思密岂自由。妙技乃与俞跗侔，后来继之有髯邹。二子天授非人谋，内经歳久误弗雠。髯独覃思穷披搜，草木寒温脉沉浮。如磁取铁无虚投，朅来游梁自高邮，翰林杂试推君优。天廷锡带涂精镠，我穷羁旅古汴沟。有妇抱病柴门幽，巫医百请不颔头。卒然邀君为停辀，决去沉疴如决疣。自言不取千金酬，只求一诗当琳璆。高风绝艺两罕俦，我才不迨前人羞。祝君尚壮勉勿休，自致名誉倾公侯。

昔在焦居士，野宿蜗牛庐。今津又继之，结草王城居。容膝审易安，盖头无复余。心澄动境寂，意远陋室虚。我家数亩田，荒荟自垦除。茆檐正如此，日入归荷锄。一朝寓华屋，慨然念村墟。疵物傥有激，投老同归欤。

苦热倦中夜，黎明与鸡兴。匪云事干谒，庶以逃炎蒸。驾言城东庐，停轨日未升。白簟帷薄縠，青盆水寒冰。凉飇从天来，一扫槃中蝇。聊除咂肤厄，谅岂棕拂能。揽衣念归去，谓是天候澄。超视尚午景，世故何相仍。

野水有善溉，山云忽为霖。古来出世士，亦有利物心。上人成都来，袈裟尘土侵。两屦踏京国，一钵提丛林。诸公握手旧，孰不低垂簪。尚陋汤休诗，肯鼓庭兰琴。独说众妙行，听者开烦襟。我作五字偈，弥天识潮音。

君家夫人林下风，长斋绣佛鸣金钟。侍儿百指亦清浄，凌晨梵呗声摩空。潭潭大第依乔木，日午卷帘按丝竹。古调犹歌于𫇭于，丽词不唱新翻曲。有美一子天麒麟，孟嘉外孙见渊明。扫地焚香坐弦诵，不闻梵呗连歌声。俗子何由共杯酒，容我叩门呼小友。欲求百万钱买邻，倒囊只有诗千首。安得一把茆盖头，榆林从君父子游。敢期丝竹娱下客，但喜白业同精修。秃襟短帽纷纷是，眼明见此裦衣士。和诗论道有余闲，为语故家遗俗事。

昔君叩门如啄木，深衣青纯帽方屋。谓是诸生延入门，坐定徐言出公族。尔曹气味那有此，要是胸中期不俗。荆州早识高与黄，诵二子句声琅琅。后生好学果可畏，仆常倦谈殊未详。学诗当如初学禅，未悟且遍参诸方。一朝悟罢正法眼，信手拈出皆成章。

莼丝化盐豉，槐叶资新面。岂知苦竹萌，风味常独擅。昔我居锦城，屡吃田家饭。扶杖自入箐，煨此犊角茧。后参鹤林禅，馈我桑门馔。烝烝沸鼎中，乱下白玉片。惟无他物乘，始觉真味现。三年客东都，锦箨宁复见。千金洛阳来，惟充大官膳。前时过君食，欣逢故人面。那知列仙臞，已杂蒯通隽。吾宁饱甘肥，愤咤那忍咽。请归谓主孟，厨人后当谏。苦苣杂嘉蔬，沉香和甲煎。柯亭既误椽，画障或遭练。古来可叹事，千载寄明辨。作诗吊箨龙，助子当食叹。

晓谒吕公子，解带浮屠宫。留我具朝餐，唤奴求晚菘。洗箸点盐豉，鸣刀芼姜葱。俄顷香馥坐，雨声传鼎中。方观翠浪涌，忽变黄云浓。争贪歙钵暖，不觉定碗空。忆登金山顶，僧饭与此同。还家不能学，永费烹调功。硬恐动牙颊，冷愁伤肺胸。君独得其妙，堪持饷衰翁。异时闻豪气，爱客行庖丰。殷勤故煮菜，知我林下风。人生各有道，旨蓄用御冬。今我无所营，枵腹何由充。岂惟台无馈，菜把尚不蒙。念当勤致此，亦足慰途穷。

汴流六月翻黄沙，小舟兀浪如乘槎。赤日下照烘朝霞，腹鸣肩举气喘呀。乱眠仆夫股相加，柁楼晨饭羮黄茄。时时矫首望土岸，木末殷转江州车。渴逢石泉不得汲，椎鼓催发无停檛。问君何为趣还家，答云五载居京华。夜窗读书眼生花，每食不饱潜咨嗟。母髪半白弟髻丫，有妹久阙躬丝麻。寄书细字如昏鸦，问胡眷恋归期赊。来时书笈手自拏，今归上堂两脚靴。寿觞要及开霜瓜，子志如此良可嘉。劝子博学如横罝，麋麟兔鹿尽所遮。或典而法浮而葩，要归于正谨去邪。行如种植慎萌芽，念当务实勿求夸。我行买犊耕三巴，伫子佳誉来天涯。

鄙夫世长物，未老宜幽栖。一朝起蓬屋，着籍通金闺。遇合始侥幸，非才终见挤。尚想欧阳公，罪弃荆山西。步行意方盛，庭趋颜遂低。行趋岂云异，喜愠自不齐。微官何足论，等求饱糠粞。三径如可卜，岁晚归扶犂。

南山有佳色，偃蹇谁能分。如何公子堂，卧看南山云。公子秀公族，高标出尘氛。总戎亦何事，晏坐参罏薫。晴空万剑戟，卫此明将军。鄙夫在蒲城，簿书剧丝棼。青山不到眼，终日无一欣。寄声幸分我，与子同清芬。

李君诵兵法，辨若悬河流。时平弃不用，胸中郁奇谋。三年莲勺卤，一室藏深幽。默翁笑自谓，晏坐无余求。不言非真默，但与木石俦。说默默时说，吾闻诸前修。君看古宗密，妙义难为酬。及谈不二门，则卷机锋收。我以辨自喜，穷思戒摩兜。君宜尚勉旃，负杖从吾游。

太一真人莲叶舟，脱巾露髪寒飕飗。轻风为帆浪为檝，卧看玉宇浮中流。中流荡漾翠绡舞，稳如龙骧万斛举。不是峰头十丈花，世间那得莲如许。龙眠画手老入神，尺素幻出真天人。恍然坐我水仙府，苍烟万顷波粼粼。玉堂学士今刘向，禁直岧嶤九天上。不须对此融心神，会植青藜夜相访。

海上仙山邈云水，神居缥缈凌虚起。风餐露宿不知年，八极浮游一弹指。何人纸笔作此图，细看尚恐冰为肤。便欲凭轩问连叔，却愁挂壁惊肩吾。虽有此图传自古，矫矫真容那得睹。万里中州不少留，晓发咸池暮玄圃。而今玉殿开珠宫，鸾旗鹤驭纷长空。神兮早御飞龙下，愿赐千秋年谷丰。

公车八千言，自献十二旒。落笔中书罢，石渠并英游。方欣洛阳遇，已慨周南留。明堂多楩柟，讵须汝薪槱。三年望龙断，艰难身百忧。鬓髪五分白，更落天南陬。

念我行老矣，才拙世所捐。青绫未频直，黄䌷且安眠。饱闻县西寺，修椽压山巓。中谷五百众，上堂鼓阗阗。王程傥余暇，玆焉著幽禅。自撷双井茶，与僧酌云泉。

昔惭芸阁姿，斥守蒲城市。五占天鸡星，未抆逐臣泪。归闻长乐钟，疲马思一试。挈挈今又东，敝邑临无地。人生缚微官，大似侏儒戏。升沉各几时，怨欣两当置。

益昌刬移文，道州拙催科。我愚象二子，将奈分宁何。吾君放勋姿，于今万邦和。县令但拱手，排衙鼓鸣鼍。故人怒挽船，劝勿凌江波。君其谢故人，我亦聊弦歌。

阳山昔御史，夷陵前校书。坐法窜未久，遇赦罪已除。故时同舍郎，半直承明庐。独奔江西县，道里三千余。皇明烛幽隐，傥复哀臣愚。念当脱江瘴，与子联朝裾。

空山有佳人，寒林弄孤芳。晚分天女白，夜夺嫦娥光。亭亭照清浅，欲渡横无梁。微风起复灭，为我传幽香。

纷纷月彩动，炯炯霜容开。不睹散清影，宁知花底来。平明忽天风，磵谷空苍苔。惆怅有余馥，繁英安在哉。

崇山蓄灵泉，万古去不息。潴为百斛深，散入千渠溢。其东汇民田，又北寻山腋。断崖如破瓜，飞瀑中荡激。大声或雷霆，细者亦竽瑟。末流垂半山，十里见沸白。得非拖天绅，常恐浮地脉。吕梁丈人老，尚与汨偕出。我欲蹋惊湍，下穷龈腭石。惜哉意徒然，属此岁凛栗。安得汝南周，断取白蛟脊。归之龙泉峰，山门夜喧席。

未雨万木翳，既雨群山开。山神若眷予，一扫风中埃。摩云夹路松，禅伯手自栽。我来植拄杖，听度松风哀。幽赏未云足，暮色苍然来。何当白玉轮，碾上西南垓。

此君少日青而癯，尔来黑肥如瓠壶。缩肩短帽压两耳，无乃戏学驺侏儒。人言腹大中何有，不独容君更容酒。未须常要托后车，滑稽且作先生友。少陵匏樽安在哉，次山石臼空飞埃。茆檐对客夜惊笑，麹生叩门何自来。老向人间不称意，但觉渊明酒多味。乞取田家老瓦盆，伴我年年竹根醉。

湖南人家养狸奴，夜出相乳肥其肤。买鱼穿柳不蒙聘，深蹲地底老欲枯。谁将作枕置榻上，拥肿似惯眠氍毹。慵便玉枕分已无，孙生洗耳非良图。茆斋纸帐施团蒲，与我同归夜相娱。更长月黑试附卧，鼠目尚尔惊睢盱。坐令先生春睡美，夣魂直绕赤沙湖。更烦黄你好看取，走入旁舍无人呼。

苏州平生淡无欲，长物从来博山足。斵石烧磁俱碌碌，削筒为之方绝俗。净名居士眠胡床，梦余竹斋春昼长。不知柏子起烟缕，但觉细细风吹香。

寒梅在空谷，本自凌冰霜。托根傲众木，开花陋群芳。遥风递清气，迥水涵孤光。美实初可口，采掇升岩廊。念尔如傅说，和羮初见尝。不须羡幽兰，深林自吹香。

幽兰不可见，罗生杂榛菅。微风一披拂，余香被空山。凡卉与春竞，念尔意独闲。弱质虽自保，孤芳谅难攀。高标如湘累，岁晚投澄湾。不须羡寒梅，粉骨鼎鼐间。

故人来从天柱峰，手提石廪与祝融。两山坡陀几百里，安得置之行李中。下有潇湘水清泻，平沙侧岸摇丹枫。渔舟已入浦溆宿，客帆日暮犹争风。我方骑马大梁下，怪此物象不与常时同。故人谓我乃绢素，粉墨妙手烦良工。都将湖南万古愁，与我顷刻开心胸。诗成画往默惆怅，老眼复厌京尘红。

问君游梁今几岁，归去聊为羡于计。入门四壁妻子空，恍若游仙堕尘世。令兄文价如相如，世人但知千里驹。不知更有八百里，看取蹴蹋辞盐车。

张公昔蹋中朝班，夜随仙官上九关。再拜天皇少却立，手掣云汉归人间。钩陈熟视不呵责，坐令光耀惊尘寰。至今公家蜀江上，紫气夜属岷峨山。昭回断缺久未补，女娲炼石亦已艰。似闻天上列星怒，下问云汉何时还。丁宁贤孙善拂拭，不用构阁深防闲。为公作诗刻坚石，可使万古驱神奸。

大梁初见公，万卷不离目。五年再见之，万卷已在腹。字体画沙新，诗篇翻水速。闭门谁与娱，翛然数椽屋。白头扬子云，久合居天禄。谁令佐山州，路远车脱辐。近闻皇华使，漕米出深谷。有能推挽公，可敌千章木。

桃花如昭君，服饰靓以丰。徘徊顾清影，似为悦已容。数枝有余妍，窈窕禁省中。何如武陵岸，缤纷落天风。我梦泛舟去，春流濯凫翁。岂知限重门，风摇铺首铜。忆汝初破萼，时当楼雪融。亭亭怯余寒，赖此赤日烘。蓬山十载梦，翚飞左升龙。重来迹已换，一扫凡花空。髪有今岁白，颜无故时红。三嗅三叹息，繁英为谁秾。

黝奴生长西南夷，朅来中国蒙公知。提携十年行万里，宠爱肯为新人移。但愿结髪为玄妻，不愿能歌名雪儿。夜寒僮仆尽僵缩，我独妩媚呈余姿。只惭家世不可考，辩舌推源烦惠施。苦言泸水异京水，生女那复白如脂。或疑乌几定乃祖，又言黑貂为姆师。托身似与青女约，荐枕常须黄你随。长伸两脚得安卧，莫作杜老怜腰支。他年老朽幸勿弃，从来弱质不自持。贤哉翁诗善名我，不须更换昆仑诗。

长安北走彭原路，白苇黄茆列亭戍。山形渐险溪水流，行人可肯回车去。岂知中有古邠州，十里沙平水漫流。雁飞蔽野葡萄晓，马放连云苜蓿秋。次卿卧听朝鸡久，请试从来拨烦手。未许相如喻蜀归，且看魏尚临边守。杂花撩乱草鲜明，二月春风卷旆旌。燕寝凝香无一事，乐哉饮酒莫论兵。

繁台十月寒飕飗，置酒共祖南阳侯。九士一客相献酬，皆言南阳山水幽。菊泉酿酒不论石，土酥醍醐出肥牛。使君楼前橘柚古，丞相堂下蒲莲稠。夜燃蜡炬宾醉舞，春风欹眠百花洲。各持一觞劝公饮，此行乐矣公何求。我独倚杖商声讴，此公人间第一流。方今群贤从法驾，金狨塞路嘶骅骝。独令此公守一州，临分慷慨泪莫收。南阳南阳乐复乐，归来归来无久留。

嘉蔬随客庖，香饭出僧甑。聊为一饱谋，未暇谈禅病。二公当代豪，词林气方盛。五言谨诗律，百罚严酒令。乐与同舍郎，共此给园浄。想像斜川游，何如舞雩咏。甘瓜自雍丘，肥芡来新郑。肴果各有携，笑我室悬磬。陋质谢不往，实愧琼瑶映。人生一车足，那须富千乘。有兴驱短辕，宁辞沮洳径。及时速行乐，莫待苦脚胫。炎暑忽已阑，当念时难更。

浅濑见鱼游，澄潭知鹤没。疑乘青霞珮，径堕白银阙。平生探学海，中年悟禅悦。应须临渺弥，庶以称超越。回塘大圆镜，新蒲细于髪。绿扇互低昂，玉颜争秀发。良辰宴觞豆，炎曦脱巾袜。荷声过急雨，竹影敷凉月。缓行蹑芳草，移坐荫深樾。何当酒拍浮，恣听舟摇兀。而我方抱铅，上马自腰笏。叩门不闻呼，造席无乃咄。讵敢陵崆屼，幸许窥剞劂。愿公开迷云，令我入理窟。雄篇出月胁，妙思露天骨。蹇步那由追，眢井愧先竭。

安阳太守韩公子，晓带鱼符出卿寺。一朝帝语传人间，转觉公家有荣事。公家请从忠献论，高牙大册来疏恩。往时醉白堂中醉，手自列戟留诸孙。诸孙尽是璠玙器，悃愊无华汉循吏。大钱方送使君归，竹马争迎细侯至。公不见大小二郑公，五十年间风化同。岂如五马来接武，作堂崔嵬刊帝语。又不见韦家两世侯，父出传舍子入州。岂如世作本郡守，坐令卓异惊千秋。安阳遗民识忠献，眼见王孙四封传。请公静夜占此堂，定有荣光属天半。

黄菊有何好，且寄平生怀。遇酒兴不浅，无酒意亦佳。此理谁复明，自昔寡所谐。空余采菊图，寂寞悬高斋。

今日菊始华，丛雁鸣相和。若无一觞酒，如此重九何。悠然数酌尽，会心岂在多。醒来不复记，散髪东山阿。

我老百念冷，饥餐困来眠。寄声同学儿，莫作旧眼看。春风石渠水，小雨生微澜。知君直宿夜，夣忆朐山泉。起裁五字诗，意如溟渤寛。白头和高唱，回光觉酸寒。

大师游华藏，法席雄诸方。而我因夙缘，数入忧患场。道眼宜见绝，交情未相忘。呼舟渡宣化，访我山之阳。夜榻蒲蒻稳，秋山蕙兰香。问我当何之，笑指郡守章。莫言千里殊，共此圆寂光。脱有云水客，附书及沧浪。

尝闻历阳郡，寺有褒禅山。及我分竹符，欲往穷跻攀。驱车发半道，尺一唤我还。叹息𪨷下水，何时照衰颜。复持齐安节，税驾临通阛。属有行役累，无由叩僧关。珪公岷峨秀，逸韵超人寰。携诗远过我，殷勤请加删。少年意气盛，笑我毛髪斑。夜语不知寝，起看江月弯。浮生浪扰扰，万法本自闲。为吏何足论，逝将老榛菅。买田未及议，我实贫非悭。奉乞一庵地，往来泉石间。

旌旗杂沓铙鼓鸣，使君小队来郊坰。旧时视草判花手，今学操剑驱民丁。逆胡未灭壮士耻，子虽年少有典型。短衣匹马肯从我，与子北涉单于庭。

古来儒术士，岂为胜籝金。更求紫与青，陋哉徒苦心。有儿如少翁，但可污儒林。我歌劝学诗，以为邹鲁针。

闲居识时令，爱此重九名。况我长头儿，正用兹辰生。汝性既已刚，汝气又已清。应须万卷读，勉力为家荣。俗物非汝喜，壶樽铸新成。寿汝白玉腴，可服黄金英。

尝闻中兴日，补衮用老儒。乱离岁月驶，如隙过白驹。慷慨请击贼，艰难论迁都。百谋未一试，去国秋云初。归来视青镜，老色上鬓须。新亭对茂弘，建邺怀伯符。古来兴废地，俯仰再呜呼。使君亦伟人，独我惭非夫。邂逅得参语，僧坊饭伊蒲。谁云异乡县，契合连簪裾。我有一叶舟，可钓宣溪鱼。如君医国手，宁当堕江湖。燕雀尚纷拏，志士极欷歔。时哉更搏击，饥鹰思草枯。

小姑已嫁彭郎去，大姑长随女儿住。寂寞荒山春复秋，但见空蒙结愁雾。行商再拜祈神休，插花买粉姑应羞。不如一酹杯中物，与尔闲消万古愁。

巴江之中有尺鲤，扬波鼓浪三千里。早知辛苦上龙门，不如归戏巴江水。

小滩嘈嘈大滩恶，朝行羊肠暮鹿角。尽日拖舟不得前，忽然笪断千寻落。上梁左侧石子多，两舷与石鸣相摩。卧听溪师倚篙哭，将如四十二滩何。

中岁厌凡子，结交惟道人。况此丧乱中，益信空门真。老深龙岫来，意恐非常鳞。与语果英特，掣电翻机轮。岩头路久绝，赖尔拈提新。莫言兹山小，是间无一尘。生逢世道难，无地置此身。何当架茆竹，永托芭蕉邻。

蜀光在京国，说法惊天人。曾屈多口鉴，得非点胸真。深林铩远翮，巨壑藏修鳞。萧然幽遽庵，伎俩付老轮。诸君五字偈，亦各呈尖新。世界梦幻尔，岂特为微尘。更营露电躯，庇此泡影身。尚喜圆通师，教我吞仪邻。

公诗如秋声，萧萧薄炎炽。我穷卧荒山，无复文墨事。兹焉和高唱，出语愧芜累。五马一花骢，得非天厩驷。会当亲戎行，一快平生志。虽云鬻千金，此计恐非遂。人生行乐耳，屡空何用愧。况今纷纭时，一笑岂云易。求船真戏言，换妾乃深意。梅堂极虚明，壶浆有新馈。何时具杯杓，洗我色憔悴。李侯饮中仙，亦有尘外思。藜杖方叩门，君归与徐议。

朝携筇杖来，瞑倚胡床坐。循墙读遗碑，岁久苔藓涴。烈风无时休，于兹验真个。曾郎吐佳句，势突黄初过。交游得诗流，吾侪可相贺。念昔逢大梁，一别九钻火。再见疑前身，居然客愁破。世久无若人，子岂伯休那。千山厌露宿，一壑期云卧。子少方鹏骞，吾衰作鸢堕。篇成不敢出，畏子诗眼大。惟当事深禅，诸方参作么。文章真绮语，季绪徒琐琐。安得京口归，秋江细扶柁。

北风刮地寒阴凝，铁马夜蹋黄河冰。冻鸢瑟缩乌凌兢，破庐卧雪僵不兴。严霜透屋衣生棱，未若冷语销炎蒸。

五更和霜蹋积雪，冰坚滑道行人绝。边城十月地冻裂，两崖雨冰万木折。琉璃为家白银阙，未若冷语祛炎热。

石崖蔽天雪塞空，万仞阴壑号悲风。纤𫄨不御当玄冬，霜寒堕落冰溪中。斵冰直侵河伯宫，未若冷语清心胸。

昔在史馆中，地禁无经过。唯君直庐近，退食同委蛇。至今梦催班，九门郁嵳峨。伤心望金马，极目悲铜𫘞。脱身来此郡，见公拥雕戈。猛士三千人，旌旜相荡摩。男儿晚有此，世儒安足多。少来谬秉笔，报国终无他。闻当向夏口，秋风水增波。愿子静荆峡，送我归江沱。

塞上漠漠黄云秋，黄须胡儿骑紫骝。一马搀前弄风走，胡儿掣辔空骧首。回鞭慎莫向南驰，汉家将军方打围。夺弓射汝犹可脱，夺汝善马何由归。

咸阳中天开帝居，群公下直承明庐。长秋短辔裦衣裾，苍头庐儿争走趋。韩侯画此时无虞，瀛洲仙人乐有余。我生不及贞观初，忽思十年身校书。吟诗天街骑蹇驴，尔来戎马方驰驱。眼厌绣{衤屈}蒙诸于，把卷未展先欷歔。

故人有令子，高义摩云天。邂逅亦未久，航湖背临川。谓我老世故，数数求言诠。岂知愚暗姿，一生忧患纒。读书千万言，不若摩兜鞬。愿子善自爱，无忘说车篇。

上人出山时，稻获云水白。囷仓未云满，已有税租迫。崎岖走檀施，不畏道里隔。坐令众浮图，听法无馁色。尔来闭幽户，此道深自索。佛法本无多，未悟常自责。孤云忽南飞，过我江上宅。信知道人心，不断思想百。邂逅逢故人，涕泪说艰厄。驱车更何之，怅望王土窄。应须屏尘累，问此忘机客。忧来莫饮酒，酒薄空住鬲。何时营一丘，伐竹开新陌。待子田舍成，吾当理轻策。

道人禅余自鉏菜，小摘黄花日中晒。峨嵋{木耎}脯久不来，麹糁姜丝典型在。封题寄我纸作囊，中有巴蜀斋厨香。起炊晓甑八月白，配此春盘一掬黄。

老夫晏坐菩提坊，二士接迹来升堂。疏眉哆口辩舌张，问胡至此皆同乡。少年发足参诸方，尔来马解高挂墙。资虽东川近陵阳，左绵稍远亦相望。不辞煼饭豉作汤，肯更十日留山房。

欲乐诳凡夫，须臾皆变坏。惟书有真乐，意味久犹在。李君名家流，事业窥前辈。澹然无他娱，开卷与心会。忆吾童稚时，书亦甚所爱。传抄春复秋，讽诵昼连晦。饮食忘辛咸，污垢失盥颒。尔来欢喜处，乃在文字外。卷藏二万籖，棐几静相对。此乐君未知，狂言勿吾怪。

乌衣诸王吾早闻，晚涂独识和州孙。风流沓拖欲垂尽，文采陆离今尚存。奉祠乃是衰翁事，如君胡为亦为此。仆夫在门君疾驱，往献天子平边书。

右军池头鸧鸹呼，康乐台下杉柽疏。碧山学士此筑室，白髪散人来卜居。身随沙鸥卧烟雨，十年无书上公府。枉作西班老从臣，看君才华不能举。

劝君少留持一觞，与君乡里皆陵阳。儿童共戏苦盐岸，老大相逢乌石冈。拾遗平生丈人行，拊我谓我能文章。岂知今无一丝长，但余颠华面颜苍。君行往见玉节郎，感时忧国歌慨慷。饷师十万西平羌，笑我挟䇲山中藏。

落叶屑窣鸣风廊，四无人声夜未央。道人过我谈真常，客舍有底相迎将。竹炉篝火曲木床，乌桕为烛枫脂香。青棃累累饤坐光，黄甘十子近著霜。酰梅蜜杏经年藏，红糁缀枝加柘浆。莼藕𫉄芋蘘荷姜，堆盘满桉次第尝。忆初见翁修水旁，转头八十须眉苍。尔时尊宿略丧亡，屹如枞桧老不僵。而我昔漫参朝行，十年投闲坐老狂。人生一夣炊黄粱，诸法本闲人自忙。况今世故甚扰攘，与翁幸憩菩提坊。夜阑一酌余甘汤，他年此乐不可忘。

昔与二子居明心，避贼夜走南山阴。天寒更蹋沮洳径，月黑错堕杨梅林。历险登危四三里，少复前行过溪水。平明乞火野人家，十日身藏岩窟里。闽俱叹我装赍空，蜀颜转陷妖氛中。谁言性命脱针孔，沉忧伤人衰疾同。春风酣酣柳边寺，相对梦中论梦事。莫嫌薄饭一茎虀，郡国而今无鼓鼙。

云门秀色连云居，石林参天冬不枯。溪回仿佛菜叶下，路转崔嵬茆屋孤。上人一口尽诸佛，肯顾世上群儿愚。独寻庞老不惮远，此事古有今人无。我穷活计依精庐，千年香火勤朝晡。远来无物可祗待，苦笋淡粥同斋盂。翻然别我出门去，春雨趁耕姜芋区。不须领众强自苦，一庵高卧真良图。

人生孰不营，世事复见羁。独有山居佳，古语不我欺。君今视霄汉，已与诸佛期。而我在泥滓，未免高人嗤。劝君安此山，老大将何之。底处不相见，勿言长别离。

缘云细路投僧坊，路边松柟森自行。初来紫竹半含箨，白花忽已吹垂杨。念昔联翩背京洛，于时初登君子堂。还朝我执太史笔，侍宴君持光禄觞。由来用舍判殊路，玉堂绛阙遥相望。公车推轮下庾岭，我舟捩柁辞黄冈。艰难晚厄汝溪上，天雨属闻颓院墙。不忧漏湿有新句，醉墨在纸犹淋浪。桃花水涨鸟不渡，安得奋飞来我旁。夜来颠风起天末，起占初日照屋梁。明窗洗砚午阴寂，前荣观棋春昼长。百年未满且挈挈，万缘顿息宁皇皇。更能伴我千锺饮，径欲因公倒槖装。

石路天新雨，问僧何日来。云求法舍利，庶用镇崔嵬。我有一句子，不从黄卷开。相逢未可举，伫子卞山回。

君参云门禅，不远为君说。千里访衰翁，草鞋三寸雪。此间禅亦无，一味有衰拙。乞君煮菜方，归与云门啜。

当年贤路杂薫莸，叹息诸公善自谋。今日在前皆鼎镬，后来知我独春秋。海边已击师襄磬，湖上新逢范蠡舟。惟有书生最无事，不妨挟册更西游。

藤床瓦枕快清风，破闷文书亦漫供。乡信未传霜后雁，羁怀生怯晚来钟。淹留已办三年计，流落应无万户封。犹有壁间诗句在，他时谁肯写尘容。

海气昏昏又啸风，一杯扶病要时供。三年闭户儿童怪，千古闲情我辈锺。若得黄甘应手种，更求青李莫函封。疏顽自笑将安适，寄谢江山好见容。

海上奇烹不计钱，枉教陋质上金槃。馋涎不避吴侬笑，香稻兼偿楚客餐。寄远定须宜酒债，尝新犹喜及霜寒。先生便腹唯思睡，不用殷勤破小团。

楼高应在月明边，目断西山万里天。拟唤谪仙归贝阙，翻愁快马蹋琼田。词锋易破孤虚阵，酒令难欺赏罚权。放盏成空君莫叹，明年千里共婵娟。

天遣吾曹与世疏，那将穷技学黔驴。只今年少身多病，是处愁深泪溅裾。此去不须论塞马，向来犹有葬江鱼。虚名只用惊儿辈，要作生涯墓志书。

日月驱车及莽苍，今朝一眼楚山长。共看社燕将鶵急，谁见秋鸿刷羽光。晚渡河流皆倒影，夜题驲壁作斜行。道边草木应相笑，解笑年来为底忙。

对镜佳人艳质同，微风更许暗香通。凌波鬬作拖裙绿，行雨翻愁裛脸红。欲写新图过淮右，从今胜地自城东。有情邢尹空争宠，岂悟荣枯一瞬中。

人间异物费元功，水与银河一线通。谁掷两杯浮浅绿，忽逢丫髻插残红。澷夸造物偏江北，疑有遗民聚海东。天子不收祥瑞奏，坐忧芳质朽泥中。

居士年来浄目尘，空花岂复问陈新。北游岂识无为子，东第常叨不速宾。忆昔扁舟轻白帝，何年一室老青神。飘然又指淮山去，傥更山中得异人。

河东有句不空传，但寄襄阳孟浩然。多虑皆能成白髪，一尘莫遣到丹田。此身彭泽杯中老，浮世邯郸枕上眠。常恨今时无大雅，看君发愤补亡篇。

离歌三叠最关情，不省从来此地闻。早是春残心事恶，落花阴里更辞君。

君去东山踏乱云，后车何不载红裙。罗衣浥尽伤春泪，只有无言持送君。

更欲樽前抵死留，为君徐唱木兰舟。临行翻恨君恩杂，十二金钗泪总流。

世上无情似有情，俱将苦泪点离樽。人心真处君须会，认取侬家暗断魂。

君住江滨起画楼，妾居海角送潮头。潮中有妾相思泪，流到楼前更不流。

忆泛郎舟共采莲，今来挥泪送郎船。回书傥寄新翻曲，湖上何人为扣舷。

一梦巫阳乐已穷，三年犹复怨匆匆。倏云骤雨成何事，未必三年抵梦中。

妾愿为云逐画樯，君言十日看归航。恐君回首高城隔，直倚江楼过夕阳。

初合双鬟触事羞，离筵酌酒强回头。纵言眼软偏饶泪，莫道心痴不解愁。

强整双鬟说后期，相盟不在已相知。来时休落春风后，却漫嘲侬子满枝。

年少场中晚节寒，去年挥手下天关。何人肯蹋风波路，自古难言骨肉间。十里即应归汉阙，一帆从此别淮山。舣舟如得僧伽印，未用将身付等闲。

两都宾主尽雄名，我独何人共宴荣。微服岂宜从刺史，瓦巾端为访先生。山阴甚愧群贤集，蜀客初无一坐倾。庾亮兴来殊不浅，临风数语逼人清。

使君直气旧凌空，帐下森森已八龙。倒屣休迎王节信，同舟未许郭林宗。我无草舍容朱毂，君有诗声抵素封。危坐正衿殊不惯，归从短褐醉千锺。

徐郎胸次已冰清，北寺清游更绝尘。不欲茹荤缘道友，肯来出郭是诗人。怜君远客情能尔，看我题名墨尚新。谁有好方扶脚力，故乡归去蹋峨岷。

铁鏁铜镮一一开，肩舆不问主人来。已登白塔吾休矣，更上红亭子壮哉。世外清欢须邂逅，城头落日共徘徊。云楼五月沧洲趣，羞杀初无八斗才。

去蜀初游楚，吾方十二三。无成今长大，送汝不胜惭。

还家傥无事，莫负故园春。衣锦儿嬉尔，从来笑买臣。

舣舟不能前，已复日西没。赠子以幽兰，秋风正披拂。

野宿月团栾，风餐气萧飒。从来对床地，只今悬一榻。

入蜀寻幽迹，应先到浣花。诚知锦城乐，亦记早还家。

鱼游因饵得，鸟困坐黐黏。顾我今如此，空怀石井盐。

逢年要力耕，善舞须长袖。北山休移文，南山归种豆。

一棹送君归，酒醒秋江午。正是莼鲈时，思君在何许。

明月落帆时，荒山孤夜夜。回首白云飞，吾亲在其下。

客行宜努力，时亦近醇醪。一盏熏人醉，云安米正淘。

尔去逢诸父，髯霜貎渥丹。贫穷宜此报，冨贵却难安。

扬州十里春，峨嵋半轮月。兹游真不凡，诗成想清绝。

吾祖屯田公，遗书悉安在。为我谢诸兄，蠧鱼时一晒。

故山不可到，归梦到天池。想见山中叟，磨崖待我诗。

此身不拟堕尘缘，长恐惊鸿落响弦。蹋尽世间千涧壑，归来胸次一山川。深宫木末犹秋色，故国天涯只暮烟。凭仗道人分石甃，要看庭下玉龙旋。

且向家山一笑懽，从来烈士直如弦。君今振锡归千顷，我亦收身入两川。短世惊人如掣电，浮云过眼亦飞烟。何当与子超尘域，下视纷纷蚁磨旋。

定林何有惟修竹，急唤清樽趁午阴。曲槛以南青嶂合，高堂其上白云深。人犹未识官曹意，风自能披我辈襟。是夜琴弹醉翁操，笑呼明月作知音。

有弟留南楚，经年不寄书。天涯数行泪，独对鹡鸰图。

岂有青云士，而居绛帐间。诸生独何事，不上会稽山。

县郭连青竹，人家蔽绿萝。地偏春事少，山迥夕阳多。暗水批崖出，轻舠掠岸过。传呼细扶柁，吾老怯风波。

雪如羞明夜方密，风似摆花春更多。竟日吟诗安用许，今朝止酒奈寒何。

寂寂黄山处士居，空林急雪鸟相呼。不知此子何由见，归与先生作画图。

只画山禽依雪竹，斯人用意复谁知。肯来禁籞图神爵，应已传呼作画师。

著叶团青盖，开花炷宝熏。遥知三径馥，尚隔数家闻。但取芳菲袭，无劳灌溉勤。藉令摇落尽，子自有清芬。

上人归去家何许，万竹深围一把茆。蹋尽丛林参白足，却来江槛俯青郊。夜阶蔌蔌风翻箨，春路冥冥雨放梢。肯拼清阴分百十，暮年思与子论交。

风烟错漠路崎崯，倦客羁臣泪满襟。何事道人常把玩，只应无复去来心。

王孙岂识田家趣，妙画聊因好古收。惟有野人开卷笑，忆骑牛背下西畴。

石窌恩虽渥，潘舆恨已遥。南天丹旐湿，朔吹穗帷飘。不复迎船笋，惊闻引葬箫。九原封若斧，泪溢冶城潮。

斯文万古照乾坤，削简沉碑仅免燔。在处自应神物护，从来难为俗人言。仙官下取余无几，夹壁深藏尚半存。异日亡书购三箧，吾知汉相有贤孙。

晓出花光寺，云沙照眼新。归来看图画，借问若为真。

昨欲浮湘去，褰裳望九疑。清湘今入手，一棹更何之。

时人会傍高门走，独肯来游翰墨场。已有哲兄如叔度，定知吾子胜文强。长淮白浪摇春枕，故国青山接夜航。乞得功名归遗母，未应深羡绿衣郎。

十载名山惯杖藜，清都直宿梦魂疑。卧闻长乐钟声近，尚忆寒山半夜时。

北风吹马袭貂裘，薄雪连云冻未收。银阙昼开禽鸟白，信知三馆是瀛洲。

此身投老倦黄埃，傍水柴扉晚自开。百万愁城攻不破，正须从事斩关来。

暂谪人间去，群仙莫浪猜。尘缘吾未断，不是薄蓬莱。

落日同骑款段游，倦依松石弄清流。蓬莱汉殿春分手，一笑相逢太华秋。

少陵金粟堆前泪，叹息开元万事空。今日我来愁又绝，更无松竹鸟呼风。

致尔自何处，初来犹索腾。真宜少陵觅，未解柳州憎。婢喜常储果，奴嗔屡掣绳。报君无一物，试为𣃁寒藤。

山西老将尚童颜，曾臂红旗到贺兰。今日樽前惆怅别，梨花风雨一枝寒。

照水纤柯拂地明，东风初试舞腰轻。人间岂识长门恨，雾鬓烟鬟绾不成。

欲问琴聪水镜篇，朅来端为著幽禅。五更下马呼残梦，数面成亲似宿缘。伏脑怜君有犀骨，腾身笑我不鸢肩。白头奔走襄阳道，空诵新诗忆浩然。

北风吹日昼多阴，日暮拥阶黄叶深。倦鹊绕枝翻冻影，飞鸿摩月堕孤音。推愁不去如相觅，与老无期稍见侵。顾藉微官少年事，病来那复一分心。

立玉干云百尺高，晚年何事困铅刀。看君眉宇真龙种，犹解横身战雪涛。

去年看曝石渠书，内酒均颁白玉腴。今日醉登延阁望，几人回首忆穷途。

御本曾看锦帕舒，醉惊飞阁上凌虚。而今卧病衡门底，自晒茆檐几卷书。

翠华欲幸长生殿，立马楼前待贵妃。尚觅君王一回顾，金鞍欲上故迟迟。

慵便纱帽滑，病起葛衣轻。白露含花动，黄流带月清。思君开酒阵，是夕破愁城。但恐何平叔，常谈笑老生。

卧病京华客，尘缘种种轻。共谁倾盖旧，之子逼人清。笔倒三江水，诗专五字城。白头听讽诵，浑觉黑丝生。

东游两见鹤林春，晚愧先生作并邻。樽俎每留仓猝客，典型犹识老成人。系舟一笑都门外，卖剑归耕颍水滨。意气年来类儿女，别离不觉泪横巾。

京口寻山毎见携，鹤林问法更追随。本无物累那成癖，肯借人书未必痴。食粥往年容乞米，一樽今日细论诗。邗沟好去春风暖，莫忘椎冰共载时。

公才岂止剧曹郎，肯向明时氏庾仓。会有绫衾趋汉署，不须锦缆系吴樯。青箱教子书千卷，白髪思亲天一方。看我飘然五湖去，栈羊筛酒送归艎。

长年眼力怯看书，每见先生愧腹虚。犹觉是身多净业，欲投禅客问真如。向来水驲分襟罢，常记河梁握手初。从此论交同毕杜，巷南巷北莫相疏。

北窗欹枕雨蒙蒙，梦破青山落眼中。唤取隐居来此住，人间却有万松风。

老夫爱此摩云干，欲下黄冈尚据鞍。一疋犹无好东绢，凭谁貎出万松看。

浅黛依依临水笑，挼蓝脉脉抱山流。他年定作寒溪梦，梦载支郎雪满舟。

野岸黄榆三万栽，枯根断处水容开。隋堤二月春如许，看取柔条拂面来。

青罗带上玉花飞，不用天山一尺围。欲上钓船沙际宿，前旌何苦唤人归。

山居有幽事，小雪破梅心。的皪明阴壑，玲珑挂晚林。吹香撩远兴，弄影慰孤斟。剩欲留长在，霜枝半不禁。

蒂是团青蜡，花非刻素纨。直言南雪少，犹自北枝寒。白髪迟明折，清香带暝看。有情亭午日，慎莫苦摧残。

的皪林间白，风霜莫浪催。江南春不雪，似是一枝梅。

雪里寻梅蕊，多应傍水开。那知是花处，但觅暗香来。

江南岁晚雪漫漫，磵谷梅花巧耐寒。幸有幽香当供给，不辞三载滞西安。

云根细路绕溪斜，日出烟销水见沙。只度关山魂已断，何须疏雨湿梅花。

篮舆晓入关山路，玉节珠旛次第开。白髪微官何用许，似怜身出道山来。

汉宫铅粉浄无痕，蜡点寒梢水畔村。忍犯雪霜凌竹柏，尚凭风月吊兰荪。骚人折去清诗健，驿使持归旧典存。病眼浑惊春思早，一枝聊洗画图昏。

汴水日驰三百里，扁舟东下便开帆。旦辞杞国风微北，夜泊宁陵月正南。老树挟霜鸣窣窣，寒花垂露落毵毵。茫然不悟身何处，水色天光共蔚蓝。

霅溪居士买山图，碧玉峰前碧玉湖。中有一丘容我老，暮年居士肯分无。

皇华使者下沧洲，十载题舆记旧游。欲信随车翻雨脚，请看转漕跋船头。飞腾已入西清殿，徙倚犹寻北固楼。肯与故人跻石径，松风声里度鸣驺。

三年逐客卧江皋，自与田翁酌小槽。饮惯茆柴谙苦硬，不知如蜜有香醪。

往时看曝石渠书，内酒均颁白玉腴。落魄十年无复醉，因公今日识官壶。

汉阁重来鬓已苍，故交强半上鹓行。鸣鞭送与黄封酒，似唤幽人入醉乡。

爱酒渊明爱也无，无人为我著钱沽。起呼老瓦尝官酝，一炷寒灯夜自娱。

旧闻西国蒲萄酒，走送柴门不待求。饮罢愁城无处立，故应一斗直凉州。

五侯池沼卷东风，酿作真珠滴小红。但怪外边春色晓，浓华都在沁园中。

古画仍藏古锦囊，故人携得自瞿塘。僰僮莋马应羞见，羌户方调两骕骦。

好去凌空锡杖飞，凤林关外道场稀。莫言衲子篮无底，盛取江南骨董归。

钵囊空去莫言贫，会见吹毛本分人。乞得金多未为贵，归来着眼看家珍。

杜陵穷老觅桤栽，不似何郎种笛材。三径莫忧荒草合，一樽如与故人开。未堪急雨枝枝打，便有幽禽日日来。坐诵东坡食无肉，诗肠日午转饥雷。

七岁澜翻数万言，饥鹰引子望腾鶱。时平不用甘罗辈，寂寞提书归故园。

不作西京童子郎，时人已自识黄香。还家更诵五千卷，十八重来诣太常。

海上飞来百尺山，三呼万岁亦迎銮。春连禁籞常年早，夜近清都特地寒。不见星桥开铁锁，似闻雷鼓落铜丸。起呵冻笔哦诗罢，月傍蓬莱汉阁残。

已对丹墀眼尚生，金茎晓露逼人清。非关董相三篇切，自是重华四目明。勇似风摧山岳势，罢如雷卷海波声。曾叨应奉宫门外，老去空惊岁籥更。

马革包尸誓此生，岂知今日塞尘清。强随举子论兵要，直为君王下诏明。老将犹能贾余勇，少年未分怯先声。元戎十乘他时事，莫厌边亭夜报更。

漠漠春云晚自生，广寒宫里未为清。花深曲水潺湲出，柳暗长廊胧{月匆}明。月近频移𫛛鹊影，庭空自乐鸟乌声。此时欲寄王摩诘，字字烦君子细更。

集英春殿唱诸生，日转觚棱晓色清。近侍皆分金带赤，内人争看雪衣明。罢朝诏赐群公坐，合殿欢传万岁声。我老倦随宫漏永，江南归去听鼍更。

坐看连名策太常，青云稳上不须忙。尽收骐骥无中驷，别拣楩柟有豫章。玉殿桂留今日影，琼林花记昔年香。闻君补吏成都去，更与重寻旧草堂。

百里烟云堕目中，天戈直𢭏大槐宫。已烦宠数褒申伯，更遣羌戎识晋公。玉帐旌旗皆喜色，铁林鼓吹自春风。应磨万丈燕山石，独揽宣和第一功。

归老江湖久自盟，睡余且复对空枰。重来内阁人初健，惯蹋天街马不惊。已喜刘歆分七略，尚传韩愈诲诸生。太平润色须公等，应许吾兼吏隐名。

君王妙画出神机，弱翅争巢并语时。想见春风𫛛鹊观，一双飞占万年枝。舍人簪笔上蓬山，辇路春风从驾还。天上飞来两乌鹊，为传喜色到人间。

祇园寺里长连榻，衲被蒙头坐五年。忽忆山中有尊宿，欲来言下觅真诠。萧萧野店云生钵，渺渺江津月入船。一段孤湖千里去，不知何事苦参禅。

早学汤休句，中参鲁祖禅。举花曾有省，持钵尚随缘。雪满商山屦，风号灞水船。谁怜功行苦，乞与一囊钱。

百千灯射水精帘，尚觉游人意未厌。多病只思田舍乐，夜归烟火望茆檐。

玉作芙蕖院院明，博山香度小峥嵘。直言水北人稀到，也有槃姗勃窣行。

鸭绿未全生曲沼，鹅黄先已上柔柯。故应春物撩诗思，白髪明朝一倍多。

开卷爱公如李益，解言明月逐人来。多情如共春流转，刻烛题诗又一回。

澹澹新妆带浅啼，催车只待日平西。骅骝也自知人意，散入千花了不嘶。

十载扁舟自在闲，帝城春物不相关。却因久住蓬莱阁，赢得年年看绿山。

去蜀且万里，寻师逾十年。初犹学搜句，老渐欲参禅。晏坐蒲团破，游方草屦穿。还家何所得，笑上峡中船。

客舍秋来忆旧居，一帆归去落东吴。他年寄我新诗句，即是云栖小筑图。

不分西津亭下石，二年输与白鸥眠。而今更恨申居士，占断旁边著钓船。

旧德凋零尽，惟公尚典型。遂无宣室对，徒有景钟铭。志欲兼三代，文皆刺六经。何由瞻傅说，但觅泰阶星。

义苑曾深入，词源更力探。经纶黄阁再，宥密紫枢三。盛德今谁似，高名古所惭。伤心旧宾客，望哭府潭潭。

