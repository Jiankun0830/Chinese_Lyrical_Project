萧然两高人，冠珮何楚楚。齐鲁有大臣，可敬不可侮。东风吹百花，余子不足数。同为岁晚游，各不相媚妩。君看冰雪姿，定肯学儿女。三肃庵中人，此客难为主。

掩关饱黑甜，屏迹慕乌有。何心望披拂，注意及衰朽。劳君崔魏徒，过我沮溺耦。拜手把瓜桃，扪胸愧箕斗。

春来无酒债，客至得诗材。论文舌本壮，诵句须髯开。鲜芳曜楛朽，骏步惊驽骀。巍巍王谢家，衮衮世有才。

书生无炎凉，市道有赢诎。世方重陶猗，君独师贾屈。反生自求良，背己方成黻。乐地名教中，金珠彼何物。

一万里江天，供君作诗用。灵均泛沅澧，子美去梁宋。两公取不竭，留与我辈共。莫歌白云词，便作清庙颂。

水于天地间，体物而不倚。其数为天一，众有之所始。其辰为壬癸，重任之所揆。其德为智端，非非而是是。其声为羽音，宇覆而物止。精为九霄月，脉为百川水。上为云千峰，下为雾五里。春雨散膏腴，秋霜敛华靡。露滋夏畦活，雪唤冬麦起。五行虽异生，宰割由一轨。火蒸妃合卺，金铸母生子。凿土得乱泉，斲木出脂髓。瀑垂石山巅，汞出砂坑里。盛德其神乎，有生皆具此。虽然此其源，万变难比拟。盍往观其流，庶几有穷已。前稽夏书意，后考周雅旨。河为中国经，江作南邦纪。济溢陶邱阴，汉合武昌涘。桐柏濬灵源，鸟鼠导幽趾。弱水沈一毛，泾泥灌千埤。八水壮函秦，三川贯熊耳。汾潞表参墟，睢漳雄楚芈。洞庭汩南放，彭蠡浩东迤。震泽古垂声，巢湖晚呈诡。东南有巨海，万派所奔委。有海无乾坤，朝昏浸渊毁。或云尾闾泄，难测大荒理。源流皆莫究，却立但瞪视。小人竟何知，但识农圃技。蓄为陂与塘，凿为沼与沚。大者川浍储，小者沟洫偫。蔬畦行溉泽，花径分汛洒。麦畴散余润，稻畎入清弥。掘井资釜鬵，渔溪得鲂鲤。暑饮救行暍，舟泛苏{斤}履。温瘳病夫疡，寒漱居士齿。追惟平生事，日用无不以。誓言报之德，反复谋诸己。嗟叹之不足，咏歌聊复尔。形容万分一，赖有真画史。淋漓元气湿，浩荡入神鬼。朝瞻首九顿，暮拜膝再跪。置之茅檐中，惊吓走童稚。共惟大丞相，盛德宜此比。智如源之深，泽如委之被。穷测理难言，沾丐人自喜。清台候鹑火，成数肇弧矢。小人有溪芹，不敢持送似。再拜献此图，与水千万禩。

圣灵昔回眷，霑沐仰清徽。十载朝云陛，赏心惟良知。索居易永久，衰疾忽在斯。常恐鹰隼击，微命察如丝。末涂幸休明，成贷遂兼兹。且伸独往意，追寻栖息时。心事俱已矣，星星白发垂。惟开蒋生径，想像昆山姿。欢娱写怀抱，爱客不告疲。莫言相遇易，趣途远有期。勿贻白首叹，祇足搅余思。伊余秉微尚，不为岁寒欺。拙疾相倚薄，云归日西驰。养疴邱园中，意惬理无违。况值众君子，文物共葳蕤。献纳云台表，心胸既云披。华屋非蓬居，工拙各有宜。明哲持经纶，试用此道推。

平生为斯文，思极心欲破。得句如得官，欢喜不能奈。遶床行百匝，如觉此身大。昔我得官时，悠然但高卧。

自闻诸贤兴，便谓我当出。亲朋愿其贵，贺者日盈室。虽感贺者情，奈此十年疾。平生万事伪，独有病是实。下床足挛圈，出户肤憯栗。空怀魏牟心，未遇卢扁术。向来谓求己，那料见今日。幸逢世和平，吾愿良已毕。诸贤致嘉靖，即与我身一。政恐我自为，粗疏更难必。

君诗不可状，似是秋兰清。急着无近色，静嗅有余馨。饥来食杞菊，不愿生鹅腥。长安三市里，杳杳一鸿冥。

堂堂傃轩翁，学古无不探。诂训尊六经，文章妙瞿昙。大儿号今是，思若春波涵。最长作千百，时用经训参。犹子号巢室，清甚寒泉甘。尤善赋五七，每于禅悦耽。各得一翁体，与翁名字三。我生在翁后，鹤化无留骖。今是亦已往，龙亡空故潭。犹能及巢室，朝暮闻其谈。结交尽前辈，旧事多所谙。五斗驱我行，归来哭空龛。故园但乔木，后生谁指南。今年四月尾，暑气如焚惔。殷勤小巢室，浩荡倾籝甔。并持三箧来，为饱千里婪。倒海见珠玳，连山阅楩楠。敛衽不知热，醉心常自酣。门前日熇熇，门内风毵毵。清晨送书去，过午忽不堪。始悟岁方燠，雩祈遍精蓝。谁能写此书，长使雨我庵。

凄凄风露交，落叶满长陌。荆扉昼常闭，寂寂无行迹。东方有一士，素袍深可惜。时复墟曲中，载醪祛所惑。遥遥至南荆，此士再难得。

相知何必早，一遇尽殷勤。疑义相与析，立善常所欣。野外罕人事，思与尔为邻。如何舍此去，兴言在兹春。来雁有余声，念来存故人。

万族各有托，吾亦爱吾庐。谁言客舟远，归子念前途。晨夕看山川，相将还旧居。斗酒聚比邻，再喜见友于。念彼穷居士，门庭日荒芜。

羁鸟恋旧林，我心固匪石。君情定何如，政尔不能得。豫章抗高门，义风都未隔。及时当勉励，步步寻往迹。见重我轩皇，事事悉如昔。

儿时学戆语，笔力思摩秋。年来颇解事，毁去不复留。荷君俎豆我，重意难为酬。不逢吞舟鲸，十犗虚垂钩。徒蒙万金价，竟以瓦砾售。夫君自奇伟，下笔不肯休。须我合药纸，欲兼砂扎收。

谁谓渊明远，我住栗里源。亦有好事人，送酒黄花前。举酒对南湖，见之心悠然。相逢各无心，后世自称贤。

丈夫睫间珠，肯作儿女滴。晓与秘书辞，怆然欲霑臆。我家括山下，土俗号穷僻。自我来荆州，邦风更萧瑟。流落三十年，鱼虾共眠食。出门无所往，入门长太息。自从秘书来，觉我好颜色。香雾浃衣巾，春风醉肤革。敛我气马浮，广我心地窄。年来困侵暴，两鬓愁欲白。家门危破碎，意气向消释。万事不称怀，独此天下特。如何下江船，便挂北风席。吹君向南岸，留我著江北。向来穷未苦，今日穷始极。君行见张薛，为道此愁寂。

天地为一家，万人生其中。父母甚爱之，产智牧其蒙。虽蒙亦吾子，一一关天胸。所以圣贤心，相传极哀恫。昼夜当竞竞，明命敢不龚。此意一以忘，万命为牢饔。谁能指斯路，邹鲁两衰公。

侃侃太史孙，风谊美于玉。生才天岂虚，此士世所属。秦槌不敢赠，孔道以相告。一世须大舆，长途要坚毂。神天极虔恭，万姓吾骨肉。念此心迹融，永以天下福。

崇云护南山，有士在其下。俗驾日滔滔，谁为问津者。美人两世旧，独许半席假。诗从墨中来，繁露清可把。

别酒不可饮，别袂不可分。所嗟君劝我，已复又劝君。人生宁不老，值此相送频。君家近天咫，我职在湘𣸣。山头一挥手，从此断知闻。甫昔年少日，著论准过秦。只今惟莫莫，于世不谆谆。何由东南去，复与吾子亲。捧刺欲填字，食虀悲受辛。勉哉刷羽翰，往立要路津。

尔行欲何之，触热官里去。官今有何急，须尔不得住。借问年几何，四十倏已暮。前途更如此，所著真几屦。明廷集夔襄，古乐遍韶頀。独吹牛背笛，焉往不得牾。但闻湘山好，藏室锁烟雾。平生独往梦，恍惚至其处。胡张骨已冷，学者半新故。谁能用师说，九守立坚戍。闲持一青笠，往唤洞庭渡。飞上祝融峰，晴云擘轻絮。

自我出邬郊，两山翼我行。徘徊不忍去，为雨阻我程。我程不可阻，前山当我横。浰阳到斑竹，翳荟复峥嵘。中宵与之语，山鬼若见听。衣上西山云，头上蒙泉缨。与君未始别，此别莫关情。明朝出山去，一笑汉江清。

经世事日远，独往奈婆娑。两途一未遂，痛饮复高歌。往者长已矣，黄山郁嵯峨。在者聊复尔，后生谁错摩。向来志士心，中夜如惊波。秋鹰锦韝镟，天马金盘陀。用士苦不早，岁月飒已过。剖符蛮触间，使逐屈宋哦。珊珊青霞珮，粲粲紫玉珂。不嗔舞地小，但道暮山多。我意欲怜君，将如君笑何。

用之索句苦，字字严以清。嚼之有永味，悠然寄深情。去年作一诗，如听湘乐乐。声翻楚客思，曲罢游鱼觉。今年作一诗，如看湘水去。冲风结回波，澹霭凝远暮。君诗靳不作，作则千夫开。情自屈贾出，声自黄陈来。

晓日兮花飞，晚风兮柳嘶。异趣兮同乐，之二虫兮何知。

高人贵寡和，不顾世俗非。君歌阳春曲，调与众耳违。朱弦古时瑟，素积前朝衣。享我太羹馔，枯肠饫晨饥。赠我和氏璧，茅檐发霄晖。平生织流黄，忽受古锦机。愧非锺子鉴，空枉伯牙徽。

久从云共商，稍与霰相和。初看稀可数，渐觉多难奈。如尘塞道起，似块当空堕。练𢭏万家砧，糠扬千廪簸。学舞势僛僛，争辉明瑳瑳。昆岭玉成灰，闽溪茶出磨。瘠土总生腴，衡门亦堆货。樵苏带粉檐，刍秆如冰锉。朱毂化瑶车，华鞍变毡坐。儿看废晨诵，犬走妨宵卧。漫天一远近，盖地均坎坷。改却松篁青，遮尽粪壤涴。独有井成穿，惟余江带破。处处作花衢，家家产盐课。银富不忧贫，米多宁患饿。比兴岂无因，贱贫聊自贺。

云来已三白，诗唱当再和。方无望其有，既有不可奈。方卑看成高，既高还易堕。妇言天雨米，安得箕可簸。儿言天雨玉，安得刀可瑳。粉厚婢思涂，面粗僮欲磨。茗尘吾自啜，榆荚邻俾货。我马玉山禾，饥甚睎可锉。我客金城毡，寒甚睎可坐。欲出无人踪，且起复且卧。欲行无地皮，疑坎复疑坷。下铺鹅肪璧，千里无点涴。上张狐腋裘，六合无罅破。仕者有远谋，来年卜农课。贫者怀近忧，眼下不救饿。书生于其间，俯吊而仰贺。

高低互腾凌，先后更唱和。密密骄有余，斜斜困无奈。翔空久未集，到地期不堕。云惜暗遮围，风欺恶掀簸。林光夜毰毸，瓦色晨玭瑳。犬喜吠若惊，儿颠走如磨。体虚君勿嫌，窖实更堪货。飞逾絮毛弱，藏耐刀斧锉。三缄桃李蹊，十袭莓苔坐。填沼害鱼游，封巢妨鹤卧。经厨忽涣汗，度井翻坎坷。入水恨先融，沾泥悲易涴。苦遭柔条翻，故压坚竹破。已积深可量，方来密难课。宵明宿雀哗，昼合盘鸱饿。东日漏微光，穷人起相贺。

堕地白初形，当空黑如影。喧豗复排拶，混沌方溟涬。惟余塔可辨，始信江南迥。浩荡海扬尘，糢糊山覆顶。梅肥赖香异，竹折伤秀挺。瞻乌已无色，认鹤犹有胫。簇簇歌处楼，栖栖画中艇。端门想班贺，沙路争骏骋。赋客梦游梁，逐臣悲去郢。沾鬓不能嫌，霜毛已垂领。

历乱空中花，蹁跹水中影。屑屑复骚骚，凉凉何涬涬。风急阵形圆，云深兵势迥。檐鹊换缁衣，皋禽失丹顶。雁惊芦箭射，鱼畏冰叉挺。出印东郭跟，归遮少陵胫。坐对孙康书，眠思子猷艇。夜气忽峥嵘，冰天梦驰骋。齐珠拟夸梁，卞玉思献郢。庇冻月千间，遗寒麑万领。

君不见东湖先生徐师川，雅歌清庙弹朱弦。又不见于湖居士张安国，健语龙蛇杂矛戟。佳人往矣不易致，见君使我心先醉。一闻东湖名，再读于湖诗。恍然如见二大夫，使我真欲再拜之。君家玉带垂金鱼，向来凛凛持钧枢。丈夫不要五鼎食，自向湖边筑隠居。小园种花复种竹，数亩宜桑亦宜粟。人生如此复何求，把酒吟诗得自由。客来但与谈风月，万事如今只掉头。

大家有宝初不靳，戏把兼金掷虚牝。小家尺寸入校量，涩缩支撑惟恐尽。张侯胸中无不有，诗未落手人已信。偶然写作钓隠图，画出芳洲横小艇。水营何事去能忙，洲学谁禅眠许静。东城车马起埃尘，西岭烟云生瞥瞬。渔人正用一孤篷，傲兀其间俱战胜。追随鱼鸟共飞浮，俯仰乾坤寄晨暝。我虽未是境中人，读罢公诗游已竟。从今剩觅千首诗，不用芒鞋踏幽境。

君不见昆冈烈焰燔苍穹，中有一气亘天如白虹。又不见徂徕之山十丈雪，但见磊块硉兀错立于其中。从来人事看晚岁，不与儿童争此世。五金流处要璠玙，万木枯时待松桂。我家松源妙人物，水怪山奇古仙窟。山含水汽生万嘉，水抱山形成百折。卯山先生山水郎，呼吸水怪含山光。栽梅不入积李候，植蕙自爱深林芳。笔端风月三千首，血指前头甘袖手。腹中文字五千卷，白眼旁边不开口。流泉百尺松风凉，玉琴一曲自琅琅。三间茅屋夜有光，直入斗牛何煌煌。万锺嵯峨剑头米，九州几何太仓秕。得钱嫁女吾事了，归向空山教儿子。此时方帽一先生，野老相过无姓名。草间泥饮同一醉，醉里小诗还自成。竹杖山边行翠围，松舟水上眠风漪。山行水宿似有道，或者疑是唐天师。古来艺达非道许，道在回愚与参鲁。战于蛮触焉得刚，落尽皮毛吾甚武。复雷有象地中藏，丰屋无人天际翔。舍梧养樲师也贱，有芸无揠农之良。徐行周视故无遗，大道不劳私智窥。堂堂夏屋忍空旷，扰扰利场同絷维。我生有志今十龄，黎黄求友昼夜鸣。迩来渐觉前路阔，旋叫魂魄还精营。羡君金玉好弟昆，况有百年闾里恩。浮名于世已无欲，此事向我当深论。九重城里得斯人，一笑洗尽衣中尘。路傍看者谁解此，请君持问无名君。

南郡佳人胡伯始，辽鹤重来藕花里。皮冠翠被俯曾城，一一人民皆故里。罪人虽在四民外，亦是官家穷赤子。已将密荫庇龟鱼，更把闲情亲鹿豕。东日旧德宛如新，他日荣观皆仿此。年登八十岂其难，官至三师行复尔。都将厚福与之同，只有中庸渠未是。却须回向澹庵翁，此是君家真性理。

蓬莱太守厌期会，归结琳宫香火缘。路旁送者谁最切，之子佩衿青可怜。子兮请自曩时说，芹馆就荒三十年。迩来穷悴更堪说，舍下鞠草厨无烟。市门小儿有虚籍，校官弟子无鸣弦。向来一辱声扫地，倒九江水谁为湔。守家故是补天手，断鳌四足承高圆。小却盛之鉴湖上，施设次第看后先。下车百废未及举，冕服释菜供圣贤。愿从博士听讲说，敛容就席毋敢专。邦人始识蠹简重，士子稍作青灰然。迂生欲举折洗事，众胆傍碎公加鞭。合八县士一战霸，百川之水皆东沿。鹄袍如山声不震，秦望却立回清妍。紫衣金带朱两轓，牙旗戟纛来翩翩。鲁侯色笑有深爱，南公叹息无前传。翠裯已觉夏室清，棐几更与秋窗便。日输月给辈相望，饩牵竭矣公愈坚。坐令学者饱虀饭，不待先生求酒钱。风声泛泛邹鲁上，意向往往嬴刘前。子兮如此衿佩何，半渡欲济收吾船。季鹰家人故难料，归兴忽动秋风边。若人固自泰山雨，讵肯作我稽山泉。辕高辙驶不可驻，哦以七字成长篇。庶几太史闻我语，邂逅可作泮水编。

吾易不师房与雄，吾䇲不占方与功。曰生一字有余矣，万有二千无隠尔。家人养火青枫前，过鼎一散成灰烟。泉亭长在麓之始，一止于山斯蹇矣。君不见坎离汲汲长相亲，天渊混混无停云。陈根已腐先复神，硕果未落心先人。心源翼翼城与缾，目光步步蘧而醒。得路至死行勿还，一篑自到天门山。不愁缉缉仍翻翻，偏我诈诈与奸奸。只愁衰惰忘跻攀，生意自断它人难。公家此事最了了，万仞峰头看飞鸟。忽然怜我鸒鸠鷃雀之凡毛，傅以鹏翼何其高。

君不见大胡公，春秋一笔诛群雄，要与排鸿驱象争元功。素王吾无间然矣，命世虽云无有尔。至今可望不可前，海山云气蓝田烟。后无终极前无始，定以一元而已矣。又不见小胡公，沈潜探索要且亲，传心嫡派非礽云。善根生圣圣生神，此理即元元即人。至今汲汲随罂缾，涸者得濡狂者醒。濂溪已远涪州还，此事往往归衡山。大儿如祖洪涛翻，捎𢫬地怪麾天奸。小儿如父勤钻攀，深观博取为其难。二公有蕴行未了，可惜光阴如过鸟。二儿今日又霜毛，若要及人毋太高。

吾乡人物郑与张，堂堂介圭出琳琅。论文合草北扉制，论经合讲金华艺。两途未遂如命何，四方为君充抚摩。郑公好义不肯住，张公好仁须少驻。吾闻天以民为儿，又闻君以民为支。为天活儿天必享，为君养支君必赏。天公享公寿千龄，天子赏公金万铤。能回五十万人命，讵止封侯当得政。但令圣主民不饥，何必金华与北扉。

一官全似飞鸿翼，不在天南即天北。朝辞白马阿得脂，暮长蛮夷老夫国。不知广源洞里侬智高，何似仇池顶上杨难敌。傍人自叹吾自歌，静处安身最长策。蝤蛑闻说背如鼋，龙眼见来形似橘。桄榔之粉白于面，椰子之泉甘胜蜜。妇能瀹餠儿啖果，翁自右浮还左执。天明坐衙将吏走，饭罢收厅乌鸟佚。人生如此亦何求，但愧君恩与民力。君不见江陵有叟白髭须，一榻十年穿两膝。

酆宫夜梦朱轮蹄，晓占熊虎嬉磻溪。鱼竿没浪豹韬出，金印斗大封全齐。百年梁柱出公族，外间国子中高徯。敬仲子孙尽鸾鹄，太岳廪廪卑凡黎。共惟太尉安国侯，庞眉绣黼游金闺。栽兰种玉一千顷，芳润衮衮生春畦。青齐百郡涴膻酪，无地可驷金狻猊。敖曹兄弟年正少，仰见赤日东方隮。丈夫江南云水客，肯受蠛蠓幽缾酰。豹辞重雾气吞虎，犀脱九渊光骇鸡。于湖故是髯奴垒，蝇棘岂堪高凤栖。群仙竞乞紫霞佩，凡虎不断青云梯。清都太微觐玉座，绿章读罢天为低。英风爽气动瑶阙，消得君王羹𫘝𫘨。寿州属县董生里，小却去偃边城鞞。一州茆竹变桑苎，淮流不尽青玻璃。人言赐尽须一丈，不然尺二韩侯圭。谁知尚欠峡山梦，清江万里随凫鹥。吏民莫作太守看，天子命我苏旄倪。新诗恰要好山助，嫩肋不劳萧斧批。丁宁县令莫负弩，我有锦囊消一奚。乌丝栏置铁钩锁，黄绢色摇金臼虀。姓名飞入玉宸殿，道山藏室烦吹藜。诸公着意疏贾谊，更欲盛我西山西。二年万事欲归报，九重仰叩舒虹霓。坐看珠宿丽责琐，旋见璧月升璇题。太仓大农百蠹净，雀鼠不敢窥糠粞。凝香忽作兵卫想，归院罢吟花柳迷。九霄回首睇江汉，翼轸十万方儿啼。耕田无牛种无水，小雨不肯成深泥。下乡掘地贩菱藕，上乡种禾生稗稊。殿前拜手别香案，臣与浊世施金篦。玉皇颔首许西去，归来相待行沙堤。高牙大纛出天邑，宝章玉篆司宸奎。堂堂云汉六千里，一日四履归封提。辕门下令唤诸将，膝行仰视马不嘶。恩威日夜遍平楚，先声百驿传幽蹊。儿童齐歌父老泣，竹马鸠杖相扶携。黑头元帅我父母，夫耕妇馌争锄犁。小儒拳足亦重拜，此岂有意希提撕。囊中大字愿一献，丹书什袭藏青缇。上言天远赤子穷，眼中籍籍狼牧羝。法当炮剔去其毒，如食附子除皮脐。次言民风自太古，讼缿不鸣清犴狴。安平只可饵芝术，暝眩不劳施堇{嫓女=石}。下言楮币贱如土，破纸败墨难勾稽。低昂失道百货涌，铢撮等分须称提。使君自有五色丸，丹砂玉屑调珠犀。殷勤傥肯用溲渤，解后或可除酸{疒斯}。只恐明时要医国，衮衣天上赋归兮。

常山县东足可惜，山光半紫溪全碧。柳屿阴中轧轧车，桑畴径里青青麦。溪流终日伴人行，隔岸青山唤得譍。石季伦家新步障，李将军画小围屏。多情小艇招贤渡，载我溪南看山去。黄昏我宿溪自行，只有青山伴人住。

糖罂花开官路香，客子欲归官路长。稻田水足新秧黄，小麦吐秀南风凉。村村煮酒开官坊，家家禁忌障蚕房。门前健妇能招商，茗碗角饵邀人尝。若无横赋深剥床，我欲问舍鸡林乡。

王税官遗我一纸书，告我六十七滩名。舟人爱捷不爱稳，劝君勿盘官莫听。曹先生遗我一纸书，四百余字相丁宁。扶持世道贵深稳，切莫浪战倾人城。两书共作一书卷，一日十发手不停。口吟一字三太息，眼泪迸作黄流倾。我生三十有六岁，今年始别父母行。母兮恐我蹈天险，梦寐听我盘滩声。父兮恐我蹈人险，行坐劝我去宽平。二君此语谁告之，乃能得我父母情。从今座右置此纸，夜思昼读当盘铭。

平生所闻赵景明，太阿出匣百壬死。不令赤手□□□，亦合麻鞋见天子。霜风猎猎鬓毛斑，万里水县菰蒲间。妻儿称屈大夫笑，闭阁正用苏麻顽。边头有兵人要籍，边头有莱人要辟。名佳实恶君勿信，塞下吏民须荡佚。检民如苇身如弦，有时白眼对世贤。正尔忽忆诸梁篇，稍事细谨无流连。

叶似枯疏元不槁，枝似横斜元不倒。几年花卉受渠欺，无限诗人被渠恼。冰霜冷淡妒人香，桃李衰迟嗔我早。露中梳洗怕添妆，雪里埋藏畏称好。陇头村外忽相见，万紫千红遭一扫。却因计早遂成迟，桃杏开时吾已老。楼头片片逐鸣笳，檐额纷纷堕芳草。赖凭金弹贮微酸，长为天公转芒昊。

升之升之子其归，白云鸿雁天边飞。我嗟不能从子归，烦子为我寻松溪。松溪头，万株松树平安不。

故人故人休相忆，君去江南我江北。江南江北天茫茫，相思各在天一方。天边有雁江有鱼，相思为寄尺素书。

昔年常恨李白杜甫不相从，又见韩愈孟郊恨不如云龙。我今与子别，正与二子同。我在大江北，君归五湖东。我犹作楚客，君复为吴侬。江湖吴楚休相忆，青云有路各努力。

天公昨日为我悲，阴云惨惨风凄凄。天公今日为我喜，朝阳晃晃融新泥。一悲复一喜，天意良有以。悲我东斋别心友，喜子还家奉甘旨。心友不可别，甘旨不可阙。人生安得两如意，故人一别今千里。他时迎侍还东州，约君过我松溪头。

不羡二十四考中书令，不羡万八千户冠军侯，千羡万羡朝来雨。黄金白璧尚可求，去年大熟市无米。官船载使资他州，千艘万舰日夜去。今年天旱始知忧，高田已逐黄埃化，湖田五月种未投。岂无飞车卷湖水，十日南风吹绝流。城郭村原百万口，性命顷刻难为留。如人奄奄气欲断，尚有微息出入三寸喉。天公亦有万金药，刀圭一试沉疴瘳。蔽藏赤日云晻晻，呼吸凉气风修修。雨声未落人已快，便有生意还梧楸。夜深稍稍到竹屋，晓起涓涓行瓦沟。但看病草泫流血，想见羸秧新举头。儿童亦知一雨好，牵衣挽胫宽人愁。早禾已死不可救，晚禾未出犹堪收。天公有意怜赤子，愿雨三日无少休。

容斋先生楚楼北，案上文书似山积。夜来醉卧不知晓，骊龙翻空作戏剧。巽二颠狂助叫号，吹下银河八千尺。阿香寤起推云车，铁鼓金轮吼空壁。先生鼻息正雷鸣，万状千声惊不得。兴阑无奈此生何，喷入寒窗弄文墨。海神推浪上蓬莱，天汉回波浸圭璧。苏卿引水灌西周，柱下老君翻藏室。子美多应是水仙，遗稿犹罹耒阳厄。初疑汉室滥觞余，又如高凤堂中麦。儿童见者各心惊，先生笑罢吟肩侧。秦火虽焚道不焚，唐舟纵溺文难溺。摸索枯肠问雨师，奈我胸中真六籍。

乡人长幼班以年，戚姻远近合以连。未如骨肉金石坚，祖孙父子其属天。诗人一炷仓稊烟，玉川拜后撄宁前。如念尔祖思厥先，非真有闻胡传焉。汉余师法忌袭沿，谱系散落观者眩。玉川摇首吾不然，持此薄命将谁妍。向来得法双膝穿，老矣重任犹承肩。有能一镞直我弦，两手付汝□□□。君不见大书深刻开重元，遍四大海求其传。

许昌门外驱霆雳，玉箸惊抛夜无迹。五花骄马云作蹄，飞渡檀溪人未识。大堤八月阴风起，叶落花黄心欲死。山枯石裂见苍龙，三十六鳞才赴水。逢逢捶鼓上瞿塘，老瞒落笔三川忙。蓬莱一夜两鳌死，血殷海水天无光。金戈铁马宫前道，龙旗未卷君王老。当时玉座醉春桃，今日铜驼泣秋草。从来两髀雕鞍侧，不为儿曹营玉食。生将一死答将军，死用一生酬相国。乔家小郎名赏音，玉房花貌空沉吟。吴娃解掩夫差面，难系刘郎一寸心。

雨后桃笙新睡足，经年一梦葡萄绿。江南庾信万斛愁，安得杯羹为渠饫。南风日日送啼乌，东老好事今能无。督邮面目日可厌，青州网密音尘疏。谁能过我致十榼，奇字尚堪供问答。令人自忆平阳侯，日饮无何惟闭合。

郭外湘江清彻底，江头石壁新如洗。呼舟斜日度空明，脱帽中流照清泚。一声款乃忽心惊，曾与渔郎有旧盟。日暮征车犹未已，鬓毛如此欲何营。

儿时只愿春长早，老去始知春要老。人老高低事事谙，春深远近家家好。鶑来燕去总关天，絮起萍浮俱合道。浪将开落恼闲心，却恨少年何草草。

冉冉飞来红杏雨，又到去年花落处。花今落惯已如常，莫怪春归春不语。却思天女染春时，弄粉调朱傅绿枝。只见插花人似锦，谁知当日手如龟。

石湖居士虞衡志，椰子之身本棕类。叶间各结三四子，大者能容五升器。初如青缬美少年，渐久渐黄坚且致。有穰如玉汁如乳，味如春醪饮辄醉。番禺老工巧心数，能制瓶炉出新意。尽力揩摩发光彩，一月工夫成一技。二瓶可花炉可香，中有千锺万锺味。笺封囊裹送大人，伴以银奁古心字。四君俱自南天来，一老新霑北辰赐。金章紫绶照乡闾，玉色冰神明听视。天上煌煌列宿光，人间赫赫真郎贵。人言书自武昌来，知是吾儿寿诗至。儿供椰果劝椰杯，花露香风俱酒气。殷勤更作椰子诗，甲子中间一年岁。

仲吕欲转蕤宾宫，巽位未放离风通。世有大族传伊嵩，天与峻秀包邙熊。生申降甫何穹崇，赤昴太白来虚空。星光岳气煜以充，圣樽贤斚醒复中。援琴大叫苍梧风，呵斗插向南云东。向来两手超逢蒙，连取三鹗摧其衷。南宫作赋羞雷同，坐见瓦釜欺玲珑。老𫘯迥立雌群雄，大花晚折王众丛。不妨吾事日以隆，小待造物观其终。良金美玉无不公，阳春白雪无不聪。琅函毡字书春功，绣鞯绒坐开晓幪。我时一醉衰颜红，但愿玉贵甘冰穷。

三月三日天气新，着处繁华矜是日。明日萧条尽醉醒，碧窗宿雾蒙蒙湿。南极老人自有星，挂君高堂之素壁。仙人玉女回云车，万草千花动凝碧。奇祥异瑞争来送，麟角凤嘴世莫识。酒肉如山又一时，满堂宾客皆叹息。正是江南好风景，苑中万物生颜色。遮莫邻鸡下五更，且将款曲终今夕。独惭投汉阁，出守吾家侄。懒慢无堪不出村，生无所成头皓白。朋知来问腆我颜，汝伯何由发如漆。红颜白面花映肉，秋水为神玉为骨。元圃苍洲莽空阔，神仙中人不易得。在于甫也何由羡，扶持自是神明力。君不见大儿聪明到，越罗蜀锦金粟尺。裁缝云雾成御衣，朝廷记忆蒙禄秩。小儿心孔开，射策君门期第一。今春喜气满乾坤，朱绂即看随画鹢。丈夫生儿有如此，百年未见欢娱毕。南极老人应寿昌，人生欢会岂有极。

拂拂水纹乱，阴阴花气芳。轻霏入平野，小雨渡横塘。柳色未全绿，草根犹半黄。春容不可状，欲说意还忘。

好处难为画，闲中剩费吟。花开相次第，日出半晴阴。笑语人情乐，烟霏草色深。望中无可采，忽忽总关心。

梦破鸡啼午，心闲鹊噪晴。焚香槐日永，煮茗麦风清。掬水洗余困，看云生远情。时时记花影，自遶曲栏行。

虚阁跨芳沼，阴溪生绿苔。雨晴梅子长，春过芍花开。坐久谈微纵，情深首重回。最怜清荫里，时有细香来。

送客得兹游，湖边上小舟。水吞沙岸远，云绽日光浮。地转风篁密，山藏野寺幽。飞泉如有意，夹路奏鸣球。

半世闻龙井，今年傍驿车。山中无乳窦，世上有鸣渠。投石占阴洞，班荆饭野蔬。京尘红一丈，无路到僧居。

扰扰送征行，匆匆赴北城。隔关愁暝早，入直爱官清。夏屋连云冷，冬宵彻晓明。不眠身百转，无计决平生。

露入襟裳冷，风传带舄清。天街摇断梦，原庙听攒更。阙角升云气，檐牙镂月明。未教阳彩动，应怕路尘生。

午梦睡新足，西溪微暑侵。高堂通爽气，绿树爱繁阴。甃润冷侵舄，檐虚风入襟。独携梅老集，终日伴沉吟。

同僚归去后，挟册此婆娑。树密阳光薄，庭空鸟语多。静中知有味，睡外更无何。仿佛沧洲兴，悠然起细哦。

绿树几年栽，窗应为尔开。阴中无暑到，缺处有风来。长日宜佳寝，黄昏未忍回。今年缘底事，归思忽难裁。

八叶炎图茂，千龄圣主昌。农桑开汉域，礼乐焕周庠。晏壑三登乐，讴吟七闰长。徽名辞镂玉，盛举冠前王。

运属宣和末，干戈变故仍。倦勤修内禅，流泽启中兴。睢水千麾集，胡沙八骏腾。尺书传讳日，寰宇泪如渑。

孝感柔强敌，和盟定一朝。龙輴来瀚海，鹤驾返神霄。歌吹仍祠禹，羹墙若见尧。稽山同峻极，从此百神朝。

乞得天孙网，人间巧已多。还逢闰重七，奈此众儿何。耕织关民事，婚姻自俗讹。乾坤大务本，观象莫蹉跎。

今夜山阴月，家庭想共看。霜毛明寿鹤，雾鬓湿柔鸾。北望江湖迥，南瞻屺岵寒。赖凭双去雁，早已报平安。

珍重任公子，君行定几时。重来未有日，此别可无诗。带雨登闽峤，因□想蜀碑。两翁门户在，努力慰相思。

场屋追兄弟，闺门托妇壬。传家深属契，为客细论心。何物尉乃勇，所居官不侵。相期爱蜩甲，突兀看穹林。

子合居官久，今方得隽迟。我侬非不早，老去亦何为。冰玉相辉处，科名未是奇。草茅千万虑，一一要扶持。

陈薛非卿监，赵罗真吏兵。殿中尤给事，馆下范先生。六士书难作，千怀子代倾。苍生底时卿，切莫话归耕。

节物吹葭近，乡闾送篚频。驩虞倾一市，憔悴独三人。驿破风搜屋，船低月暗津。吾亲于越外，日夜鬓毛新。

问讯东湖雪，今年几尺深。拥门无过屐，折竹有惊禽。映帙儿童事，丰年老大心。待携筇杖去，梅下索清吟。

一雪来何暮，经年望已深。狂于三月絮，清甚九皋禽。纵未扁舟兴，能忘五字心。如何高处士，断得此时吟。

散花侵示疾，造物戏公深。毳饭添三白，熊经试一禽。从来诗愈疟，枉去药关心。无限山阴兴，匡床好越吟。

兄弟真连璧，文章自一家。祠庭聊燕息，使节最光华。后会春应好，相思日又斜。遥知北堂上，把酒插梅花。

岁月惊游子，江山隔故园。感时虽有恨，适意自忘言。土锉晨炊饭，茅檐昼负暄。病来诗思减，东望想词源。

江上岁云暮，风波无定时。天寒归鹤早，水阔到船迟。老去颇谙事，病来仍废诗。愿君逢驿使，寄赠小梅枝。

笃道罗夫子，平生一展禽。由由无失己，耿耿独垂今。问舍家仍在，居家隠自深。祇今人不置，无处避朱金。

不识田何易，空然愧项生。学文经子厚，评品得锺嵘。内省无他技，谁欺有隽声。后来资汲引，因见古人情。

淋浪翻一雨，拳局下层坡。险尽平川出，村宽古屋多。风烟随地辟，鸡犬觉声和。田父正愁思，天阴难刈禾。

爱酒王郎子，愁来日日中。都门空旧观，楚俗自乡风。客里寒无奈，年时事不同。新裁罗袖薄，还向宝台烘。

行止不可计，别离当奈何。赋归重作客，欲溯竟沿波。湖上橘方熟，洲边鱼正多。西山旧相识，不厌屡经过。

酷爱陶元亮，生憎庾子山。杯中今兀兀，镜里昔斑斑。愿子飞腾速，容予浩荡闲。他时江海上，莫遣尺书悭。

水放沙痕出，云将晚色昏。微茫上西渡，浩荡出南门。欹侧缘山罅，嵌空下石根。书崖无数墨，入寺两山髠。

山神从狡狯，心赏莫蹉跎。况近茱萸节，悬知风雨多。不冲新润去，将奈积阴何。相戒添裘褐，排云入薜萝。

客子浪相惊，山灵自有情。云深一夜雨，风急五更晴。余润翻宜暑，微干不碍行。柘林秋色里，时复一蝉声。

郭内清溪响，溪南列岫光。林花千树白，屿柳一川黄。野店明丹垩，邮签列短长。先生心爱此，车过未须忙。

友散萍分浪，师亡木拱阡。年深多弃井，道远欠加鞭。不寐思同社，何时共一廛。瑟琴希旧曲，云淡觅前川。

千金悬虿尾，一柱兀波心。吾道今如此，微生力未禁。正须公等助，莫废别来吟。拄杖当分付，相期化邓林。

有情方是物，无敬莫言诚。此事非俄测，由来只自成。个中勤积累，熟处会分明。未厌拘挛隘，他时满八瀛。

日者人间世，家传洛下书。谁能定真实，转觉堕空虚。莫倚文无害，常怀行有余。词华非所欠，水溢自成渠。

晚饭下前墀，徐行出短篱。轻风吹面处，斜日倚门时。静见云舒卷，闲知草盛衰。放怀无一事，随意得新诗。

市隘初回暑，庭空得晚行。薄云天半露，凉月夜全明。露下葛巾重，风来纨扇轻。翛然疑物表，与世不相婴。

江上见山农，畬田用火攻。鼓声为号令，竹援当畿封。生理猿猱似，年华豆粟供。无功随薄禄，愧汝若为容。

秋潦乃逢社，天寒更积阴。雨声便睡美，风色唤杯深。谷穗泥生耳，田家痛切心。饥人来市少，城邑亦萧森。

水落千原浄，天高七泽空。征人秋色里，骑马月明中。故国山川在，承平气象雄。西风多感慨，敲损玉玲珑。

窈窈辰溪路，秦人此避秦。子孙为洞户，世系本王民。问淑桑鸮变，言忠黍貊亲。此心能勿舍，何地不归仁。

当年有虞氏，初作理官名。正以蛮兼寇，须烦允与明。云孙今筮仕，溪子正称兵。淑问端能继，淮夷不足平。

积疑茶井实，高恐剑峰平。星暗楚双路，津迷洛两生。随风来不断，洊水冻无声。已觉一为甚，更堪三后行。

力减沙头酒，情添汉浦神。有歧俱可可，无鬓不新新。淮蔡层城夜，元和二月春。遥瞻双阙贺，难预合班人。

令月浓于耜，丰年兆太平。片飞何粲者，磈落太麤生。薛凤崩腾势，巫猿寂寞声。冰溪无豕渡，樵路有人行。

巴峡疑无路，蓬山似有神。极涵天地混，光助日星新。开拓大千界，铺张九十春。闭门经几日，饥杀咽螬人。

皓景连辛甲，寒歌遍仄平。会同符盛治，假合类浮生。境变西山色，诗翻郢曲新。且随车角住，休趁马蹄行。

气用干阳壮，云兴初望神。渎流连夜剪，泽草万花新。暮夜翻疑晓，冬郊总是春。皇皇天一色，穆穆迳无人。

偪塞天星近，纷纶世事平。瘴消原谷长，蝗死岳芝生。径合迷车辙，宵明误鼓声。袴寒空数挽，屦绽莫深行。

眼看山城老，心经木有神。燕台六月旧，粤岭一冬新。色映康衢色，花沾彩服春。瑞多休更辑，禹甸有穷人。

点点多难赛，蚩蚩势欲平。群排风鹢退，深掩烛龙生。乡混群庬吠，军喧乱鹜声。光阴乘岁暮，威令极施行。

天宗兴岁事，滕叟盛威神。乐羽朱成素，宫墙旧变新。周爻方用坎，燕律遽生春。花阵连天出，欢回合宇人。

煜煜阳光动，欣欣客意宽。雪消田已润，霜重露仍干。半世长行脚，经年未解鞍。管晴兼管雨，何日得心安。

问寝荆江上，留家湘水滨。心关两处念，鬓改一年新。屑玉逢天富，铺瑶盖地贫。归来见三白，因得贺乡人。

送别扁舟上，相望一水间。酒杯思共把，棋局定长闲。雅量容陂阔，私心岂石顽。梦随沤鸟去，时过紫金山。

长忆潘居士，相望今几州。生涯温饱未，故旧往还不。问讯凭双鲤，观身渺一沤。湖南元好住，吾欲具扁舟。

相望才信宿，一出尚徘徊。谁谓坚高处，真成竭蹷来。人情伤蹭蹬，学力讳迟回。欲火焚林去，如何水一杯。

任重心长在，年侵力未堪。圣贤憎独学，老宿幸同参。已信乾坤蕴，无逾孔孟谈。谁能中道废，长使一生惭。

无分向师友，有谁知我能。只看他日说，谩道此时曾。酒莫从人强，身须更上层。明朝双鬓发，那更绿鬅鬙。

客子朝莫去，相过能几回。少留贪快论，多病畏深杯。年少难量在，天姿信美哉。短檠三万卷，莫待老相催。

岁月客中老，交游天下奇。衰州访人物，台法妙天姿。年事真堪惜，人情莫浪随。青春能几许，绿叶看成帷。

戍瓜违首夏，行李傍中秋。此意元衰懒，吾生足滞留。竹枝看峡舞，月子听吴讴。官况能多少，栖栖一世愁。

萧萧青草岸，籊籊钓鱼竿。此地规逃世，傍人误唤官。夏凉眠麓寺，春晚戏雩坛。却笑平生谬，崎岖自作难。

龙种生来别，交情久更欢。四年三入幕，一任两同官。安定诗成轴，扬云墨未干。一闻磨衲句，如对画图看。

寒食今朝是，颠风半夜来。自从天色暖，已遣客心猜。雨打洲容沐，烟笼水面灰。孙郎将漫叟，相送到浯台。

窈窈崖头黑，沉沉水面青。枫林啸山鬼，竹月下湘灵。款乃元郎曲，离骚屈子经。欲知当日意，须向此中听。

杰观搀天出，懽声动地游。檐开六千里，槛纳九十洲。正以心期胜，居然眼法优。百年经几牧，今日见斯楼。

炷香秋色里，落笔翠微间。八九开云土，毫芒见峡山。水花光似拭，幽鸟语如蛮。不分荆州牧，全胜寓客闲。

临风摇白羽，揖月问仙娥。底事偏怀恨，于人故敛蛾。眉头已如此，眼底奈渠何。料得中秋夜，动人应更多。

万古胡沙雁，衡阳到即回。如何九日至，故作永州来。节里他乡客，江边独夜桅。吾亲应念我，烦汝到浯台。

急雨泷危石，横云焘古碑。入山芒屦湿，归路角巾欹。中湿连宵病，平生此段奇。只今酬妙句，犹自爱当时。

九日明朝是，三浯自古高。地能供此景，天亦念吾曹。溪上风宜帽，山中菊可醪。病夫虽不饮，短发却堪搔。

地想浯溪近，舟逢怪石多。平生真到此，重九合如何。我解伊吾读，君能款乃歌。风从两崖下，江水忽生波。

客里逢重九，匆匆惜岁华。篮舆上寒𡶴，乌帽或欹斜。物态如相向，村醪幸免赊。山深不见菊，荞麦正多花。

此土有善俗，江湖人未知。过门随所谒，借宅总相宜。閴静疑无主，餐眠遂及时。客宾俱自爱，不敢坏藩篱。

城郭千山隘，晨昏二气并。乍如冰底宿，忽似甑中行。蚯蚓方雄长，茱萸可捍城。龙团宁小忍，异味且同倾。

照公诗甚清，月淡更云轻。拂拂晴丝卷，霏霏柳絮萦。我憎禅悖性，渠自孝钟情。何似辞戎索，中原道上行。

故国巴山里，寒砧楚户边。上人名籍籍，刺史札翩翩。世有羞儒服，吾方厌俗缘。更须求愈辈，章句待磨研。

世态家鸡厌，人情外物牵。僧来求我句，人去觅僧禅。语绮翻成业，谈空未免筌。不须生许事，留眼看青天。

昔在中朝日，长怀只影伤。逢人尽吴蜀，无伴说荆襄。千古卿材地，多年世论忘。因君到云路，江汉不凄凉。

我老愚难改，年深病不瘳。乡闾仗才隽，科甲慰穷愁。拾芥虽堪喜，看花且莫留。归来修远业，可以张吾州。

抗己忧为的，咸腓惧丧躬。自从夫子学，始见古人风。有直终为讦，能和乃不同。从今师下惠，一瓣敢忘公。

忆上黄罴岭，年时白汗倾。如今青箬底，卧看黑云生。山骨穿江过，岩头夹岸狞。似嗔舟楫驶，故作石滩鸣。

草冷霜融晚，天寒日出迟。乱鸦鸣古柳，独犬吠疏篱。岁暮方为客，身闲岂有期。一生村疃里，羡杀牧牛儿。

天寒人倍爽，夜静雨初喧。旧稿诗重定，新编手自翻。相亲灯不厌，共坐意忘言。独笑重城里，千家正梦魂。

除夕仍为客，今年脚不停。分身三处梦，共影两同行。诸子依潭橘，双亲滞楚萍。此时灰一寸，明日雪千茎。

问讯书堂士，门前有古樟。植根深入地，盘势阔连冈。雾合琴书润，风来砚席凉。试赓云下曲，余韵遶琳琅。

檥岸逢重九，全家上浅山。儿童争险步，城郭有跻攀。采菊迷前路，开樽对近湾。年时吹帽处，不见雁书还。

自古珍斯日，留机与世窥。不因冬有至，谁识道之涯。一点阳初动，千山木未知。此时俄已复，端的更由谁。

相望五千里，话别十三年。知我到江左，烦兄来日边。朋游俱健否，须发已卷然。共说儿童事，分明在目前。

风雨春无绪，人家食并寒。一年佳节过，五字小诗难。开户桃花笑，倾杯竹叶干。听人谈异俗，为尔慰愁端。

欲问南湖事，南湖事若何。主人新鳸正，风物旧沤波。绿发深深柳，娇钿细细荷。槛虚宜鬭鸭，船过莫惊鹅。

雨入湖心路，烟昏酒市楼。惊飞花鸭闹，痴立白鹅愁。菰叶如相倚，杨枝不自由。猛思抛轿板，浑欲上渔舟。

市夹河漘好，桥当浦口雄。湿云低障日，斜雨急收风。石岸蜿蜒去，松江杳霭中。知几吾晚矣，惭汗过垂虹。

节里听儿辈，杯行话日期。别来三剥粽，忆著四颁衣。久病忘前后，斯言果是非。只疑清夜梦，曾到九门归。

舟楫庭闱近，衣裳步武轻。逆风犹作态，寒日为开晴。独客天边住，全家水面行。今朝逢一笑，此乐冠生平。

巾栉侵残夜，衣裳谒上官。市心偏得热，堤面自生寒。水阔江湖小，川平象纬宽。篮舆得佳梦，摇兀又惊残。

人健萸真好，尊开菊自知。无聊念前日，一笑及斯时。高处云如帽，愁边雨欲丝。能来纸窗底，相伴赋新诗。

何物堪为寿，南华有大椿。根株天地远，枝叶岁时新。十倍大彭国，百分清渭滨。周星八千度，才是一番春。

何物堪为寿，巢龟碧玉筒。龙洲多藕叶，上蔡足萧丛。日月供呼吸，乾坤共始终。年年冰冻解，绿发戏春风。

何物堪为寿，蟠桃照海涯。栽培烦阿母，护守倩神荼。夏果收蕡实，春林炫缬花。等闲开结里，尘世几河沙。

何物堪为寿，清宵桂花好。月殿转香风，云根长瑶草。金为碧海波，玉作青天道。万古镇扶疏，不逐秋风老。

何物堪为寿，春山鹤算长。云边风驭稳，松上露巢香。顶浴丹砂润，翎梳白玉光。宝图双象转，长在寿星傍。

南极星中老，朱陵洞里仙。相呼乘大夏，抱出送高贤。八荚蓂垂地，初弦桂拂天。它时南宛路，此日正开筵。

后进鲁诸生，斯文久服膺。有心知映雪，何意望寒冰。粤峤连屏秀，闽溪净练澄。山川八州地，人物九霄鹏。枢坐邻丹扆，魁星粲玉绳。风流方演迤，云路好依乘。赋客遗孙在，诗坛老将登。踵门观道德，命坐辱宾朋。貌古文相似，身贫道不曾。明珠一百颗，什袭永缄縢。

菰饭沾花蜜，冰团裹蔗腴。油淹枯茹滑，糟闷活鳞濡。饷篚争门入，瘟船出市驱。屑蒲形武兽，编艾写髯巫。朱揭横楣榜，黄书闯户符。辟邪钗篆蹙，解厄腕丝纡。恶月多忧畏，阴爻足备虞。更闻因屈子，冞动楚人吁。

忽见纷然堕，方惊甚矣衰。已拼蓬换鬓，其奈粟生肌。忆昔如黄犊，当轩塑白狮。踏模鞋透指，印貌面皴皮。衮作球行地，团成烛照帷。檐冰充铎振，盆冻当钲捶。壮岁身仍健，边城景又奇。高楼观乱落，平野看横吹。犬跃凌晨出，骢骄尽夜驰。三杯羞饮帐，百韵笑僵歧。往事今如梦，前欢竟是谁。非干为客苦，不是罢官悲。溜响关门听，阶明映牖窥。探深时遣婢，嘬冷更防儿。喜妇添红炭，娱亲奉绿卮。不知戎幕出，何处蹇馿骑。上将分羔酒，诸军击鹜池。定须吟铁甲，应不恋金丝。樵足锺山顶，渔蓑淮水涯。金陵无限思，有底句来迟。

遇物无污洁，经林失盛衰。坐令砖似玉，立见发如肌。乌化瑶池鹤，骓成石阙狮。倾都陈鹭翿，连野猎麑皮。山裹青螺髻，城张白凤帷。佛宫迷铁塔，御路翳金槌。旟旆纷斜整，驾鹅杂正奇。四弦秾李抹，三弄落梅吹。旧积新仍压，前驱后更驰。舞狂宁俟拍，行乱不遵歧。扬布疑非我，何郎竟指谁。孔淄应不涅，墨素遂无悲。勇势将门塞，纤形探隙窥。欹倾愁屋壁，踊跃羡童儿。盖垤危翻瓮，填坑骇掷卮。屐深知夜过，蹄浅认朝骑。冻合将平海，冰坚已实池。羲和光夺色，鸟雀命悬丝。后阵多难测，阴机远莫涯。看云方浩浩，望霁故迟迟。

纷华战罢凯歌旋，弦诵声中一莞然。理义足时心有味，友朋深处泽无边。沂雩绿水春风里，江汉清秋暠日前。千五百年时习趣，祝君无倦到华颠。

欲敛未敛云溶溶，似见未见山眬眬。人家远近半衡宇，草树高低深佛宫。西峰定有一罅日，东岭岂无千丈虹。俗人不识莫与道，总在空蒙苍莽中。

听说江湖万里身，十年流转狎波神。乡心只羡秋鹰急，世味如何腊蚁醇。耳识吴音疑故旧，眼看南士觉尖新。袖中诗句清如许，何啻他乡见似人。

黄花和露作深秋，志士临风惜壮猷。靡靡道途空接淅，摇摇心事剧悬旒。儿时种木今盈抱，老去还家莫漫游。侧耳乡书上霄汉，圣朝宾贡似成周。

鱼釜鹑衣救叔寒，牺樽羊饩度姑山。瑞花一夜围青嶂，扶叶平明射白间。遍雨麦田知地瘠，怕冰戍土谢天悭。威棱迥出金汤外，十万边兵已北还。

龙胡九锸闭玄扉，虎落千年护翠微。永阜凄凉成永夜，重华萧瑟见重闱。云迷八表俱愁思，雪满千山尽素衣。更踏深泥南内去，紫宸殿下进名归。

书生赋分合清愁，官与休辰不自休。特地忍寒开省署，谁家见雪似瀛洲。白银殿阁云中看，素李园林月下游。说与南湖张秘阁，速来同直道山头。

金鱼玉带相公孙，不受膏粱贵气吞。忽唤寒儒共汤餠，翻疑晚饭过山村。旧闻鹅鸭高飞尽，却恐神仙大药存。一夜梦魂秋坂里，白花朱秆映柴门。

调笑何郎莫漫嫌，一杯为洗太官膻。品题今自东湖始，汤沐新封羹颉边。短制牙筹防易断，半和麰粉借微坚。山鸡隽永堪司荐，岂是从来野性便。

我虽未识诚斋面，道得诚斋句里心。醉语梦书辞总巧，生擒活捉力都任。雄吞诗界前无古，新创文机独有今。肯为小山题短纸，自家元爱晚唐吟。

先生炼句本无奇，信笔闲题总是诗。或似村歌闻野店，又如神笔降丛祠。大篇写处谁能改，好句忘来亦不追。唤作吟哦君自误，是侬襄郢纵谈时。

自古崔卢族望荣，至今王谢好家声。子孙一一过人远，文字篇篇翻水成。异县相逢俱似旧，新诗传示总能清。凭将恶语同收取，杜集他年着我名。

华黍诗亡更自珍，银杯羽化未须嗔。不然雷电将天上，或者浮沉自水滨。郑老本无毡可守，虎头政恐画能神。苦心只道无人爱，何物偷儿却可人。

穷冬一雪系农心，吁佛祈仙望已深。逾月亢晴生暑瘴，连朝霏雾作春阴。夜窗且喜风兼雨，晓瓦才看粉共银。可是江妃悭笑粲，都能无意管呻吟。

幸自封姨不敢嗔，放教月姊伴游人。不知滕六来何许，忽与天官竞此辰。莲焰扑残惟种李，金波卷尽只铺银。玉皇应是怜尧父，不做元宵已四春。

减却濠沟厚却城，散如丝忽聚如京。夜兼风势千江立，晓借林花万象荣。恃我柴门高卧稳，敌君竹阁醉吟清。长歌慷慨摇冰柱，至乐衔心未易名。

燮调曾转九重天，偃息何难十国连。坐遣朝云将朔雪，一清瘴雨与蛮烟。丰年预见宽心曲，俭俗能忘念目前。更想朝来穷巷里，闭门高卧有遗贤。

披山临水结层城，髣髴当年霸主情。鱼满松江船似栉，田连震泽稻如京。巍巍二老辞周箓，碌碌诸孙竞晋盟。可但馆娃能败国，阿员三世只谈兵。

夷甫风姿满坐倾，濬冲电目照人明。更拈秋水长天句，来映清霜十月晴。援笔而成祢处士，摇毫不尽崔廷评。若容跛鳖追高步，勿恤驱尘小作程。

南州高士到湘州，山鬼湘娥暮暮愁。行世头颅浑欲老，驾天胸次未经酬。搜残风月三千界，吟破江湖九十洲。谁报玉皇香案道，早将关放石渠休。

信口粗吟信手书，苍黄未到隠君庐。伻来已有诗相逼，我亦谁令子亦如。写出崩腾来浩荡，看成飞舞带纡余。老夫赖有儿时狯，因索先偿得少徐。

案头拥被映残书，溪上何人访敝庐。凤沼诗仙王二十，兔园赋客马相如。玉龙百万推敲里，月界三千锻炼余。合侍金舆和黄竹，一官何事尚徐徐。

初惊簌簌响虫书，稍觉霏霏入草庐。直是谢娘工说似，未腾欧叟不言如。相投最惜衣裾片，恋别尤怜瓦缝余。谁见道山新霁后，嫩寒微峭日光徐。

乘兴能临褚令书，无人知是戴公庐。映窗寒雪天相借，嗜古高情我不如。贞观风流沦没后，凌烟名字断残余。李侯用意青云外，肯与时人较疾徐。

万乘回辕入未央，六花迎驾舞康庄。都人失喜瞻天仗，旱俗相呼候岁穰。百局桥山方暴露，两宫长信正凄凉。去年群玉题诗处，独倚栏杆泪几行。

晦翁一别遂千秋，跨鹿乘云何处游。人随流水去不返，名与好山空自留。峰峦戢戢田园浄，藤刺深深磴道幽。宝匣尘生弦索断，遗音重抚泪双流。

不识书楼梦已登，幽人应在最高层。网罗歆向群言目，搜搅谈迁万古膺。河汉西流清露重，玉霄东望紫烟凝。夜深谁见凭栏处，天作长编月作灯。

又拖筇杖过垂虹，粉柱丹梁五十洪。云气深深笼薄日，波声浩浩鼓长风。客船破胆经塘石，渔艇轻生逐钓筒。欲访三高无处问，悠悠千古见冥鸿。

生憎词客并诗客，只解悲秋不爱秋。玉作花肌娇不柰，金妆宝靥笑无休。桂香夜夜薰罗袖，蕣彩朝朝艳醉眸。脱尽画桥千尺柳，舞腰如束更风流。

诚斋四海一先生，诗满江湖以字行。正法亲传谁得钵，异闻独立子趋庭。未能暇日询三得，枉作经年共一城。眼底不知离别苦，前途相望似晨星。

书生岁晚亦无余，朝作新诗暮看书。书为送人知免矣，诗仍随子独何欤。栏凭罨画山光晓，船刺湘罗日影初。可是爱忙偏觅句，个中无计得逃渠。

西坡仙去漪岚在，重到堂中廿二年。依旧庐山当左阖，新添濠水注前川。浑无障碍千峰处，长有澄鲜万顷天。但得此心如此地，不妨朝暮与周旋。

诛茅一亩竹三椽，绕舍畦蔬满屋荃。掷廪峰前新庙令，勘书台上老儒仙。西山草木归吟藁，东汇烟云入瓮天。合与平庵管风月，便称行守莫称权。

已生野外更篱根，仍与蚩氓补断垣。博士低头乘虏障，王姬掩面嫁乌孙。风枝雨叶无生意，粉面朱唇有泪痕。说与调羹吹律事，老农那信腐儒言。

早禾登架晚禾青，雨后官塘处处平。山马未明行木彴，水牛亭午卧深坑。人家总在林间住，生计惟凭陇上耕。青嶂夹田田夹涧，翠围屏里万竽笙。

玉台山里未能归，满世间人总可疑。道士但行安稳处，先生应蔑刺讥词。重来晓日芳洲上，却忆经年痛饮时。未必蓬山陈少监，今朝闲暇得相思。

竹间寒日浄晖晖，竹外空冈草木衰。东晋旧城惟月在，南唐凉殿有风知。人来野寺寻遗迹，僧指苍烟说故时。试问春花秋叶句，何如玉树后庭诗。

手把东溪处士书，欹眠湖上小僧庐。生憎人作侍臣看，自喜身今客子如。去国祗堪千古重，看囊那得一钱余。二年两过刘郎洑，应为家林又少除。

璧辉河彩绚宸章，鼎饪需云盛国光。自昔祖宗崇礼遇，至今英俊入言扬。明良旧咏回千古，槀饫新书侈万方。神禹克艰心未已，更思忠节赞时康。

步步青山拥碧溪，村村麦陇入桑畦。路将好景匆匆过，轿避柔柯故故低。风饵雨纨香有思，带罗簪玉浄无泥。如今始悟严夫子，不把渔竿换介圭。

两崖左右蜜房穿，一水中间蚁线旋。蹙起浪涡知有石，荡开云影倒窥天。当洪没没青螺暗，过漱霏霏白琲圆。我欲濯缨渠濯足，一生输与钓鱼船。

胡床却坐对澄江，一点无风镜面光。帆过生绡多少幅，书成斜雁两三行。白沙翠竹却却净，古岸新堤曲曲长。唤作渔郎无一事，烟中艇子许匆忙。

跋马南城吊楚王，寂寥迁国岁年长。故宫白道埋春草，小市青旗挂夕阳。时有野鸡吞堕珥，更无遗像镇祠堂。祗应平路桥边水，曾照当时后苑妆。

我行熊绎故王都，十里南墙俯赤湖。想见当时宁有晋，那知此地更逃吴。宫门自昔通城北，墓碣多年立路隅。欲仗青烟询白鸟，背人飞去不容呼。

向来定远太平平，自殿银袍五百英。觜距不堪夸试席，齿牙无复近乡评。重探虎穴颜何厚，忽见稽山眼暂明。赖有东阳老居士，相逢一笑又诗成。

下帘读易沈君平，老向人间识世英。戏把年龄聊复问，从来富贵不须评。联翩诗笔粗豪甚，矍铄精神顾盼明。我欲求田古松邑，君言此计几时成。

伯鸾长啸出东都，来卜龙邱二亩居。千岁仍昆作英语，五噫文采尚周余。胸中万卷未得力，堂下一言谁识渠。我亦微官方冷甚，恨无燕玉可相嘘。

方丈山中太史公，二年湖海困飘蓬。黄天荡里逢惊浪，百里荒前阻逆风。已到乡闾犹梦魇，每闻车马便心忪。客来但道先生病，自教譍门两秃童。

法官蒇事三灵格，山国休工万宝成。虏使此时心暂展，丽谯高处眼增明。搴帷正在煎萸俗，缀席何妨伴菊倾。此会明年公莫问，赐来应有一枝荣。

小筑南台倚北亭，一方荆玉可云屏。峡中暮雨尝疏月，秋后天河始见星。初与羿妃为此会，自开夔子几千龄。我虽不饮心先醉，坐汲寒光当渌醹。

君如快马捷先鸣，上便追风不计程。杨监西江推格律，陆郎东海服才情。栽培花木心无事，弹压湖山句有声。如许清名刚不惜，苦来蛮角建愁城。

朱公自有五湖天，介子何须九县田。无限东风原上泪，尽输西子月中船。梨花自怯嫦娥白，秋影终随永夜偏。江海归来无赐火，幸分光彩到愁边。

青天碧海桂光流，已是人间万古愁。野阔江深那向楚，霜深露冷更逢秋。此时此地俱清绝，无酒无诗得索休。太守尚嫌高兴少，卷云飞雨架层楼。

去年风雨暗元宵，今岁悬知月色饶。突兀一灯离海峤，苍茫万点赴星桥。足声殷地仍车马，人语喧天更鼓箫。定是封夷畏娥婺，断无轻吹一丝摇。

身闲最怕俗间忙，夜短仍妨睡思长。戍柝传更催曲枕，领舆将梦踏黄塘。湿云裹月江天白，小雨蒸春草树香。却到城门听画角，倚空楼堞正苍苍。

玉观金桥无限诗，楚臣汉女不胜悲。如今荡荡平平矣，却合融融泄泄之。八陛加恩须大册，三朝修史待宏规。回头莫忘巴陵酒，病渴多年少一卮。

忆侍先皇二紫宸，殿头亲见锁厅人。画帘宫烛程书了，黄牒青袍拜赐频。万使回朝天亦老，十年旅食梦如新。当时学士今头白，却送郎君作近臣。

此别迢迢更莫言，向来一别已茫然。自从内使兰亭岁，直到东坡赤壁年。吴下故人如见问，楚中狂士不须怜。欲知病后食何药，三百篇和上下篇。

去年话别春风前，今年相见菊花边。忽然来说二年梦，偶尔亦是三生缘。弟兄金玉吾所敬，肌肤冰雪人可怜。四海难逢一樽酒，逸群那更有吴髯。

龙蟠凤举玉霄傍，肯为南公下石梁。人识子文新政事，家传宋玉旧文章。断无横吏惊庞俗，时有书生近燕堂。二客风流俱令上，独惭歌市接舆狂。

霏霏寒露湿樯竿，耿耿明星动玉湾。夜久暗尘无一点，心闲远念忽相关。天街月色中秋近，海岸涛头数日间。正是钱塘好时节，只愁风雨自阑珊。

素娥行处与谁同，玉斧修成几许功。空里若安丹桂木，云中应有白银宫。蟾行万里惟三足，兔满千山望一雄。海阔天宽无处问，看渠朝暮自西东。

四寸红牙一幄筹，万山牛马去如流。天西日落长安近，塞外云开滴博收。草奏隃麋宫墨重，谈兵鸡舌宝香浮。都将湖海元龙气，压倒文饶百尺楼。

四万黄金六出奇，家藏犬豹虎龙机。古传财赏军能壮，今见樵苏士不饥。借得留侯千里箸，扫平冒顿五方围。归朝不肯谈前事，问谷和钱却道非。

寺前蔬圃是台城，寺后寒泉入柳营。玉甃多年无旧物，银瓶终日有哀声。游童走卒争嗤点，弱水贪泉共姓名。不似冶城三尺土，锺山回首让峥嵘。

高祖当年起雍荆，山川千古尚钟情。林中佛寺君王冢，湖上仙宫太子茔。已见世诚宵斫柱，又闻阿铣晓扬旌。生儿若似江陵上，肯负渠家老骑兵。

流光冉冉道无闻，短发萧萧雪见侵。衰矣久无天下志，行乎聊慰老人心。功名随世吾何感，道德康时力未任。安得万牛呼古柏，武夷山下白云深。

沙随程子九州闻，独拥经纶谢世纷。传业只今惟董祀，爱人于古似鄱君。活民鸿宝方书备，寿国灵枢脉络纷。欲服上医何物是，他时种杏满青云。

步入荒林问习家，江吞古岸入平沙。枯池旧岁犹生藕，病柳新年尚著芽。草上醉人眠未醒，桑间游女笑相遮。东风倦客生情性，伫立残阳看落花。

已作西湖烂漫游，北山兰若更深幽。骅骝蹀躞青林下，舴艋夷犹古渡头。花满杨坡桃不语，声喧阴壑水争投。可怜不共林宗泛，只有新诗许载酬。

诗兴春来似水翻，更添孤艇入云间。中心白阁苏堤路，两岸南屏西竺山。一日晴明输子往，半年风雨被渠悭。欹眠窈窕冲融里，月白烟青未忍还。

一春官府倦樊笼，飞堕浮岚紫翠中。云外凭栏临过鸟，石间披闸看奔洪。东风茭荡关心绿，落日桃谿尽意红。更踏苏堤湖面去，玉霄光里跨晴虹。

懒龙入户养慷枝，罢听风雷却听诗。头角不争云雨会，精神如畏雪霜欺。莫教画手流传去，生怕时人取次知。此腹可怜终不负，琅玕朝暮为君披。

春来长是雨相禁，春事能消几日阴。一夜小桃红削迹，明朝芳草绿惊心。墙沟{氵虢}{氵虢}忙如箭，檐瓦潇潇怨似吟。前日东亭看花处，不知尊在与沙沈。

浩浩阴风彻屋号，霏霏寒雨一天毛。撼醒花柳经年眼，润透郊原百尺膏。鼓舞孰知神物妙，沾濡方表化工劳。游人只见春能好，香满园林绿满壕。

千年故国阳春地，今日王孙尚姓熊。坐上堂堂皆此客，云间衮衮看诸公。题诗小苑春风里，把酒夕阳烟雨中。莫恨来迟桃李过，绿襕衫色正葱葱。

篮舆欲上不堪羞，古陌初穷未是愁。客子天寒依道路，书生岁晚学伊优。烟中绿树时招手，风里黄芦只点头。短日鲜鲜还有意，为人朝暮暖驼裘。

波间来往愿莘其，林下归飞乐鸒斯。罗致军门虽有礼，捉将官里便无诗。齐瓜有日君方往，舜牧无人我亦咨。西望雪山三百驿，何因杯酒得同持。

舍前江路接征廛，舍后湖光浄渺然。不许红尘穿港入，独携黄你过桥眠。禽鱼上下诗三百，风雨阴晴易二篇。定有真人泛莲叶，夜深吹杖听芸编。

沙溪东畔小沙溪，凿石临流唤客题。水欲环洲流故曲，山来拥市势全低。车声轧轧机中纬，榔响丁丁阵上鼙。出处不齐均有役，两轮天上亦东西。

彩旗丹柱倚春风，寒日清明罢绣工。千仞骊珠翻锦带，五纹蛛网丽晴空。百年日月跳丸里，一掷功名唾手中。漠北将军贪蹋踘，岂知兵法在吴宫。

文阵枞枞劔戟丛，唤回习气老臧宫。分明天上三题草，消尽人间一世雄。圣处门庭开荡荡，春来风景乐融融。何年一解隋唐梏，展放诸生阙里中。

此生湖海惯漂浮，黄鹤垂虹已倦游。七载云门穿布袜，今年严濑著羊裘。戴溪亭外天台路，扬子江头滟滪舟。欲跨祁连窥瀚海，只今谁是冠军侯。

小立江风见蜀船，绣旗朱幔鼓声喧。问言何郡客新到，知是故人吾欲颠。芸里简书真昨梦，菊边卮酒是前缘。还家快与儿曹说，明日邻翁贷子钱。

几许心期百未偿，更将疏发对苍茫。江声直上鲸波去，山色回看虎踞长。乱后碧芜荒楚甸，云间孤塔见维扬。承平旧事无人说，闲倚栏干送夕阳。

花神得与换新妆，不着仙家金缕裳。也学时人尚红粉，依前风味带黄香。微醺有意随风舞，独立无言任雨荒。唤作桃红元未称，桃花那解傲秋霜。

游人塞道不容车，千古金陵少妇居。朱雀大桁春雨后，乌衣深巷晓风初。红红白白花无数，下下高高意有余。此景只应闲客管，瘿黎轻盖日徐徐。

醉擘乌丝写玉栏，坐分鸾{月隺}脍龙肝。已知全楚风流在，更觉将军礼数宽。一日楼成供燕饯，明朝岸转忆高寒。幅巾藜杖他年事，准拟归来得重看。

病里牵船去赵沱，醉中题字寄曹皤。卧听别语心难遣，起看家山路不多。晴日上江卿大好，北风吹浪汝云何。早知七日桃花峡，且可千锺竹叶波。

红旗绣额上城头，菱叶荷花下小舟。遵渚夷犹荡佳月，倚天突兀对高秋。坡公句里东南水，杜老诗中西北楼。点化山川一刀匕，风流从此说吾州。

一兴一废古今同，熊绎当年起霸功。沿汉溯江开国步，牧皋规偃建王宫。重来旧日嬉游处，犹觉如今气象雄。想见得臣并鬭谷，治兵谋国震山东。

下得腰舆倚瘦藜，闲将病骨照清陂。三王故苑风流处，二月游人烂漫时。此日鬓边应笑我，过来胸次却关谁。一年两度西城去，独自宫园赋小诗。

使君千骑踏清秋，乞与他年说胜游。自有名山无此客，痛湔遗臭为吾州。野人已毕三时务，老子聊宽一日愁。犹有平生忧国意，不堪摇落对江流。

咫尺明山在目中，咿哑三月傍芦丛。神猪系久号无力，火队炊频饭欲空。半世宦途仍旧职，一生学海未新功。舟人愠见官人笑，万事从来惯逆风。

自矜重九苦吟处，写出浯溪真画图。安排秀句待石鼓，指点江神迎彩舻。小雨已休朝复作，寒流忽涨夜仍枯。篷声瑟瑟滩声滑，应伴先生著句无。

蟠螭结蚓走长坡，百尺苍烟出女萝。削柿征膏怜俗薄，和泥封痏谢官多。辉辉野日晞寒发，索索刚风起细哦。幸自本无饥渴虑，不知何事此婆娑。

酒边琴外蕣华明，栗里幽人远念生。一寸光阴知有限，百年心事恐无成。追随春服攀高驾，指点雩童问去程。篑土未升泉有达，高深那得便忘情。

君王凤辇过龙楼，清晓都门积雨收。泪落三朝余父老，春生簇仗万貔貅。群公就日丹衷罄，索虏闻风逆胆羞。湖海小臣心未已，更陈千虑向鳌头。

攒梆叠鼓递相催，西府东班次第来。雨入北门千步湿，天临后殿九重开。尝时只在中廷拜，此日容穿左序回。叨近威颜陈悃愊，愧无崇论补涓埃。

浅学胡然敢望回，英躔幸甚得追陪。谈锋羡子雨无极，诗境愧予田尽莱。丛桂晚香牵独梦，小梅春思恼清才。丁宁阁老须勤赋，早晚西扉咏砌苔。

二十五年丁令威，二十五日鬓成丝。尘埃满面脚欲破，酒肉熏心舌尽痴。雨出郭门聊一洗，日从源口便相随。振衣直上千峰顶，却寄金山长老诗。

漭苍洲边缚苇亭，百年朝暮看云生。月光破处藕花舞，雨意来时蒲叶鸣。归艇欲迷宵路重，卷帘忽散晓风清。已同苍狗俱无意，岂有江鸥更用盟。

阿麟文采近西京，付与而公翰墨名。今日如春堂上看，当年遗帖子孙荣。元丰曲里承平话，小杜诗中战伐情。济上旧游成一梦，王孙端复可怜生。

诗人贪睡费朝衙，卧看香奁晕碧鸦。已向中秋阻丹桂，莫教重九负黄花。曈曈初日关农事，冉冉闲情近物华。已办作糕寻故事，速来同醉落乌纱。

去年荆府参谋去，今岁襄州太守归。捐我汉南江北却，从今乐事赏心稀。南风日日菰蒲长，秋水年年鳜鲫肥。已断此生湖{氵晶}里，鳞鸿无用到柴扉。

三朝橐珥真王子，万卷诗书大布衣。我尚不知身是贵，人于何见昨为非。东朝特地成西序，放去分明是召归。时觐重华谈物表，君臣相对两忘机。

又到黄州旧雪堂，雪堂文字断人肠。紫烟有路连桐柏，清浪何年看洛阳。北望神州皆晋土，谁为党字岂苍王。先王读论空流血，浩浩乾坤此话长。

平生伪学愧心休，此病何年可得瘳。杜渴惟应卧江汉，齐痁何感罪姑尤。久之法掾师韩子，更向龙城问柳侯。能辨茯神驱疟鬼，吾衰从此不须忧。

爱我空城美疢休，未蒙针砭若为瘳。齿疏发脱真无用，语涩行迟见寡尤。稍善知医似高子，敢云称病学留侯。径烦曹植波澜句，一为元微破隠忧。

汉南汉北满平田，三月黄花也可怜。惟有书生知此味，可无诗句到渠边。油灯夜读书千卷，虀臼晨供饮十年。今日相看总流落，洛阳樱笋正争先。

铜梁天汉一轺新，红芰清波去及辰。顾我索居谁为友，与君难别岂关亲。飞书上陇催庚癸，闭息匡床候子寅。出处虽殊心事一，濂溪风月舞雩春。

软红尘里不争新，蠹简香中却竞辰。邺架孔堂深贮腹，鲍篇陈檄妙看亲。刍粮轧轧虚旁午，岁月悠悠老秩寅。曷日阴山行汉马，大挥椽笔布王春。

积吹摩空海有鲲，惊雷出地竹生孙。娑罗木吐层层艳，窣堵波开面面阍。小贴金花听疾足，淡书灰墨看高鶱。街槐影里宫袍出，回首无忘汇泽门。

樟原岭下野山茶，半是红花半白花。雨里向人俱有泪，花中隠士自成家。依稀薝卜稍头雪，仿佛棠梨脸畔霞。恐是山君双侍女，不应临路久咨嗟。

黑云涌起星月暗，急雨欲来天地凉。精神飒爽动秋思，襟袖飘萧吹晚香。石峰巉青菖蒲细，盆沼涨绿凫茈长。此中何处得三伏，更听露井鸣银床。

当时一念继元昆，谁附飞章告九阍。天听直无多远近，地灵顿有许便蕃。拟笺此事呈诸老，盍引斯人侍至尊。弭旱功夫消几许，草茅犹足动乾坤。

人情怜旧复怜新，扰扰通宵杂笑嚬。炷蜡煎膏留漏箭，买椒沽酒办厨珍。一声竹里千家晓，百和香中九陌春。莫道病夫无节序，明朝清镜满梳银。

大家投辖驻年先，共判今宵一醉长。不管栖禽惊列炬，且倾浮蚁尽余觞。茶馗已作当关面，花柳谁知惜别肠。看取平生双鬓发，也随新岁著新霜。

人生底事非前定，我与东斋似有缘。别去风光只如昨，重来花木已经年。曾将问答趋参席，愧把才名据郑毡。却忆西堂旧诗友，几番风雨对床眠。

三载鸣弦宓不齐，姓名飞动玉宸知。从来兰省丝纶署，梦入栀林草木诗。我亦放言聊尔耳，君真施手事于斯。为寮况是张公子，锦笔淋浪日对持。

堂堂云梦接天开，荜路规模亦壮哉。自是边城多古意，那堪秋日更荒台。诸侯聚散群鸡宿，百代兴亡一雁来。一举使君三大白，奈何胸次郁崔嵬。

头白初行郢水边，故城千载尚依然。岂无戍卒持钲鼓，应有居人沸管弦。今日桑麻成沃野，几家茅竹散平川。停车欲问当时事，红日翩翩下翠烟。

十四年前楚水傍，碧油幢下拜辉光。鲋鱼踯躅遵行潦，龙马腾凌出大荒。珥笔南宫扶日月，横戈北府控升阳。冷官只有酸寒分，又把藜灯照蘗黄。

年华澹滟满皇州，时节凄凉限胜游。雨后石渠新水长，风前芸阁晚香愁。不堪万点梅花老，强倚千丝柳带柔。又是长安一百五，春阴漠漠未能休。

万人如海最堪藏，何必南山有豹章。避世金门师曼倩，变名桐濑笑严光。睡龙渊底珠潜色，抵鹊山头玉混芒。不比寻常沟渎里，蛙跳雀浴便张皇。

岁寒始见松将柳，道远方分骥若驽。凿井为山新意气，断干穿石老工夫。重湖水作葡萄涨，五老云成锦绣铺。万古千秋模不尽，几家文集几家图。

半生作梦身初到，此日游山兴可知。小盖曲穿杨柳岸，平舆斜掠槿花篱。层轩俯瞰人寰狭，阴洞幽寻古路危。满寺留题谁最警，南唐人写晚唐诗。

千岩一派落都城，承露金盘尔许清。古体黄陈家格律，短章温李氏才情。等闲又得诗人处，咫尺相过故将营。想见红尘乌帽底，几多怀玉未知名。

哦君五十四篇诗，燃尽青藜杖一枝。长韵屈平经里思，短章介甫集中辞。只因云梦曾游耳，便把江山尽得之。割我锦机君已甚，不须更遣世人知。

王郎老句合超群，曾是东莱语夜分。多向断崖生绝景，或于晴野度轻云。旧吟古意无人解，新住荒园免世纷。特地篮舆穿北郭，已闻藜杖过前村。

一寸丹心百念更，满簪华发万人惊。闲抛岁月供书册，长把饥寒为友生。此事不轻身出处，诸公可念政和平。昔藏名字依沅水，今逐帆樯觐汉京。

火云烧浪峡中归，朔雪横江又语离。一世由来迎送里，多才好去盛明时。人知与我为兄弟，或欲从君问鬓髭。为说掌中亡玉树，中年怀抱总堪知。

沧湖居士楚江皋，劝我嘉州竹叶醪。侍立郎君清玉雪，赠行诗句妙风骚。怀人眷眷辞多苦，接物卑卑道更高。自听津亭三日语，扫除湖海一生豪。

四郊残雪未成泥，十里篮舆杂马蹄。道上行人梭样织，日边云气剪相齐。山围镜野成环玦，东折冰河散璧珪。独立跨河桥上望，共谁同说马公堤。

雪领飘萧电目明，老于尘里讵沾尘。惠连已解传吾句，元亮何妨得此身。诗卷酒杯为事业，药囊丹鼎自君臣。幅巾短褐长安市，谁识东溪直钓人。

春风同上杏园鞯，夜雨江湖十九年。册府归来头并雪，鼎湖仙去泪盈川。喜君冠豸裨新政，容我祛蝉校旧编。忽见绣衣南浦去，亦思小艇白鸥边。

一闲早已被闲魔，忙日求闲更几何。稍向静中观物化，未妨圣处策勋多。官曹似我方成冷，诗句如君可得过。小待州桥好风雪，碎敲吟{革登}逐清歌。

鸣鶑三叹友声诗，底事闻埙未应箎。嗟我金兰多寡彼，贲然风月喜来思。将军老去犹横槊，壮士前行莫退绥。只恐监军门下客，未容戎幕举三麾。

今代潘郎老作诗，友声相应速如箎。燃萁短句宁论步，联鼎长吟不待思。武事解歌三箭定，文容堪颂万邦绥。从公更觅中和什，惭愧无因把蜀麾。

杨子高才作小诗，似裁推管制纤箎。乱流不怕公无渡，绝险宁愁我所思。百镒黄金装马首，五文绣段系车绥。横行海内无坚阵，目短曹刘不足麾。

物物当前总是诗，遇丝成瑟竹成箎。止呼大义周王泽，蔽以无邪孔氏思。屈贾词悲变弁凯，齐梁格靡陷崔绥。欲回温厚千年教，须仗诗翁为一麾。

四海诚斋独霸诗，世无仲氏敢言箎。周公费誓传禽父，宣圣中庸授子思。锺子期家应善听，邮无恤后定能绥。真传更在吟哦外，大节如山不授麾。

壮士从军不废诗，何妨笳鼓间箫箎。秋城夜观无公事，月胁天心有咏思。岁稔公私方暇乐，时平福履正来绥。金陵风月三千首，共看君侯羽扇麾。

三复新篇吻为干，载赓余韵甲生颜。今无愈湜陪长吉，古有严徐伴小山。秀出猗兰仙李外，思留春草桂枝闲。从来只有诗人苦，可笑王孙不自闲。

天街何日雨云干，梦想王孙白玉颜。一日能从晦岩子，十年不负会稽山。吟诗可但师唐白，服礼终期类汉间。万事总当如荫户，己私除尽即心闲。

粉字朱牌簇县津，绿蓑青笠洗行尘。一时客路同归棹，半是年家及里人。秦代征君岩上石，吴时霸主涧中神。休将短发供离恨，早卜宽乡作酒邻。

把卷怆然不自胜，古来离合岂人能。未应鬻髢尤穷发，暂喜餐蔬得枕肱。身逐南云亲色养，梦寻巴瘴隔心朋。囊中贝母烦分惠，独学仍愁旧病增。

绿发萧萧变白头，二年京洛不堪愁。雨天赐沐逢新霁，烟寺分茶得旧游。古蔓巧当阴洞挂，惊泉逆上画檐流。曲栏干外山如染，最是桥亭合小留。

谁向南湖赋白头，西风团扇有新愁。归巢海燕无多日，出谷暖鶑何处游。文杏梁边泥尚湿，绿杨堤畔水长流。有情莫扫园中路，舞影歌尘处处留。

玉鏁凌空不可攀，卧听车马日三竿。以湖拜命官名散，把酒封君国号欢。父祖诗家三世将，弟兄文阵两秦难。年丰母健无余事，长作人间谢客兰。

万仞峥嵘赤手攀，但能进步莫忧竿。一生便作苦吟去，万事何如得句欢。鼓气易衰怜我退，市声方午似君难。丈夫不用分畦畛，臭味从今蕙与兰。

卿家客子几当归，问讯频烦守舍儿。箧里蠹鱼穿故帙，壁间漏雨湿残碑。梦魂欲往春迷路，心事相望月到题。樵斧丁丁上云谷，有斋何用慰斯饥。

千驷不数齐封君，西山饿夫万古名。势利须臾覆手雨，邱壑耐久无心兵。有田二顷多种秫，栽兰九畹当餐英。他年会有佳客过，东老向来如此清。

沈沈寒甃绠千寻，澹澹疏弦瑟五音。读罢自今三太息，个中应有一生心。君真骨相超凡马，我已情怀学展禽。肯为明时当许事，科场文字未须深。

客子沙头饮饯时，美人溪上正题诗。栗斋寒尽相思早，竹阁春闲拜赐迟。别后著书逾汗马，闲中读易见灵龟。何由洗砚居兄左，快斧麾天看一斯。

管领孤梅近小窗，推排茗椀当壶浆。且然入局无公事，除却申台有印章。饭已抄经临小楷，兴余挥句落斜行。不堪平日诗千首，刚被人求米万箱。

闻道西征使者来，满城风雨菊花开。唤回乌帽千年梦，惊倒龙山百尺台。病叟旧疴初去体，元戎新酝恰浮醅。篱边更有休官令，人事天机亦异哉。

今日何居忽鼎来，眉心黄气十分开。青帘稳下东三峡，绣斧相逢两外台。抱病拾遗修破帽，罢官陶令觅残醅。未知千古龙山下，有此重阳盛事哉。

何处山无九日花，故人相遇即为家。君方去著风前帽，我已寒如露后葭。久闭柴门陶岁月，晚凭儿子送生涯。眼看一树堂堂去，双鬓那能不早华。

旋收积雨放秋阳，天亦殷勤慰酒肠。篱下看花元自逸，公前露首固非狂。芙渠幕底乡心动，竹叶杯中古意长。每到佳时怀旧隠，羡君犹尔愧吾忘。

露入枫林叶未黄，风将花信到南阳。一年好处咏九日，四海几人雕寸肠。偶尔至今成故事，亦须随分系萸囊。陶生孟祖当时意，可但区区为一觞。

孝子平生三釜悲，故人解后一寒疑。亦知自讲陶朱事，不同戏题臣向诗。旧日夫人称李卫，如今弟子即羲之。姓同名独吾何憾，厚德真堪慰所思。

髯滕笔力万钧强，少日诗声远擅场。身着青衫头半白，腰悬铜印绶仍黄。鱼来俞市鲜无数，酒满龙渊乐讵央。若许为氓仁政里，一廛烟水受渔郎。

县南堤破户全逃，县北堤存尚可苗。春野纵耕无吠犬，秋场一笑足迎猫。解牛巨手烹鬵水，戏彩深情化哺枭。时唤云洲论小篆，少于韩蔡老于潮。

际天南北𪎌麰盛，夹汉东西𪩘崿长。为客曾夸心胆壮，送君今叹鬓毛苍。五官置属莲成荡，七校屯兵柳作行。中有书生骑瘦马，自弦焦木种甘棠。

潭心山顶碑何在，凤翥龙翔梦亦非。野锸狼烟参井亩，城开雁翅入江圻。蟠胸蠹帙千年富，手到鸡锋一吷微。应待经行阡陌遍，唤登文石问兵机。

南柯梦散不知年，东海骑鲸作醉仙。我自偶经前赤壁，谁言曾倚旧青毡。辕门甲马三更发，古寺钟鱼一夏眠。惭愧白棠花下叟，当时刍狗尚流传。

汉殿东头玉琯回，吴城西上锦帆开。一天紫雾风吹散，千丈红光日射来。翼轸衡庐生喜气，江湖淮海绝纤埃。凄凉只有山前客，何日临津理去桅。

掖垣清夜十年愁，梦遶西南处处州。忽向江陵逢太白，同嘲楚国看倡优。梅花赋就行人远，白雪歌残两桨流。日暮江空魂欲断，更题九辩说悲秋。

楼前人送四前旌，楼上诗添七字成。蔽芾风中皆德意，黍苗雅里尽仁声。请回南国条枚笔，归主中朝礼乐盟。天下举安吾始乐，时哉王道正和平。

病中三复舍人篇，可但才工与调妍。心在雩坛沂水上，思通归鸟岫云边。自将铁石为传授，不与风骚较袭沿。听者座中谁最喜，丹邱道士舞如颠。

落魄刘郎住藕池，湖南湖北竹枝词。风流故有诸孙句，绝妙都如幼妇碑。玉斗歌成微醉后，银河曲就浅寒时。文章自倚兼余体，不分人来只看诗。

依环仿磬作园池，戛玉铿金出好词。世擅文章从魏氏，家传仁义见韩碑。抱关碌碌卑飞日，去国迟迟独往时。相值两穷方有味，短笺朝暮送新诗。

只怜久病刘公干，不羡多驺邓仲华。解寄长年新句法，颇思前夜好灯花。自离窗外千秋雪，长看天西一色霞。想见疏桐凉月下，幽鸿无伴立寒沙。

举公售浅戒深钩，学士谈根讳末流。万古斯文真一发，百年逢子散千愁。气雄声正师韩集，格重词妍似柳侯。天遣孤穷应有意，未追彖系莫轻休。

十五年前玉颊红，长安道上气如虹。集英廊迥含霄露，后市楼高纳海风。解后一涯俱潦倒，摩挲双鬓各蓬松。酒边更用分疏在，明日相看总是翁。

不爱征西入幕宾，只图抽得最闲身。略无崖岸胸怀白，洞见中边德行淳。但用至诚裨府主，不将高论诧时人。如今献纳须公可，若是朱云却未仁。

风髯飞动俨长身，缥渺襟期不受尘。岂是恝然忘应物，亦知蕞尔漫劳人。若非事业惊当世，也合文章作近臣。此外世间无处著，却须汗漫跨麒麟。

十年为客古南都，不谓斯行得范模。我自阅人惟见此，公言有弟更胜吾。金堤碧瓦新游览，绿竹红薇旧醉呼。短别未应劳梦寐，定来骑马看西湖。

一江秋水散芙蕖，笑买扁舟下五湖。北学自怜非楚产，东归安得与公俱。同年进士今丞相，六馆诸生旧讲徒。朱橘白鱼留不住，洞庭橙熟有新鲈。

睡过春星十二番，牙疏发脱久知难。捉将官里兵良苦，放入山间枕乍安。举世知君能安式，不愁无客问弹冠。毋多夺我枚回渚，厚笠轻蓑老竹竿。

汉江西畔蜀江东，中有荆王古县公。𫇭艾猎来民见德，谷於菟去士传忠。肝肠可奈平生苦，机杼胡庸抵死穷。君宠亲恩俱望报，直须平易与天通。

竹屋芦门映短墙，夜深宜月晓宜霜。青山顾我如相识，白水粘天似故乡。光景万端皆好句，肝肠百炼见真刚。今君正与民同乐，安得清愁满腹装。

天遣清明作小寒，人从赤壁上青山。颇宜书更形骸外，赖有诗犹意气间。一日水程无几住，百篇火急莫令悭。杖藜径入渔樵去，从此因君得往还。

十年道学诚明处，四海诗篇雅颂余。元祐向来基宥密，涪江相逐伴樵渔。坐中苍白谁安立，身后丹青独久如。再拜两公何所见，衣巾端肯过吾庐。

入无锥瓦出无闾，笑杀康山老寄居。客里光阴何以度，闲中亲旧顿然疏。武冈文学来投卷，临汝君侯肯致书。早晚一犂亲受地，时于笠底望行车。

早知芳树不如归，底用青天接翅飞。但了寝门安与否，更关城廓是和非。预愁计日当还次，安得穷年只掩扉。羡杀能诗西阁老，一庵依旧鬓毛稀。

江海张公亦壮哉，雪蛆生处守边来。绵裘六月冰如铁，土焙三更冷似灰。栈踏曾云归蜀道，船欺急淖下瞿堆。沙头病士眠初熟，又见征人万里回。

同时月殿气如虹，各自天涯影似蓬。半世弟兄才一识，二年州县忽重逢。湘山饱听灵妃瑟，锡水新弹单父桐。剩有江湖不归话，回船相就却从容。

圆峤仙人厌久如，戏求同颖作周书。半生闻谊亲无路，一日同僚分有余。西子湖边春载酒，征官亭上夜分裾。秋来怀抱知多少，总是归程细细摅。

向来耆旧日争辉，太息西来万事非。一笑烘堂吾岂敢，百年忧世泪仍挥。洋洋大国风流在，奄奄诸生气息微。欲挽岷江注东海，吾衰无力只思归。

寒绿新轩对马头，陂南陂北□销愁。合添渔艇两三只，时与约斋来往游。欹枕孤鸿烟雨涨，钩帘宿鹭晓光流。何时祭灶呼邻里，我欲题诗素壁留。

碧柳黄芦冷映门，荒陂寒水浄涵村。深深留殿朝常闭，肃肃行营夜不喧。景似邱园宜避俗，事非风月总忘言。平生故有闲吟分，何物堪酬造化恩。

画出城都客子诗，元戎真赴野人期。白沙翠竹新晴罢，红旆青油小队移。圣世散材甘永弃，师门曲木未全遗。惊魄已作逃弦雁，只愿长江理钓丝。

三年食茆厌冰厅，一日栽桃遶带城。水入洞庭天正阔，山连黔徼地偏清。醉歌屈子醒时赋，琴和湘娥瑟外声。若到江滨逢九肋，为言稀有是轻生。

苦死相留不疗饥，再三相送只添诗。金兰去我方嫌速，襦袴催公莫恨迟。碧海声名无右者，玉霄歧路合东之。未应白发清溪上，长傍孤篷理钓丝。

药鼎无时手自煎，万囊长在枕头边。罪今脱矣从头白，病已安之用涕涟。始悟旧诗成卦影，只消崇道了天年。故人读罢知余喜，遥举真珠百斛泉。

一夜云潢剪素娥，平明门外柰诗何。灞桥郑五方如许，冰柱刘叉更患多。众版并题吾岂敢，扁舟乘兴子能过。不嫌茅舍无毡否，共续长安慷慨歌。

扫罢残冰又辱临，唤回前雪与争新。禁持酒力难为圣，倚赖诗肠即有神。朝气颠狂从自舞，夜声骚屑会相亲。白蘋满眼长安梦，三月杨花覆锦茵。

绛蜡高然玉粟花，眉间喜色见宜家。银河已报桥成鹊，宝镜遥知鬓画鸦。柳外月圆人渐好，洞中桃出路非赊。从今莫作悲秋赋，直自安仁鬓未华。

三命盘中水火煎，五星局上计罗缠。天公赋与元如此，历叟欺谀谓不然。一纸向人明似镜，平生惟尔直如弦。更持居士鹿门去，欲献何人觅酒钱。

头颅看即已如斯，狡狯何能尚昔时。物自有情非我也，笔因随意偶书之。不知风壑焉由籁，但见春林忽自枝。老去诗名多减尽，咏沂门户欲容窥。

旴江范子亦奇哉，谒入寒厅眼为开。少日论心弋阳老，新年行脚艮斋回。君方赤手骑生马，我已冥心学死灰。空复项斯门地在，个中无处觅诗才。

未待经霜拆嫩黄，已思斜日醉高阳。鬓毛拟共冠巾约，诗句先含萸菊香。小雨微云愁令节，批风借月倚新章。应门莫报催租吏，酒债如今也未偿。

茱萸未插鬓先黄，兄弟西陵更岳阳。鸿雁来时俱是泪，菊花知汝为谁香。台因抱病难重上，诗为催租已断章。新样小槽官酿熟，输君直把九秋偿。

壮年往赞海陵公，切莫哦诗叹负侬。妻子父兄皆上禄，民人社稷尽天工。税存产去须勤割，陂坏田荒与细通。日暮归来念此哲，尚应无面著惭红。

向来一尉万人知，此段风流已大奇。资考渐将京秩近，新年能使道心移。但惭我乃吏民上，勿谓官今选调卑。持此尊前供笑乐，胜如天上拜恩私。

新安老子放穷山，星婺仙人古柏间。今日吾侪随利禄，高风千里断跻攀。天寒日短双轮去，海阔波深万艇还。上彻浮图须自力，有为何地不曾颜。

柴门密掩但如孙，白榻高悬偶似陈。皮骨久将梅共瘦，鬓毛难与柳争新。却思二十三年上，曾醉千岩万壑滨。蘋月蓼风如昨日，尧天依旧满怀春。

径苔铺翠叶堆黄，生怕人来便踏伤。病久养成心性懒，闲多衍得岁年长。己拼故我忘俱尽，忽话当年喜欲狂。莲荡稻田相对起，镜湖南北好风光。

与君齐宦五云东，与我齐生一岁中。今日天涯须共笑，半生头鬓略相同。观中香火无官守，庭下吟哦少事功。未必苕溪闲似此，买船归去莫匆匆。

买臣五十贵何疑，衣锦怀章亦未迟。苕霅有情依辇毂，簪缨无数足亲知。只消笑向长安得，何用歌穿郢市为。江汉沮漳吾老矣，药囊如栉气如丝。

早秋初夜暗凉生，门巷欢呼见物情。时节自令儿女爱，年华潜遣鬓毛惊。一声霹雳开银汉，万丈云涛下太清。析木津头倾见底，鹊桥从此不须营。

楚船西上蜀东圻，茆滑芹香水半围。养就鲲鯩观海运，哺成鸾鹄教天飞。化行石照铜梁外，人指蓬山藏室归。唤起少年时习梦，小窗寒日鬓毛稀。

谁唤新霜破晓扉，江神知我向庭闱。直州千古送人处，一棹横江从此归。帘额北风情索索，轿窗东日薄晖晖。树头鹊子能传喜，欲去回头更整衣。

送行第一要君诗，一路看诗慰所思。可吏可儒仍可将，吾兄吾友亦吾师。暂移马舫仿亭榭，小簇螺盘话别离。指点方壶门外柳，归来须及欲黄时。

今代清时有巩兄，世间无处著才情。洗干螺黛姿仍好，挽出鲸鱼意转平。千古未吟渠忽到，傍人不解我先惊。何如鏁著金銮殿，玉烛新调看凤鸣。

对床夜雨副深情，去续眉山万古名。杜宇不来无客恨，鹡鸰相唤有新声。江西太史吟诗处，洛下先生载道行。今日重提旧公案，亦须拈问老师兄。

吟罢随州路口诗，先生书剑此东之。边城它日无斯士，病叟中年惜所知。出处如今方永隔，逢迎何处是前期。故人若问孙文宝，闭户焚香读坎离。

震泽逢君意便倾，湘江见我眼中明。锁闱对榻谈风雨，放流双舟话晚晴。南岳歌行云里和，西亭今古夜深评。无端吹落红尘脚，寸步相疏一万程。

几日真成去道洲，如今未发已先愁。一城对酒犹疏阔，千里题诗底唱酬。雁不到君濂字水，鱼应过我直名州。登临若有相思句，西北风吹送似休。

邮亭别酒也须倾，底作匆匆向永明。莲里青心犹有薏，雨中红日可无情。吾伊未了吾难出，子墨传言子试评。回首便成千里恨，论心何惜片时程。

天教槐辅抚藩州，人道梅仙百不愁。倚阁才情翻作苦，留连诗卷不成酬。我方设棘搜芹水，渠自张蒲去荻洲。二十四泷高浪里，卧敲船板醉吟休。

它乡异县歘相逢，岐国家声耸岱崧。仕宦一生无去国，周旋四世不言功。太平时节司文事，满世交游尽至公。若把安荣观后进，百年未抵一年中。

对敌何曾挫一毫，避人堪笑却成逃。莫思蓬户飞三箭，且向椿闱带两髦。年少枉随流水去，老来方悟入山高。儿童已办新诗句，拟钉门符换旧桃。

西湖水足镜新磨，竺寺云深着色多。双桨满城舟子唱，一犂无数老农歌。冬温无计邀滕六，春旱愁人似石皤。但得新年堪浸种，不嗔花事雨中过。

九重城里作山园，隔尽红尘一世喧。今雨未妨连昨日，春寒聊为破冬温。客传条令来梅圃，僮报平安向竹村。我在道山犹羡子，世间谁似隠君尊。

儿时月露与风云，半世词场罢策勋。老子今年新有兴，良朋嗔我久无文。不妨翰墨鸣斯事，聊遣篇章记所云。不见衡州傅文学，春来雩咏满湘𣸣。

郑公身与我同寒，陆子泉头隔几山。为客盖头无一瓦，何时开眼见千间。非干世俗人情薄，自是书生命运悭。三邑未随燔肉废，先师心事几曾还。

不见夫君岁月过，举头相望隔山河。人来人去书长到，江北江南情若何。铁砚功名当自许，锦囊诗句不须多。家风正待吾曹振，莫漫寻常费琢磨。

名为淮郡实江城，采石江心郡吏迎。一苇横通秋浦近，双旌何异昼衣行。承平豫事疑生事，缓急图成岂解成。我有豳风桑土句，聊当束帛赠先生。

乙未临轩赐敕头，左班詹监右君侯。两翁今止一翁健，万里去为千里州。不向殿岩提虎士，亦应帷幄运鸿筹。阜陵人物今余几，况是当年第一流。

楼头尊酒送将行，楼下江潮意未平。漠漠南天垂雨脚，阴阴长夏作秋声。杜陵恋阙心应苦，楚客思君泪合倾。莫倚轻红宜重碧，男儿报国在尊生。

第三闸外看征帆，闸𫘝帆轻似箭奔。此去直挨湖北岸，吾庐正在水边村。送公便作还家想，何日真酬去国言。最是别来情味恶，州桥每到误窥门。

三十六峰当郡前，世间无此好山川。辞家上马消一日，去蜀题桥今七年。草奏南宫文似锦，䌷书东观笔如椽。批风判露名花里，正是彭州二月天。

闻向君王乞象州，只贪州宅有高楼。山西日薄都无瘴，海外风来早见秋。蟋蟀已非今角匠，鹧鸪犹是旧亭侯。南崖石壁宽多少，题遍新诗意未休。

江南客子赋西征，冬月川江似砥平。山遣雪来迎小队，人将春去到边城。邛崃阪曲臣车直，大渡河深帝斧明。都护归时身未老，万年觞畔佩环声。

听说邕州暂驻航，有金如粟马如羊。五千里地通中国，四十三州控大荒。武事建时文未丧，化风宣处教无方。朝家学校通南越，庆历诸公未易量。

吏部无官可注员，诸生星散落三边。君行回雁前头路，我上杜鹃无处船。蜀越漫传分日雪，西南元自接风烟。相思莫忘书绅句，长在舆衡与立前。

多谢新诗起钝顽，扣门佳梦忽惊残。句中解貌秋霖苦，读罢犹闻夜滴寒。谁道贵游无世话，君今清尚更儒酸。向来白贺风流在，勉立修名后代看。

康庐之麓蠡之皋，太息书来杜仲高。待制功名千古杰，贤良文字万夫豪。泪痕频向西风滴，场屋新随举子曹。且为门阑辟青紫，轲亲威父一生劳。

懒龙入户养慵枝，罢听风雷却听诗。头角不争云雨会，精神如畏雪霜欺。莫教画手流传去，生怕时人取次知。此腹可怜终不负，琅玕朝暮为君披。

邓林擢干皆楩梓，丹穴生雏即凤凰。年少一来无比并，老翁千岁有辉光。幕中润泽江湖远，笔下才情锦绣张。未必安仁须作县，籍田新赋待文章。

交情久处临分苦，别意深时著语难。志士自期须皓首，故人相劝只加餐。乾坤老大千年在，云海扶摇一息看。防有能言如子者，解将佳话倚危栏。

壮岁专城身欲老，儿时射策眼今昏。战创满面谁能管，旧事逢人且莫论。壁垒旌旗分一路，弟兄父子号名门。回瞻永阜陵前柏，莫忘当时教育恩。

怕听槌鼓发船声，桑梓葭莩两系情。病有千回烦访问，贫无一事扰聪明。循良只为乡人惜，离别偏令老大惊。不记归来多少岁，儿童三见令君行。

高闲风度澹无营，静密工夫久自增。太息家林惟独鹤，向来西海说三鹏。桥冲不动千原获，鼛鼓无声万杵登。道在阴阳公自到，向来河洛此绳绳。

清秋丹凤下蓬莱，惊倒瞿唐滟滪堆。监国入堂催议事，相公开馆梦翘材。未甘直上青云去，更欲斜飞锦水回。一片芦帆楚江岸，新春蓑笠候高桅。

翠壁丹崖云气浮，故人亭下驻行舟。潇湘东去连沧海，桂岭西来接永州。浦树生烟攒舴艋，岩花覆水叫軥辀。谳刑省俗惭无补，目断波间双白鸥。

胜绝今年第一筹，钱湖刘寺雨中游。汤倾衢点云随肘，羹泛戎酥雪满瓯。竹坞张烟围客住，梅檐翻水劝人留。只因元气淋漓手，计会天公作此谋。

闲里光阴已自娱，近添衰病更宜居。罗禽乐甚无宾客，庭草欣然罢吏胥。一霎阴风催下箔，满堂流水唤开渠。家童莫笑先生急，雨过先生缓有余。

只与酴醾话独醒，不随桃李竞时名。人怜国色无花对，天与风流并蒂生。两两鹤红思并翥，双双鹿紫待齐鸣。冲天食野方多庆，尽是仙翁手种成。

肇开苕霅葬斯文，从此新安族望分。抵角烟寒山烈烈，梅溪风切水沄沄。何人可志林宗墓，他日应寻董相坟。桃李无言蹊自远，五湖清泪湿春云。

嵩安乡社榻冈阡，野客铭诗嗣子镌。花发鸟啼春觅句，草深萤度夜开编。竹林名字人知否，玉树禨祥我谓然。十万丈夫旁可置，六千君子后多言。

睡过珍林十日红，起看阳艳欲成空。有情尽付鶑和蝶，无恨堪嗔雨与风。原隰望中青一色，栏干凭处意无穷。衰翁晚悟人间事，春去春来岁岁同。

道散斯文体尚浮，韩鲁力与化工侔。山瞻泰岱岩岩耸，河出昆仑混混流。长庆从官销不得，熙宁丞相挽难留。沧州奏疏潮州表，犹被人拈作话头。

策策秋声起树枝，遥怜塞下雁来时。宁闻中夜荒鸡舞，肯拾他人竹马骑。短剑旧曾交侠客，小诗犹作将偏师。无情却是青铜镜，刚照书生两鬓丝。

我与昔贤生异世，昼思夜梦两微茫。棹头堕雾入东海，被发乘风下大荒。仙伯已寻丹灶地，武王亦返白云乡。惟应诗卷留天地，宝气虽埋斗有光。

调发年多籍半空，虎符招补至闽中。庄农戎服来操戟，太守儒装学拍弓。去日初辞乡树绿，到时愁见戍旗红。募金莫作缠头费，留制衣袍御北风。

莫在军中日募兵，万夫鱼贯列行营。悬金都市招徕广，立的辕门去取精。二石开弓犹恨少，双重被铠尚嫌轻。伍符□属他人手，历历空能记姓名。

灵符高挂辟方良，宝剂旁搜纳众芳。穰穰人情随节变，冥冥古意与□长。新裁白雪罗衣润，旋剥黄金角饵香。尚想中流见荃棹，徘徊洲浦待巫阳。

游龙蹴浪锦江高，节物惊人感二毛。京洛承平真富贵，江湖风物叹萧骚。荃芜有恨流千古，驽骥当年共一槽。圣处相期君不肯，自煎明焰泣流膏。

深知道长属仁贤，甚爱阳来复旧毡。凤历新灰浮缇室，牛星初度转青天。五云嘉气书周典，七日灵文验孔编。忽忽穷愁休怅恨，东风已到玉梅前。

异乡初见子文章，短至仍逢日吉良。下马入门知意重，芳华赠我愧情长。笔端风味谁能及，江上形容莫自伤。一线阳光真白璧，九衢春梦付黄粱。

绿简朱书扣紫圜，黑烟红电搅黄渊。卷残东汉西岷水，翻入南云北梦田。病祝香灯犹未炷，疫民针艾已先痊。更欣十万天骄子，角脱胶开不上弦。

丹凤飞来紫诏香，六龙初日上扶桑。汉廷第一垂清问，潭府三元有故常。赋客从来推屈宋，文星依旧照衡湘。夜凉天宇清如洗，翼轸光中见柳张。

一番新火试新茶，又向方桥记岁华。草色前头见江树，桑林多处是人家。拓开白鸟天边眼，背尽红尘脚底沙。临老不知来几度，只看豆麦不看花。

岣嵝峰前法轮寺，少林阁后访碑轩。子宣介甫清诗在，双井毗陵白榜悬。文本记成当国日，退之句就贬官年。从来治乱无多术，只在诸人进退边。

学古光阴惜寸分，济时心胆慕华勋。少年有意不称意，暮景欲云何所云。行矣未能真不惑，归与长恐遂无闻。朝来不敢看清镜，怕有轻霜下碧云。

步屧随春亦偶来，堂前双燕莫深猜。明年我自沧浪去，无限人从紫陌回。宝扇临风听曲度，绣帘低日看花开。一尊幸许陪诸老，急拍深杯未用催。

陶春庭院起秋千，赛社人家踏舞筵。生日新来逢此日，今年好去胜常年。旧栽桂子孙枝盛，老对萱丛孺色鲜。待得儿曹俱鹤发，五纹双髧戏尊前。

春风建邺花如锦，社日秦淮酒似油。绣阁相传住针线，高堂有喜送觥筹。兔经三夜光长好，燕入新年语不休。商略重闱何许寿，八千才是一春秋。

老梅坡底万花黄，未问重阳且少阳。华岳金天锺宝器，屏星初月照琴堂。阿连句好珠躔聚，文度归来玉树香。千岁易逢难此会，明年湖海却相望。

一秋六诰入于门，总是君恩与父恩。拔起单贫新氏族，训开痴𫘤小儿孙。于今教养功都就，畴昔乡闾道愈尊。乐事满怀无一欠，只消长寿看仍昆。

晓锵环佩谒仙灵，退著班衣戏宁馨。帝所已开天佑节，新闱又拜老人星。为臣为子真逢运，斯万斯千并与龄。圣主萝图长奕奕，仙翁华发再青青。

岧峣丹阙六龙飞，浩荡鸿私下九围。花结初颁红锦帙，宝香新拜绿荷衣。未曾贺刺周闾里，又报升柴享禁闱。千岁几番蒙帝泽，一年两度被恩辉。

一年好景是重阳，萸紫樨红菊更黄。可但初旬堪落帽，不□二九再飞觞。芝书况有重重庆，桂种仍传衮衮芳。岁岁年年秋色里，玳筵红烛醉风光。

隔江遥望小蓬莱，满眼风光入寿杯。涌起涛江为玉酒，泻开东海作金罍。山龙恰为供香兽，桥鲤真堪截锦腮。雁字满天霞正赤，染成诗轴胜于坯。

角羁小小未多知，但识堆盘果实奇。星女机边榴粲粲，炎官伞底柿累累。绿皱紫壳如拳栗，玉液金肌似碗梨。愿得仙翁千岁寿，长分余颗及孙儿。

引罢琳宫祝寿班，团团初日上云间。微风不动靴袍暖，千骑无哗锦绣环。一色新花迷远近，十分和气满江山。边城尽日闻箫鼓，岂料今朝有此闲。

台星入轸照三湘，申画南云作寿乡。太始以来山色在，北流无尽水声长。曾开皇极颁诸福，亲把鸿钧转八荒。却倚虚栏看平楚，野潢闲受济川航。

金鸭烟青蜡炬红，玉龟山上劝春风。乍寒还暖花无数，似缺疑圆桂欲中。八十又三人所羡，双瞳如漆寿难穷。七千九百十七岁，始共椿龄一半同。

飘飘南极上明星，浩浩东风入翠醽。春最好时才中半，人难学处是修龄。已开棠树千枝锦，尚欠蓂花一荚青。更愿儿孙添晚景，早收丹桂媚慈庭。

千岁光阴二十停，一停才向此时盈。律筒又报三阳近，历草还飞四荚轻。冉冉春盘行细绿，泠泠腊盏泻空清。不须更煮囊中药，息气存神自久生。

已传春日在春前，诞日欺春又占先。百面玉盘檠菜缕，两行红烛罩沉烟。自从梅里迎王母，直到荷时庆老仙。拦住东风头与尾，中间和气一千年。

去岁亲前捧寿杯，如今万里独西来。遥知此日怜儿妇，应抚南枝问雪梅。百尺灯山初转眼，一卮春酒欲酡腮。愿言尊幼俱彊健，归著斑衣伴老莱。

东风吹草未成花，物色相看意已嘉。游女尽从灯夕出，家人重向寿辰夸。层层膝下孙枝长，衮衮天边帝綍加。欲和晏公延寿曲，红鸾紫凤劝流霞。

人间十八最风流，更占新年第一筹。北梦南云春渐暖，星桥火树夜初收。舅姑未老椿松固，儿女成行璧玉稠。但得长年同饱饭，其他万事更何求。

居士新年六秩来，细君初庆绮筵开。朱颜拂拂生银勺，华发鲜鲜上玉台。女嫁男婚成次第，殃销祸散到耆鲐。高堂一曲斑衣舞，我唱君随作老莱。

去年客里念庭闱，今日尊前捧寿卮。乐事赏心仍有月，好天良夜可无诗。秋原绝粒真成旱，俚俗烧灯不负时。一笑难逢须自庆，几人对酒得开眉。

烟清露冷月明中，无古无今此夕同。大地山河归影里，白银宫阙上天东。人情可是随时别，酒盏真堪对影空。来岁相逢应更好，丹梯高处独乘风。

天生明月照秋空，人把鲜晴候岁功。可忍浮云来镜里，更堪风雨落庭中。旌旗踏浪惊吴俗，灯火连街见楚风。江海归来心未稳，犹疑醒眼是朦胧。

觥船老去不能空，诗律衰来渐少功。此夜轮边谁得句，一壶花下偶成中。光分少皡金天露，气挟蓐收阊阖风。只恐嫦娥须自悔，何如云里放朦胧。

乱山深处过中秋，客里今年分外愁。坐想鸰原挥兔翰，遥知鹤发念貂裘。一身四处为肝胆，有月无人与献酬。急唤老兵同浊酒，强排孤愤作清游。

土牛门外打春鞭，彩凤堂前庆寿笺。西母东公俱得岁，古稀今有见双全。群仙别演长生籍，大历重开甲子年。更值圜坛鸡赦出，两封花诰一般鲜。

香梅细柳竞芳辰，预报新年两日春。未得犀盘传菜缕，且看玉盏泛松仁。东风衮衮添孙竹，南极双双照寿椿。正是门阑多喜日，乘龙娇客翠袍新。

绛帷犀镇绣帘低，翠竹龙香锦帕齐。百柂琼艘倾竹酝，千年眉寿辑萱闺。堂东已见床堆笏，庭下行看玉满畦。岁晚逢春知有意，天教𫠜齿受新褆。

月律从渠大小旬，先生随意作生辰。以谦自养何嫌晦，与复俱来特地新。千岁日将宫线数，五方云作寿香陈。葭灰寂寞今无赖，拟向黄锺托此身。

花到酴釄芍药时，人如仙桂大椿诗。一年春事鶑初懒，千岁光阴鹤未迟。鬓雪多于南极老，脸朱浓似舞雩儿。醺醺曲水余酲在，又酌流霞劝寿卮。

夜阑修竹罢传觞，清晓诜诜辑燕堂。浴冠舞童春服盛，秀眉𫠜齿颂声长。博山细吐晴霏润，大斗高斟腊味香。华发他年多胜事，凤纶重叠拜恩光。

农郊有喜万人知，三日甘霖绿野肥。动地欢声连穀旦，降神喜颂入春围。云充画栋排金鸭，花满前行立彩衣。七十今年须预庆，明年群玉正天飞。

至日阳生万事新，阿连于此庆生辰。一天云物皆和气，满市人家作贺宾。寿算暗随宫线长，科名行逐地雷伸。病夫已学陈根退，只愿庭前玉树春。

拂拂南薰入燕堂，兽炉清润酒尊凉。筵开汤餠麦初熟，彩结茶花丝正香。翠竹有孙添夏笋，红榴能笑发春妆。都将造物无穷景，来与仙翁献寿觞。

夷惠之间得趣多，天教弥月占清和。门当午市心如水，发插秋霜脸自酡。雨洗竹香侵瑞鸭，风翻荷润入杯螺。欲知寿算长多少，楼外西江万里波。

百折榴花照画筵，八千椿历记遐年。东公西母朱颜老，玉女金童彩服鲜。梅雨涨添春色酒，麦秋黄起寿炉烟。铜壶未下三更水，犹是清和四月天。

前宵谷雨放茶旗，昨日重三转酒池。彩杖插花明兔碗，红牙调曲劝鸾卮。煌煌朱脸烘华发，奕奕清睛耿秀眉。南极寿星祗此是，不须高向画图窥。

湖上高荷五月凉，云间三五桂华香。蒲葵影里民无暑，飞镜光中吏有霜。日近天申才半浃，阳居大夏恰中央。定扶真主开炎运，雪耻归来报上皇。

当年诏使再来时，物色依人喜可知。萱麝半黄宜寿母，箨龙新绿见孙枝。清香画戟沈沈处，永日薰风细细吹。阁上南山青不尽，一杯相属寿无期。

千载吾家得郑君，至今情义蔼于春。向人心事缁衣武，伴我躬耕谷口真。父老尚谈宣幕事，世科元是探花人。朱庭玉色浑相似，曾向冰绡识寿神。

殿阁风来六荚新，勾芒犹是管余春。明朝斗外星初转，今日樽前夏未真。九十日都成此会，八千年更属何人。并将骀荡清和德，锺作崧高骏极神。

四牧车前翟茀施，六珈光里振榆挥。侯宫燕喜千年寿，天诏鸾封咫尺威。西阁雨晴山靡靡，东湖云澹水微微。春风无限长生意，客子何妨缓缓归。

万紫千红变绿时，高门广路绣弧垂。梅梢暗结和羹实，蚕簇初抽演綍丝。首占夏时天已许，名喧春榜世方知。家传鼎甲寻常事，不比寒儒漫浪期。

晓发津阳向岳阳，梅风吹缆麦天凉。家人细数生朝近，寿算应同水驿长。行处葡萄迎棹绿，宿时杨柳近船黄。千花不敢留颜色，只许蓝袍一样芳。

前年革履下星辰，那料如今更有春。几为拜雩成俯膝，可辞持酒劳燋唇。田家有喜新收麦，老子无何忽念莼。欲去强留天意切，玉堂清夜出丝纶。

去年曾赋泰山高，祇识君侯一味豪。稍稍近能窥雾豹，堂堂元不挂秋毫。直将空洞容君辈，从使参军似马曹。此世此途荆棘久，借公余勇为除薅。

油河会散恰盈旬，春水痕生又浃辰。堂上画图星欲动，夜来银烛火犹新。江汀花草香风满，儿女孙曾乐事频。海燕长随生日到，是渠三岛十洲人。

寿杯同举寿闱中，此乐人人羡此翁。满目芝兰如谢傅，齐眉宾主似梁鸿。万枝灯过游尘息，三荚蓂飞淑气通。正是春来好时节，柳梢微绿小桃红。

老来夫妇喜如颠，遥举生朝白玉船。多作时文充上赋，深持伪学继家传。九年伏枕吾何恨，五子通经汝更专。嘉实送将知有意，且须成熟味方全。

鹤云丝雨弄春柔，凤蜡龙薰淑气浮。颂柏杯盘连月尾，梦兰时节占年头。吹开郗桂千花上，敛退尧蓂一荚留。好个龙飞新榜首，万人齐指最风流。

新年轮遍列星名，却到龙头第一星。梦泽东风吹丽曲，锦江春浪涨芳醽。月鸾云凤挥才藻，日鹤天龟与寿龄。此会明年应更好，长安花里醉还醒。

起居大国太夫人，玉带金鱼两相门。岁有万千宜寿母，人生七十见重孙。古来此事犹稀有，帝所如今亦预恩。应是前宵度河汉，独乘飞驭下昆仑。

秋风庭院忽生春，请说庭前祝寿人。卿月已升仙掌露，郎星初见宰官身。九霞酝就金尊满，四世孙看玉砌新。待得蓬莱更清浅，人间谁复数灵椿。

畴昔吾乡主簿君，今年丹旐过江浔。老僧尚记辞葅笋，旧吏犹闻却顾金。玉节朱轮行万里，清冰寒露炯初心。南风轧轧鸣归{木虏}，似相蒿城薤管音。

宝屏峰上两先生，照见廉贪立懦情。八百万钱同弃屣，四麾一节但空籝。扫除身世朝和暮，分付儿孙白与清。持此横山原畔去，少师秦国有余荣。

孤童崛起世希有，二子成名人所难。终始两无堪恨处，东西常大所居官。诸方老宿俱参遍，盖世功名忽梦残。爱我平生呼畏友，负公无路送行棺。

乾道淳熙首尾年，相从江汉丽谯边。主方壮岁才冲斗，客亦儿时气刺天。故旧雕零真老矣，城门重到辄潸然。最怜襄郢徘徊日，为我经旬治画船。

今日真仙宅，当年处士家。江梅疏影尽，无数海棠花。

花片洒行廊，苔痕上赭墙。阜陵游幸处，花草亦悲凉。

积雨全迷路，皇天不做春。提壶休劝客，城外有饥人。

山人居白鹿，书洞有遗迹。为世作星凤，真堪慰泉石。

楞伽有公择，娣弟如班宗。宜州黄宅相，余韵更舂容。

嗟余嗜前训，蚤岁得明模。中年困离索，旧学日荒芜。

兹行览得失，抚己动兢愧。暮景尚可鞭，毋使寸阴弃。

日暮歌碧云，天寒思修竹。佳人不可见，景入山更绿。

小盖行障日，枯筇立倚风。入田催种稻，行圃看浇葱。

水纳乾坤净，窗通左右凉。船门如引索，直面看波光。

夜啸千崖裂，朝吟万象苏。山人大自在，无泪捋君须。

堂前九折溪，堂后百仞屏。客来问仁智，相与坐中庭。

种桑不撩寒，莳粟长苦饥。饥寒从古有，但使愿无违。

切切松上风，齿齿泉下石。零露晓沾衣，童山夜升液。

谪仙读书处，零落依长松。世人皆欲杀，头白想飘蓬。

共客谈风雅，花边或水边。胸中无一事，梦里亦欣然。

滟滪亦有堆，黄河岂无柱。借问覆舟人，何如吃茶处。

船头一摇桨，船尾万波随。闻道山中乐，无人尽日维。

张王偏宜月，雄豪更得秋。岸头浑破胆，浪里有行舟。

幸自蓬窗好，侬家企脚眠。雨声无赖得，相唤著愁边。

晚艇村村载，秋原处处收。年来尤爱此，一熟缓千忧。

永日消金鸭，暄风泛宝鸾。自从归意动，无复梦魂安。

艾叶翻翻白，榴花叠叠红。年华惊客枕，心事逐邮筒。

秋日更山行，朝朝入画屏。雨看如水墨，晴唤似丹青。

水深石可灶，水浅石可矶。多谢山中石，与翁不相违。

花草春时迹远，风霜急处心夷。生怕枕帏收去，粉香脂气薰肌。

长恨独醒无赖，和英餐向冯夷。我自浮沈酒里，鹅黄薰透香肌。

霜神亦有丰韵，未可寻常等夷。赤尽江头枫叶，却能遍护花肌。

食杞何须慕陆，采薇未用夸夷。别有寒潭秋蘂，能留鹤发松肌。

暖风和日花时，不共人争丑夷。自爱霜深月冷，累累金粟生肌。

断无罗绮追随，政要儿曹鄙夷。千古一人知己，重阳无酒温肌。

人道花生绝域，此花或系西夷。薝卜林中妙馥，金光明里真肌。

若使荆公作谱，却须派出东夷。补落伽山传种，阎浮檀水成肌。

欲唤群仙指定，衣装似学希夷。金母为涂娇晕，黄姑与炼仙肌。

我欲询之元亮，但言前路威夷。且约黄花共醉，门前尘土侵肌。

瀼水横通江水，巴山直下巫山。山水光中坐啸，犹嫌不似鸥闲。

芗火周王寿考，松阶舜目聪明。愿足不求余地，梦回何处生兵。

种竹看成耆旧，栽花养就云来。偶被东屯唤出，却遭浮白呼回。

万念头头灰冷，三田日日春妍。晓起珠岩漱瀑，夜深玉海升烟。

晋国心存绿野，莱公梦着横舟。可奈紫宸墀下，春风催嘂班头。

一日三岩可了，半生两脚初来。不怕天公雨涩，青鞋飞上崔嵬。

自笑年来多病，一春辜负嬉游。造物故禁双眼，东风为惜缠头。

飐飐旌旗出郭，轰轰雷电奔空。一夜楚江风雨，千岩万壑流通。

共是天家赤子，可怜地上游魂。去草固嫌滋蔓，遏流须藉澄冰。

万仞山根蝼蚁，千车辙底螳螂。不怕{麦丰}蕡婴刃，只忧玉石焚冈。

只合笑谈油幕，亦烦亲拥雕戈。小试异时颇牧，要观方略如何。

好把从军乐事，新诗细入邮筒。我亦平生湖海，日来颇困头风。

已赋阳台行雨，还看梦泽连云。为问当时平土，如今多少耕耘。

水边杨柳秃{角奢}沙，路上寒梅噤未花。欲识乾坤生物意，桑根麦子已含芽。

雪中春到梅花觉，冰底水行人未知。珍重天公好消息，通今通古更何疑。

王孙宝马七香车，不似吟鞭跨蹇馿。少待绿阴青子下，与君扶杖转鸣渠。

桐原花下不容车，茅压疏檐竹绕闾。可惯传呼青影里，人声浩浩屋渠渠。

桃花不解言前事，菊蕊还须记旧人。惟有轩前旧移竹，向人憔悴似相嗔。

走下南岩踏黑归，苍林拥迳白光微。马湖桥上消摇甚，飞度前村露满衣。

日日凭舆看远山，不知行处是峰峦。他山亦有痴人看，却向侬家行处看。

数仞山头一小亭，只消此地过平生。崎岖狭世才伸脚，已被刘郎卖作名。

君房足下竟成谀，只是韩歆已破除。岂有江湖钓竿手，为君台阁奉文书。

有营何日得无悲，无欲无时不自宜。竹影一窗泉一曲，山斋非是爱吟诗。

秋水迢迢诗思清，秋阳杲杲道心明。谁人得似秋光巧，画出山斋杖屦行。

青天碧海路悠悠，兔老蟾饥亦倦游。锁定玉楼云不卷，两街灯火作中秋。

绿阴时节叶急飞，投分青芜更不疑。横被蛛丝禁得住，舞风一片独多时。

云破天开雪欲晴，橹声争出满江鸣。牵绳直上高崖去，想见瞿塘百丈行。

一带江流两岸山，玉花珠髻满云鬟。一声鸣橹俱回首，小杜舟中醉眼看。

只道成都路八千，谁知从此便西川。行人一见成深省，大道多歧稳着鞭。

东君环辙百花间，次第行春到牡丹。蜂嘴噆花春不觉，一枝先破紫金盘。

泥金撚铁缀花枝，浅白深红映酒卮。回首琼林真一梦，插花还似去年时。

梦里敲门报五更，雨中行轿到天明。若为得似张公子，卧听穿林打叶声。

僛僛翠袖舞寒塘，无复当时婉婉妆。荡子游娃俱不到，倚风摇月自生香。

老夫梦识南湖路，水槛山堂处处通。若有新篇无告诉，不妨题写寄江东。

九重城里尘如海，只有南湖一片霜。若向南湖谈世事，老夫只得去池阳。

征人颊热共占霜，忽报冬温是雨祥。正向愁边闻吉语，三霜两假是寻常。

一夜清霜逗晓晴，桑林脱叶似滩声。云边恰有惊鸿过，直作滩头细橹鸣。

急雨淙琤打轿檐，绿荷声里下湖船。时时更把山矾嗅，岩桂香中八月天。

帆影如酲左右倾，水声似战聒天鸣。傍人只道船行快，不道船中客更惊。

维舟六日傍明山，待得风来始破颜。一抹平湖三十里，听渠微横未须关。

腰肢可爱红娘子，面目无情黑老婆。世上但知怜少艾，双双飞舞奈渠何。

丹楹白扁照人开，湖北封疆直面来。入得界头欢喜倒，恰如身已到荆台。

听得鸣鸠逐妇声，行人相顾各心惊。夜阑云散天如洗，乞得曹桥一路晴。

黄鹤矶头水似油，赵陀埽上石如钩。舟人上得休夸客，曾过人间百仞流。

杜牧谈兵语未公，都将事业付东风。三江不见刘玄德，已觉曹瞒在掌中。

家居堤下土平檐，人在江中尺许船。正尔平生事方足，有人狂梦欲登仙。

江上相留不肯留，渡江沿岸却回头。汉江东去人西去，不见高城始是愁。

乱木林中微有路，两山峡里欲无天。前头似向夔州去，应有西川未了缘。

诗里无悰久自知，意来聊复寄于斯。要知风节高多少，万事如今总似诗。

少时亹亹著新功，老去萧萧渐秃翁。辜负平生好师友，纳湖云谷两仁翁。

世间无事可关心，只有丰年愿最深。春旱恼人头欲白，朝来一雨万黄金。

欲浓还淡云容碎，似见如藏日影微。赚得鸠声长又短，不知雨意是耶非。

烛灺灯枯夜漏残，眼眵腰折吻声干。上床一觉江南梦，放艇高歌七里滩。

南州门户到云来，犹有诗情出九垓。怜我风帘钻故纸，借君月露洗黄埃。

夜久看书眼倍明，春来觅句思偏精。不嗔科举遗佳士，更把时文教后生。

祝融峰下筑糟邱，此段输君第一流。误到尘中踏尘土，却思江上驾渔舟。

酴釄雨后飘春雪，芍药风前散晚霞。一路繁香伴行客，只应多谢刺玫花。

横吹逆洒断人行，破驿孤眠又一程。写得吴笺寄长寿，无情风雨却多情。

秦人磨斧闯山东，七泽青邱入梦中。齐楚君臣正行乐，辟宫除道送金笼。

上到山头十八盘，贪高不计足心酸。年来学力荒唐甚，羞向升云顶上看。

牛头鹤弄漫虚传，未抵黄罴路刺天。曳杖徐行吾自乐，世间何地不平田。

过尽昌州无数山，山开地辟见平田。田中有麦元无米，比自昌州却可怜。

阿婆少也不如人，更说秋来白发新。欲按新声忘旧谱，画鸾歌扇久生尘。

琼林花底散游鞭，回首长安十八年。羞把文章对年少，老夫衣钵不堪传。

洞庭五百里巨浸，衡岳七十二高峰。不是公家椽样笔，个中施手若为容。

旧日辋川图上翁，而今孙子尚家风。如何寂寞黔阳去，五两青纶一亩宫。

骊珠一百二十六，落纸轻圆字字同。怪得春来全少雨，烟云都在锦囊中。

见说吟哦三十载，从来此事一生功。劝君莫用雕镌得，只恐今人晚更穷。

我亦童年学露蛩，老来留眼送归鸿。自从谢绝曹刘后，浩荡春光满太空。

一掬儿童数树凉，两三桅子野花香。荒山赤日相逢处，便是天台见石梁。

跨涧作桥兼作屋，行人初到已泠然。全家寝食淙琤上，韶頀声中过百年。

青林浅濑密萦洄，唤作兰亭载酒来。忽听江深发鸣橹，始知身是罢官回。

峡内为生绝可怜，那知世上有平川。生身未识三冬雪，仰面惟看一席天。

峡内居人种石田，种成卜瓠待江船。船头老妪悲声甚，只博茶盐不博钱。

千崖无树作炊烟，峡内为生也可怜。探水得柴如宝藏，卖茆成俗满村船。

家住东溟狎巨涛，今年三峡试容舠。瞿塘关下惊危甚，一席巴天浪许高。

夜榜巴羊听水声，江南幽梦到吴屏。贺家湖上黄梅雨，四面荷香入画舲。

烟里鸣桡去夕阳，不堪风急滞归航。无端更著三更月，一夜孤篷一寸霜。

家家药榜丸朱墨，处处丝绳罥比梳。我有沉疴并宿垢，亦思从此日祛除。

瞿塘关里异乾坤，石狭山深日气昏。行过西陵天亦晚，浪平风暖下荆门。

征鞍重过习家池，桥下泉声又索诗。待洗一杯春酒涴，为君吐出碧云词。

奕奕神山照远天，美人家在此山前。待侬了却公家事，来借书堂十日眠。

虎逝龙亡不记年，旧巢双凤故依然。灵岩草木皆堪敬，莫作寻常到岳前。

城下看山不见山，东风吹我过前滩。横陈庐阜沧波上，十二云鬟得细看。

未赴成都先梦到，才逢蜀客便心亲。江陵一见蒲居士，似向严家访阿遵。

淡墨当中印八神，众星环写象秋旻。逢人只说忠和孝，莫道鸣珂与曳绅。

反闭柴门谢绝诗，二年强饭慰肝脾。朝来威远门前路，已被渠侬圣得知。

马卿几日西山客，已有新诗著道乡。指点东城笑伧父，半年无句写潇湘。

大家朱书亭午时，小家艾人张天师。惟有书生最穷饿，盘中日出菜离离。

万钱食君君不尝，一饭爱我供寒浆。不尽三生蔬笋气，邓侯风味似支郎。

蜀客登来屈子城，九歌重见笔纵横。不妨秋露浇春菜，只可从渠学独清。

门前帖子虫书小，壁上仙人虎脊高。欲起沉疴无旧艾，枕边霜鬓日萧骚。

老便蜜粽加餐易，病却蒲根细嚼难。系腕只余心似结，沐芳谁与臭如兰。

白水连天九泽浑，平田五月献龟纹。北人未识黄梅雨，千里争占赤土云。

稍觉丝丝来万弩，如闻隠隠动千军。夜窗一霎聊堪睡，未救田家卒岁勤。

三十年前过此时，一双青髻绾青丝。如今旧雨犹相记，只傍星星白发吹。

夜窗疏雨不堪听，独坐寒斋万感生。今夜故人江上宿，如何禁得打篷声。

去年雨宿严陵市，咫尺风烟隔上泉。今日山神方信我，不将尘土到渠边。

千年玉水閟深林，十里重冈隔世尘。犹恨子陵饶舌在，却当户口告行人。

君看酒碗涴蒙泉，玉气珠光夜索然。可使黄尘车马客，更将此地世人传。

雨洗晴烘两行梅，朱朱白白尽情开。不须更到东亭得，读罢君诗似看来。

春风一点暗惊梅，便有千花动地开。却似德人方寸事，等间流向笔端来。

先生来赴泮林期，正是寻花问柳时。偷把春风舞雩曲，蒹葭江上避人吹。

象环章甫古冠衣，解佩江边结伴嬉。应共游童春浴罢，咏歌乔木错薪辞。

陆子泉头春水生，一瓯新乳雪花明。唤回明照山前梦，起对庭花忽自惊。

竟陵寒尽转春风，坛杏株林淑气通。惆怅江陵红白树，年年幽独伴邻翁。

书来雍府不相忘，中有清诗小作行。一似岘南车上读，眼中行色有辉光。

老子当年起垅间，岂知零落向华颠。秋风唤起神洲梦，犹忆平生戴与田。

不随黄绶去仇栖，归著亲前五色衣。安得紫皇知此意，唤教霜凤带雏飞。

曷日鲜晴后土干，川原远近踏春寒。诗人不问花开落，为雨为霞总爱看。

棫朴芃芃旱麓边，为薪为槱合禋天。山墙野店茅灰里，热弄须臾亦可怜。

窥人半面出修眉，斜傍船窗作意低。已被江妃偷画得，一湾清影卧寒溪。

鸾驾乘风上玉清，青冥风露湿琼英。我时独笑无人解，四海诸公共此明。

挥毫可但佐摛文，照破平生种种尘。一点清明如古镜，八方圆转似车轮。

此夜清光万古同，自开场屋几番逢。如今压倒诗人后，不许狂僧打夜钟。

秋天无云净玉色，水风带月摇金光。此中三十六万里，容我缓辔歌清商。

行过中村五里头，湖南地尽到袁州。荆南更在湖南外，一片白云天际浮。

卷舒湖水槛前帘，开阖山光舍后檐。幸有湖山供卧起，莫将世味较酸甜。

涢水春深战未停，庐山秋老梦方宁。与君岂有平生怨，挽向兵间说汗青。

刘家子骥我乡人，洞口桃花独问津。岁时他乡逢叔士，杏林花发小阳春。

浔阳江上督邮谁，能使陶公去不疑。今代庐山非昔日，督邮能酒更能诗。

曾依岳麓听鸣泉，亦泛朱陵石鼓船。所欠平生惟白鹿，暮年来此岂非天。

颠风围屋暖盈襟，满意成霜却做阴。昨夜风休寒彻骨，晓霜呼日上平林。

夜来露重谢嫦娥，造得清霜尔许多。底事日高犹未落，看他青女嫁羲和。

偻坐前檐曝午曦，一襟和暖似春时。无因得共田夫比，直献君王更不疑。

石坑东畔好田庐，更著青林映带渠。新喻丰城三百里，中间萧索独何如。

新喻清江两县畿，荒冈漠漠使人疑。江南道上谁为比，湖北京西日暮时。

二年三过铜陵县，欲采蘋花意自羞。他日梦中应记得，浅山衔县水衔州。

日日南风费挽牵，江神知我意悠然。小舟随水随风住，不羡千帆上水舡。

我非汲汲驰名者，何事区区逆浪间。三釜及亲须为米，可辞为客下茅山。

凤凰何处不归来，衰草斜阳只废台。欲唤谪仙歌一曲，长安今日更堪哀。

昨夜天聪门外泊，不闻朝鼓只闻榔。三年一觉青云梦，始觉人间味许长。

与君相别若耶溪，十载湘航与蜀梯。恰到六朝行乐处，台城东畔冶亭西。

不分诗颠著病魔，一杯姜酒汗滂沱。须臾下笔风雷吼，写尽清溪曲曲波。

日西何事客归迟，等看娟娟一寸眉。却是嫦娥太夸客，和宫推出桂花枝。

雨余溪水十分盈，更著秋潮数寸生。西浸夕阳东浸月，并于池面作鲜明。

风前月放玉杯圆，雨后云拖翠缕纤。月要锺山全体现，云师只肯露微尖。

多谢西风护绿漪，不教一点动琉璃。并留杨柳春时叶，总向琉璃四面垂。

清溪元有几家湾，留得如今一曲残。六代旧人无处问，只余淮水与锺山。

墙头红旆醉僛僛，大将防江出六奇。我自中原行铁马，他时此物不劳施。

不须北阜与西凉，城里溪亭賸得狂。风过静观波治乱，云闲闲看月兴亡。

老翁何处已飞仙，想跨寒馿挟短鞭。来往段家池上路，只今枯柳尚鸣蝉。

西子湖边桃叶青，潘郎归骑拂春星。金陵风景凭谁看，留得闲人住冶亭。

春草萋萋六代陵，元宵风景属残僧。街头年少浑无事，共点油钱放塔灯。

腊雪初消御路干，暖风吹面不成寒。月华满地春如酒，不是烧灯也合看。

堕剑遗弓泪未干，断蓬漂梗不知寒。月明正在行宫上，犹作瑶墀旧梦看。

好风疏雨瀹红尘，收拾残花作翠阴。春色不随桃李去，一川浓绿正深深。

烟花淡淡雨声息，云脚疏疏日影红。桃花作雨梨花雪，春在绿杨芳草中。

廉纤小雨湿相欺，病客无悰昼掩扉。自转巫屏遮午枕，一窗寒梦绕亲闱。

不分春风太厮欺，起来花絮满城飞。可能不待诗翁出，直作堂堂取次归。

柳亭门户劣三间，诗伯封疆自一寰。批判秋风勾夜月，抨弹淮水荐锺山。

绝怜雪屋张居士，日日空墙挂食箪。吟到古人辛苦处，囊中不得一钱看。

义山仙去飞卿死，今代刘郎以字行。吟到江都燕台曲，一生深处许谁明。

亲朋相见忽相惊，绿发朝来白两茎。若比商州王副使，预先搀得一年生。

又随寒日下平林，黄叶山头紫雾生。六代兴亡祗此是，吾侪闲健且长吟。

风中晚稻离离长，雨后高田聒聒流。此乐世间谁共赏，淮西使者正防秋。

独上吴淞第四桥，忆随郑老驻兰桡。白头髣髴平生处，一盏寒泉赋大招。

蓬莱别后六经春，新赐丹邱作羽人。恰似昔人东望处，蓬莱径隔几由旬。

若讷希文受责均，前贤初岂有冤亲。暮年颍上还惆怅，引得无穷射羿人。

力荐资深入柏台，独延吉甫客翘材。如何岁晚锺山寺，只见黄州副使来。

晚遭吕范攻尤峻，死辟荆舒恨未销。举世共非前濮议，无人细考后尊尧。

非独苏仙念老穷，古灵亦复荐孤忠。白头不得诸公力，惟有西塘八十翁。

师道在三乌可畔，友伦居五岂容亏。恰方誉瓘俄倾瓘，亦有尊颐不救颐。

京携刽子丹谁颈，恕发私书族几家。天上那无黄背子，人间岂有白桃花。

未谏瑶华世未知，故人已讶道乡迟。退之著论差伤早，不待阳城伏阙时。

垂帘复辟身居稳，送吕迎章话又新。瞒得庭中相泣者，难瞒屏后窃听人。

翻来覆去几枰棋，靖国崇宁各一时。前日雕笼栖宿者，等间飞过蔡家池。

愈作唐经还蓄缩，邕知汉事谩喽啰。假令实录成书了，其奈雍邱问日何。

家家籼米与香红，客子餐腴复醉醲。但使普天无横吏，人间何处不春风。

黄雾漫天作晓霜，征人相顾失颜行。虽然未快还乡眼，脚底沙泥已是乡。

四十里栏萦一线，上侵云物下惊湍。我行竹客源头路，蜀道青天不作难。

鸡犬桑麻自一同，四山环县作畿封。三坑路口一回首，石壁苍林千万重。

日日霜晴客路干，征人欢喜不辞寒。素娥青女相怜甚，将毋归来道路难。

仰天再拜乞冬晴，十县租人要入城。些子中间私意处，此身方在客中行。

秋田犁罢老农闲，岁暮无营只闭关。愧我西来复东去，新年赢得鬓毛斑。

未说离家日日晴，离家三日雨如倾。津头小吏询名氏，但道当年段墨卿。

一派清江两岸平，湿云将雨暗柴荆。十年一觉荆州梦，通济江头沌里行。

破艇冲风去似疑，短篷经雨漏如筛。无端更著连宵雨，大似波神得厮欺。

湖海今年最倦游，春来新上浙西舟。天寒岁暮钱清路，又踏严州向婺州。

微风急雪点微茫，渔浦江边上客航。逆水趁潮如顺水，他乡送客似离乡。

东行就日北看云，君宠亲恩两系心。毕竟𫇴荛何所补，不如留着在山林。

去年胃口辞瓜果，今岁牙车怯稻粱。饮食于身已无几，更须身世觅轩裳。

元祐真人第九春，玉颜惊喜识荆人。如今凤质龙章士，又合抡魁作近臣。

雪中草草漫裁诗，沂国平生已可知。今日功名付家婿，百花头上更何疑。

向来多士首何方，此学巍然道有光。付与能言子程子，莫教章蔡更专场。

诸公奉诏选豪英，翰墨声名要老成。谁敢一钱经卫尉，直须倾盖赠先生。

五星高会记当年，笑语喧江夜不眠。今日江头看独往，人生聚散亦堪怜。

霜风策策鼓黄芦，满眼吴江旧去途。梦到月明天阔处，夜深泥宿故城湖。

夜醉巴河酒满船，晓餐湓浦浪掀天。回头已作三年梦，应笑当时尚少年。

江南官路接天开，五月长安赐第回。若见门人旧题处，亦须披拂记曾来。

卧龙山下鹿门居，消得幽人一草庐。更有胜如诸葛处，稻花香里看芙蕖。

琼枝璧月夜争新，玉粒云抄岁有陈。列屋万锺祇此是，更须骑马傍何人。

采蘋堪赋有斋诗，稚子谈经已大奇。翁但绿阴啼鸟下，敷床眠到日西时。

叹息吾家老郑君，三年孤鹤困鸡群。天教此地苏司业，与对当时郑广文。

三生杜牧垂纶手，渠自长安障日头。我意从来端易败，分司御史莫来休。

隠隠金钲解岸维，昏昏红日下田陂。朦胧雾里廉纤雨，妆点行人去国诗。

梦回似觉前身误，蜕罢便寻芳草吟。吟到夕阳人不恨，满怀风露本无心。

十里五里望不断，白花红花俱可怜。无姓无名天下乐，自开自落卉中仙。

抱石亲征泽潞时，艰难犹想旧开基。官军不守河阳渡，回首桥山泪欲垂。

天公着意做重阳，风伯驱除特地忙。扫尽残花与红叶，放教篱菊占秋光。

满城风雨近重阳，应为征廛堕渺茫。要看诗来压奇字，试拈公案示孙郎。

萦纡白道转城腰，寂寞垂杨倚画桡。独自练光亭上坐，净慈烟雨看长桥。

一机寒水小吴绫，数幅荒林老画屏。却恐秋光太憔悴，照天宫锦拒霜明。

泉声{氵虢}{氵虢}转山隈，错认山头急雨来。赤道千寻上青壁，恍如飞电掣云开。

海峤风高云散卤，塞垣寒极地生硝。雨花满坐来天女，宝唾乘空下阿娇。

只消数点着枯枝，不用东君一叶垂。任是雪深烟更密，清香依旧世人知。

川后冰幢下碧湍，玉妃前导驾青鸾。素罗襦下青罗带，碧玉簪头白玉丹。

小窗寒夜见冰花，骨冷魂清梦不邪。薝卜花头萱草树，只应常在野人家。

春半闲窗午睡酣，梦余瑶篆晚香残。起来磨墨花盈砚，勾得东风上笔端。

西湖南北宝峰环，塔寺园亭碎点斑。不似北关门外看，更无一物涴青山。

春烟漠漠雨霏霏，山崦人家未启扉。刚把平生青箬笠，江南道上著征衣。

山北山南草渐青，去年双鬓只星星。春风不管游人老，又到江头白下亭。

二月当官八月来，先生官意本衰颓。乾坤老大知心久，日日南风滞去桅。

四无边岸贴天流，八极光中一钓舟。不是南风解留客，世间无此好中秋。

篱日疏疏暖薄寒，檐沟无语晓庭干。不须更恨中秋月，且得黄花子细看。

干地成霜水地冰，薄冰顽白厚冰清。阿婆老去铅华少，西抹东涂画不成。

江边梅柳自知新，病里形容只向陈。春色不干枯木事，明朝贺岁莫通宾。

莫将新岁便为新，彩仗春幡不动陈。未转东风犹是腊，明朝贺岁莫通宾。

堂成初见画檐新，碧瓦翚飞上彩云。三尺宝台蒙锦帕，白狻猊顶翠氤氲。

荪襦兰佩拥萱阶，绿发朱颜照酒杯。九十九洲春色里，老人星动寿筵开。

良辰好景占年年，画烛浓香醉玉船。天上月圆三夜后，人间春到万花边。

儿孙遥指菊花辰，自讼庵中庆诞人。也向此旬同此日，八千秋对八千春。

腐儒衰晚谬通籍，中有高堂天下无。但愿樽中九酝满，彩服日向庭闱趋。

玄圃苍洲莽空阔，安得赤脚踏层冰。秦城楼阁鶑花里，南极老人自有星。

禁城春色晓苍苍，花气浑如百合香。万岁千秋奉明主，南极老人应寿昌。

夹锺琯里听春声，天上箜篌次第鸣。数到一弦弦足处，孟家机畔庆长生。

月姊飞来二月天，万花香里十分圆。谁教婺女星知道，一夜搀先照画筵。

不须蟾桂十分圆，自有春花万种妍。岁岁年年长寿酒，海棠开后牡丹前。

天边历草记年华，一日东风一荚花。春到平分争一荚，庭萱吹出碧云芽。

肇开元圣千年学，曾是吾家七岁童。门户只今须自力，诗书排日看新功。

叹兄龌龊身全老，喜弟生狞脸正童。色要如童长不改，学须似老始多功。

第一歌头缓缓催，且看渔父寿图来。天明转向牙旗外，六千里地绣屏开。

二歌渔父寿杯宽，荆江亭下到临安。更将海水都斟却，浅得蓬莱始好看。

三曲渔人献寿茶，新翻衢样织茶花。白雨纷纷下江海，翠浪滚滚开龙蛇。

四曲渔人寿烛明，明在水云连处生。倚天若木朝朝艳，照海金波夜夜清。

五曲渔村寿乐多，随大随小声和和。蜻蜓蛱蝶浅深舞，燕子鶑儿长短歌。

六歌渔父寿诗声，一声声带竹枝情。大枝千岁不改色，小枝孙子满林生。

七歌渔父寿香堆，花雾深深拨不开。水边借得春风送，荷花吹上戟门来。

八歌渔父意难忘，愿见寿域通八荒。只开云梦一稊米，何似浑仑开太仓。

九歌渔父好思量，愿得寿星朝帝乡。寿十二庙寸关尺，演亿万年元蔀章。

宝峰之阴，其山深深。有美一人，琼弁玉簪。

云居之阳，其水洋洋。有美一人，霞衣月裳。

山之纡纡，密云所庐。彼盘之人，亦丰厥储。

山之营营，众流所经。彼盘之人，亦溥厥成。

渐以中上，屯以正行。匪盘之异，惟物之情。

行止盘盘，其乐孔多。请以是居，子如之何。

共惟汉从官，三仕屈吾指。前辈有郑公，后来王赵耳。更生初去国，玉色欣共理。我时见一叶，已识秋风起。明年孔戣去，零落真复尔。王师凛孤鹤，独叫青云里。下有万伏弦，开云看白雉。前年郑公来，初论差可喜。谓当上联璧，共举汉纲纪。三年越山中，不使度此水。低头用朱墨，得去真晚矣。况当少天官，风木赴淮涘。一时东都空，物理固如此。此行关世运，特可慰闾里。下有贤寓公，上有名刺史。想见闽父老，懽喜屐折齿。虽然庙朝旧，迹远心自迩。公行见赵公，此语式举似。有事当驿闻，毋忘汉天子。

别去动经年，相过但旬日。会心能几何，欢意忽已失。何年岘山头，此主复此客。官回便重到，我齿已半百。侍立四颜红，岂有今日色。坐中六七子，星散那再得。念之意已动，况此真远役。秋风洞庭岸，落日贾傅宅。主人九霄上，怅望云雨隔。回首叫苍梧，知予正愁寂。

重云閟佳月，世谓天公悭。一年待一夕，一夕阻开颜。持此窥大炉，何如管中斑。两轮驾宇宙，万世浩相关。不知几中秋，来往于其间。中间一晦明，琐细不足删。惟应一樽酒，慰此清夜闲。闲讥月姊懒，醉骂云师顽。客去我自寐，悠然梦高攀。斫却婆娑林，永断寒蟾跧。

学道或五穷，谈兵有三顾。人情市门朝，世态狙公暮。坐令直躬人，稍作折腰步。侯郎器如此，可使终不遇。奇文镂周鼎，妙质反商辂。忽辞鲁诸生，去学汉都护。应怜世高低，强逐时好恶。卞璞献逾三，颜瓢空已屡。回看枝木冠，叹息半生误。一朝着戎服，万里志横骛。汉庭多巨公，文武且千数。胡为沧海头，有抱不往诉。投暗枉明玑，发蒙劳善喻。光芒隘蓬荜，黼黻满缣素。鹏扶会高举，蜩翼安足附。似闻资水涯，已有鹤书赴。

石君匪招陶，陶子岂知石。偶然一醉间，成此千年迹。当时素心人，邻里今谁宅。悠然独君在，入我晦翁室。翁去三十年，伊余复来客。山甿道之前，崖路久以塞。攀缘出藤萝，指点见颅跖。想当酣卧时，不记苔藓泐。无论牛马后，况说有刀尺。持杯荐寒泉，叹息书此墨。

人言禹时柏，是否何必研。要知是古物，少亦逾千年。盘盘九龙子，脊尾何蜿蜒。疏髯挟雷雨，瘦骨含风烟。居然负世望，淡苦依老禅。纷披苔藓中，偃息鱼鼓边。不知亿万人，饥饿长呼天。我欲笺上帝，六丁呼使前。九龙分九州，各值所治田。膏泽皆要足，阴晴无敢愆。如此岂不善，天心应谓然。

山中何所有，云气长悠悠。院中何所有，书册满高楼。登楼看云复看书，千古万古同卷舒。子于其间乐有余，我今为子言其粗。阴阖兮阳开，干盖兮坤舆。白衣兮皎皎，苍狗兮须臾。崩腾兮龙见，消散兮尸居。如臂之屈伸，如足之疾徐。实理谅不昧，显微同一初。呼吸为雅颂，吁俞为典谟。支支离离兮万物散□，翕翕绎绎兮天地交孚。三百八十有四爻兮奇与耦，二百四十有二年兮褒与诛。目目自有条，叶叶自有株。子以为一兮粲然而万有，子以为万兮坦然而一途。吾是以见云之书而书之云，子又乌知书非云而云非书。以此寿子身，壮作老息神不枯。以此贻子后，博观约守世不渝。大哉此院云所储，苟无其实名不虚。谁其任之非子欤，一翁二季相携扶。

君家雪窗小溪曲，溪绿窗寒当家足。如何抛却老师兄，别向天随参杞菊。杞经言暖不言寒，菊谱闻黄未闻绿。君从何许得此奇，定是雪窗三十六。金英浮蚁我无分，玉犬吠根人所逐。只残雨叶与风枝，给与诗人当田禄。困将冷艳洗眵眼，饥把芳鲜楦雷腹。招邀朋友最宜茶，犒设妻儿聊当肉。和轩吃却人不争，吐出新诗更清穆。时时梦把密州印，千步球场宴宾属。吟魂正作蝴蝶飞，静绕珍丛嘬寒玉。觉来拊几一欣然，何必穷阎减华屋。

直打矶头上，横抛江口开。水将天共去，风与浪俱来。人压船舷正，竿牵帆索回。长年夸好手，不道客心灰。

薄命真如此，兹行如识公。从来半生愿，不畀数旬同。官事埋头过，江船转眼空。可能倾盖地，直作急流中。

惜分频卜夜，此意我知公。古事多疑信，今人足异同。何年操棐几，三月坐春风。但记匆匆字，深题大带中。

行间得子明，笑里下兹城。好汉人难识，髯郎鉴独精。溪巫荐村酒，舟子问江程。颇忆濡须否，风旛作战声。

元日暄如许，新春气未齐。悬知当作雨，多谢不成泥。头有高低坂，人如上下梯。更晴三四日，可以到湘西。

隠隠轻雷动，昏昏野市迷。嫩云时绽日，暖雨半含凄。时节新装束，人家小鼓鼙。晚来扶路看，往往醉如泥。

小雨散炎毒，微风生早秋。清凉人意足，厌浥草光浮。夜枕梦新熟，晓窗梳不收。茅栏听好语，香稻起西畴。

子合陈平甫，吾当项信求。食兵吾不愧，门辙子方贫。老眼观斯世，多情尚若人。相过无远近，元不计冬春。

古诗亡狗曲，新样入桑间。论稍经坡谷，人方敬杜颜。天机转杼轴，僧衲忌斓斑。妙处无多泄，从来造物悭。

□□□□古，不要世人怜。碧甃千寻绠，朱緪五十弦。鼎来三影句，印脱一心传。依约云门路，寒馿兀瘦肩。

瑶琴弹古曲，何事有哀音。客子道途远，棘人霜露深。齐山同雁宿，天柱共猿吟。二牧高人问，归来满孝心。

十八年前梦，宜都簿即君。沙头能遇我，客里暂论文。久别欣同事，方驩叹失群。隔宵犹一见，千古遂相分。

夔门逢令季，湓浦接贤兄。幸甚交三沈，兹焉共一城。解诗谈到髓，听讼笔如倾。豪快今安有，哀哉不久生。

身受傃轩诗，儿修涑水仪。百年生也直，三叹古之遗。处易疑孤峭，因难见惠私。此风今远矣，吾涕自涟洏。

辟彊老去重堪嗟，千里堂堂表海涯。取士但能笼自鹄，谏王安用学蚳蛙。祗言鲁国贤无补，岂识齐卿实未加。不见只今坟上木，多年老干尚倾斜。

不是生前有俗缘，等闲抛得傍湖园。多情省户寒梅色，为洗朝靴晓冻痕。颇记高堂金字榜，曾陪居士瘿藤尊。花前敛板谈官事，知犯新条第几门。

玉照堂前富贵梅，倚春骄腊未轻开。费他一月春风了，催得五分花意回。恰是佳晴难放过，偶然胜士得追陪。君看好景天还吝，一夜轻云带雨来。

幕中安得野人园，种此晶荧白玉丹。冷淡虽无九春分，风流还得一冬看。银杯共色深宜酒，纸帐围香未怕寒。只向河阳种桃李，今时潘胜旧时潘。

莫遣秋霞到晚园，怕将铅脸照成丹。落英但可和冰嚼，□色惟宜带月看。清似雪霜仍耐久，老于篱落不言寒。一枝合是闲人插，四海知侬鬓已潘。

眄柯陶令喜归园，莹玉灵均恨变丹。朝饮夕餐和露摘，东篱南岫带云看。仙方旧说南阳寿，异色新添霅水寒。谁道王郎偏爱竹，也来同枕效今潘。

花茎枯槁陋东园，蕊叶萧疏笑井丹。环面钗头人服媚，杯唇盘口客争看。照筵冰脍光同洁，饤坐戎盐色并寒。谁道仇香但栖棘，也吟时菊继江潘。

鼻祖有功平水土，耳孙无宅寄邱陵。蚤因蒙氏收微效，晚向秦皇谢不能。逸少凭渠取舒雁，阿思为尔逐飞蝇。王郎世契真如此，莫讶为儒却爱僧。

黑头期汝作东亭，短发愁予对杜陵。髠者此时今守积，颖乎平日尔诚能。屡题秀句文如凤，几注仙经细似蝇。可是诗人偏爱惜，诗人双鬓渐成僧。

剡剡兰台缀不亭，翩翩鹦鹉健相陵。少时锋颖先毛遂，晚岁头颅嗣祖能。杜老壁间留扫马，符王宫里罢栖蝇。莫欺贫士无檀施，时向文房度一僧。

群玉峰前罢校书，九华山下试题舆。三年饱共铅黄语，一日去从朱墨居。秋浦谪仙临赋后，齐山小杜醉吟余。薄才渐愧风流地，茧纸新抄雪不如。

孝皇当宁纳髦英，志士担簦入凤城。直犯睟颜知主圣，敢讥当路见时清。文章不用施花草，情实都如告父兄。老向穷檐知不恨，曾披阊阖吐峥嵘。

皇华万里赴临洮，亲向君王乞骑曹。合为圣朝修马政，可容穷邑试牛刀。横驱旌节半天下，自许才名一世豪。早晚西来八千匹，九重何以答贤劳。

世事从来亦偶然，何妨浊酒且中贤。诸天入定凭谁问，五色迷人自古传。谢客堂中劳梦草，谪仙市上且开船。飞鸣款作三年计，好在秋花晚更新。

向来翰墨付群儿，直把行藏待主知。风引去帆声猎猎，手调焦尾意迟迟。遥知夜宿吹藜处，恰是春深造榜时。预恐阿婆愁见我，略须回马避旌麾。

痴翁切莫强笞儿，之子勤劳我所知。但看匡衡穿壁苦，谁云宁越读书迟。能来伴我沧浪艇，共看一年橙橘时。莫为小乔淹壮志，千军白羽坐堪麾。

今年新拜李邕州，又见君为邵郡侯。可是朝廷怜远俗，独于湖广用名流。南轩学待真传绎，槃涧家须旧业修。瓜戍少赊元不恶，自因二事合归休。

芙蕖供色更供丝，缉就沙溪水面漪。疏密整斜于雪似，香轻软细与风宜。集裳妙得灵均意，织藕新翻蜀客词。唤作似花还得否，只应花却似渠伊。

七泽茫茫千里间，王师堠前初见山。西子嵯峨高髻拥，东邻娇小秀眉弯。背襄阻郢开肩背，大野青天豁面颜。独立东风看平楚，少年双鬓欲成斑。

堆案牛腰万轴，消磨不尽诗情。定应是我辈语，掷地当作金声。

西牧村风流老，翰林里供奉人。去之虽五百载，斩新料敌堪亲。

从来赐达由果，不说岛瘦郊寒。政誉追还小范，诗名压倒方干。

脱腕流泉𫄥𫄥，忘怀大智闲闲。学苏二李十二，笑山谷陈后山。

雅颂意久不闻，周孔业将遂堙。若要兴灭继绝，不妨动地惊人。

诗声长甬则震，笔阵战功曰多。自抽天上机杼，不落人间臼科。

玄思上窥姚姒，后尘肯逐梁齐。谁言今世第一，我自古人与稽。

小人区釜升斗，明公钟鼎尊罍。难学将军竞病，且随寒士敲推。

苦心自在阿堵，圣处谁知宁馨。佳句忽来天外，恰能当当亭亭。

朅来此事尽废，少日论功未深。欲觅仙人一指，要看月胁天心。

湖海峥嵘老气，风云惨淡高情。可惜元龙双鬓，江南江北诗声。

听说忠臣孝子，不论往事今人。衣上淋浪清泪，一生长为君亲。

望海亭前句远，蓬莱阁上诗寒。老子向来椽笔，要题吉日斯干。

少日心随鹗上，长年身伴鸥闲。昨夜松声到枕，梦魂踏破天山。

叹息五陵翁仲，春来草路长堙。钜鹿空怀故将，海山空着诗人。

丰年官事无何，梅月诗情最多。白水暗添沤界，青苔乱长松科。

文命生轻癸甲，祖龙死惑燕齐。矗矗秦山易识，茫茫禹穴难稽。

广文已荒茆屋，彭泽浪耻虚罍。二顷平生幽愿，一犁归处深推。

麦熟啼声未了，藕花醉魄还馨。只么跳丸日月，何年检玉云亭。

圣处耘耔日浅，俗间葑淤年深。蚤岁襟期何许，如今翻愧初心。

易简乾坤正理，宽平雅颂真情。何处如今更有，壁间床下秋声。

某良士某良士，古之人古之人。名利坐中雠敌，诗书千载交亲。

义不作进学解，分应有坐客寒。自省开斯未信，何言颛禄须干。

作者向来十数，名随草木俱堙。圣贤生世不数，文章何代无人。

万古垂名岂敢，三年费俸长闲。有酒似陶元亮，无愁学庾子山。

公诗百战万选，人才三少两多。若许追攀及格，稍容积渐盈科。

典诰残于胜建，声诗失自韩齐。一言蔽思无邪，三万解曰若稽。

大国并吞江汉，小家垂罄缾罍。贲育但叉手揖，沮溺漫穷年推。

族望与淮俱远，时名似兰斯馨。投老误期怀祖，作公定类东亭。

老子于此不浅，先师教我资深。但使发乎情性，何愁呕出肝心。

此世方当出手，君侯渠得忘情。莫么买山高论，行哉破竹边声。

百年可惜几见，一代何能数人。下马赋风雅颂，上马看疾毒亲。

风节言言迈往，清诗字字高寒。奇古珊瑚碧树，英明玉戚朱干。

考古飗飗似见，谈王易易如闲。政尔盛之馨处，卧龙恰称兹山。

九泽导来无事，五行汩后徒堙。但使民皆忘我，谁言州解劳人。

周家石鼓嵯峨，从臣才艺心多。所期唤起雅颂，渠止镌成隶科。

复雠万古明义，寸刃终屠魏齐。箦里谁知范叔，车中暗逐王稽。

遗老玄黄浆食，内家卷耳觥罍。长毂能行万里，君王不惮亲推。

汉家树业如许，君王神武能馨。夷吾可但江左，楚囚谁对新亭。

一州如许斗大，四海望公则深。事业本无奇巧，圣贤只有虚心。

半{希瓦}冰水一簪梅，的皪寒花数点开。疏影已从灯畔见，暗香时向梦中来。

暖冰融雪浸疏梅，养住春风细细开。相赏阿咸清到骨，风流元自竹林来。

方颐大目一髯士，百世庙食祠山宫。男儿生世不自立，死作饿鬼何时穷。

隔江东望越州山，七载重来喜破颜。却数故人今几在，一襟清泪湿潸潸。

长安堰口长安闸，一度经行一断魂。不道秦川在何处，只惊行色近中原。

一春泥水断前街，重闭柴门养绿苔。惟有杏梁双海燕，知人曾到十洲来。

草枯叶落四山童，万里长天一目空。数点寒梢著红蕊，人间惊喜见春风。

此物从来作计疏，洛阳樱笋正驰驱。绝知不可时人口，只有微酸惬腐儒。

水边篱落数花疏，马上行人且勿驱。一堕冰盘永相望，故人怜我误为儒。

叶间烟雨尚疏疏，桃李盘中怯并驱。忽见使君怜此味，始知时世未轻儒。

梦随清浅看扶疏，军将敲门报疾驱。此解可辞儿女笑，使君风味似寒儒。

但能为我送苔梅，何必新诗手自裁。若使能诗有奇句，无因送与冷官来。

归帆拂掠皖公山，一路青峨立翠鬟。曾见刘郎射蛟日，插天旌旆照孱颜。

将军下笔枉施功，羽箭贤冠事不同。桐柏宫中狂道士，枚回洲上病渔翁。

自有宇宙来，迢迢澹家山。不知几万古，郁郁藏神奸。祖龙御宇宙，周子巢其间。事同商岭遁，迹类桃源跧。湮沦向千载，太史来荆蛮。指点发天秘，提携出人寰。一日遍海内，流声响潺潺。镌劖满石壁，新瞀不可删。山灵反惆怅，俗驾纷往还。造物有奇宝，无怪阴工悭。不遭固可恨，遭世良亦艰。所以求志人，抱珍守蓬菅。

此日纵自尔，此兴不可阑。竹径滑拳局，芒鞋侧蹒跚。南窥下阴洞，北望升天关。鬼穴勇争觑，仙扃谁得{枦/睘}。敷床憩明洁，酌酒休痴顽。幽处可僧磬，回中堪舞鬟。乐极忽有念，相顾生愁颜。指点壁间字，其人多马班。书迹向昧昧，苔痕日斒斒。题名出门去，岁月如循环。何年复此来，三士同跻攀。

翳翳日景入，行行故人远。故人万里别，此去何当返。迨君归禹穴，是我登邛阪。苦语难重陈，相期在加饭。

饯者石与高，庆者徐与项。醵者郑与苏，张侯为兼讲。酒兵互劘垒，学植交刺{耒咅}。时与优孟词，间出德山棒。吻捷诧先鸣，途穷争绝港。同声暂谐昵，异论忽儱傋。百年能几笑，莫作受钱缿。明朝会稽脚，已著邕州{封/糸}。饥驱自此去，担远无人耩。谁能告诸公，收取镜湖{忄丰}。

晓渡汉水阳，平川去如掌。春深风日老，雨后桑麻长。麦田渺无际，竹墅清可赏。家家傍林落，往往成族党。溪头浣纱女，十五自来往。我来三月暮，甚作二浙想。爱此重踌躇，凄然复怅惘。边头兵未动，农事日以广。只今烽火地，开辟无旷壤。缅思生人情，本自乐安养。每遭我辈误，遂使汝曹枉。承平未灾变，北地极丰穰。中间一丧乱，杀戮同草莽。赤子亦何知，沦胥受漂荡。搢绅欲辞罪，世道终安放。歌罢叫葛公，英灵歘来享。

葛公未易谈，佳处当自晓。轻身托人主，岁晚那得保。哀哉杨德祖，所恨机太早。文若岂不迟，万变要难了。书生法当骄，正惧此身小。空桑视汤币，不博一介草。向来磻溪人，所愿直钩老。孔明平生志，岂必书江表。但从德翁游，时和司马好。胸中管乐事，本自不足道。所以刘葛交，终焉契鱼藻。旧时耕凿地，千岁迹未扫。客来访遗事，泪落日杲杲。冈头双白鹭，飞去何渺渺。

古来建大厦，所贵楹桷崇。沛公得三士，折棰驱群雄。嗟哉汉诸孙，永负隆准公。表既憎祢衡，璋复轻张松。幽州小从事，苦谏不见从。赖有大耳儿，犹能过隆中。吾评四刘牧，三豕而一龙。景升最可笑，接士满郊宫。坐看故人子，低头混耕农。平生慕西伯，对面失飞熊。阿琦去梯策，尚识智士功。谁云豚犬愚，颇复胜乃翁。

饥餐不愿粱，渴饮不辞鲁。我老乞吾身，无才固其所。岂有经世人，而当话高举。朝为一日留，暮有一日补。若令久其事，所补可胜数。周邦有忧嫠，漆室有啸女。况居星月位，欲蹈烟霞侣。方今政和平，群彦日藻斧。稍稍起蒿莱，纷纷闯门户。何嫌管萧材，从事参井土。军方徯喉命，民又惜基堵。通八十一难，调二十七龉。劬劳鸿赴泽，上下鵻寻栩。行行乐骃骐，役役悲兕虎。为国充使臣，将身事人主。但凭心力去，肯用年华阻。不见密学翁，遗书耿如许。千林访车材，九泽具舟{木虏}。惟思起奔沉，讵说师稼圃。想公闻吾言，矍铄还起舞。

山东贵公孙，门户何巍巍。秦川列冠盖，蜀道罗旌麾。亭亭白玉树，煜煜黄金芝。产于阶庭间，不种而自奇。

古来王谢家，生长习见闻。人言不学问，楚楚自超群。君侯妙质禀，博学而多文。如玉作璠玙，可以奉明君。

少年有龙渊，不饰羞自售。凝尘满蒯缑，见者不知有。提携试拂拭，光采射牛斗。世人轻玉璞，谅非和氏偶。

凄凉怕折腰，彼盖村夫子。谁能九层台，不用累土起。旌旗野色中，钲鼓霜风里。古来丈夫事，勿叹百僚底。

此州大如斗，此县安得壮。官有少府君，斯须一军张。此君少年日，弄笔戏天匠。能令枯树荣，解使涸泽涨。岁晚天戏之，千山万山瘴。不畀龟自灵，小儿能薄相。我于同辰游，拜君丈人行。得书日十反，有烛夜千丈。如何三命共，所设非所当。巽君在床下，踞我著炉上。此意岂宜蒙，临风愿回向。

大家习贵久，亦复阅俭多。所习已厌饫，所阅方忧讹。食厌如食蜡，避忧如避戈。谁能饱更饭，胀泄自生疴。此理大可见，判若黝与皤。所以张公子，悠然愿岩阿。退翁闻之喜，为作退士歌。介邱自可樵，何必岷与嶓。污池自可渔，何必江与河。拥肿为我居，何必房千娥。款段为我乘，何必驾六骡。但醉皆胜醒，但寝皆胜讹。晏起胜早朝，徐行胜前呵。筇以当鱼须，褐以当羔紽。葛巾以当帻，草𪨗以当靴。岩头有棕楠，岩下有薜萝。东有百亩园，西有十里荷。香迳可游屐，石步可椓牁。俯乐庄生鱼，仰眄渊明柯。行攀女儿柳，占坐老翁莎。月出竹效舞，风来松献哦。天清扫木叶，雨润移花窠。身闲少讥誉，气静无昏瘥。居然胜赵孟，奚用封萧酂。菓大多采摘，兽肥多网罗。得鱼多用饵，得雉多用囮。但与懒者游，勿遣躁者过。但听讷者规，勿受佞者诧。君家异姓王，剑佩纷相摩。怀绷戏簪笏，童隶轻纶緺。岂若窭人子，血眦争么么。君家长安市，日见风雨波。推辀识羊肠，折柂谙盘涡。岂若远郊氓，冥行触机碆。两轮日夜走，两硙日夜磨。端能几裘葛，已复归蒿莪。官书廿四考，禄取三百禾。等是息中马，误为灯上蛾。君其莫蹭蹬，我已太婆娑。退歌止于此，公子意如何。

楼居入阛阓，不受阓中尘。阓中岂无楼，无此招隠人。昔者小山篇，非我招隠意。吾今已隠矣，更欲招同志。同志不易得，徘徊竟谁招。长风一万里，车马极喧嚣。安得世上人，共此楼中客。时时唤南山，相与共朝夕。

主人湖海士，有策欲平戎。入朝见天子，可以揖三公。客来忽相惊，见此招隠号。语客且勿惊，洗耳非我好。女岂不愿家，钻穴乃贻罹。深闺日夜藏，恐辱傅与师。世态溱洧中，欲挽无此力。解逅同志人，相招事蚕绩。

士忧不能晦，不患名不章。垂老有降志，当年寡身藏。古来经世人，皆抱邱壑志。王官待罪耳，敢有欲为意。细儿讵如许，谓是诡与崖。吾岂鸟兽群，宝椟义当怀。如作市门优，可作君子配。男儿补衮日，招隠意终在。

赏心淮水头，楼观岌以举。下分沤鸟界，上入归鸿许。登梯云湿履，肆席星落俎。龙争失孙马，鲸戮空峻处。湖通晋代沟，草入吴时圃。长啸动危阑，惊风散蒙雨。君看柱间字，夭矫尚飞舞。身后岂不荣，生前固多龉。君看亭下人，古木冠黄土。犹应悔存日，剩不荒酒所。只今十九客，一笑集宾宇。却后三十年，重来共谁语。念此令人悲，鬓发坐成古。忽忆少年时，胜具济刚膂。前川问花柳，春半天色午。此乐今未央，寒藤进衰武。

一餐我无门，五斗君有禄。犹胜乞邻僧，何必嗔郡督。江清芷无数，县静书可读。素业传二雏，清风散群鹜。于焉善藏刀，可以待沽匵。所嗟吾过多，此去谁与告。提携到尊豆，笑语惯僮仆。隔日意犹凄，三秋间何酷。书来想忆外，无使德音玉。

日出群动作，日入万物休。君看霄壤间，还有二本否。鬼神浩来往，一穟不可投。杀机甫毫芒，举世极戈矛。将亡神已降，欲杀鬼先谋。所以君子心，不敢殊显幽。

吾心本虚直，万象同一流。坐遭云沙蒙，次序失九畴。习空徒妄想，致察在勤修。学问日以广，思辨日以周。行行重行行，马迹遍九州。始知亿万叶，一干本同抽。

江西黄郎中，有声满天宇。於菟老岩穴，晚出彪更怒。三十补州掾，勇往不辞苦。首尾庚申年，所事七府主。不惟吏事知，竞以文学许。飞章不停剡，礼币争罗取。前年开科场，小试便更举。四海张南轩，人訾公独与。平生中庸篇，口诵心复睹。官满贳金归，囊无一钱处。传家有风烈，真不愧此父。阿戎更奇俊，邂逅得佳侣。三年下陈榻，内省愧参鲁。出言每不忌，逆耳终无拒。反兹号畏友，不独赦狂瞽。乃知君子心，未易见涯浒。若令到天阙，定合簉鹓羽。为邦固常法，有用必超补。人情重离别，临路各凄楚。远客见归人，惊心念乡土。秋风楚江岸，吾亦办归橹。期公父子来，同看西湖雨。

昂昂天马驹，志岂甘伏枥。虓虓岩下虎，平生肯求食。可怜百炼钢，绕指化为席。丈夫有不遇，此事今犹昔。程侯西南来，气若朱弦直。宝剑光出炉，铦锋净如拭。萧萧万里足，矫矫九秋翮。君看吴楚越，何处无行迹。岁晚赋归来，天寒倦游役。海鹤愿鸡栖，榆鸠困鹏翼。人间竟如此，使我三太息。虽然聊戏君，万事多所历。巧定不如痴，言真短于默。世路危山蹊，人情险矛戟。从来菱上刺，不若芡中实。但学幽冀推，稳为郊庙璧。行矣无多言，此事君已识。冷暖今日知，勿受豪士惑。

我行如辘轳，西上复东下。触热溯江船，迎霜归越舍。齐山至禹穴，百六十长亭。江头矶上叟，嗤我太营营。朝见上江来，暮见下江去。君为何物官，拜罢乃尔遽。语叟且勿嗤，我本寒乡士。三年饕汉粟，中秘仍太史。为亲乞左官，得贰江南州。人淳土物美，官暇餐钱优。心欢亲意足，家喜朋戚贺。犯炎束去担，凌涨理征柂。心力困奔走，性命脱痁痎。及郊始相庆，有命从天来。天恩一何厚，别驾升太守。州名太府尊，地望潜藩旧。父母爱则深，未谅赤子心。公荣私养迫，外美内愁侵。问戍当几时，列宿两经天。问去当几程，更西行五千。荆南居其中，此去犹百舍。回舻指东越，半月可休驾。瓜时幸未忙，况有婚会急。女弟归越人，季秋迨其吉。半月易为费，婚会难可违。不辞一月内，两过钓鱼矶。憧憧虽可惭，盼盼实所安。再三谢渔父，从此事纶竿。

好客汉内史，著书蒙漆园。肯从一先生，共访三神山。行循古塘上，步入青林间。不见荷筿人，但与二子言。非干海风引，意足我自还。古来剡溪上，兴尽明月天。亦有好事人，稽山回酒船。兹游虽不逢，赖古多此贤。作诗解严郑，相视各欣然。

天时少佳日，人事多婴怀。选胜难两遇，卜征非一乖。平生梦锺阜，一月榜秦淮。半世迹方近，三旬心始谐。允哲兹游艰，果谅此日佳。高秋净平麓，暖景融阴崖。时丁酬酢暇，心适烦纡排。出郭玄笋舆，陟𪩘青芒鞋。志塔涌重屋，竺水环方阶。木末但尘壁，定林堆断柴。谁为好事者，尚丁双诗牌。相见廊庙姿，骑馿渡松钗。玄思入秋骨，高情渺天涯。傥无经世迹，胜韵谁得偕。因观夔禹难，始悟巢许侪。

中朝文字家，独叹仁公门。时时落人间，欬唾如云奔。岁月坐成晚，今为邻里尊。向来崔魏徒，十九归邱原。宛在水中央，灵光兀孤蹲。庭空鸟雀入，日晏烟尘昏。我来重太息，心事与谁论。丈人笑谢客，久矣欲忘言。

忆昔儿子时，仁公两朱轓。吟篇与醉墨，零落遍湘沅。少长听鸣驺，清霜粲华轩。风流故多奇，欲说非一言。但闻天下士，扰扰向龙门。岂知千丈发，著此三家村。周余乔木尽，始见邯郸孙。兹行亦奇伟，可以诧仍昆。

后樊百君子，相对两玉人。酴醾三月暮，筿簜四时春。俱怀冰雪姿，不竞桃李辰。何以树之背，恐受俗子尘。

晓发名溪庄，午饭马迹库。下车著芒鞋，扶杖陟冈路。碾槽深侧足，石磴高举步。初登黄茅岭，稍入青箬雾。苔深洒綦偪，露重湿袍袴。水声浩呼涌，山气汩驰骛。傍倾眩欲落，上滑危屡仆。寻幽不惮险，已倦宁得住。荒程迷远近，杂径恶叉互。喜经茶园头，渐见莲岳处。喘汗扇方干，惊魂招始驻。引领烦山僧，鞺鞳开阁户。尖峰岌前陈，鸣水横下注。浮岚出奇巧，顷刻纷异趣。憧憧行市人，枭枭上烟炷。浓敷步障青，淡抹轻纨素。昏然俱晦冥，粲若忽陈露。穿窗来有情，扫迹去如怒。旋观不忍舍，留宿当至暮。谁传西岭书，赠我碧云句。云当上封顶，共看扶桑树。弃置且行行，妙高台上去。

高台夫如何，山后此为最。手摩白云顶，足蹑飞鸟背。我从樟树来，上上八十里。向来所历峰，下视皆积块。空中闻夜雨，声若万马溃。却问山前人，天晴正收刈。

三日行东山，今朝度西岭。山前福岩寺，高下得要领。下通赤帝庙，上彻祝融顶。回环生气势，开辟见光景。湘江献五曲，岳市陈万井。青林间香稻，一一辨疆顷。颇怜东山隘，对此意方逞。居高能尽下，熟玩令人省。

西亭有名字，未若东亭宽。东亭揽秀者，一目万峰峦。云兴势浩浩，海立波漫漫。左见桂阳路，右见舂陵滩。入山恨不早，行路良独难。晚来无赖处，渺渺送归翰。

大江从西来，傲岸有矜色。日与峡争雄，百战无虚刻。行逢天阔处，漭沆四无壁。始知向来事，何啻蜗两国。泯然从此逝，到海不逢敌。居平吾语子，无与世为的。我高人肯下，己胜谁甘北。孰谓饶人痴，未闻开殿击。吾非若溪水，宁与世争皙。卿言皆好好，吾见甘棫棫。老子邑中黔，诸公天下白。加我任𫄸缁，推渠作圭璧。君看千载下，人数孟之侧。当时争功人，枉被蝼蚁食。之子真吾徒，敏捷流辈百。昔我惟子忧，教子孔氏克。隔宿不见之，已作老聃黑。快哉吾阿蒙，非复吴下客。瞥然见鞭影，千里才一息。酌酒可贺我，正传今有嫡。

天葩富奇芬，龙种多异姿。歆向妙经术，白贺工文词。飘飘翰墨间，耿耿名字垂。哀哉赵延康，忠义反见疵。文工俗易爱，节苦人谁知。洪涛覆乾坤，赤手当路歧。剖心奉鹓雏，血面攘魖夔。至今陈宋间，凛凛英气遗。飘零见诸孙，髣髴瞻旧仪。手泽皦如日，庙碑辞颇枝。谈仙事满纸，大节无一辞。想当施手日，俗论犹争驰。一读泪如雨，再读还自思。古来尽如此，何独为君悲。

杞人惧天压，夸父追日走。智微思远道，力小扶戾斗。岂非志士节，犹在君子后。恭惟鲁东家，用大无不有。忧时甚援溺，慕主工自牖。时难亦勇退，义合岂株守。高第多伟人，言仕辄遭否。嗟予本何能，过涉欲濡首。

相识十五年，未有今日谈。沉沉千丈绠，窈窈太古潭。灵关乍掣锁，宝藏初抽函。为于万亿秭，出此一二三。戢戢骑无数，津津饴正甘。天驱远色冥，日堕西晖酣。言归澣垢泽，少俟收炎惔。凉风转右桷，好月来东庵。听君十日语，饫我平生贪。毫厘得细数，窾隙容周谙。万象斗维北，八方车指南。明明绳尺陈，皎皎星月参。外物复何有，此懽诚可耽。愿推轻财心，慷慨倾籝甔。

云从林末起，水遶山根发。古道无行人，疏星伴明月。不知几千年，宝画閟岩穴。郁盘不可耐，飞入苍崖骨。春霆震阴洞，斧首快一划。铿然堕人间，与世瑞文籍。自从欧公来，百载今又获。当时砚屏歌，谪仙倾坐客。前人傥可验，此美未易测。吾叔旧不痴，根蒂厚所殖。定为子孙庆，可但几案饰。恨无大苏手，对之有惭色。

将子无涉水，水深下无极。鯈鱼舞浮阳，螭首闯阴碧。弱去一羽沉，恶来万波激。子兮何所求，快此蛟蜒滴。谏议起阳城，拾遗招李渤。望子子不来，羊裘号逋客。踞坐山石粗，晞发朔风急。乱流两白足，何日踔疏逸。子兮宁不悲，饥甿徯唐稷。岂其洛之涯，而可温与石。

背立梧桐岭，面对匡庐峰。江流过其下，渺渺去朝宗。万山左右卫，如阵复如墉。壮哉天地间，伟观人所钟。自有此山来，来往尝憧憧。岂是千载人，无有此心胸。定应出圣宅，山鬼閟其踪。兹行亦奇事，突兀肯相供。多言恐怒我，急下扶吾筇。

渊明平生意，岂但专一壑。心事如於菟，赤手未易缚。平陆多江湖，政恐失双脚。竟携东篱花，归伴南山鹤。千载得斯人，此道有郛郭。肝胆郁轮囷，襟期渺磅礴。西风万物表，洗盏与更酢。木落山势高，江空水痕约。时来萸菊尊，日暮乌鸟乐。物理正可娱，新诗且勤作。

翘翘蒌楚中，名字或行世。当时在人口，既久渐湮废。能于汗简上，千万见一二。想当无恙时，掀揭满天地。

马公首丹籍，程子亦其次。大书天九门，凛凛见名字。度君独何心，葅歜而剥芰。艓子大于匙，可卧不可跂。中有两同行，马诗与程刺。

朝骛兮吾畴，象舒兮鸦疾。暮讽兮吾帷，风喧兮雨密。蓑衣兮台冠，雪炬兮萤帙。田丁兮学子，耦歌兮侪习。米甘兮蔬旨，道腴兮仁实。养送兮无憾，俯仰兮有适。尧汤兮吾辟，岂吾欺兮伊稷。

天高吾庐卑，南风不肯辱。赖有北邻富，垣墉岌高矗。辚辚飚车来，欲去泥其轴。回辕乃临臣，北户清以穆。时时唤笙奴，一枕共清熟。向来北窗人，此秘当已独。持我无弦琴，千载赓此曲。

孤竹两高人，不止一清字。平生不念恶，和气满天地。后来展禽氏，但以和得声。至其不易介，耿耿秋旻清。达人盖存我，不与外物较。冥观莹方寸，随俗等喧闹。由其有内外，所以立二名。要知出处间，何往非通明。入与神明居，如月出秋水。出与尘坌交，如莲在泥滓。莲虽不拒泥，终不与泥同。月岂必在水，亦在潢污中。由然与之俱，𫗦糟汩其泥。退而省其私，炯若清庙圭。昔者吾先师，不拒中牟费。所贵不磷缁，不贵作同异。当时解此转，惟有颛孙生。于人无不容，自有嘉与矜。嗟哉道不明，智过愚不及。清为水底魂，浊为瓜上集。乡愿乘间起，遂处二者间。不夷亦不惠，以此容其奸。吾道大明镜，皎皎当空垂。物来无拣择，随尔多妍媸。终然不失我，光景湛如一。不落内外尘，亦不中间立。我学不至此，颇识此中情。意语不成诗，往作轩中铭。

客从岷山来，发棹江水头。江水去无时，客子行复休。朝餐同一壑，岁宴隔九州。所以阙里翁，平生爱东流。

蓝田鲜顽玞，邓林无曲茎。春宗九秋月，性静所烛精。柱史颜如春，和风蓄惊霆。两家各有子，突过阮始平。忽念笭箵翁，淹剧卧漳城。兴来枉华裾，情深出英琼。沉疴为之起，不觉语至暝。眄怀薛仲章，刚肠久逾清。吾衰俟三贤，潜心牧修程。

吾爱陈元年，书生有英气。语戆人不嗔，酒失心自记。庭前有奇石，细涤复粗磨。我有淇澳诗，愿与子同歌。

水官不能神，经岁无此作。春风一回首，风花散云箔。飞来忽滔天，扫去不盈握。苍茫大千界，敛散一圭角。似是絮无盐，人情只轻薄。怀哉我来玉，小棹山阴泊。空江蓑笠中，此段有前约。扣舷歌商声，黄锺震牛铎。

我诗已巴歈，曲短不成弄。君诗如郢人，白云渺云梦。天公震而矜，大地作一供。封姨不自惜，纷纷管迎送。须臾万象灭，此世无与共。惟余沧江水，不止亦不动。耸渠缟带袴，等用麻衣讽。寒梅自生香，古井亦受冻。松髯老不脱，岁晚见梁栋。此事且勿言，惟知饮当痛。

凿苔欲为沼，乃得数仞坻。盈虚有相乘，川实而邱夷。谁云人功为，天理固有之。向来小学师，此道渠得知。

初闻永嘉叟，招唤作师生。又见金华伯，扳联作弟兄。双峰真有子，二老总关情。所愿勤诗礼，无令负甲庚。

行行得好辞，忽忽疑昼梦。朝餐手不释，夜卧心屡诵。皎若朱丝弦，清于玉壶冻。美人家三世，有笔修五凤。诗从周汉学，不记梁与宋。深沉大招赋，汗漫长杨讽。玄机捩天关，远思弥禹贡。诗人例空言，此士有实用。经权粲衡石，事物森纪统。上官畏争执，疲俗感哀痛。情虽到真核，法必任宽纵。有才人所难，既老心不动。蕴玉讳求沽，韬弦耻争中。自言州县久，差胜市朝哄。岁晚无万牛，江空偃孤栋。今年何因缘，诸使忽倥偬。倒海觅珊瑚，搜山出银瓮。似闻二星来，约与元帅共。推君上周行，为国选汤众。荐员每如此，物论宁不衷。泛水拔红蕖，腾云上青鞚。所悲贱子远，不及诸贤送。投身伴鸮鹏，矫首瞻洛雍。天乎祸吾宗，伯也困淹讼。惟君援以手，此德不可颂。但祈张夫子，早作汉郎从。展尽黄石书，归来赤松洞。此时从之游，必与我伯仲。

吾尝言封侯万里不直钱，不如洛阳负郭二顷田。清风午枕睡初熟，明月一瓯吾自煎。门前{禾罢}{禾亚}新酒熟，丈夫肯受儿女怜。非不知鸣钟与鼎食，雨蓑风笠性所便。有如北人事鞍马，不信世间乃有万斛之楼船。老农对我忽三叹，此事乐矣今无年。忍饥死待一啜菽，又见赤日悬青天。高田尺寸破龟兆，下田杪忽生针毡。{风夕}风抒水干七泽，火云炽空炮百川。掘残草实到黄壤，踏尽藕根倾碧圆。得钱买饭不及夕，岂复一饱期安眠。田家活计遽如许，苦语一听双潸然。天河谁能挽壮士，甘露更忍谈高禅。纷纷官吏走香火，往往聚落无炊烟。云雷虚无空霹雳，老稚失喜真狂颠。欲赓噫嘻颂祈谷，安得好语来愁边。我诗穷悴不足录，晴日叫号如饥鸢。

楚囿七泽荒南云，三江五湖同吐吞。杞梓橘柚杶干柏，芷蓠椒桂蘼兰荪。天英地灵聚为人，魁垒诡异难具论。屈原离骚二十五，句句字字皆瑶琨。六朝弼亮胡伯始，学士登瀛刘季孙。恭惟火德据天统，翼轸正值鹑贲贲。质肃声名海山动，谏议才气淮湖奔。日中则昃固其理，城复于隍吁忍言。生聚教训五十载，昔无萌孽今轮辕。尧汤立贤遍天下，九重科诏如春温。州家不办一椽屋，往往盛之给孤园。鹄袍竹笥合羞死，况欲开口人其髠。关西夫子杨伯起，后身把钺来西门。荆棘之薮瓦砾场，一日汗础千猊蹲。翼飞革棘不可状，铁画怒起翔鸾鹓。日者稽山始开辟，已有大策当临轩。吾州故事有元祐，追配讵肯惭东藩。晚生科第愧前辙，考室误使当罍樽。向来气习今未已，犹梦裹饭趋晨阍。一官却恨大早计，不得掉鞅骖鹏鹍。明年珍产入包贡，琳琅璀磊堆金盆。蓬莱弱水三十万，借以鼓吹看横鶱。吾侪小人科举士，一朝出守忘其源。台池崇深学校废，况此赑屃楹梁尊。第言三岁始一用，缓而不切非所敦。偷安幸不目前急，事至踧躩如惊猿。先生闲暇窥远略，如以大手开中原。先为之地待其至，虽有万事无由繁。绣裳天上傥归去，愿广此意扶乾坤。诸生脚迹不足道，大庇四海安元元。

汉江南北何萦纡，千山万山肩相扶。中间伟然一丈夫，岘山之楚鹿门苏。我行一舍到苏岭，忆与许子同奔趋。楚山只在城南隅，一月不到何其迂。远求白傅近舍湜，人情未怪瑟与竽。梯飚自到绝径处，使君定是昌黎徒。想当伐山开道时，野鸟惊去穷猿呼。独携千古两耆旧，卧龙凤雏与之俱。下看海内无所见，泪落汉水心长吁。我虽不得从公舆，诵公之诗读公书。挂之高堂心目舒，便是居士游山图。

台之高不知其几仞兮，但见燕雀仰视如冥鸿。风之来不知其几里兮，但见南海北海声逢逢。我时醉卧洞庭之北巴山东，耳边澒洞呼汹怖杀侬。起来欠伸拍鸿蒙，问谁作此狡狯变化惊盲聋，乃是清江江上盘园翁。翁本自与时人同，袍带靴笏从儿童。亦尝随牒作小史，亦尝建纛称元戎。偶然兴尽自返盘园中，意行倦止由心胸，岂与郢中小儿论雌雄。儿曹颠倒鸡著笼，金朱眯眼视梦梦。仰见𫘧骥脱鞅行青空，便欲俎豆老子配食蜚廉宫。纷纷俗论安足穷，二三君子人中龙。南安太守科甲高，袖有桂馆之香风。庐陵相公名位高，笔有造化之春风。雨岩居士卧榻高，句有湖海之英风。三君合谋奏天公，急羁此老勿使慵。国于羊角九万里，奄有九霄寒露之空蒙。封师巽伯为附庸，不许抗表辞官封。向来挂冠冠愈穹，老子一笑朱颜红。

千斤黑牸将黄犊，八岁山童手坚竹。呵牛行前童御之，坤艮为谦直初六。夷山入地山已庳，微阴更在山之麓。观爻玩象谦复谦，不待占辞意先足。姬公作繇更何言，利用直堪航四渎。虽然用着体未明，后学相寻谁与告。拳拳鲁叟重抽关，此路欲行须自牧。有如子稚母更柔，弭耳阿童惟所逐。晓随鞭影上冈峦，暮载歌声返茅屋。不知身大童子小，但觉气和情性熟。王郎于我丈人行，少秉谦爻晚尤笃。自称身是牧牛人，不向天家请官粟。书来蜀道告我言，牧事年来有条目。成时直到东家矩，造端先自西邻牿。邪闲诚存定章程，石确龙潜防反复。已将四语了卿法，更用一言从我卜。我生冉冉向无闻，此事骎骎下乔木。三年道路寡师友，万里奔驰妨诵读。角羁闻道老无成，此语最悲那可复。急须水落下夔门，走向牧斋听一曲。

我昔典司群玉峰，中有一峰如此雄。层珪累璧以亿计，垂棘悬黎知几重。瑶墀日上光煜爚，琪树风过声冬珑。依稀西母翳白凤，仿佛波神驱玉龙。自从失脚堕尘土，无复有梦登芙蓉。扁舟独钓秦淮月，忽见当年眼中雪。苏郎那得便欺人，云是来从武都穴。春深犹在玉皇家，秋杪却安淮海宅。谁欤有力负之走，夜半赑屃群鳌力。自是苏郎有仙骨，造物向君难久啬。遂令仙圣役鬼工，预割云根分半席。亦知客子是前官，送与新诗合消得。客今跛鳖行步悭，无复鳌背观鲸澜。何如举此为客寿，却送苏郎登道山。

大字峥嵘如石柱，小字参差似钗股。醉中写出矾山歌，梦中飞入矾山路。恍然身在家林间，壶公八柱横当前。并州剪刀色如水，剪取一半壶公烟。袖归阁置晴窗著，相伴匡床闲企脚。浑家惊喜看不休，一拳寒雪春未收。但怪长身成缩瑟，不见当年倚天立。昔如四辅朝帝乡，今如侏儒栏楯旁。元是山灵有诗癖，要来丈室亲词客。帝令费老下教之，千仞高崖缩盈尺。又怪素发垂冰肤，不见当年青玉腴。昔如婑媠春风髻，今如点滴银盘酥。元是山灵生老思，时世梳妆非所喜。帝令河汉下濯之，洗尽烟岚见云子。四翁相对凛不他，正味森森酸齿牙。更著玚花成五友，同名共色相辉华。

督邮面上多赪红，如此娬媚非真容。向来清白不受采，正气本自天和锺。尔来施朱学时样，调羹亦复资醲丰。急须破瓮覆残滓，勿以软美宜新菘。

江南水作桃花红，酿成十五女儿容。眉山先生忽惊见，一曲便欲拼千锺。谁传春信过江北，小槽残滴何能丰。相逢但欲觅苴滓，杯羹为荐霜畦菘。

主人厨中鱼尾红，把酒一笑相为容。燕脂炼就玉雪汁，琥珀光透琉璃锺。酒酣万事忽惊散，捽耳顿足歌年丰。连缸拗倒同一醉，尺铁为我髠园菘。

世人两眼迷青红，百忧一笑无欢容。仙官美禄不肯受，白首世路夸龙钟。高人箕踞得所籍，焦柈不羡天厨丰。我欲从君觅羹法，有田种秫园栽菘。

霅川张姓彪其名，惠而过我古津亭。自言有术通心灵，西庚北壬甲与丁。配以十二珠躔经，水火木金相孕刑。错综三五命与星，参钩互鞠穷年龄。剧谈娓娓如反瓴，又言两眼能白青。疈析声气区神形，穷达寿夭分渭泾。善而藏之不露型，但见瞳子光晶荧。众中谛视若有聆，犹以干支鸣说铃。参错开解纷相订，我生之岁剑发硎。我生之月神玄冥，二阳隠隠升泉扃。天阶熠熠舒六蓂，正值玉兔开云屏。两凡跳掷不暂停，此身于世如浮萍。扰扰万事通醉醒，死生祸福轻晨暝。更用剡折篿与筳，况复骨相真伶俜。安得双鳞悬万钉，荷君好语空叮咛。斥鷃傅以双凤翎，衣十二翮跄尧庭。此语恐是俳与伶，岂有大药须豨苓。他时遇我眠寒厅，君莫讳世赪而頩。

大江千里从西来，凭陵三峡喧如雷。自矜万顷临一杯，涌起雪浪吞崔嵬。一过荆门楚天阔，七泽茫茫如灭没。波神潜声不敢发，汩汩安流到吴越。世间骄吝亦等耳，未见大方俱有已。藩篱决破定无他，令人为赋江之水。

北冀之土南交州，瓜戎直西东泗浮。中间代霸若桃梗，列国聚散同夫不。史编断烂杂虫鼠，野记纷纶充马牛。惊雷破聩目开瞽，上起蔑歃终麟游。玄铅书字亦刀削，如木遇扁金逢欧。不同释子付泡幻，肯信蒙叟判浮休。妍皮丑骨区万态，大川小港条千洲。年深未免成伯帛，声乱已复还邾邹。崛兴啖赵倚天斧，嗣有陈胡横海舟。群言一划露初意，后学平济无千忧。当时岂为题目计，此日寖成场屋流。横穿异义作同体，立取贵绶驱雄驺。席君吾倩好兄弟，蜀郡此学多声猷。得来三叹出诗本，昉此一笑同茶瓯。愿披一十九万字，与子斟酌更献酬。

归州女儿双髻丫，手提酒瓶头戴花。左手持杯右手泻，滩头劝客争邀遮。滩头一船百夫挽，欲上未上头捽沙。呼声半竭力欲尽，粟米一釂胜流霞。腰间五钱岂足惜，钏中十指如春芽。颜行属目百丈纵，三老发怒双槌挝。頩然相顾各分散，顷刻捩柂如轻槎。君不见世间勇怯皆如许，意根一断前无御。多少功名盖世人，一点依违笑千古。

画邱置学明如星，顽民殄戮何可矜。井田一变乡校废，斯民何往非干刑。三复名言子曾子，不独阳肤当守此。未经师傅儿犹痴，尽在哀矜君勿喜。

玉州之南土当木，玉州之北木为竹。以土筑室土则荣，以木编篱木应辱。无木用土固其宜，有木何忍贱用之。呜呼，玉州之木最可悲，不为楹桷为藩篱。

王君手持瑞竹图，要我作诗仍自书。我书不悭诗亦易，政坐此君难位置。我欲摇毫写作双竹吟，却教数节一干非商参。我欲援琴抚作孤竹曲，又见二妙同升异茕独。卜子夏，子可为我讴，一桴二米秬黍秋。清人一韔攒双矛，肥泉同本末异流。观射父，子可为我释，一少二多何卦策。以奇承耦震初爻，以耦承奇兑三索。我为二人书此言，请君持归君家看。展卷一问青琅玕，是易是诗然不然。

江头雪霁冰河折，日照江光动春色。青丝快马踏香泥，画鼓方舟送行客。已惊柳叶大如指，忽见梅花飞著额。草根青软湿针毡，枝头绿淡摇金碧。眼看客子过淮南，春逐樯竿起江北。客帆渐远春渐深，一路浓香慰行役。悬知上日春更好，桃李漫山献红白。何时我亦下沧浪，把酒兰亭访今昔。

枚回洲边春水生，日光照縠波文平。绣衣使者何世上，彩舟唤客论交情。平生择交不择利，俗子纷纷卧之地。少年所识惟石君，晚岁相从不相弃。一官到处西复东，悲欢得失无不同。谁云我州大如斗，中有千岩万壑含松风。迩来所得尤艰难，人力不到天为剜。幽寻五岭犯炎雾，裹送万里穿狂澜。十夫舁前一夫洗，落尽煨尘见云𪩘。回首笑向道州守，此解未如人世险。头颅已过羊肠车，不用更通丞相书。老来得此万事足，摩挲苍璧相倚于。玉帘崭崭何齿齿，质坚德重不可徙。要镌{土册}口方玉池，更酌西岭玻璃水。小却盛之数亩园，日夕与之同卧起。客来莫怪我自怜，老子心情正如此。大山嵯峨势千寻，小山左右罗瑶簪。坡陀峭立各有态，面目虽异同肝心。叩之其声清以越，如磬之石钟之铁。怕令去作清庙器，潜向江头□□□。江头之月今几年，惯见东西南北客。凛然相对各无惭，惟此主人伴此石。主人说法石解应，夜深哦诗使之听。垠崖划断声雷硍，有语盘空如此硬。与人说石仍说诗，世间此乐谁得之。故人往往解此意，赠以飞瀑和天池。三君相视俱悠然，主人之乐无穷年。只愁清庙要钟磬，早晚捉去调钧天。

宣皇开口嫌俗儒，要知不是憎诗书。多文少实果何取，国家弃尔如粪土。卓然高见亦大奇，惩羹不谓真吹虀。汉家德意自此尽，王业岂是元成衰。

我从沅湘到石鼓，既见蒸湘喜无度。为谁触热向零陵，更有潇湘在前路。乐哉湘水是吾师，挹彼三川尽注兹。世人惟闻洞庭阔，谁知铧觜但如丝。

武昌城头起高阁，下见二江争一壑。滔滔还作一江流，底用相遭苦相恶。庾公当日此登临，拊髀北风思远略。檐开历历汉阳树，多少雄心入开拓。暮年出手竟抢攘，千丈涛头空寂寞。何如乘月坐胡床，且共诸人跨鸾鹤。平生枉恨王公弱，要是王公高一著。古来经济有包荒，愦愦故应强凿凿。只今遗址向千年，又见神州□□索。凭栏堪赏亦堪嗟，长使游人望关洛。

山人采药晞乔松，披云扶石松根空。捣霜饵玉得不死，大药真与神灵通。论功合在金石上，何意坐随脂泽融。谁令千古玉环秽，涴此万壑寒林风。煎膏桐乳彼何物，滑咽润颊夸微功。嗟哉可吊不可贺，吾道至此宁非穷。梁公一生面如铁，阿武家儿看花月。鲁公言言秋霜烈，作文佞仙要仙诀。曲江翻爱软美人，此理至今吾未彻。元忠独立孟青时，晚岁脂韦事凄切。微之年少本不凡，老作瓜蝇岂非拙。精金和铅怕先缺，脂麻煮茗那可说。千年妙质当珀化，一啜微甘差剑吷。作诗自警勿示人，同志相期在全节。

今年三月三，乐事今古稀。嘉陵江到武昌口，此时此日同□□。北人不敢恃鞍马，西人不敢凭山谿。德安有高悦，匹马穿重围。入城助守胆如斗，出城决战身如飞。城中扶出王与季，城外逐出信与随。襄阳有赵淳，默坐谁得窥。一日熏尽西山狐，二日网尽东津鲵。三日开门看江北，一人一骑无残遗。兴安有安丙，谈笑戮吴曦。伪王乱领出深谷，长史捷布登前墀。铜梁玉垒见天日，瞿塘滟滪无蛟螭。鄂州有老守，头白尚能诗。上言吾君善委任，下言吾相能指麾。国家九九八十一万岁，璘雏褒孽休狂痴。

无问其详问其略，奏牍于今祖谁作。三年戍卒箭痍深，长夜破胆𨱓铜音。文皇不共□□□，三五须从贾生说。曲江赐酒黄封瓶，仙韶度曲宫花明。江东六月归来早，江西先拜梭山老。

苏子书中挦策略，叶家肆里偷新作。南宫卷子不须深，句顺声谐即好音。调古曲高虽句绝，辞严意密谁笺说。清泉白卤贮铜缾，磨松展楮霜毫明。三题奏罢宫门早，行过郎闱惊阁老。

君为闲客过登朝，我车日过南湖桥。听君论诗发幽秘，问君索酒浇岧峣。谁将君赋告天子，武皇夜唤相如起。明朝车马满街来，从此相望隔湖水。欲往从君足似挛，马嘶仆顾不能前。时凭栩栩枝头梦，往看娟娟池上莲。诗盟扫地心如失，酒债无钱甘首疾。绿杨门巷过春风，粉箨园林空夏日。半年不奈此悲凉，无计挽君归野塘。不如我自解章绂，却为闲客来君傍。饮竭君家酒千斛，吟尽君家纸千轴。醉中扶上木兰舟，秋浦月明秋水绿。

三旬幞被西亭宿，卧对唐碑看不足。重闱锁断夕阳天，恰似当时万竿竹。直须彻棘对愚潇，始见西亭真面目。

扁以槐堂之钜笔，铭以云谷之高辞。镇以平园之签帙，照以太极之肝脾。千岩万壑转芳气，青天碧海流清规。春晨画出舞雩咏，夜景看成彭泽诗。勉哉此事要真积，昔者所闻无坐驰。愿追策骥予陶子，勿但嘐嘐如牧皮。

吾家里曲修家木，叶如海桐实如谷。闻名谓是金作丸，见面恍惊珠夺目。直将甘软换严酸，坐使筠笼荐金屋。越山五月垂垂雨，鼎实无声渠甚武。雕盘供蜜渍中干，犀箸下盐苏齿楚。蔗糖煎实茗煎仁，枯腊犹堪诧儿女。棱梅一种腰如束，岁岁年年官所录。城中贵买谁得知，城外贱科人自哭。君不见泸戎荔子翠眉须，从来尤物非人福。

花阄酒令不须探，但对此花须醉酣。花头露重春的的，花树云暗天昙昙。美人醉后欲无力，小妇困来微带惭。蜀王宫畔客当去，召伯堂前人罢参。离歌未动酒如海，花径渐昏云作龛。急呼千炬夜光起，缓引百柂春波涵。照花莫睡共花饮，泥客作诗停客骖。诗成酒尽花亦落，客子一去天西南。

我缨却要沧浪清，我足但可云门行。头颅四十中底用，阿婆纵好难为新。强涂脂粉老自愧，旋学鬓鬟梳不成。忆初少日心自惊，蹙踏万里长风生。昂藏天马出西极，浩荡河汉方东倾。老矣只今无许事，菰蒲深处一鸥轻。

正月已暖春无寒，江深水浅沙觜干。东风日日送行客，我来踏遍江之干。昨日送客东入浙，今日送客西入湾。旁人但笑入湾拙，岂料此行人所难。吾宗豪俊自天赋，已有名字登春官。功名迫人不肯受，问官乞取三年闲。尔来政恐未能免，俛首却入樊笼间。挥金酾酒少时事，一笑昨梦何澜翻。山中范蠡有孙在，老手未试人所叹。幡然愿执弟子礼，拏舟自入长阳山。人言此去几百里，井里萧索惟榛菅。度君自沮君不顾，学贵就道宁求安。闻猿莫起欲归想，见山只作为仁看。但令此志久不堕，九万地里俱平宽。归期已约槐花熟，努力加餐互相祝。今年看我亦高飞，明年上林两黄鹄。

江陵旧识李谪仙，向来一梦今恍然。依然斗酒诗百篇，锼剔造化供清妍。妙意直到天皇先，长歌短曲何蝉联。龙螭蛟鳄纷连蜷，黄冠作礼邀云𫐌。珠幢玉节来蹁跹，玉川再拜瞻上玄。磬声缥缈空中传，僾然欲见非眇绵。水花冰叶来满筵，清寒彻骨思啮毡。蓬莱玉霄云气连，人间化鹤三千年。皎皎忽悟三生缘，当时误读青瑶笺。

唐人作诗先作联，一联一句名几年。后来作者如崩川，去千百里无洄沿。又如商鞅坏井田，夷封沟洫开陌阡。吟哦一变成号颠，秦张功甫出此编。我读未竟心犁然，借归手抄家自传。藏之箧笥待后贤，庶万有一唐风还。

二年不踏长堤路，十里春风只如故。高高下下桃李坡，整整斜斜杨柳渡。花飞絮走君莫惊，燕语鶑啼方好声。满地绿阴无限句，际天幽草几多情。

东君老去梨花白，绯桃占断春颜色。剩红分付紫荆枝，回首千花尽陈迹。汗青庭外曲池滨，忆昔攒葩绕树深。不解花枝缘底事，也来江上看闲人。

前舟半出垂杨港，儿子把篙翁撒网。后舟儿小未能篙，媪自哺雏斜刺舫。何处两生来看鱼，野服纶巾意森爽。路穷有叟独施罛，短策惊鱼水声响。隔岸谁家盖茆竹，轩楹閴寂无来往。临溪晒网不知收，斜日欲归天莽苍。去年我作月宫游，此景西湖恣探赏。归来和月剪并刀，得此一泓宽梦想。日长弄扇忽成眠，第一桥边荡兰桨。觉来风雨浪粘天，急唤小舟真欲上。

花如郁李枝如柳，小桃起得梅花后。柔柔冉冉不禁风，密密排排浑是绣。长瓶绿水短窗前，病客相依伴昼眠。梦跨玉骢花畔去，黄金络脑紫藤鞭。

四海罗夫子，乾坤识此心。貌真南似北，人是古居今。老大胸怀苦，优游岁月深。诸公用之武，莫待二毛侵。

把酒东南望，关心歙水边。三君同别我，小友不论年。贾虎风行地，王珠月映川。州人亦惊倒，此客定能贤。

可惜经年别，都能两日留。别来长似梦，书到暂忘忧。老子无公事，长安足俊游。时时论人物，江汉有轻沤。

客有甄卿子，师行八面奇。谈禅兼学道，爱酒更能诗。闻说今同事，长怀旧接辞。无人自娱戏，多病欠医治。

客有功名志，时平未急才。泪临淮水落，眼向越山开。且著莱衣去，仍随桂子来。春明见天子，可以议云台。

一雨草木润，新晴天地明。山川未改色，鸟雀已欢声。客子喜相语，田家忧未平。似闻陂偃拆，掘井得深坑。

有士才如此，流光驶若何。笔端风雨快，胸次古今多。止止杯中物，呜呜耳后歌。低头聊小忍，唾手即高科。

昔我为行客，烦君作好诗。今吾仍是主，送子得无辞。文赋须勤作，经书莫暂离。天资诚美矣，师道可无之。

使家亲劝驾，贱子辱同升。晓月鸰原聚，秋空雁字凌。燕山惭五桂，西海继三鹏。况藉吹嘘力，扶摇正可乘。

高才真干父，新渥继难兄。舟楫维湘岸，簪缨觐汉京。学虽工比兴，科亦要刑名。书律三冬足，荣华一战成。

李浦江边路，星沉日未生。逢人送家信，借火读天明。上说儿曹健，中言客路晴。促归仍劝缓，反复见慈情。

别岸连朝雨，登台夜半晴。殷懃见天意，反复近人情。碑倚双崖立，溪容一苇横。昔吾今属我，我醉亦呼卿。

幸甚干逢甲，皤然雨变霜。彩衣云渐近，纹线日初长。预想慈怀动，先凭喜信将。背人三数鹊，飞去觉匆忙。

畴昔拜臞仙，桃源问果然。洞非人世外，花在此心边。寂寂蒸霞地，沉沉浴日天。南阳刘子骥，独泛问津船。

今日天香去，当时昼梦然。试烘千岁鼎，如见一川田。润带仙坛石，芳连古柏烟。静中观篆大，依约画秦阡。

日日梦长干，真成下碧湍。雍郊辞鹿隠，锺阜看龙蟠。百胜传家学，三司践世官。谁知弓剑里，曾带腐儒酸。

雨意阴连日，秋容淡满溪。水穿平野断，云截远山低。客路朝昏畏，村墟卯酉齐。传闻近湖北，渐喜脱江西。

娟秀从牙茁，声名奋角羁。人愁万事早，谁料一官迟。宪也虽非病，桑乎可使饥。有穷难手援，无梦叹吾衰。

半世怀吾愿，今年得此辰。朝廷用和议，疆埸有闲人。地喷双龙沫，云藏五老身。天寒林影薄，斜日照衣巾。

借宅星江上，山南已遍寻。犹余湓浦路，未快白公心。属国陈三表，归帆拂二林。远师堂上酒，可以恣狂吟。

同是匡庐客，匡庐又送君。衣袍霜后薄，戈甲夜深闻。目断瓯溪月，心摇楚岫云。东西各有慕，魂梦亦相分。

脚底东林路，船头下白沟。所之仍作客，何日定归休。眉为乡人蹙，心将世事谋。书生千古病，至竟欲谁瘳。

不识亭前路，应知孝子情。未甘黄壤隔，犹共白云横。好在当时意，端从苦处生。愿言珍体发，圣学待深评。

又作瞿唐去，长为道路行。滩名暗可数，风浪饱曾更。僮仆般移惯，衣装结束轻。别多难得泪，不是总无情。

三十年前过，吾方似此山。山容今尚丱，吾鬓久成班。羞把娉婷嫁，长垂婑堕鬟。黄尘乌帽底，愧汝若为颜。

夜与影同宿，昼将书共谈。虚凉惟称暑，阴湿恐生岚。眼有思家泪，心怀报国惭。更须辞命绂，身已住僧庵。

一语动愁思，良朋能几多。相持看鬓发，容易隔山河。旧学纷疑信，新功废琢磨。因君戒行李，令我悟蹉跎。

吾事方如此，诸儒说更多。高明俄已竟，广大日无何。意远身仍近，人同已易讹。且当行故步，未敢赴殊科。

静甘明主弃，出为故人书。邺下刘公干，山中陶隠居。百年通醉醒，万事付乘除。只有诗魔在，时能掣巨鱼。

先生江海士，使者水曹郎。开绢印三道，怀人天一方。上江春水急，穿峡晚云长。诗酒勤陶写，中年属易伤。

世味元无著，诗情自不闲。撩人五字句，为客万重山。我已移文就，公能尽兴还。归来宋玉宅，作赋动江关。

我已寒如水，君方冷似灰。有才谁肯惜，无力可相推。蒸水闻奇甚，糟邱亦旨哉。皇华重同姓，第一望归来。

故国三千里，五行信偶然。丈夫天下志，儿女客中怜。荆鄂十守岁，衡潭三拜年。新正纳殊祐，从此不孤眠。

铁面苍髯士，金鱼玉带家。园林闲富贵，花竹老生涯。世上名何用，尊中酒幸嘉。向来张长史，佳句足堪夸。

王谢风流在，千年故不磨。子孙奇俊甚，生长见闻多。容易三千首，铿鍧十二和。故家文物盛，寒士得同科。

去国逢人避，书门断客传。闻知西岭雪，忙上右襟船。未了青灯话，仍冲白鸟烟。江湖逢倚相，将梦寄渠边。

赋颂前朝爱，诗文内相传。九家潘岳鬓，万里米家船。滟滪冬无雪，蓬婆昼不烟。未须台阁上，迢递佐三边。

凤历开新统，鹓鶵降异姿。入朝承重渥，还舍拜名师。杨晏皆模范，韩陈有训辞。后生须静实，切莫事奔驰。

生意断无几，死灰难复然。世方尊腊腊，吾亦梦先边。江水青无地，岩云白似天。短蓑将鬓发，听唱谢郎船。

杂剧只如此，古人谁不然。渭南寻竹坞，杜曲买桑田。石裂山衔羽，松明火带烟。夜深随射虎，归路恐迷阡。

读子风林集，怀吾里塾时。道途今老大，人事几推移。宫省知名久，君王识面迟。柳亭寒气入，谁赏玉台诗。

表饵计已决，艰难人尽非。犹烦使者斧，往载帅臣旗。万事本无事，一移无不移。因书汉三府，鸟尽未为迟。

归路方桥晚，年年此月情。不知临老去，更得几番行。浩荡东风阔，微茫远水横。每来心自爱，未要世人惊。

拂拂轻黄小，茸茸嫩绿蔫。柳条君莫折，草色我思眠。鬓发从衰病，人情自少年。栏干一临眺，春意满坤乾。

楚甸延诗眼，台城壮酒杯。山连京口去，江自锦官来。百榼浇难下，千篇勇莫裁。非君湖海气，谁禁此崔嵬。

谁家丑新妇，临水久徘徊。月印修眉妩，风传古曲哀。晓妆无粉黛，春服有梅苔。应恨周居士，逃秦更不回。

诸老更推挽，先生定别留。孰知庐阜趣，战胜汉廷游。直自全高隠，宁当退急流。典刑前辈在，余润觅东邱。

东来复西去，却数十三年。三过丹阳县，俱乘万里船。半生行役里，两鬓客愁边。属玉沧波上，清标倍炯然。

曹刘元易识，甘石况经云。五物时为帝，三辰岁有君。平生信严子，今日得扬云。两手分忠孝，往承华与勋。

北土重寒食，东风吹故都。不知清野后，还有踏青无。荻笋烹鱼美，萎蒿裹饭腴。异乡悲节物，归梦速樯乌。

少日曾相识，重来有故情。殷勤前度月，依旧向人明。扰扰魄生死，区区轮满盈。何如长半掩，万古不西倾。

夜帐不知雨，晓街初见泥。青方归柳市，红未到桃蹊。远水牵归缆，荒冈入杖藜。招呼旧僮仆，欢喜共锄犂。

春来能几日，腊里未开年。物色已如此，风光何习然。半醒行似醉，微困坐成眠。欲写融融意，都无句可传。

晓市众果集，枇杷盛满箱。梅施一点赤，杏染十分黄。青李不待暑，木瓜宁论霜。年华缘底事，亦趁贩夫忙。

柳岸蒙蒙湿，沟波点点跳。窗槽斜溜涌，轿顶碎声飘。村担果争市，山桅花满桥。愁听新使客，墟里说萧条。

近市心如水，居贫道未穷。关门度梅雨，欹枕受槐风。问学十年事，文章百世公。读多书有味，吟少句无工。

闻道台参早，交亲喜可知。犹能白衣酒，相劝菊花时。带剩如干眼，梳添几寸丝。风骚足材料，何必项斯诗。

持橐中朝贵，餐毡异域留。人皆敬先德，我已识君侯。气节传三世，才猷著两州。承家五男子，身后更何求。

坦然无一物，此意极寥寥。生死东西魄，盈虚早晚潮。何人清夜省，举世万波摇。试把斯文诵，英魂或可招。

已矣天难问，哀哉道竟孤。风流前辈似，胆略世人无。缓急谋谟见，寻常尺寸拘。明时非不用，志士自多迂。

新息任夫子，东坡所父师。只余盘叟在，犹乃故家时。闲抚伊吾剑，吟成绿野诗。中原遗老尽，旧事有谁知。

爰自微官日，能令巨力摧。青𫇴回使节，红粟抗公台。淮右恩波阔，畿西禁网恢。平生希麹令，今得吏民哀。

八秩公何憾，淋浪我自悲。向来淮士里，最得阜陵知。故国人谁识，长身帝所思。竟随龙驭去，应赴白云期。

今岁何迁次，乾坤失巨人。老生啼坏木，后学叹迷津。四海人才谱，三朝礼乐臣。并将文献去，谁与觉斯民。

旧学渊衷记，新阡玉色疑。似闻形叹慨，未忍失容仪。海道空赍志，西州只贮悲。平生谢公愿，后世子云知。

人怜蔡庆远，庆远自悠哉。虽欠寿将位，非无时与才。诸生尊谊槩，明主识奇瑰。独把平生去，何曾一语哀。

天子昔好武，儒臣皆讳文。谁能有胜具，不肯建奇勋。半世观行己，千年劝事君。底须登大耋，金印负前闻。

玉立气如春，魁然长者人。三朝陈素业，两郡驾朱轮。国干须名族，吾衰倚大姻。那知沙步酒，一别遂终身。

矻矻秭归山，长身困远官。旧租无折变，新路有平宽。报以孙将子，森然玉与兰。自随梅福去，云外跨飞鸾。

属厌多年所，归来近月评。望之重十舍，已矣又平生。无复论乡曲，犹能接舅甥。短章随嘒管，凄断不成声。

儒服能军事，人心以富行。邑中无恶少，堂上有佳名。死得安仁诔，生经短簿评。哀荣有如此，何必汉公卿。

仙李来南日，熙宁去国人。一身辞赤芾，四世尚朱轮。桑梓推前辈，葭莩接世姻。伤心挽耆旧，不独为情亲。

令子裒遗事，而翁亦大奇。治安真有策，经济遂无时。黄壤人间恨，斯文我辈推。生传汉中什，死著十哀诗。

灵輀朝出祖，属綍泪争挥。慕子啼玄草，慈亲哭彩衣。敬斋书秩秩，退国物菲菲。华屋生存处，千年遂不归。

公今南面乐，我自涕滂沱。十载还乡社，三君逐逝波。乐郊荒水槛，巢室閟烟萝。前辈风流尽，吾生奈老何。

雪里萧山渡，花时杨子城。八年如昨日，一梦隔平生。剖竹皆雄郡，刊碑有颂声。传家诸子在，早晚继科名。

万里沈黎徼，民夷杂戍屯。金钱宽两税，水泽润千门。肃肃猩鼯静，潭潭壁垒尊。远猷嗟未究，萧瑟定安原。

剑阁重来日，瀛洲仅阅旬。一从充保傅，五见易冬春。作圣工夫久，膺图岁月新。九重深悼处，早晚付经纶。

讲读真无敌，忠诚素有孚。谈经兼体用，论事极精粗。日已升旸谷，天方冒海隅。甘盘当保义，岂料岁年徂。

力小惭形渥，心同傒栋隆。忠能当世事，信可沃宸衷。长往公何遽，孤鶱我最穷。老来难得泪，独为洒西风。

愤切身频痏，忧多鬓早丝。有功裨圣主，无命佐清时。论事明于掌，披图粲若棋。哀哉听绝语，犹抱五年悲。

嗣对膺图日，群生望治时。忽闻公已病，相顾事堪疑。竟作堂堂去，空书咄咄词。眼中衰锉尽，持底送灵輀。

戎服开清洛，儒书谒阜陵。一朝官御晚，平日壮心冰。此士归来夜，何人说中兴。秋来原上草，萧索见风棱。

出塞千夫敌，还家一善人。闺门春穆穆，乡党晚恂恂。字画清能谨，诗章秀以醇。略无边琐气，怀此最伤神。

寿相背三甲，暮龄腰十围。自陪初伏饮，竟作百年违。楚泽秋初动，洪都梦已非。向来千骑拥，凄恻片帆归。

剑履三台亚，旌旄十国连。春风迎上日，秋色送归船。露泣千山月，云愁万里天。堂堂宁复有，玉立照人鲜。

当年郡博士，致此一先生。相见茂荣甫，似吾诸葛卿。姓名书帝府，文行最乡评。终老君何恨，伤时泪自倾。

世已尊科举，人多失老成。行书周族党，身欠汉公卿。犹藉千年润，能传万壑清。怆怀非一士，何恨不知名。

春末乐叟去，秋初仍牧斋。无谁问天理，有底厌吾侪。简易逢人乐，虚徐触事谐。忽逢孤绝处，千丈崒高崖。

乐叟干将剑，锋铓凛不收。之人独和厚，与世极沉浮。淑气长三月，高怀自九秋。洞门元不锁，依旧少从游。

房州迎主簿，惠我数行书。恸哭王郎死，凄凉楚泽虚。少将诗作剧，老共易同居。比似曾居士，规绳更不疏。

荆州十万户，惟我独知公。皓皓峣峣甚，凉凉踽踽中。平生尊骨鲠，到死讳雷同。此士埋黄壤，何人立素风。

艺应天王拜，名高月旦评。一官娱晚暮，千载遇恩荣。未许行畴昔，犹应得久生。年来频见此，老泪不禁倾。

赤手开荒径，朱门照广津。两班通印绂，三桂袭簪绅。寿考尊乡曲，光华劝邑人。我生当恨晚，犹及望灵椿。

甲子诸孙行，丁年北梦行。归来古于越，友事晋参卿。旋展升堂拜，方瞻赐绂荣。故山耆旧少，萧瑟更佳城。

后有儿如许，前瞻祖自然。诗书三世验，乡党一辞贤。遂失升堂愿，徒供相柩篇。吾衰真久矣，祇此亦关天。

忍穷能到骨，何物可愁翁。守口双奁静，抄书万卷空。朝天尊{卥/木}氏，胜地说壶公。脱屣俱无滞，斑衣泪自红。

识面山阴道，论心德化堂。后来俱罪籍，归去各吾乡。晚岁欣同寓，平生谓可偿。来迟三两月，泪落几多行。

白鹿人先去，西坡事又非。客情何所向，老泪不禁挥。日短輀车急，山寒冢未腓。犹闻辞楚辟，来救越民饥。

公之曾大父，昔者老先生。日月扶丹扆，乾坤仗赤诚。诒谋三世重，谨始一言清。今日书生锉，临风作雨倾。

生身何恨晚，犹识孝曾孙。姓字惊乔木，仪型想九原。百年余父老，双泪落轺轩。此意今谁领，凭高只断魂。

霄汉占贤辅，乾坤失大儒。斯文断命脉，识者叹穷途。独拥全名去，谁供一世须。空余千载事，不尽惜良图。

自古谁无死，斯人有重轻。诸生望模楷，吾道倚权衡。一发千钧挽，中流砥柱倾。平生忧国事，何意作身名。

吾道竟如此，苍生将奈何。名声垂白日，身世逐沧波。宜世堂堂去，犹胜奄奄过。所嗟非一死，良愿恐蹉跎。

昔者登帘阁，先生病已瘳。从容当世事，反复万端忧。力尽千家活，身疲十日留。向来天下士，端为一城休。

世已憎吾属，天宜赦此贤。忍教名百代，不使寿中年。兰谢无传业，蘋荒久绝弦。凄凉楚江上，鸿影独翩翩。

册府连天汉，恩荣四十年。山河开象服，夙夜赞台躔。鸾鹄诸孙峙，箕裘令子传。夫人无一恨，可以见重泉。

贱子无天幸，平生望六珈。偶然同断梗，已复叹悲笳。泪落升堂日，神驰送客车。空惭名义重，桂省近年家。

滨水地锺湿，关门时过春。读书无气力，看字费精神。阴雨便高枕，泥涂阻故人。小诗随意就，情话与谁亲。返照轻霞出，明朝霁色新。辛勤愧田父，江上晚耕匀。

舣棹秦淮日，中秋万客船。水门高夹岸，河道曲通廛。港对青林直，洲横皓鹭鲜。会怜桃渡檝，离惜柳亭鞭。木志婵娟墓，香埋睥睨颠。赏心飞观出，旌德旧题镌。沙白寒笼月，波清暝宿烟。酒家知是否，商妇唱依然。儿病留三月，身闲近半年。游山情亹亹，吊古笔翩翩。寺觅清凉邃，堂窥德庆悬。雉墉寻古址，虎踞出层巅。处峻生堪戮，袁刘死合甄。山腰舟万竹，峰顶上千川。楚甸前开辟，吴山后接连。似垣环泰一，如阵拥中权。江触崖根转，潮冲石角旋。莫愁迷系艇，王濬罢扬旃。离殿逃唐暑，精蓝变竺干。虽知悲李主，未免佞金仙。兑野情方倦，春墟兴已遄。门经白下过，沟傍冶亭沿。旧驿分携处，新园欲饯边。路趋锺阜近，人畏谷灵专。轩冕吾无欲，文移汝勿儇。半山悲故相，晚岁悦空诠。零落逢诗板，荒寒见采椽。骑馿当独往，挟册想深研。僧刻前朝诏，农耕遶舍田。争堆犹在眼，说字已成筌。后嶂当胸阔，中峰覆顶圆。披山安万柱，聚衲演三元。突兀留髠塔，炜煌志老筵。齐梁陈继踵，刀尺拂随肩。木末幽轩缀，云间小径穿。定林庵莽苍，功德水潺湲。洗砚池涵月，栽松干拂天。摇摇支败屋，草草订遗篇。坛祀阳郊僣，岩居少海偏。未穷山背屐，已迫日西鞯。朔易需明旦，周遭了胜缘。鸡笼残兀兀，玄武断涓涓。阅士常于此，倾城每往焉。因高营玉帐，就下列金鋋。忆昨南朝盛，开湖后苑妍。泛舟崇䜩席，应诏想英躔。牲酒丛祠渎，香灯佛屋虔。草堂钟呗肃，兰籍鼓箫阗。蒋尉官为帝，周儒宅化禅。神兵功易诳，俗驾耻难湔。南陌开朱阙，三桥跨碧涟。观台夸凤翥，讲席伟牛牵。李白愁难解，萧延蔽莫蠲。浮云迷帝所，花雨眩胡袄。朱雀波声小，乌衣草色蔫。讵询华屋础，谁见大航舷。郁郁长干迥，岧岧崒堵骞。芳峦青宛宛，香迳绿芊芊。秀水横塘外，平池曲槛前。一春来士女，千两拥辎𫐌。郭内清溪好，州东旧迹传。名园花隠映，甲第锦蝉联。门巷喧车马，楼台沸管弦。若非江令出，即是褚公还。绮院摧荒圃，瑶池逗浅溅。空余杨袅袅，时有芰娟娟。新阁虚堪爱，危桥净可怜。花残思战栅，神遇想灵渊。步月逢娇魄，弹霜引腻咽。金簪花恍惚，银碗意微绵。复有陈宫井，深依北垒堧。哀声啼断绠，辱色玷清泉。栏石文虽暗，亭碑义更宣。桐雕疑陨黛，花坠忆飘钿。狎客谣琼树，姀嫔踏宝莲。自矜鱼目比，宁悟鹊毛填。珠玉施窗带，沉檀制屋櫋。鬼工三阁就，神器一朝捐。证圣无存瓦，台城绝断砖。永为前鉴渴，长使后车悛。右转遵琳馆，西郛记冶埏。谁知黄土贵，下有玉人眠。事变明高节，时艰别巨贤。光华三卞死，磊落一门全。俗爱风流久，人无操行坚。忠肝甘虎口，孝骨委蛟涎。子岫王公竁，寅冈将相阡。麒麟纷杂遝，翁仲蔼蹁跹。独美斯邱石，堪同信史编。六朝多胜槩，孤冢孰争先。我有耽幽癖，家无买墅钱。随身凭拄杖，系脚赖行缠。此地闻畴素，陪京冠幅员。孙刘同相宅，王谢迭扶邅。今岁知何幸，兹来得所便。侵星赍糗饵，借力荷舆箯。吟笑髭频断，登临颈屡延。山川穷表里，善恶究芗膻。愧匪诗三百，空成字一千。更须无党注，还与郑玄笺。

莲幕斑衣底，何因有旅愁。锦官城里客，云土泽边州。夜夜还乡梦，年年异县秋。鹡鸰怜羽翼，鸿雁忆朋俦。便作刀头去，关山亦阻修。

塞垣秋易觉，八月索衣裘。露熟千株橘，风高百尺楼。人多宋玉赋，边倚卫公筹。水落鱼方贱，年丰酒易求。少留元不恶，三峡正幽幽。

何处秋光好，田园占一邱。短镰朝刈秫，长笛暮归牛。酒熟邀人饮，鸡肥与妇谋。傍篱开竹径，插竹护蔬畴。试上西郊望，翛然此兴悠。

短檠今幸好，文社得同修。何处撩乡思，催君发棹讴。路经行雨峡，签数报程邮。客路看如许，交情可耐不。殷勤江上水，长为送离忧。

江陵虽未惯，已作一年留。料得到锦里，剩须谈橘洲。枫槠夹堤岸，荷芰匝城沟。南入湖湘橹，北通襄汉舟。逢人问风土，说与话难周。

生平俱异县，相与忽同矛。钝质铅逢错，芜心草赖耰。每思难话别，却恨莫同游。到日应残腊，来时却顺流。高才日千里，再见愈难侔。

有美不自啬，相于常暗投。舂容惊巨轴，错落眩双眸。君已文如凤，吾方拙似鸠。早知归峡口，亦欲下沙头。卒卒偿诗债，惭无玉案酬。

丙午陂当复，王春瑞习占。龙楼上宝册，鹤诏下穷檐。地脉通闽蜀，人才出老严。定羞新学曲，只守旧心潜。剩想尧眉乐，深垂舜目谦。有怀天变数，无计士风廉。庶证方如此，君行得滞淹。六题聊复尔，制策待韬钤。久噎须详吐，沈疴与痛砭。一扶媮意立，尽解结喉箱。人士回生气，乾坤振绝焰。宏开九县赤，永息万方黔。治世吾何用，媸人影自嫌。弃荆宜入蜀，比素讵将缣。逐食俱随雁，论心偶类鹣。雅怀钦粹淑，盛事惬窥觇。从此迟为圃，它年说作监。因声到邛僰，市肆觅疏帘。

自识杨夫子，于今十二年。甲辰来右浙，丁未向西川。逆旅初闻誉，抠衣亟致虔。未能情款款，已觉志拳拳。不谓攀天箐，仍逢泛水莲。兹为元礼御，始执晏平鞭。远客心危甚，仁人教竭焉。精能嘉旧作，虚滥鄙新妍。赠送时三复，经行虑十全。趍隅残腊月，判袂暮春天。度夏留巴国，开秋迓蜀船。追锋承诏急，系缆为情牵。漕席尊同右，辕门谒并先。高登诸葛庙，朗咏少陵篇。岁月催行李，云霄入峻躔。侧聆参帝牒，俄见贰州权。进退朝绅竦，恩威俗珥悛。我分湘麓教，公返汝溪廛。城郭当来往，书题审食眠。误恩叨给札，假道惬登筵。竟日留输写，忧时共涕涟。岁丁昭奋纪，律值夹姑旋。谬上鳌扉对，惭充玉府仙。急惊寒暑变，遐想鬓毛迁。吉语闻收召，枢筹赖绎编。遂酬平昔愿，信有切磋缘。崇礼明真学，修辞戒妄编。河东来属尔，阳翟去翩然。世道重开辟，皇情极聘筵。复来嗟黾勉，同直幸缠绵。有得皆令饫，逢疑必为蠲。性情深灌埴，言行密裁朘。指点吟哦字，铺陈献纳笺。得师今以始，尚友昔无前。贤念怀符竹，愚悰慕菽𫗴。清班难共恋，良悟迫俱捐。骐骥先辞枥，驽骀续跨鞯。离群悲欲割，示训语期镌。王宋摛文备，曾苏草奏便。意精言凿凿，事析理平平。养气归深厚，持身趣重坚。吕公贤赞确，仲子戒辞专。永寘盘盂里，终怀杖屦边。此州多白粲，故部即青毡。畏爱群心洽，纲条众目联。弛张元有见，宽猛冀无偏。郡有青原老，人如绿野贤。年高能著述，身健早林泉。故事堪频扣，成书为远传。西江足鱼雁，秋浦正相连。

分原内史界，世系出苍姬。修贡长沙国，文章似楚辞。堵墙看献赋，旗影照题诗。昼日三千字，春风第一枝。相公如父子，侍讲是宗师。忍把直言策，轻为阿世词。

衰病久忘情，相逢泪忽倾。见君重娶妇，于我尚如兄。秩满无人事，官卑有政声。归装诗卷送，荐牍漕台迎。二祖名俱重，孤身责讵轻。长将今仕看，勿遣后图更。

旧日潘怀县，长怜簿官卑。清秋一摇落，绿鬓两衰迟。今代诸孙在，遗风百世知。四声哦激烈，九折诉嵚{山/欹}。锻炼心成癖，磨礲句少疵。欲赓彭泽事，重和大苏诗。得也聊三士，安之岂二宜。殷勤倩蛮素，唱我反骚辞。

驷马开华屋，祥罴降绮栊。婴襦斑似锦，子珮绿于葱。好日逢重四，芳醪判一中。丰神春日柳，意气雨天虹。未论龟巢藕，休言珀化枫。诸孙今远大，吾祖旧冲融。努力名场近，收功鼎甲崇。但令贤弟贵，不怕老兄穷。

欲昏疑雾合，未暗已雷鸣。驱逐无长策，纷纭剧乱兵。昼潜如设伏，夜啸若先声。喙惨戈矛利，身微坌{土盍}轻。嘬肤来汗血，皤腹去朱樱。壁以青油固，麾之白羽明。闻风聊詟息，得路即喧轰。婉婉工乘隙，骚骚故彻更。据经当烈泽，考传合熸荆。耿耿银缸动，荧荧爝火行。翼焦身尚奋，力尽势还倾。垒合无逃虏，膏血可筑京。周遭期剿绝，小大悉炮烹。𦶟左时惊合，禽纵或走横。奔军容𫏐脱，搜谍靡余生。走操华容道，追刘白帝城。周瑜方奏凯，陆逊遂成名。一觉华胥梦，千年战国情。区区两蛮触，何足较踦赢。

闲居郭内似村中，背市临河一迳通。案上漆书何世字，墙头碧瓦古时宫。苦遭客子惊鸥鸟，闲在桥边数钓筒。不是庞公怕城府，也来相就作渔翁。

江汉兵余八十秋，后生谁及见前修。开元遗事无人说，正始诸贤何处求。此老尚堪矜式在，吾侪欲为子孙谋。不嗔拱立烦鸡黍，时复敲门系小舟。

万壑千岩相送时，灵星小雪上丰颐。南云北梦重分首，扑漉繁霜满瘦髭。功业向来真自许，头颅今日遂如斯。英雄老大无人识，足扣双舷只自知。

别离底处最堪怜，君上吴船我蜀船。从此相思真万里，重来何止又三年。司州刺史髭如戟，国子先生瘦似椽。二子有情须问讯，为言重九向西川。

贾谊莫思行说背，陈汤空想郅支头。子规枝上三更觉，白鹭山前万事休。櫜矢戢戈歌四夏，带牛佩犊免防秋。一犂先向东郊去，稻滑蔬肥百不愁。

戎事急于翻白餠，人情难似塞黄河。谁能戴雪三千丈，更踏冲风十二波。父老共倾同社酒，儿童齐唱牧牛歌。烦君为较田家乐，比似兵家孰少多。

高沙白魝记天如，葵扇桃笙度日居。诗里燕虫时漫与，醉中鸥鸟正于胥。忽遭唤起披金甲，自笑平生论石渠。身世万端谁得料，一番江雨又成余。

屋后回堤可当山，屋前沟港转清湾。行人自笑高花外，倦客方吟积翠间。曲折故应怜窈窕，崎岖未觉厌跻攀。小桥直下前村路，百顷平园锦绣斑。

十八年前胜共饶，两青不借一枯焦。狂挑药涧寻琼阙，醉踏经台问玉霄。华顶云开千嶂露，赤城天近九霞飘。祇今只羡蒲团稳，坐看双龙上石桥。

笔力追风内厩黄，词源下峡九秋艎。经行帝子云璈地，祓饰骚人月璐章。亲老一生儿共婿，吾衰七见暑成凉。门阑正倚乘龙重，快踏层云觐九阳。

去国无庸似叶轻，丈夫胡忍此收名。迟迟自罄臣心力，恋恋犹贪主圣明。正尔钓丝江上去，依然羽扇箧中情。平生讵作求田学，要与君王佐治平。

临歧掺袂欲何言，罢酒开船色惘然。万里重逢傥无日，一杯相属岂非天。修鳞去蛰三池浪，倦翼归投万壑烟。从此登临只西首，美人家在夕阳边。

诸人鼎列更茵重，客子愁边或酒中。云缟弁山溪正碧，画无名手句专功。年华若看蚁旋磨，世话何难龟蜕筒。明日一蓑苕霅去，与君相伴作渔翁。

意浓态远十洲人，岁晏天寒七泽滨。奕奕云冠疑映月，僛僛翠带欲摇春。梅稍枉为行人瘦，柳眼虚随酒市新。林下水边风味永，弄珠谁见汉皋神。

瑶池蓬岛旧题名，岁晚江湖得此生。水战风摇疑体弱，雪欺霜压见神清。佩衿济济贤师友，兰玉诜诜好弟兄。笞凤鞭鸾云泽畔，向人怀抱十分倾。

买得名花共载归，春风满眼豫章诗。银台挹月杯光潋，翠被临波袜影迟。山鬼湘娥通系牒，梅兄矾弟绝藩篱。我家正在江横处，一笑相看更莫疑。

贝阙珠宫日月长，青鸾白凤恣翺翔。试烦锺子传琴操，莫向田郎问国香。风里翠鬟慵整顿，月中幽恨自凄凉。鸥波万顷情何限，未羡春花占洛阳。

山腰万竹閟清寒，上彻山头望始宽。州渚东西分线路，台城表里见毫端。青开淮甸天空阔，紫覆锺山气郁盘。城下秋江来万里，独能伸手障狂澜。

原田漫漫不知津，春寨清明思杀人。雨后烧痕无润泽，烟中日色少精神。郢城南地沟隍古，海寨东西径遂新。谁见当时经画意，只今高浪化征尘。

镜里枯疏雪点毛，笔端凌乱雨浮膏。侵疆稍稍龟阴复，作堵渠渠鸿雁劳。乔木有孙关国体，故基能筑是人豪。自言书就堪□□，谁谓先公论太高。

为民行水不妨农，为国忧民不费公。肯趁好天招恶客，能于旧贯立新功。山头石埭千年计，海上灵查八月通。只恐济川舟楫快，使君难滞郢城中。

明日天车始建寅，今朝犹是去年人。江城半夜传黄纸，嘉定新书下紫宸。山雪多情来送腊，湖波着色去迎春。旋烘寒餠缠生菜，想见家贫忆路贫。

周郊奉犬用刑樽，尧蜡迎猫似捕神。直是苏公比台谏，未知韩子喻家人。鹰鹯化作鸾将凤，獬廌移成驺与麟。煦煦徐徐何必善，使知刚毅有深仁。

血人于牙犬政猛，杀鼠如邱猫事狞。邻子忽如亲子爱，人情何似物情平。再三仁者须存勇，万一天资与习成。恐被麋麑邀作友，或遭鼠弟□为兄。

又送人间一古今，两翁相望接云岑。屈伸固是乾坤用，恻怆岂非天地心。野迥茆风声索索，山深松日影阴阴。平生来往风流在，应有幽人见苦吟。

东坡来饭辩才师，元祐真人宥密时。生长太平经战伐，浮沈薄宦寄喧卑。五朝遗老今谁在，万事当时恨独知。此世阅人如传舍，吾人安更用名为。

铜驼陌上少年时，走马驱车远四畿。又见伏符明汉道，曾伤小雅咏周微。一生世路高和下，何恨人情瘠与肥。老矣胸怀百无著，自梳朝夕鬓毛稀。

茅檐桑户落穷居，两眼犹能读细书。自说此生聊尔耳，亦知余事竟何如。春云入眼元无迹，秋竹刳心久更虚。天与精神自难老，会看千岁跨龙鱼。

芒鞋冲雨上茶园，绿发晞风正少年。重见灵光元好在，却循双鬓已苍然。芽生日铸无多树，瓶采千山自昔年。小碾芽心成雪后，微铺瓶顶便天然。

百尺山头下玉龙，吾人到此得参同。河来积石昆仑顶，日出蓬莱碧海东。直自阴阳随处有，强分泉火本来空。君看击石还呵砚，燥湿先生一性中。

欲就前贤去不如，几年功力在三余。终然觉我多金矿，幸甚逢翁侍玉除。函丈中间亲觅诀，残编里许细观书。自怜旧习如尘污，入发成胶未易梳。

两年京洛笔生埃，忽见清诗眼为开。萧洒并将秋色写，雄豪更带夜潮来。可怜拄腹五千卷，谁与浇愁三百杯。莫遗晦翁闻世事，怕教兴尽却思回。

先生高阁水之滨，一秃翁从众主人。欲说观澜先自愧，况逢收潦更难陈。霜余过濑声逾急，日落浮霞景转新。千里迢迢春不断，陶潜曾点是知津。

祇知白下棠花白，不记湖边草色新。郁郁楼台笼戍柳，荒荒苔藓画游舲。重来老子惭无恨，徉卧尊前醉不醒。投晓张帆顺风去，怕遭民吏笑明廷。

长日鸡冠短后庭，倚风邪伫不胜情。宋宗窗畔亲曾识，陈氏宫中旧得名。尚想蹁跹啼晓意，犹疑宛转隔江声。恓惶借与非常色，染出猩红特地明。

自笑知州百不知，近他池馆未曾窥。主人正可今为客，和议初成恰是时。草色茸茸花覆座，波光滟艳酒浮卮。留连枉是凭栏久，洗得当年了事痴。

近看成洞远成林，红绿参差作昼阴。闲有工夫随酒去，病无心力为花吟。调朱弄粉年应小，倚困含娇意却深。更向嫣然清淑外，一檐香气入衣襟。

曾吹藜杖到蓬莱，亲见银潢铁鏁开。析木津头排列宿，鳌山脚下走轻雷。荒城夜雪欺行李，画角晨霜送落梅。邻舍相呼同酒盏，也教人道上元来。

饮量诗才总不悭，一襟离绪竟难宣。横行秦徼看飞将，流落巴山记散仙。较第宾朋胜酒盏，留连僮仆费金钱。更阑上马情怀恶，髣髴沧江送画船。

段家池馆已灰烟，更说江家六百年。但有小桥通绿水，不妨高阁看青天。锺山月到东城角，淮口潮来上闸边。两行红旗射西日，明朝汉使点楼船。

谢天增霸复留恂，又到当时系袚辰。宝带正看金芍药，玺书重傅玉麒麟。上元新历开千岁，作噩祥名冠六辛。恰用此年锺此杰，便乘嘉泰转洪钓。

更须石叟共甘公，酌得民言帝自同。四海人才容接里，百城生聚抚摩中。似闻圣世开皇极，欲倚名贤镇士风。看把璇玑扶大运，久于箕翼厚于嵩。

阻风多日饭无羹，病酒中年睡不成。扑面飞蚊来似鸭，闭船吹烛守如城。良朋处处愁分袂，远客朝朝怕说兵。石首山头逢一笑，白云相望雨新晴。

黑云将雨向巴邱，白浪奔雷送客舟。一路逆风才得顺，百年何日是无愁。神林浦外飞沙恶，道士矶头乱石稠。系缆南津闻笑语，船船鸡酒谢神休。

五更鼍鼓忽逢逢，舟子闻晴上北江。推枕一兵辞画戟，开门三骑到篷窗。鹿鸣厚意陈箱篚，伐木深情缀酒腔。小雅风流千古在，飞吟亭下此心降。

千年把号趁朝班，犹著青衫候晓关。冷甚高僧禅榻畔，清于寒露玉壶间。文章奇古源西汉，诗律精深祖后山。师友平生能几许，又随征雁看湘鬟。

秋风一舸下沧浪，想见占繇听鹊忙。两夏作僧犹有债，三旬为客更须偿。君才有用今千里，我拙无堪尚一方。好去玉霄云海上，寄声江汉永相望。

能使邦人保里闾，不能一日自安居。废兴何敢于人怨，温饱从来作计疏。旧景陆公新景贺，大题诗句小题庐。慇慇唤我江西去，只用官船不用车。

千堆白浪卷彭湖，一叶青帆映大孤。梦里东坡魂尚魇，岸傍梅福笑相呼。开门翠壁连天是，回首惊波一事无。推下黄䌷见真意，的知陶令是贤乎。

倚东湖浪看西江，结小红桥渡绿窗。白水遶阶人迳绝，青天入坐客心降。筼筜影外闻仙磬，菡萏香中见佛幢。从此竟陵城左右，陆泉毛港一双双。

一天云物护轻寒，阵阵清风约雨干。造物有情聊作戏，诗家无赖强寻欢。吾人已办泥沾帽，晓色还教日照盘。咫尺龙山君莫负，草枯霜野正平宽。

天明喜气满沙头，小队行厨下楚楼。太白稳归云阙去，德星聊向雪山游。澹翁不为重溟怯，令子何辞九折愁。荣杀上官穷观主，助公持酒记觥筹。

群居未信相从乐，要识相从是别离。芸阁掩关当宿夜，江船吹火未眠时。无人见雁同持酒，有客看猿自赋诗。诗墨酒痕随处有，故人谁与寄将知。

秋来定有池阳雁，飞过蓬莱报子知。天上旧游今似梦，觉来追忆始堪悲。檐前日屋融融暖，阁下风廊细细吹。最爱石渠明月夜，清霜飞下老梅枝。

拜辞初下九天来，乞得斑衣学老莱。六月火云烘去艇，三山风露隔飞埃。多情送我诗盈轴，何意辞君酒一杯。后夜相思江雨黑，短檠寒焰锦囊开。

前年倚席湘山下，曾得新篇胜玉葩。今日题舆秋浦上，又烦佳句溢琼华。云霄策足君方驶，风雨论心我未涯。正向齐山插黄菊，遥知已对紫薇花。

江头水落雁初下，江上鱼肥酒可中。秋浦到时应正好，昔贤题后恐难工。三年禁直消长日，六月修廊饫午风。天上素餐吾已愧，更来闲处理渔筒。

春风不疗鬓边霜，闲处输君笑我忙。衮衮悬河烦卒吐，疏疏冷锉赖于湘。去钻芸帙翻成蠹，飞下芹泥只愿颃。鉴水旧游零落尽，相逢犹忍话髯郎。

设矩陈绳劝蹈中，雕龙炙輠戒多穷。有谁心肯明斯语，无限人知敬此翁。信有德隅当并进，可能性地独幽通。相分便作相逢计，此事它时验庳崇。

笔端随意出洪纤，康俗山前自在禅。已把屋来嘲作瓮，更将诗去谄为天。蛆浮蠛舞无多子，鹍运鹏游即大千。敢向时人称万卷，不妨李渤但如拳。

一年蚕麦九分成，十日云雷万感生。雨似梅天声陆续，浪乘桃月势峥嵘。猛拼岁事真无策，大放春光却有情。世故从来多错料，落花飞絮未须惊。

读君百二十新篇，句句停匀字字妍。秀似南风吹竹粉，润于春水湿花烟。斯文贵盛看如此，前路飞腾谅果然。东野长江寒到骨，一生憔悴岂关天。

港里高圩圩内田，露苗风影碧芊芊。家家绕屋栽杨柳，处处通渠种芰莲。老去何年真有此，客中半世尚茫然。自怜赤日黄流里，又买扬州上水船。

大隗山前苦露深，佛狸江上剑成林。当时不作一身计，圣主自明方寸心。勇去峥嵘都是胆，归来静密不闻音。平生羞预外庭事，此段当镌墓石阴。

日西移幕看澄江，夜久回屏护烛光。暗里微明认渔火，醉中时醒为荷香。狂翻鹦鹉杯心绿，怒索蒲萄架底凉。苦恨重云隔明月，嫦娥更在月中央。

眼见名花病已轻，手攀芳树思如酲。飘零万片都无恨，点缀残枝更有情。日暮莫辞银烛照，夜寒谁为宝瓶生。饮阑可怕留连久，满地香红忍得行。

上苑归来十六年，青山相对各无毡。道林说法非吾坐，绛帐谈经觉子贤。举世不为寒畯地，先生未改腐儒天。亲朋莫讶知音少，直道传家自祖先。

月华未上鼓声喧，又向山阴过上元。五岁镜湖才一熟，今年灯市始应烦。留连昼景通三夜，呼吸阳和达九门。游客不知千古意，看人看火漫奔奔。

元日今年分外寒，先生坚卧正如山。乡闾草草兵戈外，雨雪栖栖道路间。儿女有情催我起，杯盘无绪笑人悭。何因得似江城雁，未转东风已北还。

清瀼堂中自喜时，行踪渐少世人知。角门闭断无闲客，纸阁糊成教小儿。二十道钱充日用，两三石米了晨炊。夜眠一枕庭闱梦，此外都无事可思。

十年门巷断经过，读易吟诗长薜萝。始向新春歌伐木，忽逢佳士赴卷阿。面如吕叟精神王，身似章公贵气多。既出不应犹为我，未知贤者意如何。

踏车如市水如金，守闸如城不放人。共倚河渠通北使，可怜膏泽养边臣。平生自计更蓑笠，此日何颜玷搢绅。欲换小舟跳堰去，沙边渔子得相亲。

红锦山颠著醉眸，赤栏杆外数花头。烟中月下看不足，叶里花间睡即休。迷住子规疑蜀国，归来黄鹄认柯邱。他时我与君为对，莲叶中间作钓舟。

张叟至今怜项叟，杭州依旧忆荆州。亥年诗到子年答，十月书来正月收。了女了儿多已过，半饥半饱不须愁。且图今日胜前日，一任黑头成白头。

莫向西风怨雨寒，登高元自不须干。葛巾漉酒何妨湿，破帽沾泥亦足欢。唤醉自应泉洒面，养花兼得露盈盘。游人几许重阳恨，凭仗新诗一笑宽。

西船满载下东州，客子相传不作羞。官长独称今有属，川人争诵古无俦。扪心但欲全吾宝，行世何尝异此舟。为报乡闾看解橐，清永寒露胜琳球。

问讯东嘉老紫薇，年来多病世人知。坐亲红炭犹觞客，日饭黄芽未废诗。左氏释经工定了，周官著论梦应衰。西清眷眷君王意，欲唤申公草汉仪。

欲劝临歧酒一卮，若为啼笑若为词。情怀作恶中年后，亲友相分久病时。少壮岂知人寂寞，庭闱方待子飞驰。饮阑百丈牵江去，挂起西川五色旗。

篮舆出郭转墙隈，欲老芙蕖尽意开。天气已凉犹索热，官身得去未忙回。舟行何物非诗句，病后无情是酒杯。一笑团栾今在目，细挑灯火话蓬莱。

老子年来惊五馈，闭门不出动经旬。谁家花有倾城色，何处园无持酒人。直以故书消遣日，短于佳句柰何春。东君似欲相料理，柳外风来絮满身。

秋千飞去过墙枝，风乙归来矮屋楣。春色一如前度晚，鬓毛多似去年衰。碧云莫唱愁红曲，黄鸟休歌代木诗。方寸不禁如许思，门前杨柳正开眉。

东里相君新说似，茶陵军使美无穷。谁知楚户南公口，更说沂康别驾功。人借一凉鏖铄石，天开四荚照垂蓬。不争玉女秋期日，自醉金公生数中。

车中倒载笑儿童，马上扶行夹骥熊。安得风流如杜甫，偶然日夕似山公。幸无风雨成三厄，遇有圣贤须一中。数寄短章劳侍史，卷舒时得近春葱。

夭夭雀舌变枪旗，旟旆旃旌忽四驰。槐火已登新鼎味，松风犹动故园思。森森苦口难追俗，脉脉甘津恐后时。何似当初陆鸿渐，莫将名字世人知。

溪上幽人拾旧查，洞中丁户采新芽。欲乘赤鲤惭仙骨，自瀹霜毫爱乳花。莋路跨骡胜五马，邮筒得酒散双衙。武夷道士知君否，正拥风鸾里月茶。

丁令归来故国时，乡人相见喜兼悲。鬓毛憔悴精神在，邑里荒残府寺熙。坐处不堪推老大，亲旁犹幸作婴儿。莫言破虏前回事，得雨如今即是奇。

少时机杼入思惟，老去工夫更不疑。二十卷诗除我读，一生心事更谁知。字逢生处安逾稳，语到平时出转奇。直与诚斋分坐席，定知传习是宗师。

老后人间百不堪，形容今似过时柑。液枯自断仙无分，面皱犹宜佛作龛。更说吴姬儿女事，且寻湘颂友生谈。行装闻逐春风动，商乐无因馈相参。

东风澜浪满人间，小雨禁持故作悭。宿雾翳妆浓着色，新阳晞沐巧梳鬟。桃花落尽春无恙，柳絮飞忙日正闲。报答年光无酒伴，尽拈佳句为江山。

君言洞好定非虚，只恐诗佳洞不如。两脚若能随杖屐，一生何用更轩车。听风听水纵横说，随醉随醒烂漫书。不解九重城里路，有人尘土化衣裾。

阿连明日去观光，鹤发今年喜倍常。船里万端须过虑，客中无事不周防。三经训诂勤翻阅，一纸平安数寄将。反复庭闱千万意，早收名第献高堂。

雪中欢喜看瑶陵，雪后扶舆弄绮晴。造物为人添眼界，病夫随处得心倾。江南江北融融暖，春草春花日日生。冻死穷檐吾不恨，欣欣同宇尽敷荣。

山腰宿雾远模糊，水面柔云近有无。青女妆成连夜粉，鲛人啼尽一川珠。阳光稍稍褰层箔，春色徐徐展画图。试向东风揩病目，驾天青浪麦平铺。

一首新诗转晚晴，楼台西畔断霞明。浮云过眼元无事，好月于人却有情。鹊噪画檐何太喜，鶑啼绿树已新声。前村处处闻呼唤，明日沙田趁润耕。

明德宫中大练衣，风流小阮世人知。断无流水游龙梦，只有珊瑚碧树词。天上仙人持紫橐，边头武吏簸红旗。男儿自要粗官作，肯被青云富贵欺。

儿时梦到汉南州，四十头颅未省游。此段风流愧人物，今年行役藉君侯。仲山甫有遗墟在，诸葛公存旧事不。欲借蹇馿驮醉帽，从公一一访前修。

四望亭前粉雉明，百栏桥上竹枝横。荒荒白日春将晚，渺渺黄冈草未生。独客更无杨柳伴，远村时见李花惊。白碑南路翻堪意，不恨冲泥踏水行。

幸甚他乡识老诚，孰知真意彻幽明。通身实地无奇巧，接面春风有至情。王事直须穷昼夜，宦途元不计公卿。无端自被功名迫，汉节冲寒上玉京。

世间除我更谁穷，老去知心仅有公。玉局当年已无分，星沙今日更愁侬。饥乌绕树啼寒月，独雁辞群叫朔风。四斗官醪作供给，先生只此是遭逢。

先生休叹不逢时，此地非公已再危。赤立一丝无借手，青衿二百正张颐。千缗兄镪仍三料，五顷夫田更八池。但得门东无叫怒，老身寒饿不须悲。

一年两别故难堪，一世斯人况不凡。发共素心明耿耿，骨如修节瘦蔪蔪。日开黄道天三接，夜榜清湘月半帆。各自青灯同晓梦，芒鞋踏遍武夷岩。

樊口齐安一水间，少年行役鬓成班。云开甲子三秋雨，日射淮南一带山。战血浓时云梦远，受恩深处老身闲。登临莫唱纶巾曲，栖鹘危巢再可攀。

江山不用借花辉，满坂黄泥落叶稀。四海共知坡下路，昔人犹想梦中归。小桥暗井千年话，秋菊寒泉一缕霏。恐被先生浮大白，尊前休说是和非。

属玉风前藕叶香，残蝉声里柳枝黄。生前天遣耕云土，身后人来问雪堂。樊口战船旗似锦，黄坡突骑剑如霜。先生傥有归来梦，更觉春江雨后忙。

似云如月画图难，似立如行意象宽。太华峰头天欲晓，魏王池上日初残。超超韵出千花外，浩浩香来六月寒。正用一夔当大夏，可须浮艳满春阑。

伊人匪□即东如，于我谁何伴退居。才到九门催引见，速来平地学追胥。雷轰古县栽秾李，水满芳塘泛碧渠。戏把闲忙问同异，莞然微笑刃之余。

牙帐森森画戟红，心源澹澹玉壶空。身如岘首羊太傅，意似鹿门庞德翁。一贯精觕千虑到，两忘真赝万情融。观公尚得今人爱，始觉东家道未穷。

漕河水入汉江流，逆浪吹邻上比州。为送新篇归岘首，亦知旧荫满沙头。每思吾道长城在，常喜斯民命脉留。圣宋卜年周十倍，须公同住八千秋。

为报桃川老令威，病夫三岁不开帷。窗中见日知晨暮，瓶里看花记岁时。新读子书多乙者，旧吟诗藁尽丁之。无人肯共闲人语，满腹闲情独自知。

淹剧无悰易怆神，社仓新记重关心。前朝诏在恩沦骨，遗老书存泪满襟。永念君仁多善稼，肯因师死下乔林。皇天老眼明于镜，勉植书楼万桂阴。

夜系扁舟鹦鹉边，洲边人语更堪怜。烟煨影里招魂魄，瓦砾堆中立市廛。明府到时惟赤地，吾侪今日见青天。子孙孙子恩难报，愿太夫人寿八千。

一寸甘腴一寸金，只今谁可旱天霖。赎锾尽免疲民血，重役新宽战士心。蛇掣电光开九阖，龙呼云气出重阴。书生不放饥肠歇，才减忧劳便苦吟。

长腰如玉稳如金，千里西城待一霖。忧国元戎真沥血，还家倦客更关心。卧听檐吹长疑滴，起看江云只愿阴。但得街头官酒贱，速呼毛郑与同吟。

香玉尊前剥嫩金，已逢佳节又逢霖。从教岁月催华发，谁识乾坤有赏心。家在山林仍近市，手栽花木渐成阴。更开石井依桐叶，我欲时来作一吟。

风波久厌水中央，初日精神入槛光。木末端来就词客，墙头应是误行郎。高花大叶宜图障，浅绿深红照豆觞。壮观秋容惟有此，霜边倒尽雨边荒。

吹残池面旆中央，幻出台前艳粉光。衣典欲催愁杜老，鬓霜难拒笑潘郎。风来尚恐波生陆，暑退犹疑叶可觞。拟种陶朱三百树，广文茅屋未应荒。

流落秋江世未知，知心未有子西诗。苏韩句外新相识，孔孟门中许独窥。不怨碧桃真义命，最宜青女好襟期。娉婷耻向东风嫁，羞杀邯郸道上姬。

托迹千花冀可曹，冰姿何敢露秋毫。祗随婢子希红药，肯信仙家有碧桃。照影日华烘玉颊，承恩衢勺醉香醪。自抛腊雪茆檐梦，应羡春风画阁高。

吾衰不复梦蓬瀛，忽见红梅眼暂惊。独树正当云阁起，艳妆斜照石渠明。懒随朔雪传春信，长倚东风诧晓酲。岁晚江湖逢驿使，羞多无奈脸霞生。

经年不食三闾饵，一日相逢似故人。旋剥青菰香满手，试餐黄颗软粘唇。蔗浆下箸甘无敌，昌本浮杯小作巡。正是乡人行乐处，画旗鼍鼓隘江津。

风颠下枪刺泥深，水长移船入港频。帝子有情留客子，主人何幸得乡人。星辰相纬周三卫，日月为常汉九宾。公若赐环吾解缆，一般风色两家春。

未冠声名璧水流，已嗔袍笏壮龄收。更堪绿鬓劳乌绶，好去青天上碧油。百岁重亲谁得似，十年三策未经酬。归来展尽平生话，莫负东阳沈隠侯。

柏氏诸龙我独蛇，乐翁群玉子无瑕。高曾未远情终在，闽楚相望迹自赊。晓镜雪侵莲府绿，夜堂风入绛帷纱。天将广厦包全蜀，李监门阑喜可涯。

江西回首白云深，磊石山边问水程。少日经行嗟老大，壮心零落笑平生。官曹无计逃寒冷，书册惟堪记姓名。悔不早师王处士，药炉琴轸自关情。

屋下黄流可榜舟，屋头青瓦更鸣沟。江吞平野鱼龙乐，雨闭深林鸟雀愁。云气守闾围溽暑，水风排闼荐凉秋。小窗一梦平生足，闲着渔蓑伴白鸥。

有如雍府今方伯，无乃吾家古郑君。鼻祖向人元不负，耳孙于我尚能勤。三更月冷冰如水，五日风调麦似云。更有闲心到闲客，汉江蒲绿两相分。

十里河堤接郡城，城边杨柳密于屏。行人尽日翠阴里，啼鸟数声残酒醒。七泽观前无限草，高沙湖外一时青。斜阳极目春如海，只有平庵两鬓星。

淡白轻黄著绛跗，截肪蒸栗玉肌肤。品题道骨谁高下，着莫清香似有无。野服黄冠离世士，缟裙瑶佩列仙儒。春风底处无红紫，谁肯冲寒到玉湖。

枯疏寒影变丰庞，的皪冰肌染沁黄。难免世人栀蜡议，赖凭天骨蕙兰香。情知不作和羹计，老去谁能弄粉妆。却笑南枝心未死，寿阳新额小红裳。

君王菲食继唐虞，北望中原忆故墟。嗟我怀人无惮远，参卿军事且烦渠。急须把酒浇天口，早与归朝说地舆。湖水小儒无籍在，十年犹佩兔园书。

酒病诗狂失已多，之人未弃肯来过。悔将虫篆疲锼刻，旋讲熊经学按摩。容我力湔卢骆体，与君同赴闵颜科。瑶琴一曲春风里，思遶龙门看洛河。

孙郎觅句有新声，场屋当年更老成。曾草摩空殿前赋，却来晚饭越中行。僧廊罢雪窗犹曙，佛塔无风铎自鸣。客到莫嫌花酒少，三从事与两卿卿。

阳罗洑外黄陂路，滠口湖边孝感河。钲鼓已通南草市，腥膻欲涴大江波。家家户外无惊犬，日日辕门有凯歌。端藉圣朝威德厚，亦烦诸将战功多。

朝回日日到南湖，不惜金钱散仆夫。同舍盍簪如有约，吾庐高枕更何殊。年华过雨春都尽，草色连天路欲无。乐事只今惟有酒，速倾家酿倒金壶。

虚舟不记坎和流，槁木何心春共秋。幸自一生甘辟谷，更须万户苦封留。颇惩吾族骓千里，且学乡人橘满洲。平生惟良资共理，病夫何以副旁求。

旬时织女渡银潢，付与天孙紫锦囊。又向素娥圆满后，悬知丹桂异时香。金鱼玉带传家旧，犀果银钱照坐光。鹤发含饴天下乐，百年重庆侍高堂。

汗青久别如山历，头白重分似斗城。静著易林师子贡，共评诗品得锺嵘。忽惊蒙水新衔宠，恍忆巴山旧印荣。翠幕红灯莫相问，风流何似十年情。

茸茸弱线初迎复，轧轧阳机已转坤。梅放小红明纸帐，竹分寒绿寿藤尊。不愁故将逢陵尉，且喜仙官近市门。还向陈年作新句，贺人今日拜春恩。

有山有水胜吾闾，非旧非亲借屋居。醉尉诃人何所恨，老彭于我未全疏。右车牙少愁看栗，左目眵多怕读书。比似渊明更穷绝，并无门巷与舟车。

客来唤我似诚斋，始晤行藏合打乖。虽负江湖真格律，且赢土木伪形骸。生来仕宦无多日，老去徉狂只少谐。莫怪今朝欢喜极，被人题个好先牌。

玉州政事荆州说，邻叟讙呼病叟闻。转地光风芽甲暖，照天寒鉴骨分毛。花村犬睡沈抱柝，秧地人归劝耦耘。安得旌旗来北梦，放教恩泽到南云。

多谢君侯尊古德，新开诗集向春风。隔生始见斯文贵，未死谁邻此老穷。纸上岁时犹可数，句中恩怨已成空。若为唤得撄宁起，看破浮云合更工。

久矣招渠不受催，忽然过我已佳哉。更于群玉峰峦里，拣得孤吟时节来。入竹叶间添茗供，点梅梢上献诗材。个般清绝今谁有，未必南湖此日开。

词源浩浩笔渠渠，合珥华簪从属车。洗眼看题挥月字，惊心犹似仰空书。云林旧截双鸣管，霜野新搜八窍居。遣送文房惭瘦劣，千军挥扫正椽如。

暗水斜穿橘坞凉，回波直下藕塘香。似牙如背白羊岸，已叠又湾青草傍。闸里放船思槜李，石间行酒认天章。一时唤起平生梦，江北江南道路长。

曹刘有志混华戎，无奈吴儿两炬红。赤壁焰烧云梦泽，夷陵光照永安宫。人间自此鼎三足，天上无由日再中。惟有葛公心未死，夜深寒月照孤忠。

校书对罢天颜喜，再拜龙墀出殿来。𠡠使传宣新宰相，驿书驰问旧元台。上皇慈笔归中秘，学士忠名遍九垓。榻畔祥风翻谏纸，朝衣收得异香回。

持杯相向各言衰，忆得襄州未老时。晓踏青山寻秀句，夜簪红药听新词。只言坐上皆豪逸，谁信人间有别离。头白归来堪自贺，独依雄楚看题诗。

小园疏雨挟东风，败萼残英一夜空。世上已无桃与李，个中方是白和红。彩霞承露娇如滴，玉雪生香暖不融。可使低徊万花里，剪裁多少费春工。

十年无事书生病，一日谈兵志士忙。虏退便收前印绶，秋来仍著战衣裳。天寒白兆腥风起，月黑黄陂燐火光。试问蕲州陈大著，几多流血浸沙场。

无钵无箪晓自斋，一銎一衲晚逾乖。战场实事膏兼血，广坐虚谈冢共骸。虏事方然人尚尔，世途何者我犹谐。道林自有山花鸟，收起棚前傀儡牌。

阴崖古木挂藤萝，下有神龙阅世多。荇带水衣闲自舞，鯈鱼石蟹戏相过。岂知霖雨为何事，自喜红尘不到他。落叶满林迷去路，牧童相引到山阿。

已知时节到门阑，犹有私情惜旧残。千户神桃俄已换，一声鬼竹岂其难。痴人星发愁春镜，稚子花襦簇晓盘。岁岁年年祇此是，且随流俗贺更端。

谁道卢门病客多，先生有药起沈疴。儒家自昔无追拒，贱子经年赖琢磨。点铁成金聊尔耳，绝尘瞠后拟如何。他时若谒安昌第，只愿论文不愿他。

各自南来共北流，孤亭直下对中洲。湘流几日发阳朔，潇水伴吾离永州。预戒篙工泊江口，急穿巾子上山头。哦诗未了寒催客，却下篷窗唤解舟。

年华添线又浮灰，忽忽穷愁不易裁。惟有病人知客意，故冲寒雪送诗材。昔夸三窟今成缚，少倚千寻老作煤。妙用反从穷里得，一阳端自剥中来。

少年塞上传书檄，晚岁湖边结薜萝。犹有诗编传旧梦，更无心事向惊波。人生难料君重出，戍务方殷意若何。鬓发浪苍肝胆在，铁山泾水待铙歌。

金井琅玕戒女功，木桃瓜李奏民风。天河夜酌尊罍满，帝子秋盘餠饵丰。戢戢玉莲参藕艇，忻忻火枣会梨宫。星轺着意来看客，不与寻常乞巧同。

千林憔悴独含春，笑倚黄昏未识颦。红小粉疏烟幂幂，影低香远水粼粼。从教雪路宁愁冷，遮莫茆檐可怕贫。欲问横枝缘底瘦，似无如有最禁人。

一杯聊解独醒哗，老眼犹明缠臂花。煮角沈筒随地俗，赐衣题墨又天涯。千年菖本须眉古，九蘂戎葵节纛华。景物向人何所欠，明时不用赋怀沙。

宝璋华芾庆祥罴，又是当年应梦时。煜煜金芝生五岳，煌煌珠树出三危。赋成鹦鹉凌云笔，诗到{马回}鱼在野思。时论同归家最近，新秋腾上未为迟。

月日巧当真四六，风流合是妙词章。金华洞府神仙骨，丽泽书堂翰墨香。陇麦秋时椿自好，林鶑老去鹤偏长。绿槐宫阙薰风里，看引诸儒对殿廊。

桐川酒正夏王孙，四百遐龄旧德存。解与狄仪传酿法，不妨吾祖自昌言。三分历草初除一，百万春花欲化浑。夺得年头作生日，尽收芳气入芳樽。

豪风横雨洗新春，掣电惊雷起蛰鳞。七百里开云土润，八千年庆大椿辰。太牢醇酎春台上，金马公车要路亲。凛凛河图门户在，稳将才业嗣前人。

九分才是一分春，从此看春更七旬。行世功名初发脚，出门富贵即随身。棋逢要路方高着，马得亨衢定轶尘。伏枥自怜吾久矣，傍观甘作烂柯人。

月当天上连山易，日占人间闰路棋。华岳金精供爽气，广寒银阙献高枝。鳏鱼渴凤尘缘净，寿鹤灵龟内景迟。好把文章收富贵，却将功行享耆颐。

封姨吹堕小乌巾，日御横飞十二辰。汉代皇孙中校尉，唐家供奉谪仙人。六宫旧唱香奁妩，诸老争偷锦段新。大小山中千树桂，寿君千岁转诗论。

客里今年庆事新，星香三日两生辰。已歌西母如椿寿，又赞东床似玉人。卯观妙传仙祖诀，霞觞同泛我家春。年年红紫芳菲月，不负功名富贵身。

四十九年蘧伯玉，又从湘水向洮河。还家趁及垂弧燕，阖郡喧传衣锦过。风月平分秋恰半，亲朋来祝寿如何。亮功人是长生日，预卜他年事业多。

新年一百二十日，此酒年年须共斟。竹岭松溪仙派远，龙山梦泽寿乡深。戎葵百段缠头锦，卢橘千丸买酒金。造物商量供酒费，怕教一事恼闲心。

黄尘赤日万家团，中有金茎露一盘。酒气薰天心独醒，市声摇屋鼻方鼾。长生只用仁为药，至乐惟将静作欢。嘉庆堂前齐指处，鬓毛如雪脸如丹。

一年生日最佳时，三老团栾总秀眉。北榭空明新眼界，东床消息称心期。竹林风景长宜酒，椒颂年华剩索诗。试拂两弦听细摘，曲中元是閟宫词。

蓂花秃尽大椿生，月色昏时寿宿明。眼见扶疏都变密，气锺和淑更能清。弟兄相对谈前事，门户如今尽慰情。除却偷闲无善颂，暮年多暇即为荣。

明日君开祝寿场，今朝臣捧寿亲觞。愿亲有俾昌而大，与国无穷禄尔康。台上菊迟今始绽，堂前桂晚后弥芳。仙翁作计深长在，待看孙曾笏满床。

欲系银章望日边，先裁彩服拜亲前。自家及国欢情一，以顺移忠喜事连。兔管鸾笺松字日，金风玉露菊花天。十分领取无穷寿，否极如今合泰然。

留住东风一荚蓂，伴他南极老人星。暂栖鸾凤官无小，晚插貂蝉梦自灵。五十买臣多富贵，八千庄叟定年龄。腰间六印都如斗，依旧双髦帖鬓青。

风收十四叶尧蓂，云捧三千岁寿星。人讶绣鸾淹彩翼，天教纹𫛶效殊灵。中书将相无穷考，上古春秋不计龄。长见烛花香帕畔，小桃红嫩柳新青。

羲仲量沙数砌蓂，甘公聚米算周星。无边海福兼山寿，不尽天英与地灵。翰苑文章看李白，岩廊风度待张龄。春风万里岷江水，吹作香醪尽意青。

合宫雷雨下江城，重把贤书旧贡升。入月穿天搜伏兔，抟风击水化新鹏。当年吉梦浑家喜，今日成名望汝能。千岁灵龟须自养，朵颐无用酒如渑。

长庚飞下祝融墟，瑞入清台夏五书。八荚花开羲叔历，一枝桂长羿妃居。南薰解养秋风鹗，梦泽能生北海鱼。看上扶摇龙尾道，曼声传唱绕周庐。

一弦光上五云端，恰共乘弧势一般。畴昔熊罴和梦到，只今雕鹗待秋抟。红榴色借丹枝重，碧藕香摇翠袖寒。堂上双亲虽白发，情怀偏向试闱懽。

艾花开过天中节，桂树飞来月上弦。唤起西堂春草思，吟成小雅杖华篇。庭闱心事关儿子，场屋声名有岁年。好把文章收富贵，却将功行作神仙。

昼漏如今天共永，寿辰于此数难量。三千花实桃犹小，五日春秋木未长。羲宅巧占尧火正，娥宫新学羿弦张。两轮朝暮无穷照，可怕金乌玉兔忙。

一点阴机初昼迟，十分阳德正开离。后王诰命章施日，天地文明盛丽时。历草自生萧相叶，桂花须占郄诜枝。千锺顿止真堪畏，万石他年更不疑。

苍龙元住五云东，此日黄昏却正中。琴瑟铜壶添水箭，翩翻珠户记桑蓬。上弦月色如银白，南极星光似烛红。岁岁年年尊酒畔，小荷香雾绿槐风。

流霞元是吾家饮，生日曾供老杜诗。色借榴心芳露重，香分荷气碧泉滋。重闱永夜宜开酌，六礼今年看结褵。可但椿长并桂永，灵妃萧史寿无期。

孟尝当户三千客，镇恶成名百二关。天以高名锺是月，人于季孟得其间。八风巡日开云荚，半壁腾空映雾寰。共祝星郎千岁喜，天孙早晚渡银湾。

寿星合在角亢旁，为尔来临翼轸乡。日向绣床添永算，云纵书观发嘉祥。修程九万开荣路，曲礼三千阅寿觞。冬弟春兄同此日，天教鸿雁自成行。

西堂旧作春池梦，南国今逢小满天。重四巧排黄阁印，百分宜泛紫金船。夜闻素月初生桂，晓看丹枝已属贤。万种春红都敛避，一庭槐日翠阴圆。

茧丝成綍夏初新，柳色如袍尚带春。已见出墙添笋稚，即看调鼎长梅人。书随雁序升秋汉，研拂龙旗对晚宸。勉为家门成胜事，六枝仙桂一株椿。

八千尧历畀秋春，万里嵩高下甫申。儿女只今多似栉，弟兄他日老于亲。共夸戏彩随鸠杖，不羡横挝倚凤宸。看取天台游观主，前衔虚作汉朝臣。

蘋尾生薰梅作霖，葵心粲笑草明金。杓星指处老人现，弦月升时欢伯临。王母西池逢药喜，天孙斜汉有嘉音。宫槐又报黄消息，早擢丹枝媚彩襟。

盘堆郁薁粲豳风，锺泛函林拂嶰筒。一朵杖华千里到，六双蓂荚五云中。初庚恰向今晨足，鼎甲悬知后日崇。新息陂头多赤雁，看排行序上层空。

晓殿蓂花一荚飞，晚檐桂树小些儿。人间已过重阳后，天上将开瑞庆时。新息陂长锺世德，嘉陵滩浅报官期。待君饮却长生酒，又到江亭贺上卮。

身长如玉脸如童，抱朴存真道气冲。陇上木牛新拄颊，箧中芸蠹旧蟠胸。周正已报初阳匝，商历方开远算洪。不竞红尘桃李月，雪中松桧自舂容。

春入芳兰喜气浓，天风吹下庆重重。大儿稳护梁州罽，小女登高监宅龙。南亩新年付熊骥，北窗长日慕乔松。阿咸多病宜偕隠，自洗山罍劝嗣宗。

三月三日天气新，兰亭饮散鸡呼晨。酴醾影里看月姊，翼轸星中占老人。千二百岁广成寿，六十四日东皇春。请诵古人诗一句，五枝芳桂一枝椿。

潭潭厦屋照春天，初作生申第一筵。清畅惠和三月四，炽昌耆艾万年千。窦郎植桂枝枝茂，荀里生龙个个贤。汲井餐葵同此润，捧觞来赋从孙篇。

我来镜水问遗民，想见堂堂报国身。五月陂塘三百里，千年庙学一番新。世传风烈今无数，自许经行得最亲。一读金陵补天议，始知高处更惊人。

少年胸次已吞秦，暮日肝肠独许陈。正笏于今无此杰，垂车在昔有先民。伤心岁晚逢诸老，屈指才难更几人。寿乐哀荣公不恨，年来于此自酸辛。

半世驱驰未白头，无穷心事等闲休。生前可是门阑盛，身后宁知祸患稠。雄凤已将凰共隠，灵椿仍与桂同秋。茫茫三海连东漕，不尽重云片雁愁。

兰薰玉腻掌中雏，霅净苕深镜里居。忍向芳洲爱鹦鹉，便随清梦化扶胥。病多正要人扶杖，年少翻令我哭渠。江汉西风吹老眼，一襟寒泪苦无余。

布韦得路如公几，少壮登朝至老衰。东观西雍盈记石，南宫北省遍絇丝。童童戟纛开淮楚，奕奕图书冠马龟。回首人间心事足，去寻天上玉楼期。

功畏人知不遣闻，双双荣国孝曾孙。果州汲绠无遗力，荆府调胹有德言。此日美人俱厌代，何时病士得开门。西风一掬涪翁泪，滴向公家两郁尊。

岁戊戌秋倾鲁盖，公杨勋甫共吴船。攀萝自此门阑密，寓茇经年里闬连。二十六番新火变，四千石帅旧情坚。万间忽作堂堂坏，杜屋无茅始可怜。

人间一日履声藏，天上文昌落正芒。直谅无朋今魏汲，师承有法古韦康。思陵册府严招聘，孝庙经帷盛表章。岁晚山林谁得似，十年高卧乐羲皇。

忆送双旌帝北门，岂知此别是终身。项亭诗到鲜于锦，羊岘书来暖似春。只有死当封晋魏，不令生得定燕秦。世间荣事翻成屈，独抱功名向古人。

阜陵按射殿南闱，同执雕弓侍赭衣。病我已逢明主赐，失公弥觉旧人稀。旌旗北伐心徒在，香火西清梦已非。不只只鸡无路去，亦知身世渐同归。

官闸嶒{汯氵=山}昼闭涂，商舡嘈囐夜衔舻。卧听篙子湾湾月，坐待州家急急符。石罅漏泉鸣锦瑟，篷窗筛雨落玭珠。梦魂不受重门隔，自著斑衣过练湖。

云气阴阴绕殿庐，雨声摵摵响阶除。薰炉翠被延周蝶，黄墨朱缸订鲁鱼。野性登朝常蹙踖，亲年须禄向踌躇。叨陪大典论疑信，滥等诸儒课密疏。汉殿修文开白虎，海邦张乐享爰居。绮寮蕙草青霏入，瑶圃梅梢玉雪初。史藁堆床殊未已，诗材满地欲焉如。倦投东观中郎笔，起读西昆病监书。节想清忠侔汲直，词钦雅丽出唐余。高情炯炯轩裳外，长向金门忆饭蔬。

一段西山雪，中含太古梅。无香亦无色，免被百花猜。

天上和羹事，巢由不忍闻。疏花将瘦影，闲卧一溪云。

绵绵千丈丝，就此一寸的。但愿的成莲，莫教莲蒂薏。

山女带山花，狂夫未著家。蛮歌君莫笑，曾入汉琵琶。

霭迺出深树，湘山日落时。若非尧女哭，即是楚臣啼。

慈竹村村种，鞭行不出林。吾亲在何许，回首白云深。

郁郁带春阴，依依遶故林。何人化南裔，草木有仁心。

羽扇白纶巾，堂堂六尺身。我评秦汉下，宇宙只斯人。

大义炯如新，千年报国身。宁从东海死，不作帝秦人。

舟移石头岸，路转马鞍矶。惟有长干塔，相看未忍违。

急雨暗洲渚，颠风吹客船。不知何世画，水墨水江天。

雨过山色青，风来水花白。不是风雨来，何因见颜色。

莫歌鸡唱晓，老泪不禁弹。昔为祖士雅，今作杜齐安。

风声千岩万壑，雨意三江五湖。横笛平生幽愿，小舟归去良图。

瘦影从来雪不如，宿酲谁见绮霞舒。道山堂下春风面，还向天涯伴校书。

时阔江空无片云，草枯木脱最愁人。东风小作撩人意，已觉人间无奈春。

不寒不暖风色好，似醉似眠春意深。嫩绿深红无一点，柳情花思自盈襟。

梅蘂才开杏又红，今年春事太匆匆。堂前燕子归来到，双海棠花已满丛。

美人宿酒未全醒，困倚妆台睡不成。一半醉颜无处画，似红如白最多情。

也知无鬼瞰高明，纸阁中间万事轻。不愿人呼贵公子，只图身作富书生。

薄似秋云莹似冰，清于寒士懒于僧。凭谁更得移蟾法，剪取光明不用灯。

花因实盛村村有，树为花繁处处明。浩荡九州春色里，输他桃李最多情。

春风十九归桃李，白白红红得最多。未抵垂杨春最惜，娇娇袅袅奈渠何。

堕粉瓢红迹已陈，却将春色付何人。东君老去都平施，绿幕连天一样新。

春归重到是何时，满劝教渠醉似泥。长短亭前芳草满，醉中归去路应迷。

未信飞花取次空，遶园千步觅春风。元来都在榴花上，百折芳心一并红。

春风从此不须归，伴我逍遥更莫疑。闲事胸中无一点，相看日日是春时。

堤边树子最无情，恰则春归第一程。舞向南风浑不住，叶间羞损旧啼鶑。

满城杨柳绿依依，背着春风自在飞。却是杨花有才思，一时收拾伴春归。

行人处处论亭邮，总为长亭怕永州。不道长亭更长去，也应行到日西休。

唐人诗板四十五，丽句亭中岁月深。烦公丐我一碑石，与张万壑松风音。

谁报江神我欲西，怕传新句落檀溪。江头一雨泥三尺，车没双轮马没蹄。

倚云上头寒碧下，三日团圆看似痴。领略山灵无此客，与君何处更须诗。

我诗只在篮舆上，兀兀荒陂自语时。坐看飞云行看水，此时无我更寻诗。

只游玉峡并三峡，未到帘泉与叠泉。少日跻攀今老矣，且随筋力度残年。

欲呼弥勒下天宫，云叶森森意已浓。尘世为霖消底物，葛陂龙是向来筇。

田父占云控血诚，治中得句写江清。若为古堰千龟裂，得似词源万斛倾。

天上归来睡九春，一封黄牒拜除新。赤城洞府今为主，抚掌群仙总是宾。

笔稀秋老墨花春，散作烟云段段新。闻有清诗心便渴，径烦珍字写西宾。

纷纷剑客走淮𣸣，破虏红袍海内闻。行到巴河打叉处，居人犹识旧将军。

耕凿林庐满四山，人家境象极宽闲。不妨五马云根住，小市孤城自掩关。

连山赤埴号胶泥，想见林深叫竹鸡。一路新晴天借我，稳扶篮笋上山蹊。

脚穿行到石滑㳠，耳鸣听得提葫芦。乱山无数日欲落，一声美酒宽征夫。

滑㳠岭上十年前，黄泥白石故依然。旧时茅舍无寻处，一我能消几十年。

复岭参差意出群，行人遥指两将军。黥彭只么空山老，不向中原早策勋。

璧门金阙倚天开，兴罢张帆载酒回。日看省曹阍者面，鞭笞鸾凤相追陪。

青春欲尽急还乡，万里桥西一草堂。富贵功名何足道，先生有道出羲皇。

投老归来一幅巾，翛然三月闭柴荆。固知贫病人须弃，客至从嗔不出迎。

万里相逢贪握手，蓬门今始为君开。留连城郭今如此，有底忙时不肯来。

双峰握节国西门，直气森森老更尊。一榻独容徐孺子，人间□尽有陈蕃。

溯江而上岂他杨，便是刘家执戟郎。拂拭千年旧行处，墨池文字日争光。

蜀士如何苦摈夔，盛山庞子最能诗。天门万里凭谁叫，衡鉴当今四路持。

武子才高八面宜，一身何事不兼之。精神可惜须完养，瘦骨伶俜玉一枝。

我爱卢家道子贤，悼亡之后只萧然。虎儿向我能求字，玉雪肌肤更可怜。

潘郎于我最情长，劝我新滩莫么忙。落日系舟崖石下，斯人风味故难忘。

圣门坦坦万人行，欲入先须去路明。为报只今卢智子，莫教辜负项先生。

伯庸皇考锡嘉名，所愿儿如此水清。莫羡泾人多稻米，长教渔父濯尘缨。

十叶干蒲万斛船，满江箫鼓看登仙。不牵百丈摇双橹，坐见红旗上碧川。

南风欲转北风颠，一夜涛声趣枕边。更著三更篷上雨，十风无赖扰清眠。

缆作野叉浮水面，矴如狸爪下船头。长年笑语归船去，卧听颠风更不愁。

铁石心肠宋广平，赋含脂粉太多情。固应却有柔荑手，淡拂横枝彻骨清。

千张绿锦变明青，岳麓峰前暝霭生。万顷玻璃成玛瑙，潇湘江上夕阳明。

六月长江白水秋，夜寒银汉入江流。台星直下穿云梦，知是西来使者舟。

使者东南甲第开，日边云气近蓬莱。要令二□知名字，故遣穷边万里回。

横绝乾坤作四封，秦川马驿与天通。北关门到菖蒲海，尽在轺车玉节中。

巴滇绿骏足如风，西域天驹骨似龙。日日马纲来不断，君王心已在除。

北人从古笑南方，只有楼船解把江。今日因公致天马，□□闻说已心降。

蜀道三千鬓发新，九重兴念玉关人。芝函宝迹从天下，唤取归来作近臣。

翩翩不下楚江鸥，水宿风餐得自由。闻道鸾凰上霄汉，亦知惊起却回头。

何世真无千里马，如今始得九方歅。何如牝牡骊黄外，更相权奇磊落人。

重来啧啧两街人，惭愧无功及吏民。正是去年平贼后，椎牛酾酒满春城。

熟知宦海波如席，不碍沧洲白鸟双。诗来正与我意合，一笑澹然明六窗。

主家一妾三千当，教我育我如恐伤。如今弃妾归南阳，使我一苇凌苍茫。

我来不饮粤山酒，三百五十九日斋。先生付我一大事，正恐乘醉著青鞋。

开缄忽见王安丰，手阅七言诗一通。端能道人意中事，千载之下有国风。

美人读易见三圣，恍惚不堕老与关。菰蒲中士有如此，使我日日望龙山。

太守风味今寒儒，惠我佳句春华敷。越中溪山犹可似，太守好事天下无。

锦城虽好劣吾庐，作吏不如归读书。千羡万羡王隠居，有田可耕湖可渔。

驱车清晓入瑶林，玉色珠光冷不禁。天意向人相暖热，云头初日万黄金。

勾芒设色满邱园，著粉施朱总可怜。未抵天公真画手，金光明里玉山川。

六日阴寒一夜成，梦回秋月照窗明。开门一雪深三尺，展尽寒威便放晴。

巫峡苍江一夜雷，南云北梦万花开。天作自作烧灯会，不放金莲放玉梅。

晓窗依约见凝脂，争挽南枝问别离。幸有今年春较早，避人何事却开迟。

走下青泥湿素綦，竹篱苔径有横枝。疏花数点凄凉甚，已甚樱桃似雪时。

一年人事几推移，只倚梅花似旧时。起懒妆迟花亦老，却教青鬓不成丝。

避妒含羞作态迟，等闲虚度上春时。东风已到垂杨树，倚赖清香欲告谁。

谩说离家已半年，春风吹草绿如烟。马军恰与征人会，此出那知不系天。

十七年间四别离，江南江北几驱驰。相逢转觉工夫密，不作寻常血气衰。

正从濠上看鯈鱼，忽向宫中佩虎符。出处自殊心自一，依前鱼乐满江湖。

春昼迟时思不迟，笔飞成阵墨成池。不书虎卧龙跳字，即赋鲸鱼翡翠诗。

米家书画最难忘，唤起眉间大宅阳。酒病春愁都洗尽，贴黄小字荐贤章。

弹压江湖景有归，指麾物象思无违。不周风顶飞栏上，抚掌人间得失微。

前肩苏叟后陪朱，父子经筵世已无。谁见诸孙同盛事，槐龙阴下六丝絇。

泰陵初政似昭陵，荣国亲扶晓日升。欲把经纶付乔木，内前车马已腾腾。

忽引风帆下玉京，傍人惟见此身荣。君侯未解眉间折，元是忠文去国情。

泥仙高退故难量，国子先生更善藏。不枉中朝推范吕，小申公畔有荥阳。

太史当年责了翁，二程佳处似春风。固应却有诸孙在，重把阳春教郢中。

涨江迎造忽吞天，说与江神莫太颠。公是乘槎天上客，曾经倒海试孤骞。

十日焚云七泽焦，六千里楚未开窑。使君恰与秋同到，一箑风吹万愠消。

因声调笑古扬州，下水如何占上流。却倩枚回洲上月，照将余润到瓜州。

东观归来病史官，枕棱刓尽席痕斑。自从公去关门睡，直到公来未启关。

是人从古为秋悲，病骨逢秋更可知。说与世人应未信，今年新有羡秋诗。

故人天上厌晨趋，走向人间看五湖。已煮太湖东畔海，更飞青草北边𫇴。

六千里楚旧堂堂，六十年来尔许荒。败券殃民为第一，诸余报发总寻常。

只道军储入较量，谁知民命更禁当。增钱新有梁肤使，破产旧遭周侍郎。

券贱官家币日轻，券高民失旧家生。靴中运指何年了，一度称提一度惊。

杭州之券每新抄，行地仍宽价自豪。不出荆州三十载，烂如袍絮若为高。

吴楚如今共一天，两州分券亦堪怜。若教尽展杭州券，应不秤提自直钱。

晦明风雨朝朝出，远近高低寺寺行。汉体八分唐七字，王孙题处总关情。

河边高柳种成帷，隔尽朝阳与夕曦。卧看绿阴凉吹里，纷纷黄叶下如簁。

六朝宫殿台城古，千徼貔貅幕府尊。消得能诗如小谢，去吟佳句张辕门。

美人去作江东云，此酒何时共一樽。若上高楼望吴越，亦须回首念荆门。

坐中无子不复乐，幕下得君应更尊。相思不似此江水，日日解到西州门。

商妇唱歌歌断魂，吴姬压酒酒盈樽。金陵子弟相呼唤，醉著轻衫过市门。

且可勤买抛青春，酌以瘿藤之文樽。与君只欲醉中别，切莫更歌驹在门。

风急柳丝飞漠漠，雨余花片落阴阴。行人正用此时去，忍听逢逢船鼓音。

桃花逐水水初长，草色迷春春正阴。客子带将春色去，离歌肠断不成音。

涌金门外青莲荡，朱雀桁边细柳阴。小艇年年寄湖海，教成儿女作吴音。

发毛似霜纷纷白，心地如砂炯炯丹。细数诸公谁称此，陶窗居士最宜餐。

风荻点头如我助，江豚吐气欲谁冤。岸边有客来求脍，只与餐鱼莫与言。

老子头颅新似雪，元兄邱垅旧成阴。莫谈三十年前事，愁损河阳一县心。

去家百里便言归，犹道无成白首非。万里青天行蜀道，此心何日得无违。

枫疏栗雏康山老，石出舟横汇泽贫。挂钵西街三十日，不知邻屋是诗人。

饤坐只供儿女爱，蒸来堪与俗人言。故应世上逃名者，火枣同功赴一原。

边头无事最高闲，十日沙泥不肯干。走马看花虽未得，笔端风味似曾看。

小梅风味最高闲，净洗铅华粉面干。试问吟诗向东阁，如何骑马竹西看。

杨柳梢头金穟重，酴醾枝上玉针长。春来小院才三日，花女林神有许忙。

东冶亭西红白梅，贮琼藏玉为谁开。一枝不遣幽人赋，忍待春浓醉客来。

十亩寒林一树梅，自妍自笑已堪哀。朝来更被风吹却，拟遣春从底处回。

野外篱边烂漫香，晚风孤影弄霓裳。飞花满地无人管，却趁春泥上燕梁。

江南五月作秋阴，杜若洲前十日霖。卧听儿童说风雨，老来元自不关心。

晚风横起沙河夹，落日正明瓜步山。夹里人家似苕霅，稻田荷荡水云间。

横经处处客诸侯，一上高台愧不休。讲罢直饶花自雨，未妨辕下作官牛。

凭暖欺人扑面飞，天寒堕案却相依。世间冷热情何限，怜汝为生独细微。

日乞烘江水汽暄，杏花饧粥并淮天。望楼烟突清于水，平世边城自禁烟。

九霄仙鹤平园像，大室神龟野客真。不是胡郎相介绍，草间麋鹿得相亲。

竹客源头逆旅间，道人同此听潺湲。小窗夜半闻风竹，梦着征袍绕故山。

乡人见客面颜开，客子还乡意极哀。白发老亲情最切，阿姑阿姒不同来。

白头祖母命相依，此地当年共食薇。二十五年如昨日，伤心同去不同归。

心折半生行道路，眼明今日见茆茨。梦魂犹在风波处，月黑江喧下缆时。

当时飞鞚得金堤，掣电惊风过马蹄。今日笋舆摇醉帽，城东一日到城西。

敝车羸马袅荒陂，十步蹒跚九步欹。不恨傍人骑马过，病夫曾有少年时。

流鶑飞絮满城时，曾踏春风看柳枝。却到枯条黄叶下，人生老去更何疑。

一年两度过城隅，似读皇王万古书。看罢春花与秋叶，人间万事更何如。

稻花香里泉声滑，草露梢头日影圆。唤起东中十年梦，山阴道上早秋天。

儿童吹火注油灯，起著新衣坐到明。病里已知时节换，夜阑龟息见阳生。

香如江路晚风腾，色似蜂房晓露凝。姓蜡名梅俱是假，世间多少墨成蝇。

年来不饮杯中物，减却诗材淡却伊。诗里有时须说醉，一生诚实此为欺。

夜深风霰入油疏，小院灯明自勘书。料得系舟低柳下，一江烟雨怨离居。

轻寒剪剪透罗衣，正是行人二月时。重下翠帷犹不隔，短篷疏雨更相欺。

一天浓绿点残霞，百折湘裙血染纱。刚道春归无觅处，十分妖艳在榴花。

赤日烧云汗满衫，一年还却十年闲。男儿不是忧家国，水簟冰幮正掩关。

平生竹帛最关心，未免干戈老系身。可共儿曹争染刺，大书衔位诧比邻。

报国虽贪死后名，还家亦慰老来情。钓鱼船上湾湾月，何用辕门报五更。

兵余初傍碧钩栏，青杏垂垂绿荫团。手接叶条成太息，一春花好不曾看。

得来棚下脱衣衫，筵席初收戏士闲。君相恩深何以报，班超生入玉门关。

桃花扇底画楼心，个个三千只一身。可是从来多薄命，枉将颜色似东邻。

何须纸上十分名，且乐尊前现在情。两鬓雪霜心尚骇，万般情伪老方更。

庭前黄耳卧花栏，瘦胁长腰骏尾团。壁上朱弓双鹊面，寂寥终日两相看。

紫凤生儿未解啼，三三五五并头栖。爱花未识花枝在，随干随根着处迷。

宋司马欲兵夫子，哥利王曾刃释迦。血面何须尤坠地，赤心终不怨镆铘。

夷齐怨恶本不念，尧桀是非今亦忘。不知伍子嗔何事，魄化为潮日夜忙。

向来涉笔赋长杨，辱赐天家七宝床。黄吻少年评大士，白头宫女说先皇。

走章台马闲游冶，攀鼎湖龙竟渺茫。纵使老婆强搽抹，安能更似入时妆。

惟天降命，造此芳醇。以养老疾，以奉祭宾。少壮强艾，学仕耕耘。食焉不暇，何酒之云。世衰道降，礼丧法沦。以酒为膳，每食必陈。童稚拟老，闺闼僣神。心钳废虑，体缓妨勤。业荒弗竟，行毁弗成。俊才中画，毅志早惛。勿谓有常，异于湎沉。亵天慢性，其罪则均。作此自谕，谕我子孙。恐干众怒，勿示外人。

昊芒布政，律吕旋阳。草衰化绿，木瘁回苍。老惊岁换，少喜年芳。

藻动鱼戏，泥衔燕忙。早鶑喜谷，回雁惊湘。缫敷丽苑，和风海翔。

夭夭申禁，庆惠迎祥。扫花风暖，飞絮日长。道盈士女，胜赏交相。

宝珠簪珥，黛粉匀妆。讨探赏玩，赋咏盈箱。恼客云阴，愁人雨凉。

好鸟窥檐，戏蝶逾墙。倒醉人归，歌行客狂。岛幽含淑，波远浮光。

槁枯滋泽，偃屈抽芒。稻畦远翠，蕙迳幽香。皂舆喜洽，风流激扬。

皡皡情适，熙熙俗康。媪富流形，物阜舆方。造回坱圠，元化施张。

缟夜李积，炫昼桃缃。皓梨鬭雪，金柳敷黄。杲日天丽，和风海翔。

渚明沙霁，雨晴霞丽。

酒佳人好，柳华春早。

行，行。日暖，烟轻。舒远瞩，畅幽情。小雨余润，微阴护晴。草深时见蝶，叶密但闻鶑。陌上青丝系马，楼头银字调筝。满城翠幰遮姚魏，只有东风为不平。

堕红一片已堪疑，吹到杨花事可知。借问春归谁与伴，泪痕都付石榴枝。

千亩寒林一树梅，自妍自笑已堪哀。今朝更被风吹却，拟遣春从底处回。

日日长沙岸，看云只念家。如何永州梦，偏梦在长沙。

蓝缕疾耕家四壁，铁衣高卧日千金。四朝饷士前无古，一旦和戎患至今。

高高下下十五里，白白红红千树花。总在疏篱断垣里，背堤临水少人家。

千山摇落万林空，数点黄花酒盏中。半破接{罒离}谁耐管，已将身世付西风。

分明屈子独醒愁，故作南华醉梦游。岂是晋人真爱酒，渠侬心事更悲秋。

大戴笑汝无穴空双螯，小戴笑汝有筐如子皋。太玄笑汝长郭索，入穴惭蟺升惭猱。知心但有毕吏部，卧起与汝同酒糟。后来爱者苏长公，亦祇许汝中山醪。固知合向一丘老，安得上与三辰翱。长公貌喜心未敬，虽羡微生犹恶饕。我疑吴侬修稻怨，和秫醢汝偿民膏。虽然因此得长醉，痛贬未必非深褒。又疑毕叟妒刘掾，曾以螟蛉轻二豪。故回左手就箕倨，持蟹藉糟成两高。

信州城西千万岭，上闻提壶有感兴。频呼美酒要人听，应为先生太独醒。啼处更当千万岭，极知山鸟意丁宁。

环山镇清渊，哲匠俨前矩。怀哉万夫雄，犯此众鬼怒。豪芒等一死，利泽均众甫。至今越山下，尸祝配神禹。我来问父老，三叹说乱缕。湖高籍田丈，海下斗门五。蓄泄官有程，水旱侬不苦。垦田彼何人，竭泽祸吾土。侵寻近百载，饥馑以十数。丰穰岂不有，得失讵相补。此病日以深，吾生亦云窳。我为父老惭，今非昔人忤。直无两汉吏，更说三王祖。是诚我辈责，将柰汝曹愈。且如去年夏，坐看连月雨。如人窒其吭，满脰不得吐。阳侯助之决，高岸化为卤。时闻十万军，谁控三千弩。向来禾黍场，歘作鱼雁浦。哀哉百万命，政用一掷赌。初犹虾蟹餐，稍复茈葛取。木皮食且尽，骨肉侬得聚。呱呱载涂巷，赤子弃不乳。贸贸出闉阇，枯骸岌相拄。见之不能饭，泪下纷凄凄。排阍叫吾君，如子陟彼岵。吾君甚仁圣，恩德天漾溥。朝闻婴儿号，暮发曾孙廋。已歌元侯夏，复授使者斧。亟从武夷山，远聘白鹿主。并遣周四人，来苏汉三辅。白制后苑皮，红输太仓腐。细书问流殍，真意及贫窭。只今王尚书，匹马到公宇。斋厨羞杞菊，宾榻罢歌舞。臣心但宣布，吏职在摩抚。岂无燕寝念，正恐王事盬。百脉已膏肓，一寒才喣妪。惜无厦万间，可给人二鬴。人言太劳生，分勇方可贾。畏贫不育子，何以为人父。公意民自知，车行辄如堵。金钱随手散，欢喜失尪伛。老幼纷后先，手额慰觇睹。人日城东南，丛祠客三五。凭高望田场，入里访农扈。此日异登临，晴天候繁森。庶几麰麦秋，一饱到蓬户。未惟四载人，庙食存簋{𥬞/皿}。当时饥溺念，此意贯千古。万生共血气，一念通肺腑。儿啼通裂石，妇馌愧鸣鼓。不知足生胝，但觉步成踽。岂惟彼刘子，远绩洛川浒。固应百世下，严祀无敢侮。同僚具萧郁，再拜瞻殿庑。杰阁峙百寻，修廊插千柱。菲泉出山脉，可以佑牲脯。园陵稽传记，嫔嗣按经谱。同朝班岳牧，相逊列罴虎。旧物见圭璧，所欠惟搏拊。一特同德人，配食悉周普。惟余嫡孙行，商箕与周武。荥河出宝书，大法垂训诂。传心顾不录，秩祀无乃鲁。旁罗越君臣，泰岱临岣嵝。婉彼西家姝，亦复具翁姥。又疑黻冕尊，反作羽衣妩。迩来坏梁木，颇觉侵藻黼。前窥汗浃背，却立粟生股。况当田里甿，正索父母怙。未能称宗礼，何以速神祜。兹游肃真境，精意赖明府。鸠工葺崇缔，换客挹清酤。评诗酌云瓢，论事落风尘。同来五六士，冲珩间琚瑀。野人边州客，强使袭章哻。登山迹类湛，涉七句渐愈。分题旅瑰彦，胜事得夸诩。何以寿君佞，今年长禾稌。

刚健中正纯粹精，含弘光大品物亨。两仪成列易道行，有首无腹非人形。李侯毅甚将无朋，少年读易老愈明。以龙代马变始生，以九代七坤始神。与天同德体必弘，负载万古非蚊虻。我无笔力回子鲸，何以赠之有西铭。

篮舆欲度北城闉，抖擞衣襟向市人。恐逐西风遭举扇，当关分付二年尘。

路转东门五里塘，夹塘寒水绿泱泱。平生枉踏湖洲市，不悟田间有此凉。

冉冉水上云，曾听屈宋鸣。娟娟水中月，曾照莫愁行。

将军岭下见文丰，如入桃源路始通。鸡犬人民有生意，田园池馆类华风。柘林亹亹围深碧，荆树霏霏脱晚红。更想书堂翠微里，闻将杂字教儿童。

十五年前号畏途，祇今开辟尽田庐。分明总是辛卿赐，谁信兜鍪出袴襦。

初疑峡外更无天，自见文丰意释然。复向牛头行乱石，便知鹤弄有平川。两山开处成塘水，十里宽乡漫稻田。一险一夷元物理，闲悲闲喜漫情牵。

诗翁骨成尘，巴子地如芥。驱车藤刺乱，跋马山石隘。景因名自佳，物以人故大。客来不一到，百岁负清债。遂令东屯游，永作一生快。君看黄冈头，屋破古井坏。恃有东坡翁，过者不敢拜。谅知万物灵，山水蒙芘赖。男儿勿自贬，着意尘土外。

郡官所食稻，共此一百顷。小人以力耕，君子以德请。

遶涧缘崖入，中间有许平。更栽桃万树，应得避秦名。

尚想东屯诗，十九落岩壑。雨夜闻笙簧，春风化兰若。

新收舍前云，旧管舍北涧。一为草堂人，从头点诗案。

邛州官多书，大字宜眵昏。中有与可集，瑶琨贮金盆。王郎以赠我，读之泪纷纷。每到和苏作，姓诡字亦谖。多称苏子平，或号胡使君。家侯马之谱，其事盖有云。是时党祸起，无敢交苏门。子孙抱遗稿，涂改仍窜焚。至今集中字，舛驳难具论。最怜黄楼赋，一字今不存。哀哉谁作俑，见此伤人魂。君今当清时，往驾刺史辕。万一布宣暇，再三修此文。

朝登山上亭，暮宿山下宅。山鸟与山花，相逢尽相识。

云壑有仙儒，同居不同道。相与共寒暄，何劳问修夭。

乳壳中函天浑沌，浮筠破处三嶙峋。孚斋诗。

醉中偶尔闲伸脚，便被刘郎卖作名。

