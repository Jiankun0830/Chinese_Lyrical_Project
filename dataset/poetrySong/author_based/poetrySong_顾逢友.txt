五字诗名著少年，端嘉诸老喜相传。几回春雨堂中醉，笑拍阑干月正圆。

数亩萧疏一径宽，散飞香雪遍林端。应思处士桥边路，吟遶横枝月影寒。

一卷田园杂兴诗，世人传诵已多时。其中字字有来处，不是笺来不得知。

金锁朱门次第开，万签黄册绝尘埃。此中亦有先生稿，应是曾经御览来。

有诏曾求魏仲先，草堂飞鹤避茶烟。晚营馁鬼今何限，弱冠诗名六十年。

