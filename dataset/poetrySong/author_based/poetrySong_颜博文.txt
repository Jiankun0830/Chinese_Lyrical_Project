竹稍脱青锦，榕叶随黄云。岭头暑正烦，见此萼绿君。欲言娇不吐，藏意久未分。最怜月初上，浓香梦中闻。萧然六曲屏，西施带微醺。丛深珊瑚帐，枝转翡翠裙。譬如追风骑，一抹万马群。铜瓶汲清泚，聊复为子勤。愿言少须臾，对此髯参军。

高峰柱层霄，远水没平野。当年居山客，半是爱山者。桥欹欲沈崖，路险不容马。慎勿夸世人，正要知者寡。

青山为谁高，影压三百里。竹深已迷桥，荷密半藏水。区区名利人，坐瞑真可鄙。慨想云屋中，恐是古君子。

急雨冷捎溪，寒烟晓横塞。茅屋来轩车，中有隐者在。市朝一何有，云水两无碍。笑向尘世人，不知是何代。

通江石泉滑，崩崖朝雪重。牧儿心苦饥，牛寒挽不动。谁人倚长松，胸有九云梦。西风吹屋倒，一笑无兴共。

玉水沈沈影，铜炉袅袅烟。为思丹凤髓，不爱老龙涎。皂帽真闲客，黄衣小病仙。定知云屋下，绣被有人眠。

洪波春天翻四岳，南极祝融亘幽朔。高山千里龟出背，大木百寻龙挂角。白鱼跳舟神禹出，鞭笞百鬼走雷电。犀走象骇不敢留，颠沛冯夷囚海若。大龟爬沙独居后，火伞下照天一握。甘心枯死配玉灵，突兀子川露苍壳。醉中对之为一笑，欲持铁网手自捉。穷通祸福尔尝知，取火烧山恣钻灼。青松翠竹舞西风，似客摇头谓公莫。此事传之亡是翁，请君更问山头鹤。

