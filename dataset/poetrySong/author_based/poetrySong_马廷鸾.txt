士为欲心缚，蜗牛粘壁枯。荣华不盈睫，咎责弥八区。不有君子人，中流谁一壶。公怀天台秋，夙昔廊庙须。南宫接东观，并辔骖天衢。幽忧肠内热，慷慨涕濡缕。拜疏上虚皇，诵言折奸愚。肝脑非己物，宇宙须人扶。恭惟天王圣，肯使善类孤。一朝拥麾盖，自诡歌袴襦。黟歙股肱郡，新安文物都。斯文紫阳翁，千载长昭苏。稻苗新进士，倚公为播敷。茧丝困穷民，愿公荐𫇭于。勉哉崇明德，归来诵唐虞。

煌煌炎宋兴，奕世开燕谋。建隆圣人出，庚年宝运周。祥符帝子生，巳月神光流。稽首颂储君，昭哉遹嘉猷。吹铜协干阳，主鬯弥千秋。星晖狼弧低，海润青齐收。金轮整鹤驾，玉觞侍龙楼。无逸能为寿，乾乾谨时休。

苍龙见天东，房驷拱辰北。煌煌心星前，炳炳天王侧。休符协乾文，正阳毓紫极。铜楼蔼祥光，玉卮奉愉色。叹声沸笙鸾，寿龄指箕翼。何以祝元良，勉哉崇明德。学问日就将，福禄时万亿。永侍帝宸尊，重晖照四国。

正阳毓前星，盛事符仁祖。仁者寿之基，生意一何溥。欢愉侍宫庭，晖润弥海宇。三朝谨师文，寸阴勤惜禹。新功鉴铭盘，妙用明絜矩。嘉宾从商园，末僚愧韩愈。永言祝储君，重离日常午。八表跻春台，万年受天祜。

惠子五车书，彼富吾何慊。滔滔岁峥嵘，濯濯木荏苒。前荣悼虚夸，新懦就退敛。东邻有硕师，簦箧孰云远。斯文岂终穷，小子宜黾勉。寒檠炷老膏，此兴复不浅。

十年思美人，渊沦抑天飞。辛勤种青门，竟作抱蔓归。日月老宾送，霜露沾人衣。沾衣何足云，八表笼烟霏。

空山学仙子，满耳笙箫听。谁知九天上，云扉本不扃。度世同御风，蓬蓬随飘零。又如芬陀花，出火而青青。

涪翁雪堂仙，分谊故不疏。投之孤芳篇，托根岂云虚。报以蟠桃实，一尝千载余。洗髓蹑阆苑，游于物之初。

射洪高蹈翁，哀歌泪盈盈。幽居观元化，悼此岁月更。感遇三十篇，读之慨余情。白露号玄蝉，春日鸣仓庚。

退之怀桂林，药物珍陆离。物情恶衰歇，义心感亲知。我生欠一死，不死当语谁。与我制颓龄，悠悠白云期。

孤桐缺月风露秋，夜虫催织寒飕飗。拂床文字翻叶叶，古心埋没从何求。客来洗予筝笛耳，清圜琅然散百忧。南窗无弦鼓愈淡，焦尾有桐弃不收。卓哉奇士千载去，已矣奇弄万古休。江左诸王孙子俦，琴清之堂遗风流。飞泉爽籁十二操，铿锵浮玉鸣天球。文王宣父次第作，此身还见大雅不。收拾书囊杂钓具，伴君携琴隠林丘。作诗一为写奇趣，此生此兴长悠悠。

霜毫秃尽千枝竹，铜雀台荒死潘谷。哀哉四宝并成空，犹有老崖藤捣玉。青钱学士将相科，黑头刺史朱丹毂。怀银早去镇湖湘，掞藻端如起巴蜀。天乎岁晚椓斯文，往往长吟书短幅。云昏雨暗白龙笺，林密山深紫芝曲。凤楼谁助斧斤修，鱼网不禁尘土辱。我驰家畔楮先生，越薄吴腴此粗俗。铿金戛玉新有声，缝雾裁云岂堪录。向来交友文字间，矢往湍奔如撒菽。薄材那敢派江西，一寸诗肠愁万斛。

南屏翁，斯文千古何终穷，清辉灵气斗牛充。我从公家二老话此事，寒更支坐烛跋红。哀哉人琴俱亡天地覆，有刀有玉谁错礲。翁今岿然鲁灵殿，砥柱一叶万仞中。朅来访我维摩室，我起于坐欣迎公。惊呼绝叹吾道厄，客卿颖士委蒿蓬。灶煤苇管不足用，宣城黟水无良工。奈何盲卒乘钝马，欲写杰作称词雄。赠公撒雷挥电施敏手，余事渲染文字如飞虫。我生哀伤所欠死，十年破砚烟雨蒙。一朝洗眼获玉句，金膏水碧浸方瞳。翰墨场中身老大，期公盛气晚霞同。峥嵘素论犹激烈，始信迂儒曲学如发蒙。

槐底婆娑生意尽，柳边摇落长年悲。殷东阳守徒嗟惜，桓大将军自涕洟。不知庾叟江潭赋，何似延陵季子诗。

世事真如此，劳生何所知。功名蚁行磨，意气鹊栖枝。于𫇭歌偏好，归来赋足师。达人宁自苦，天乐更无疑。

丽句费敲推，清吟出竞病。日长简编丛，春老蓬蒿径。志士苦忧时，高人思缮性。山房读道书，晚花红艳静。

仁孝初闻代，讴歌早戴虞。多能天与圣，大度祖同符。恻怛钦刑诏，严恭事帝图。初终两甲子，经远有宏模。

典学怀终始，熙明四十年。立心天地厚，接统帝王前。舄奕临雍礼，昭回赞道篇。古今惟理大，尊号冠瑶编。

天保惟勤政，春秋有复雠。园陵初谒汉，境土合归周。连海沧波静，长江兵祲收。庚申重立极，功与建隆侔。

神册方增授，龙髯遽莫攀。千秋思沛邑，七月葬稽山。春暗觚棱影，星回羽卫班。寝门如昨日，无复侍威颜。

尽拜宸奎赐，新编圣训成。孙谋方燕翼，龙驭忽遐征。四海尧音密，三年舜慕情。因山图固在，合应若神明。

乘云伤往岁，甲子又今晨。莫唱贞元曲，谁为宝庆人。早霜明带月，寒菊艳争春。敢睨昭陵柏，伪呵有鬼神。

万言朝凤阙，一笑落渔舟。把我葱珩解，从公款段游。东来迎羽服，西去羡羊裘。挥手谢汉使，蒲轮公所羞。

一雨遂逾月，连朝仍彻宵。雷公自收麦，田父不耘苗。时见危垣堕，仍闻比屋漂。愧无援溺手，穷巷有持桡。

四闰临朝浅，群生被泽深。俭勤成禹圣，仁孝本虞心。汉殿觞称玉，轩湖鼎铸金。龙髯攀不得，清血但盈襟。

道远年何驶，民肥身独癯。宝龟传圣子，玉几导宸谟。百世尊王度，千秋拱帝图。孤臣惭舜辅，愁绝望苍梧。

亦有猗那颂，从谁说象贤。振振麟趾族，煜煜锦袍仙。礼乐三雍对，神明百世传。王孙何处隠，芳草自连天。

有客传吟藁，知渠来自闽。四书犹在鲁，六籍不忧秦。太史经邹峄，离骚感楚臣。谁知梦奠日，曾忆后庚申。

万选胶庠上，三长渠观中。端从绣衣使，直拟黑头公。柯烂全枰换，舟移绝壑空。素交与年尽，老眼视天梦。

短椠传边警，长篇罄亩忠。危邦韬昼锦，剧盗剪春葱。地隔几庐舍，天怜两秃翁。而今吾后死，作传岂能工。

海内嗟遗老，诸公表逸民。过庭忠训在，攀槛直声新。谏草频尊主，绯花与显亲。一门名父子，千载庆君臣。

儿罢金华讲，翁从林下归。清时伯夷粟，愉色老莱衣。洛社风流在，襄阳耆旧稀。泷冈有名笔，字字独幽辉。

故国天中节，吾侪日暮年。愁心菖歜苦，悲绪彩丝牵。叠雪虚唐赐，薰风绝舜弦。穷山饤越果，醉摘尚凄然。

井络璠玙瑞，江干英簜驰。万屯孤宿饱，一旅共时危。行地嗟蓬转，呼天泣黍离。百年公有尽，一恸我非私。

共事咸淳帝，俱生嘉定年。江湖正寥阔，梁楚忽姻连。不作武担掾，翻成葛水仙。岂忘渠剑阁，来闭此荒阡。

擢第韩欧上，论交涧浦边。声名宁我后，官职逊人先。徐广生多戚，龚宾死独贤。拊膺前劫事，雪涕大招篇。

汗竹丹铅侧，空花粉黛中。尚怀丞相亮，肯署大夫雄。有客来今雨，夸予迈古风。幽情倾不竭，渺渺碧云东。

钜典崇邦祀，精禋展国阳。泰元神授䇲，癸亥日宣光。艺祖郊天始，高皇受命长。后庚基再造，先甲迓殊祥。率育歌时夏，仪刑咏我将。天街澄析木，农扈庆金穰。筑塞惩獯鬻，梯山谢越裳。宗祈严美报，亲享荐嘉尝。周士咸奔走，尧民共颂扬。青冥收夕雨，华耀炳朝阳。月御金波穆，星流珠幄黄。九重纷羽卫，十二驾龙骧。𫓶玉琳琅展，轩朱磬管锵。时行肃天步，安坐集神鴹。圣孝昭初祼，元良俨贰觞。旗常森妸娜，黼黻罢周张。柴焰千灵堕，兰膏百末香。金鸡初日丽，丹凤德风翔。薄海乾施博，垂云解泽滂。批周仍蹋晋，蹴汉亦超唐。臣浅来蓬户，君仁点玉堂。恩书容稿进，嘉颂愧辞荒。有道帝能享，难谌圣敢康。畏威勤夙夜，万寿祝君王。

圣作巍巍泰华高，淋漓赐笔洒春膏。奎文河汉天垂象，藻思波澜海驾鳌。淳化罕逢休叹昉，大中亲遇不夸绹。骊珠数十光盈把，何啻春秋一字褒。

直庐峻在九霄高，雨露恩光切仰膏。夜炬恩浓超赐锦，春船思涩怯提鳌。日砖有影占花隠，风铎无声引索绹。昭代崇儒逢圣主，小臣待诏愧王褒。

熙朝道化聿求成，龙衮天临策俊英。清问详延敷廼听，嘉犹入告底于行。尧章焜燿欣承渥，汤训丁宁戒近名。圣主得贤功烈盛，小臣稽首愿升平。

芒玉平云玺印红，洛龟图画五三隆。壁奎星聚来时彦，河汉天垂仰化工。文治正应淳化似，恩华重与绍兴同。何须飞白人人赐，始悟君王欲教忠。

大中之后建隆前，鱼烂瓜分且百年。地辟天开崇帝学，河辉斗灿动星躔。千龄必反人弘道，一念潜通圣即天。叹息斯文今有幸，昭昭奎运岂徒然。

自携败册小窗开，三十头颅四十来。闲日诗书真足味，薰天富贵只飞灰。怜渠每吸醋三斗，输我清余水一杯。何似山翁醉花下，安排笾豆洗樽罍。

荒塘水竭只蹄涔，双鹤翩然啄午阴。此纵有鱼应渴死，不濡其咮漫窥临。病鸱尚畏泥坑辱，宿鸟常虞矰缴侵。何似舂锄甘寂寞，一滩藻荇立清深。

虎鞯尚落诸贤后，雁塔谁知几榜前。尽向心田宽地步，却将官职信天缘。难忘旧日锺山阁，易趁东风上水船。王谢诸人英烈在，问今何策可筹边。

掉头不肯住清都，勇趁秋风乞左符。大论峥嵘耸廊庙，雅怀磊落胜江湖。丹心岂不恋明主，清节还能立懦夫。正是商山访鸿鹄，归来羽翼莫踟蹰。

七聚名藩亦甚都，龙津剑气正扶舆。斯文孰是南夫子，此地重逢行秘书。忠爱平生在宗社，叹愁肯使到田闾。黄花粲粲牵归兴，岁晚江空一怅如。

三年三揖壁奎星，当日曾登著作庭。大雅重逢君子聚，斯文还属圣人兴。倚天延阁缘云上，拔地方壶历级升。自别青藜仙分隔，借书独对短檠灯。

明圣当阳四十春，十年供奉感孤臣。云龙幄幕天容迩，河汉篇章帝墨新。正始遗音危绝缕，贞元旧曲恸沾巾。焚膏痛记乌号旦，目断稽山欲叫旻。

夜夜黄昏雨打窗，愁霖久矣晦明阳。天公一怒四山黑，田父三吁百亩黄。禾黍油油生有耳，芭蕉点点断无肠。病身更与儿俱懒，墙角全抛风露凉。

舍南舍北水漫漫，乍霁仍阴暖复寒。石补色天原有漏，泥污后土不曾干。龙蛇起陆生光怪，鸾凤翀霄怯羽翰。聊复盘餐饷桑户，可能藜杖过苏端。

浮浮短艇水风微，一枕清溪遶曲崎。篷底镕金斜日碎，天边散绮暮霞飞。霜凝水落黄泥坂，月小山高赤壁矶。等是初冬一风景，感今怀昔自歔欷。

老病吾今业已衰，已还魏笏尚支颐。祝儿指日传金榜，怀我当年别玉墀。殿陛详延方吁俊，江湖空旷剧忧时。此行蹇谔论邦国，莫为区区杏苑诗。

金风吹彻玉箫寒，志士悲秋思万端。千古凄凉更余闰，百年圆缺又重看。清辉照胆浑无寐，苍昊催人自鲜欢。斗酒属公今夜看，只亏些子莫长叹。

乞得危身百尺竿，冥心晦息掩柴关。自寻别墅开荒径，忽见高轩厌辔环。海宇泬寥黄鹄举，风涛浩荡白鸥闲。剑花落尽长堤圮，叹息英雄隠此山。

深闭柴门水竹村，是非荣辱总忘言。舍生只惧本心失，犯患谁知尊足存。居士病来惟卧室，翟公客去莫书门。人心日月无今古，世道何曾顷刻昏。

精诚可使岳云开，浊世狂澜挽不回。苍狗白衣从物变，青山流水唤人来。交游莫作宣明面，气焰终成内史灰。我有长波一归艇，枕书春睡兴悠哉。

莫学前人索送诗，我无姱节可提撕。忍听世上新翻曲，堪笑山中老古锥。人境炎凉过驹隙，天边日夜走蟾规。穷阎又度纯坤月，谁识初阳变一奇。

秋风孤愤只心知，接得诗筒为色怡。句眼独参成佛后，吟肩耸彻欲仙时。俗衰竞觅胡奴饱，节在何妨臣朔饥。此话只今谁举似，趋时言语正如卮。

幻身危抱十年病，青眼俄成一旦昏。夜席何常卧尊者，晨炊不拟饭王孙。蜗涎有几春潮涌，鸡唱无凭晓日暾。惟有阿枢痴不去，几回惊起问家尊。

髣髴招提寄远村，缁郎草草佛灯昏。水将绿遶萦如带，山送青来列在门。句里风骚耆旧远，胸中丘壑典刑存。满怀孤愤几株石，欲起当年两达尊。

风雨萧萧夜未央，呼童襥被宿僧房。无肠可断啼鹃苦，有喙皆鸣吠蛤忙。七岁遗孤今老大，百年远忌足悲伤。司晨唤起窗全曙，归命清都炷瓣香。

谁翻溟渤倒天瓢，大地山河等呴漂。九陌扬尘京路暗，一声鸣鵙楚魂招。归心猛折湖边柳，活计频寻江上苗。回首神皋双泪落，孤烟斜日短长桥。

鸟啼花落暮春天，一遇斯晨一泫然。旧业岂无书可读，遗言犹有石堪传。孝思不碍飞遐想，忠愤何由竭报缘。庙社已同缨绂尽，尊尧千古忆陈编。

了知五十六年非，何处空山叫阿{弥/女}。斗酒只鸡双泪落，荒林宿莽九原悲。黄花委地伤徂岁，青笋迎船忆旧时。庐下夜来霜屦冷，袜材持送懒残师。

宝箓炎图未百年，神徂圣伏一凄然。征先生起淹中礼，与老人期圯上编。柯烂不惊人换世，瓢空独乐士希贤。昌黎愤世犹稽古，难拗何妨只自鞭。

我走金塘十五年，新年六十意凄然。扶藜策蹇趋庐下，洗盏将雏拜影前。蠹化不妨松饮露，凤栖犹拟柏参天。微吟缓步沧江晚，一抹青山落照边。

香罗细葛端阳节，绛帐青衿少小时。曩以弹丸俘晋孽，今于筒黍吊湘累。千年感旧慵开卷，一酌销忧强把卮。蒲酒少年供母后，村南村北恣游嬉。

生来不作浮名计，老去翻惊幽梦奇。宫黍不知哀九庙，廷麻犹听拜三师。睡昏拟草榻前疏，寤辟疑催牖下期。更把在前荣路看，痴翁说梦尽添痴。

六龙亲御奠神州，甲子如今甫再周。百世尚瞻虞帝祀，五传遽抱杞天忧。臣民莫废瓜华敬，今古长悲禾黍秋。叹息余生孤露甚，门弧弓棘总成愁。

南来天马总辛勤，内禅经今历再壬。复汉赤符还旧宇，法尧黄屋本非心。思成门外衣冠尽，德寿宫前茨棘深。叹息余生孤露甚，匪莪彼黍涕淋淫。

千岁堂堂十八公，雨膏露沐贮清风。龙吟高啸长身客，蠹化低摧秃鬓翁。谁谓蚍蜉能撼树，不堪蟊贼欲蟠空。御香洒酒荒荆棘，肠断孤臣泣寿宫。

骚情长爱重阳近，客路归迟夕照西。举目山河秋寂寂，满城风雨晚凄凄。老思旧隠盟鸥社，寒涉深流信马蹄。凭轼试看炎绍录，空嗟语石与天齐。

日来天马愤挥戈，直为当年斧画河。万炬莲灯照鲸海，一杯麦饭渡滹沱。思陵录上哀荣极，德寿宫前耆旧多。忍把原碑参叶记，江头石刻懒摩挲。

精一危微尚赘辞，只须三语好为之。风清月白此良夜，雪暗云昏彼一时。玉斧照廊开嗣圣，金縢纳册付宫姬。思成门外荒荆棘，惆怅何人失令规。

出门一别行千里，闭户归休读五车。天路尘冥车服骥，世科墨湿字翻鸦。绣绷尚忆春晖报，云舍无令暮霭遮。晚岁饰巾吾待尽，高空摩翮汝横斜。

羁怀病思不禁秋，又报西风大火流。梧叶未凋高树翠，薇花不厌小山幽。燕鸿来往书生老，禾黍高低故国愁。志士悲秋宁复尔，楼头樽酒漫销忧。

九衢灯火闹嘈嘈，斗柄低昂列宿高。漏箭声沉金锁彻，纱笼影避贵官豪。乌号望帝穷霄壤，鱼烂遗民沸海涛。三百五年风雪夕，孤臣白首卧林皋。

皇厌纷拏五季余，万兵朝遣暮还都。虎头预卜清明旦，鳌足重开混一区。天下归仁吾有道，日中为市尔无虞。孤臣白首怀佳节，奠桂焚兰泪与俱。

雪柏霜松自有神，冲风槁叶故难禁。云间已閟贞元曲，岁晚谁闻正始音。天地有穷归幻化，圣贤无命亦山林。愁来又把离骚读，长夜悠悠慷慨吟。

山寒律琯又飞灰，万壑松风冬起雷。风景不殊云黯淡，雪霜初霁日徘徊。无人献袜抛尘屦，有客传觞酦冻醅。天地不教阳德尽，韦编曾叩伏羲来。

月底南枝插屋椽，无人共赏祇凋年。我惭王氏青毡旧，君效坡翁白鹤迁。小隠未荒存菊径，独清难涴出山泉。归时好待春江涨，稳泛轻舟一叶莲。

怒起乖龙变蛰雷，神翁此手更神哉。老天于物何尝病，旧雨如人自不来。彼稷之苗余滞穗，我行其野绝纤埃。方平狡狯犹余事，聊慰饥农取大咍。

负米无亲不忍尝，谁为故老在邻墙。百年宁复知耆旧，六甲犹能记岁阳。襟佩书生联讲席，鼓旗骚将角名场。斯文未敢荒先绪，白首遗孤腼最良。

倦夜抛书病不禁，投床无寐雨涔涔。长潸旧国山河泪，细滴孤臣禾黍心。狂象蹋池喧泞淖，饥鸦谋稻怆淋淫。天公老手须斟酌，次第龙分正望霖。

编排老朽我为魁，绿鬓朱颜可得回。周雅辍吟悲顾复，楚骚长叹诵恢台。鸿飞灭没孤身在，燕逐炎凉几客来。苜宿黎祁汤餠供，一浇眊矂强持杯。

南华参透解天刑，夜夜心香祷玉衡。紫盖十年违帝阙，青山九琐梦云京。缁郎宁忍忘天祐，白傅空令羡普明。人以寿欢臣以戚，孤怀借酒为浇平。

如带溪流拍两崖，投泥贾客竞喧豗。只轮自力掀诸淖，断岸先登陟彼嵬。江水斗升宁汝活，岸旁车马为渠来。老夫自取鲸鲵戮，掩鼻沙丘未足哀。

三百年间事屡危，降之人杰岂中衰。巍巍祖烈将千岁，赫赫元功彼一时。起义堂碑云汉丽，凌烟阁像日星垂。藏山自纂前朝史，付与云礽百代知。

选将初年起范阳，和戎晚节误平凉。大功宜受春秋责，盛毁何能日月伤。文士谈兵多谬误，兰台作史漫裁量。折衷自有成书在，公论从知千岁长。

彼美人兮无古今，挑灯勘史夜沉沉。昌唐无复浯溪颂，哀郢常多楚泽吟。麟获自伤王迹息，鹃啼谁念帝魂深。祇今莫唱贞元曲，但忆曾闻正始音。

哀郢那能拾穗歌，卧陶谁复杖藜过。白头老我已如此，青眼看君余几何。风雨夜吟蛩满砌，云山寒影雁横坡。暮年亲友临分苦，小酌村醪借脸酡。

老诵劬劳易感伤，一年一度拜金塘。食莲正忆慈颜远，毁璧新增苦泪滂。松蠹穹林成秃帚，草荒高冢蔽幽篁。山哀浦思愁余极，阵阵溪风叶叶黄。

假汝稀年只八年，争教老境不凄然。青山慈母已黄壤，绿鬓中男余白颠。天外群鸿随灭没，云间孤鹤自蹁跹。共携斗酒浇坟土，衰泪何由滴到泉。

咿轧篮舆度晓岑，抚今怀昔泪淋淫。蓼莪老去仍追诵，常棣新来又废吟。有恨台瓜随蔓尽，无情涧藻与波沉。僧窗月苦夜无寐，莫咏儿寒动母心。

六十年前我已孤，婴儿抱母泣呱呱。昊天罔极幽明隔，良月就盈今昔殊。云塞断行悲独雁，风林反哺感群乌。澄江只似洹河水，一碧寒泓照白须。

白发苍颜六十三，年年拜母忆中男。云归别岫山呈碧，江抱寒汀水染蓝。草报春晖天罔极，树随人老我何堪。荐余煮茗清泉供，泪泫余潸酒不酣。

蓐食需明出远村，笋舆咿轧睡昏昏。禾麻丰岁云连亩，风露高秋水落痕。清晓跨鞍儿从父，当年戏彩母怜孙。白头老病松楸隔，一望云飞一断魂。

波粼粼处浅溪沙，渔屋低迷舴艋家。地老天荒原野静，江空岁晚水云赊。淤泥日课黄金粟，清泚时吹白浪花。漫喜时丰阡陌里，豚蹄行矣祝污邪。

轻盈插向胆瓶中，看到山林禁籞同。阁下天葩秋月黯，楼头奎画晓云空。高攀玉树扶斑白，静扫苍苔拾堕红。三十年前天上梦，老来无泪洒西风。

物换星移一慨然，天荒地老断鳌前。岂无志士王官谷，亦有飞仙太华巅。我若加三逢本命，君今过一渐稀年。两人中表俱头白，蜀馈才堪几幅笺。

新来霄汉冥鸿客，旧日风云振鹭行。脱下戏衫优便散，惊回客枕梦何长。莫将吴蜀分岐路，政把乾坤作醉乡。惟有葵倾心不死，清魂几到殿中央。

窗间莫问唤祁嘉，望断宗周黍稷华。斗帐高眠聊避客，深衣暂到漫为家。我怀荒草同元亮，君悼空弦谢伯牙。老矣悲欢总无奈，仙书频读览荒遐。

高怀岂必薄昆仑，揽辔登车意自欣。周太史官惭着我，汉常平使喜推君。庐山向已高千仞，野水从今宽一分。□□鹔鹴裘供□，□□□□更纷纷。

圣主精禋格，明廷对月深。元良赞宸极，盛德享天心。

夕宿犹疏雨，昕朝睹大明。重光符景贶，熙事庆升平。

鸣銮回紫禁，步玉捧宸旒。肆眚遵虞典，欢传十二州。

幽居抱孤明，怀古思旧京。渴望宝连山，老桂不胜清。

月照窗炯炯，虫鸣室幽幽。策杖柴门晓，菰蒲半沼秋。

火中寒暑退，造物其犹醵。老身不茧蚕，清夜独警鹤。

老蟾明孤心，凉飚苏病骨。保此中夜存，微阳有毫发。

庭草无言绿，林花取意红。因之酌茅柴，招唤西邻翁。

老色上尺宅，灵气亏三田。怀我长房翁，授汝鸡犬仙。

早知无廊庙，胡不素丘园。挥手谢世氛，保此中夜存。

我生嘉定间，宝运稽炎隆。当时贡珍祥，今日泣麟穷。

风雨倾燕巢，波涛涨鲸海。茅檐得此生，其谁为尔宰。

大冬严寒至，病骨裹粗纩。羸然祝鸡翁，不识山中相。

琅琅金薤篇，慰此暮年癯。诵我征咎赋，夸君摘句图。

丧乱属何辜，訏訏者谁子。生来乏远猷，死去忧良史。

道义挹亲仁，诗书仰邻富。翠蓬羞排门，骊珠惊满袖。

山哀兮浦思，月诸兮日居。伊谁百岁期，迟汝十年书。

祝公千龄寿，小我五月生。如何山林槁，得并江汉英。

世间草隶是云礽，汲冢深埋唤不譍。五百年间徐骑省，一千年后李阳冰。

人生识字忧患始，底用区区更出奇。我欲扫空闲笔墨，只凭老腕把锄犂。

春风吹袂过溪塘，有客来称铁面郎。今代贵人甘软媚，可能肮脏倚门墙。

不遑将母兄嗟弟，无以为家尔与余。独坐小楼风雨急，江南岁晚雁何如。

芸香茗供尽清流，十八仙人忆旧游。要是山中好风月，年来无梦到瀛洲。

流年何必共君参，九琐青山老一庵。试检乐天诗集看，明年半百又加三。

羊肠路险百千转，云梦胸吞八九宽。豆饭芋羹才足欲，水边林下即心安。

黄旗红帜走踆踆，晓出闉阇奔迓新。车盖如云骑如水，山头牛背有闲人。

世间义理尽无涯，桃李春风总一家。最恨一般浮浅学，卖花担上漫看花。

霜竿操尚特幽奇，直节端如正士姿。高拂九霄无曲处，古来惟有老天知。

断鳌立极有前闻，郁郁昌陵颠蘗春。起自郇瑕形自著，晓然入梦匪纷纭。

老子犹龙不可亲，庄周与蝶孰为真。补还石鼎吟边句，飞作临皋梦里人。

午梦惊残拨白灰，满盘云篆拂轻煤。金猊对舞轮囷吐，曾挹天香鼻观来。

宴坐浑如槁木枝，罏烟瓶蕊小窗宜。书慵卷起闲今古，回向心源不动时。

暗香疏影久凄迷，咫尺塘边丈尺泥。培植莫教阳德尽，看花踏雪过前堤。

老树今逾七十霜，冰魂玉骨自孤芳。大家扶起摧残后，此是吾家召伯棠。

渡海归来一炷香，八斋早欲卧僧房。平泉免向崖州死，博得生前万口羊。

欲为山严作好歌，旧时挟册向山阿。我无缝雾裁云句，奈此层梯苏磴何。

霜崖雪壁花千树，玉骨冰魂月一痕。芳洁不为尘土涴，琼英跕跕堕云根。

落花寒食漫从容，野摘堪供菜肚翁。一笑琅玕青满腹，红绫还忆旧家风。

白日青天一钜儒，清宵入梦忽蘧蘧。觉来猛省戊申疏，曾说中原乱易除。

岐阳雨渍镌功石，浯水苔昏颂德碑。渺渺昊天须有定，烦君椎凿待明时。

子陵滩下立多时，鸥鹭悠悠自识机。春事都来无半月，一声𫛸鴂劝人归。

夜梦嬉游到古陂，翻菱剥芡不知归。野田没膝泥三尺，拔足污渠自一奇。

宾空后甲再经壬，香断金炉已七春。四十一年民父母，谁知今日帝乘云。

风饕雪虐岁峥嵘，寸草寒窗独宁馨。长恐出山泉水浊，尘埃到汝失青青。

尘满莱衣泪点斑，春风桃李见应难。奎文忽到茅檐下，忍作当年义檄看。

前年儤直玉堂庐，下直归迟母倚闾。早识千锺误三釜，斑衣换得锦衣无。

风雨危巢萎百花，坐看百鸟竞衔茶。斜阳对语归飞处，底是乌衣王谢家。

桃李盘中天地宽，误渠鼎实为才悭。苔荒草没浑无耻，犹自青黄烟雨间。

冠峨獬豸服绯花，欲献甘芹谓苦茶。误尽灵乌报凶吉，终然爰止托谁家。

灿灿黄花老圃宽，秋芳不采岂云悭。江南九日闽千里，尚挹寒香纸墨间。

白贲黄中自不群，冷霜凉露伴灵均。集芳尚恨椒兰变，何况夭桃俗李春。

一觞浥露餐英美，八表同昏履运艰。芳节不随篱下老，悠悠嘉气眼中山。

一丘一壑图书府，三沐三薰烟雨中。只把空肠受寒绿，谁教腥腐涴清风。

最爱诚斋语绝佳，莫将清苦入妍华。淡香秋晚谁能道，犹是安阳昼锦家。

瓮里醯鸡千岁灭，天边苍狗万重云。长生阅世凭何术，欲制颓龄借此君。

太乙宫前戎马乡，思成门外野蒿场。山中一瓣心香在，独遣孤臣病着床。

强提簪笏睇觚棱，再拜焚蕤泪雨零。千古陈桥仁圣事，不堪重勘旧编青。

愁来高诵远游篇，度世长生岂可传。物变无穷身老矣，一鸡八谷又新年。

三郎好女思倾国，一霎沉酣四海奔。汉业巍巍英主事，内庭供奉孔家孙。汉武帝时执此物者侍中孔安国也，唐明皇时杨妃职之，汉唐之所以成败欤？然而宠任中书宦官，又自汉始。此话甚长，小子识之。bb。

堪嗟劫运永嘉末，忽梦清风乾道初。二十年间闲处士，可能身世得同渠。

麦秀渐渐禾黍新，清宵梦断泣遗民。只怜肝脑输宗社，不负当年第一人。

采采芹甘不自谋，殷勤直欲奉王羞。可怜斜日三千字，曾献当年十二旒。

虎踞已知王气尽，鹃啼谁感帝魂哀。怪渠册后诗情苦，曾到留都丰镐来。

蚤岁葫芦依画本，暮年台笠养闲身。如今半幅誊麻纸，羞寄銮坡旧主人。

无限都人哭鼎龙，年多泽久似仁宗。愁来一样黄昏雨，天上人间自不同。

云黯天低结暝阴，孤灯对影夜沉沉。可怜一曲村田乐，犹是尧民击壤音。

纷纷顶板尽圈红，伯仲高鶱槐市风。一第不酬攀桂客，千年祇泣感麟翁。

苍颜白发王官谷，绿幕黄帘六馆生。阅世旧嗟身偃蹇，怀人新有泪纵横。

青门何在从瓜熟，玉水难忘对竹哦。政复安车裹轮好，情知老子不婆娑。

歌骚读尽远游篇，淡日寒空引绋天。遶浦黄花秋易老，晚香留付子孙贤。

雄篇烂漫兔园册，挺翮扶摇鹏背风。揭日科名轻拾紫，粘天名姓捷圈红。

大雅林中集众英，三长正合入承明。汗青有日头无白，家传修来国史成。

钦翘人物观奇士，芳润衣冠俨硕师。槐柳门前气成雾，清风茗碗只谈诗。

诸公莫唱贞元曲，老子曾闻正始音。寂寞吴王堤上路，白杨花落昼多阴。

人是西京长者孙，横秋一鹗早青云。假令折就天边桂，窦十郎家不足云。

三十年间借一瓻，鹄袍门外欠相携。降霜御史风棱恶，瞎眼春官日色迷。

郁郁南坡一聚尘，荒园野草不成春。家声久矣非前日，宅相居然亦古人。

仙李由来公与侯，宋唐相望尽名流。金銮论事嗟无地，往溯天风记玉楼。

天典民彜圣得知，斯文千岁以为期。试看涑水三雍赞，何必兰陵赋诡诗。

瓜烂东陵老废锄，野民八十尚耽书。窗风文字翻叶叶，抱膝长吟一拥炉。

白日临晨老可娱，平生有味太玄{爻守}。莫将华皓嗤童习，更采玄文扁此庐。

繁笔泉石两成痴，早学东家晚学西。章甫峨峨宁汝误，如今翻恨十年迟。

康山之崇兮，公惠不穷兮。洎水之阳兮，公惠寖长兮。山浮清兮水涵晖，公有惠泽兮民有秉彜。坚珉深刻兮，来者永思。

梁山剑阁横岷嶓，梓潼七曲高嵯峨。真人初基斧画河，灵君受职山之阿。丹碧岌嶪龙虎呵，拄天功业石可磨。江流滔滔东逝波，灵之来兮自江沱。结屋兮奉祠，酿桂兮羞芝。神格思兮士曰时，跃渊兮天飞。冠若箕兮剑拄颐，长策用兮奇谋施，敌北遁兮灵西归。锦幡兮宝盖，导霓旌兮驾玉螭。吾言非夸兮，神之听之。

日吉兮辰良，芳菲菲兮满堂。蕙殽烝兮兰藉，奠桂酒兮椒浆。灵连蜷兮既留，烂昭昭兮未央。驾飞龙兮于征，邅吾道兮乡之长城。波滔滔兮泪盈盈，望汾潭兮磐石横。仙滩兮扬灵，扬灵兮未极，隠思君兮太息。朝驰骛兮江之浔，夕弭节兮县西之侧，待娥不来兮使我心恻。

我生之初尚无为，我生之后唐世衰。有父溺死兮谁者怜之，呼天与地兮涕涟洏。至险不测涛与风，至幽不仁鱼与龙，至孝不昧感即通。岂人之灵兮，不若厖之雄。惟天地之无穷兮，哀吾生之弱龄。往者吾不及兮，来者吾不获观其败与赢。愚公老矣山为平，精卫藐然海为倾。枕吾戈兮缚尔缨，猛志毅气妖氛澄。昊天克巩兮靡人弗胜，诵娥之烈兮摇我心旌。

自我天覆，云之油油。大田多稼兮，屯膏是忧。雄虹朝隮兮，雌霓夕虬。触石兮通气，雷车兮电帜。雨甚至兮，神哉沛农。有成功兮，怀鸡黍之招邀。士未失职兮，冀鹏鲲之扶摇。锡之丰岁兮，俾尔余饶。报以修程兮，匪我宣骄。扬桴兮拊鼓，饯飚游兮远渚。欲少留此灵琐兮，日忽忽其将暮。祝娥之来下兮，慰我士民于终古。

无生究竟是真源，浮世虚名可气吞。浄行要从圆处觅，好诗添向闷中喧。一心认我如如体，万事同渠莫莫言。归向灵岩岩底坐，道根圣果满祇园。

昆仑宇宙一株石，拄地撑天日夜浮。万古青山青未了，西风斜日黯凝眸。

已分山林著此臞，一科端不补遗余。朝来忽遇非常眼，废却窗前半日书。

人物渺然吁可叹，凭谁指出植鳍翁。勤伊急向傅岩看，当在君王梦寐中。

处仲恰如王眼目，了翁旧识蔡精神。尽教识尽公卿相，不愿公卿属个人。

二十五宗诗有派，九成宫帖字名家。何须奠去无人识，政自吟来与舅夸。

四美持来野老家，灯前儿女自讙哗。匙抄天上神仙饭，瓶插人间富贵花。剡雪尚堪书茧纸，吴霜聊欲寄乌纱。今朝新雨无人迹，莫向门前几个夸。

早从诸暨厚相于，郭史能书也忆渠。万事只今同去鹤，十年依旧爱前鱼。试尝小缶烹莼玉，旋泼新醅漉酒酾。故旧不遗风韵在，犹存越绝几编书。

山窗闲笏倦支颐，出户犹嗟拟步迟。万事一条横楖栗，缘坡穿径走如驰。

读书未把壮心降，瀹雪烹云听煮汤。浇我胸中过秦论，笑渠臧谷两忘羊。

捷径新来竞朵颐，登山有道只逶迟。瘦藤独立西风上，看尽坡头万马驰。

砖炉石铫竹方床，何必银瓶为泻汤。苦茗只堪浇菜肚，春风却负太官羊。

谁家马鬣怀先人，何人牛腰骋奇作。山高水长霜露濡，柏茂松深鸟乌落。曾玄有酒酹凄凉，翁仲无言卧冥寞。胥涛怒起越云横，血洒苍梧双泪落。

矫首昂霄上，刳心泣露余。高门封植旧，暴客斧斤初。斲作有瑕玉，创为无用樗。终当宿威凤，勿为汝欷歔。

照水栖山自一奇，绛冠雪羽岂人牺。明明在上今□望，是汝箪瓢捽茹时。

客从银山来，遗我骊龙珠。高文伟大册，至宝耀室隅。一读心为眩，再读目为盱。夫记者为谁，颍封人之徒。人生天地间，母怀靡知愚。至恩嗟莫报，大节尤可吁。柏舟谅人只，蓼莪生子劬。所以茅季伟，鸡半馔设腴。所以王休证，鱼双甘旨需。此理有俱有，此心无息无。儿寒衣芦花，母在足欣娱。儿罪履中野，母怜自噫呜。高高心晖堂，申旦所依于。俨然其若存，何可离须臾。我吟方区区，我步方于于。起看物所性，因悟理不诬。怀哉反哺者，城头尾毕逋。

割取风烟归此堂，尘缨更好濯沧浪。青山屋上下流水，永日翻书乐未央。

陶翁归计已成迟，未折腰前好赋诗。到底尚称千载士，高人拈向此中题。

银黉三组归去来，绣衣朱毂胡为哉。富贵薰天无足道，人间至乐归老莱。青衫随分当彩衣，阿母一笑生儿痴。笋生雪底冰下鱼，此事惟有天公知。吾母今年五十余，襟期正与君母俱。双瞳点漆发未白，画堂茅舍各自如。何时两母俱徜徉，安舆来往陈壶觞。因观吾庐戏彩章，就赋君家拜荣堂。

昨夜双星会鹊桥，好风佳月度今宵。天孙晓发银河落，帝昊秋成宝穑饶。玉露尚添荷缊藉，金风不惜柳飘飘。炉香直为攀髯苦，望断高空正泬寥。

群玉峰头一望赊，枕书旧监忆乘槎。自从芸蠹三分席，何啻槐龙五见花。大典奏篇文综核，清吟落笔字横斜。绝怜名辈诸公□，鞙璲如何趁佩霞。

大地生灵惜暵干，纸田不饱腐儒餐。闲将博士虀盐味，试上先生苜蓿盘。

口语甘时心独异，中边甜处味方宜。诗情合荐东坡老，惭愧当年蜜荔枝。

闻说江边起柁楼，欲将吾道付沧洲。三年恶瞰卢仝屋，一日轻装范蠡舟。蹈海高怀欣独往，济川好手蹇难留。樯阴舸下能容我，雨笠烟蓑傲白鸥。

快读诗人七钜编，前身端合是逋仙。村翁溪老开吟社，愧我犹撑上水船。

永嘉直数到贞明，三百年间宇宙倾。草草梁陈貂尾续，纷纷云代犬牙争。谁知普六茹坚者，已向重光作噩生。毕竟开皇能混一，天公愦愦岂无情。

折镞奇勋在，冲冠怒气深。尧天日月大，禹甸曀霾侵。塞下将军令，隆中梁甫吟。酒行君可起，快展击胡心。

白发苍颜老弟兄，累年隔阔话情亲。杭京一访且千里，盘祖诸孙才九人。扫榻少留深雨夜，着鞭又趁早霜晨。曾门有衍诗书泽，为计维垣蜜印新。

少小追随子佩青，如今相视鬓丝横。式相好矣天伦重，归去来兮世念轻。目送飞鸿云缥缈，身怜病鹤影伶仃。圣恩若许还农亩，依旧山窗共短檠。

岁逢渊献感炎精，创业中兴二主生。天启高皇符艺祖，人将大观拟天成。生民厌乱思平治，造物开先毓圣明。甲子□□□□亥，试从汉史漫推评。

卓哉青壁插晴空，古貌棱棱列士风。人物山川相与重，是间知有植鳍翁。

痴云压陇如坚城，猛风击破如雄兵。寒谿古洞收不彻，有如奔车白旆归空营。林稍划划露微碧，玉匣渐见青铜精。影转西风流日脚，万斛黄金散空落。宝篦刮尽重瞳膜，倒盛一海春冰薄。世界倾在琉璃屏，神豪气爽肌骨清。便欲垂羽翰，飞上朝玉京。不须七椀秋江波，两腋自有清风生。长忆当年玉川子，殷勤会问苍生事。

元龙高卧仲宣忧，我独丛书置此楼。把卷欣将圣贤对，凭栏遮断古今愁。山前翠树森云表，林罅青秧匝垅头。收拾吟篇供老眼，陈登王粲总悠悠。

云水乡中楼观开，溪山好处兴悠哉。平章风月归茶鼎，管领烟霞付酒杯。吟骨已成枯鹤瘦，机心莫遣狎鸥猜。大夫整顿乾坤了，黄帽青鞋归去来。

谁伴幽人饱岁寒，霜葩雪干翠琅玕。眼前交道如渠少，好作长年耐久看。

