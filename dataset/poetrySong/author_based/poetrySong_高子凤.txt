地产枝莲异，莲宫自此兴。殊祥天不靳，奇艳雪堪陵。魄化疑吴女，碑传有蜀僧。何当寻胜概，吟断佛前灯。

松泽亭前山色幽，洙泾渡口荻花秋。离钩三寸无人会，一棹东西独未休。

野水闲云无定踪，一生空棹月明中。锦鳞才得翻船去，堪笑家风彻底穷。

西亭无处认遗基，烟月空余旧唱辞。欲问辞中端的意，渚花堤柳可能知。

劈口两桡无剩法，点头三下不容声。谢师付授从今了，一段风流画不成。

隔水遥山数朵青，送人依旧泊闲亭。此舟未信无重过，门枕蘋汀夜不扃。

篱根玉瘦两三枝，为绕吟香夜不归。安得密林千亩月，仰眠吹笛看花飞。

