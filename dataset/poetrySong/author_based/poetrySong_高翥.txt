人间闲日月，春后乍晴阴。半夜雨声急，一谿流水深。鸟啼花自发，诗就客能吟。短策西湖路，幽芳信意寻。

老去情怀怕别离，年来不作送行诗。人前举似终难信，问着垂杨便可知。

人缘白石溯清谿，手剥苍苔认旧题。春色满山归不去，拆桐花里画眉啼。

插花吹笛两山中，桃李尊前日日同。待得马头飞絮满，更来沽酒看残红。

万枝松里一篝镫，知是山房第几层。静夜数声清磬响，上方应有诵经僧。

青铜留着布囊中，去谒人间小卧龙。久欲共君谋一醉，有钱却又不相逢。

新分菊本自鉏山，手缚枯藤作矮阑。比似著书空用力，种花犹得一年看。

二十年前欲住山，不禁寂寞掩柴关。如今寂寞禁当得，欲掩柴关又却难。

啄黍黄鸡没骨肥，绕篱绿橘缀枝垂。新酿酒，旋裁衣，正是昏男嫁女时。

少妇挼蓝旋染裙，大儿敲葛自浆巾。新摘摘，笑欣欣，相唤相呼看赛神。

雪后骑馿行步迟，孤山何似灞桥时。近来行辈无和靖，见说梅花不要诗。

蔡岭桑麻地，曹家桃李庄。谿流春水滑，梅度晚风香。竹屋解留客，笋舆休俶装。平生看花法，不学蜜蜂忙。

小艇沿湖看雪飞，正当骑马蹋春时。是谁乞与杨花舞，先占东风一月期。

开门遣蛮童，买花供铜佛。春风随花来，为我一披拂。风和花气清，下帘休放出。回施佛因果，供此老诗骨。

点镫酌春酒，襞纸题小诗。读尽列仙传，引调学语儿。自饮复自笑，不觉春漏迟。且了今日事，明日还任之。

杜鹃休忉忉，布谷休聒聒。无田不须耕，无家自能活。行藏莫非时，造化安可夺。更放心地宽，出门行路阔。

乘兴行新路，凝情独老翁。马蹄春草上，人影夕阳中。飞絮沿湖白，残花染浪红。晚归云气合，双桨破空蒙。

江南春尽尚春寒，添尽征衣独掩关。日暮酒醒闻谢豹，所欢多在水云间。

征帆一似白鸥轻，起揭船篷看晓晴。梅子着花霜压岸，自披风帽过临平。

古庙依乔木，开门对浅沙。短篱红槿树，深径碧苔花。屋破香烟湿，庭空日脚斜。山寒无赛鼓，鸣噪集神鸦。

山路荒凉出小亭，土墙斑驳带枯藤。欹斜古殿三尊佛，黯澹寒篝一点镫。碣石半磨天宝字，禅房空老政和僧。头陀礼拜迎人说，门外浮屠欠两层。

结屋离黄道，开门对白沙。一庄千古月，三径四时花。客至旋沽酒，身闲自煮茶。相闻虫鸟外，不复听喧哗。

旋买扁舟载一翁，片帆吹下夕阳东。西风欲织江头锦，催染秋林叶叶红。

庭草衔秋自短长，悲蛩传响答寒螀。豆花似解通邻好，引蔓殷勤远过墙。

独客飘然物外游，江南江北总宜秋。芭蕉昨夜缘何事，和雨和风作许愁。

庙自何年立，门深昼不扃。寒藤扶坏壁，秋草带疏棂。谿接东西碧，山分远近青。老巫逢客至，谩说有神灵。

腻玉肌肤碧玉房，累累波面趁红芳。坐忘佛土三生梦，来结人间一夏凉。青子绽时仙掌湿，绿包分处蜜脾香。尊前笑摘酬风露，犹记西湖古柳傍。

独展罗衾无梦成，宝香熏彻转愁生。痴心不愿郎思妾，只愿郎今厌客情。

风竹萧萧淡月明，孤眠真个可怜生。不知昨夜相思梦，去到伊行是几更。

数声新雁夜初长，晓起开门衣袂凉。篱菊褪黄秋兴懒，瓦沟财试一痕霜。

江头风叶舞低回，催得浓云顷刻开。万里碧天红日晚，数声新雁送寒来。

毋自欺斋清更严，斋中人物斗之南。七朝宰相得瞻仰，四海诗人交笑谈。古调喜听琴再弄，深杯休惜酒重添。玉堂今夜无宣唤，且与江湖作小参。

晓上篮舆出宝坊，野塘山路尽春光。试穿松影登平陆，已觉锺声在上方。草色谿流高下碧，菜花杨柳浅深黄。杖藜切莫匆匆去，有伴行春不要忙。

晓策乌藤上育王，入山随处得徜徉。碑头龙护先皇字，塔下鱼悬外国香。遍谒禅房尝苦茗，闲听社媪说豪光。山深日短行难尽，僧遣头陀办客床。

清波门外放船时，尽日轻寒恋客衣。花下笑声人共语，柳边樯影燕初飞。晓风不定棠梨瘦，夜雨相连荠麦肥。最忆故山春更好，夜来先遣梦魂归。

浮利浮名心已灰，三间茅屋白云堆。先生自酿松精酒，侍女能持藤瘿杯。养鹿晓随原草去，放猿时摘野花来。近闻身口浑无累，槲叶黄菁绕宅栽。

精蓝游历地，景物自情亲。鹤引登山客，僧迎礼塔人。名花千佛供，乔木万夫身。碑刻东坡作，重来为拂尘。

韶光催去太无情，祇为东君去住轻。虽欲迟留芳草梦，如何禁得杜鹃声。桐花快落春风老，梅子微酸晚雨晴。从此嬉游时节少，不须日日报诗成。

乍晴沙路软于尘，新着芒鞋更可人。谁道秋山不宜客，桂花多处胜行春。

秋来高处不宜登，闲却西楼最上层。读罢黄庭窗户晚，自敲清磬上香镫。

寂寞梁朝寺，深廊十数闲。碑存知殿古，香冷觉僧残。断岸舟横浦，平坡树补山。休文如好在，依旧带围宽。

小立晴江上，潮生落照边。晚花低映水，春草暗迷烟。燕子飞官驿，鸥群引客船。关情南浦别，相对独依然。

一枕新凉供醉眠，觉来风物已凄然。山云带雨重重合，宫树鸣秋叶叶颠。满进一杯酬好节，休看两鬓换流年。双星回施痴儿等，容我长斋绣佛前。

荆棘丛中数点春，春云态度月精神。依然竹屋茅檐下，靓女盈盈不嫁人。

人事日纷纷，不知春已分。问梅成绿叶，看杏落红云。燕向晴空语，蛙从夜静闻。感时伤老大，孤坐对𬬻熏。

浮利浮名挽不来，故山归去恰春回。马兰旋摘和菘煮，枸杞新生傍菊栽。庭树夜留山鸟宿，洞门早为野云开。明年我亦天台寺，相伴芒鞋蹋古苔。

家住清江江上村，江云山影自平分。几回早起开门看，不见青山见白云。

庆娘颦翠眉，春瘦怯罗衣。笑问采花蝶，如何成对飞。

湘湘未识羞，独坐抱箜篌。贪学耆婆舞，抬身拜部头。

云浮江雨暗，独客苦淹留。白发羞明镜，青山对小楼。酒功书下下，心事付悠悠。安得并州翦，从头翦断愁。

漾漾池塘碧染衣，阴阴草树绿成围。江村寂寞春归后，一点杨花不见飞。

绿发仙人山泽癯，出游入息几曾拘。种花甚少四时有，谏草不多千古无。阅世眼高磨日月，好贤名重满江湖。行藏到得无心处，钟鼎山林岂异涂。

蜗角蝇头总是虚，何须留恋市朝居。老于亲戚情当密，贫与公卿分合疏。小涧草荒元种菊，故山尘满旧抄书。几时归去重料理，啸月眠云得自如。

醉眼横斜看菊枝，又成客里过佳期。去年行路犹持酒，今日登高懒赋诗。老泪怕从衣袖见，闲情但有帽檐知。阿髯故国才归得，岁岁须来举一卮。

将身托战争，世事百无情。相对生离别，浑如落叶轻。

辞家出戍边，北望隔青烟。怕作沙场梦，秋宵不敢眠。

佛屋欹斜老翠微，小轩犹记昔游时。江云带雨凉生竹，野水迎潮暗入篱。门外风波僧自识，山中朝莫客曾知。眼明素壁关情久，十载财能写此诗。

积雨才收云尽归，长空一色碧琉璃。日移帘影临书案，风飐缾花落研池。巢燕学飞犹恋母，笼鸡得食旋呼儿。眼看景物关情甚，喜为新晴赋此诗。

萧寺经行无尽情，倚阑长是眼增明。谿因宿雨十分急，山为凝寒一味清。竹外飞花随晚吹，树头幽鸟试春声。重来又是明年事，临出门犹款款行。

一曲澄江两派分，满山修竹绿齐云。矮窗风月侵帆腹，小径烟霞隠屐痕。白鹭夜依花影宿，清猿时共𫇛声闻。主人与客心如水，同倚阑干得细论。

高阁临江可契心，兴来时得一登临。山云浦树重重合，野水汀蒲日日深。鸦背夕阳供晚哺，蝉迎凉吹试秋吟。倚阑尽见诸峰出，如对风流李翰林。

一官难换北山薇，结屋栽花度四时。果熟不妨禽摘尽，酒香惟恐客来迟。小蘋低唱花间曲，阿广高吟李下诗。客久办心分半隠，尚嫌风骨欠仙姿。

尽将家具载轻舟，来往长江春复秋。三世儿孙居柁尾，四方知识会沙头。老翁晓起占风信，少妇晨妆照水流。自笑此生漂泊甚，爱渠生理付浮悠。

门前流水碧粼粼，岁晚归来亦可人。梅欲开时多是雨，草财生处便成春。娇儿对面两痴绝，老子关情一欠伸。快洗竹𥬠𥬠浊酒，举杯先为洗京尘。

西湖春二月，结客少年游。骏马黄金勒，长身紫绮裘。爱花论担买，嗜酒满船浮。两载缘何事，台州又越州。

长安市上僦楼居，闲里身心尽自如。十日雨声春对酒，一窗镫影夜观书。茶经未展愁先醒，药录才看病已除。所欠短檐晴景好，拆桐花月共扶疏。

萧萧春夜雨，有客渡江来。世事攒眉说，乡谈信口开。晚肴供苦笋，时果荐青梅。甚欲浇离恨，呼镫拨酒醅。

料峭东风破客衣，春寒不比腊前时。绝怜墙角樱桃树，全似梅花雪后枝。

鲸海中流地，龙峰小洞天。亭高先得月，树老久忘年。大士居邻境，闲僧指便船。若为风浪息，更结补陀缘。

楼头上马苦匆匆，百计相留无计从。正好看花郎却去，江边春色为谁浓。

天涯海角水云宽，人在吴头楚尾间。弹彻箜篌难寄恨，海棠庭院独凭阑。

深院沈沈照落晖，宝香熏彻旧时衣。一春行乐谁为伴，羞见花前蛱蝶飞。

鬭草归来上玉阶，香尘微涴合欢鞋。全筹赢得无人赏，依旧春愁自满怀。

轻烟终日锁楼台，细雨丝丝半湿苔。杜宇一声青嶂外，谿流时送落花来。

叶叶东风吹客衣，昌安寺里晚游时。欹斜竹屋羲之宅，磨灭经幢率府碑。佛化是谁留实相，鹅亡犹自见方池。逢僧小作煎茶供，略问源流笑不知。

江上凝冰约水痕，门前残雪缀谿云。杖藜独立梅梢月，成就清寒到十分。

乱花飞絮趁长髯，来访西湖竹里庵。行尽白云三十里，诗人又在白云南。

乘兴寻僧入翠微，山中无限野蔷薇。主人不见从谁赏，折得繁枝自插归。

浅碧池塘连路口，淡黄杨柳护檐牙。旧时岁岁春风里，长见君王出看花。

竹影参差临断岸，花阴历寂浸清流。游人难到阑干角，尽日垂杨盖御舟。

淡黄越纸打残碑，尽是先皇御赐诗。白发内人和泪读，为曾亲见写诗时。

落尽桐花春已休，过墙新竹箨初抽。山行步步黄泥滑，小立谿桥听雨鸠。

卷地东风晚更狂，樱桃吹子落泥墙。谿云自为催诗黑，忙杀条桑窈窕娘。

老无闲事上双眉，问着穷通尽不知。两鹤忽飞因客到，一牛方病得妻医。案头几卷阴功录，壁上诸家劝世诗。见说今年公八十，鬓边财有数茎丝。

跨马登长路，闻鸡度远关。水光斜漾月，云影倒薶山。人迹霜桥外，禽声烟树间。自惭林下客，清梦未曾还。

荒林依约旧山门，秋草离离故迹存。双瀑有声传宿雨，一龛无地住闲云。蜗沿坏壁丹青古，龟负残碑字画昏。三叹废兴谁可问，乱鸦鸣噪自成群。

日出移船日又斜，芦根时复见人家。水乡占得秋多少，岸岸红云是蓼花。

老翁八十鬓如丝，手缚黄芦作短篱。劝客莫嗔无凳坐，去年今日是流移。

老来浑不爱春游，来对兰亭烂熳秋。亭下水非当日曲，山前竹似旧时修。二三客子因怀古，八百余年续胜流。试与山灵论往事，不知还肯点头不。

幕府归来赴调时，清声籍籍满京师。真如白璧藏奇石，判得黄金博断碑。借宅先寻笼鹤地，买盆权作养鱼池。客中高致犹如此，明日还山乐可知。

地胜秋清人欲仙，倚阑时节月初圆。不知寺在烟霞表，但觉身临星斗边。宝墨旧归天上去，高名今向世间传。登临莫作匆匆会，去后重来又几年。

万壑千岩非浪闻，十峰双涧不须论。袈裟旋化空王服，宫殿曾招帝子魂。山向马头回禹穴，谿分燕尾入云门。秋行既了登临愿，草草题诗对绿尊。

群玉堂前春昼阴，主人领客步清深。上方图画无真赝，东壁诗书有古今。手转玉玑看测日，指挥金井试为霖。山翁不作蓬莱梦，但愿时来洗此心。

长忆儿时二老傍，元正岁岁有风光。搀先礼数修人事，着好衣裳侍酒觞。回首不堪追日月，感情空叹换星霜。尚期我老如亲老，却看儿童作节忙。

独守空庭日欲晡，满斟浊酒不须沽。白头兄弟三年别，青眼交游一字无。醉看葵榴怀旧事，馋思樱笋梦吾庐。向时痴绝今愁绝，自读离骚些老夫。

见说番昜有老程，与人怀抱亦分明。一千里外未识面，二十年间长慕名。因听酒边谈旧事，便从客里定交情。他时我老君犹健，海内重逢即弟兄。

二月寒犹在，春云湿未开。洒窗终夜雨，发轫数声雷。荠麦绿生脑，棠梨红拆腮。西湖花事动，从此日裴回。

天柱峰高逼太清，灵岩端足擅高名。人间有石皆奴仆，天下无山可弟兄。樵径雪深多虎迹，清谿风暖尽猿声。客身元是山林种，见此如何不动情。

小屏相对两眉攒，长夜迢迢不肯残。鼠向镫前窥坐卧，人从梦里说悲欢。故山无计行秋晚，客路从谁守岁寒。留得浊醪相慰藉，酒肠犹喜十分宽。

别君三见雁南飞，梦里相逢觉又非。书去不知何日到，人来先问几时归。正堪镫火亲书卷，莫遣尘埃染客衣。二老倚门知已久，交情于此亦依依。

自小在行伍，得官因用兵。筹边头发竖，入阵骨毛轻。战马惜如命，宝刀都有名。酒酣常骂坐，嫌客话升平。

吴楚新岐路，江湖旧散人。放船来古县，沽酒供闲身。花卸一村雨，鸟啼千树春。野塘风卷地，无复见芳尘。

古县沧浪外，精蓝缥渺间。木枯曾阅世，龙老解分山。鸟道秋迷迹，禅房昼掩关。诗成游子去，流水自潺潺。

夜宿曹娥浦，停舟是几更。闻钟知寺近，听𫇛信潮生。风向沙头起，天从柁尾明。梦回无意绪，两岸杜鹃声。

玉函香骨老云根，占断孤山水月村。荐菊泉清涵竹影，种梅地冷带苔痕。生前已自全名节，身后从谁问子孙。惟是年年寒食日，游人来与酹清尊。

一带青山欲尽头，精蓝深处着危楼。下无余地容车马，上有重檐接斗牛。鸦落野田长趁晚，雁沉烟渚最宜秋。江南好景从来少，北望空多故国愁。

江亭如倚钓鱼矶，面面云檐势欲飞。西望汀洲依白鹭，东连巷陌接乌衣。六朝更代人何在，千古兴亡事总非。客子独怜风景好，倚阑长是欲忘归。

独载诗书趁野航，自怜漂泊度时光。残年准拟登牛首，连夜勿忙过马当。古庙荒寒江浸影，断崖凄惨石凝霜。壮怀未分甘衰老，回首长淮恨更长。

相逢便拜十年兄，自此交游得尽情。草纸抄书传遁甲，竹筒沽酒命添丁。他时结屋期来往，今日登门隔死生。从此苕溪明月夜，小舟不复为君停。

霍地春归唤不譍，客中容易鬓星星。漫山风雨樱桃紫，绕屋烟云薜荔青。姑恶恨谁能自苦，子规催客厌人听。闭门独坐难抛酒，生怕离愁到短屏。

萧萧高冢占云根，故老相传太白坟。白骨定随风月冷，青山长共姓名存。平生出处犹如见，一死浮沈异所闻。客子开元书记后，故来浇酒些清魂。

自从清晓至黄昏，闲坐闲眠深闭门。犹子雨中来息担，老夫镫下起开樽。故山坟墓何人守，旧宅园亭几处存。问答恍然如隔世，若非沈醉定消魂。

忠言历历未曾行，尽载图书出帝城。余子但知才可忌，先生当以去为荣。门阑竹石关心久，部曲谿山照眼明。长啸归欤莫怊怅，浙江风定自潮平。

小窗兀兀守更残，案上诗书亦懒观。频翦烛花听夜雨，尽垂帘影隔春寒。破除梦幻从头了，安置身心向下看。老子静中消日月，全然不似客长安。

万缕千丝拂水滨，尽催飞絮送残春。风前轻薄佳人命，天外飘零宕子身。绕路铺时成素毯，就泥沾处衬芳尘。江头雨过遗踪尽，留得柔条折赠人。

南北山头多墓田，清明祭扫各纷然。纸灰飞作白胡蝶，泪血染成红杜鹃。日落狐狸眠冢上，夜归儿女笑镫前。人生有酒须当醉，一滴何曾到九泉。

老去无心世事轻，但从景物略关情。晓看雁阵惊秋晚，夜听鹤声知月明。石鼎煮茶论水品，土墙题字记花名。出门更自有真乐，闲向通衢稳步行。

篮舆破晓入山家，独木桥低小径斜。屋角尽悬牛蒡菜，篱根多发马兰花。主人一笑先呼酒，劝客三杯便当茶。我已经年无此乐，为怜身久在京华。

灵鹫名山万古名，几回无事绕廊行。殿前流水晴犹急，塔上春云晚自生。鹤傍经床听梵语，鸟窥斋钵候锺声。我来借得团蒲坐，归去闲眠梦亦清。

垂头终日坐当门，两臂苍龙隠墨纹。笑撚白须传阵法，手摊黄纸说君恩。中年主帅皆为鬼，晚岁虞兵见领军。每劝儿孙学刀箭，解衣教看旧瘢痕。

明灭孤镫缥缈香，沈沈更漏隔宫墙。秋风倦客家千里，夜雨怀人天一方。世事从他多鉏铻，生涯如我亦凄凉。亟须唤酒消长夜，休梦黄华绕涧傍。

投老才营一把茅，前临官路后林坳。最宜鸡犬无邻舍，好放牛羊有近郊。春韭采来胜市食，秋鲈留取续山肴。吾庐谁道难寻觅，古树排门尽鹊巢。

笑携鸡犬入城居，无复游从叹阔疏。河水通船堪载酒，桐阴近屋可修书。饭香休忆辛田米，羹美何惭丙穴鱼。我亦买山湖上住，效芹时拟贡园蔬。

西出吴门步屧轻，浮屠唤客入山行。石从试剑何年裂，池自通泉尽日平。烟径远传僧磬响，云龛深锁佛灯明。移舟更宿枫桥寺，要听疏锺半夜鸣。

山拥中流翠作堆，四围竹树郁崔嵬。殿前云向檐牙出，门外潮从海口来。乞食僧归斋鼓动，打碑人去渡船开。焦公羽化将名迹，付与瞿昙亦壮哉。

千尺悬崖巨浪撞，危亭高峙对微茫。远峰凝黛双蛾澹，流水连云一带长。日落江容难可尽，天寒山色不成妆。停舟欲试登临眼，北望青烟欲断肠。

宋祖高台山上头，三闲破屋蔽层丘。离离荒草迷行殿，漠漠寒沙拥故洲。塔影远招孤客恨，江声长替古人愁。题诗自旧知多少，清绝难磨许郢州。

倦游华发冷萧骚，长夏来登三峡桥。山吐湿云何日尽，溪流冻雪几时消。陆公泉在犹堪汲，五老峰高不易招。客子倚栏思羽化，未仙衣袂已飘飘。

胜地从来迹易陈，东坡日月久尤新。小桥曾压归时雪，老柳长摇别后春。城郭寥寥怀独鹤，江山历历见斯人。客生较晚空惆怅，梦想陈潘结旧邻。

老竹平分当建瓴，小楼从此擅高名。地连云堞登临稳，栏俯晴江梦寐清。一记自能追正始，三闲谁与续咸平。涛音日日烟中落，依约焚香读易声。

萧然一室坐清虚，又见西风到客居。老去身心便懒惰，人来情意任亲疏。从僧借地秋移菊，与佛分镫夜读书。幽事复为行计夺，去留端的合何如。

小楼终日脱冠巾，白发萧疏不受尘。虽是客身犹足乐，苦无世累未为贫。家书远寄凭游子，邸报频看念故人。自叹此心清似水，为他闲事恼天真。

自在嬉游遍四方，不曾孤负独春光。醉眠芳草衣裳冷，笑嚼名花齿颊香。既是烟霞令久任，岂应风月断来章。故人尚有闲情不，相伴湖边举一觞。

诗境园林万柳闲，四围秋草带愁颜。楼台寂寞鼠成穴，岩石崔嵬蚊负山。三径昔嫌前辈窄，一区今欠此翁闲。客来莫怪匆匆去，万感催人鬓易斑。

小泊囊山古化城，山林端足擅高名。楼台影外秋风老，锺磬声中夜气清。客子情怀宜淡薄，主人言语亦分明。只应海月堂前境，从此江湖有梦成。

望诗十步九回头，目断江山望未休。所幸临行曾举似，仅能记忆可遮羞。碧云漏日村村雨，红树吟风叶叶秋。不见夜光生歇处，客身却恨欠迟留。

门径萧然独自居，入无给侍出无车。江湖故旧音尘绝，里巷游从酒盏疏。豪举已抛三尺剑，神交惟有一床书。吾兄白发家空谷，岁晚灯前最忆渠。

破屋三间书五车，一翁醉发老髿髿。萧墙甚窄难栽竹，草地虽平不种花。井浅自能供日用，楼高谁怕被云遮。过门人问何人住，题扇桥西百姓家。

面皮如铁鬓如丝，依旧粗豪似向时。嗜酒更拼三日醉，看花因费一春诗。生前富贵谁能必，身后声名我不知。且趁酴醾对醽醁，共来相与一伸眉。

漂泊南州又过年，恰如杜子客鄜川。酒堪度日难为醉，诗怕伤时未可传。店舍无烟兵火后，街坊有月试灯前。荒凉古驿闻吹笛，老泪纵横落枕边。

行遍千山复万山，不应蜀道若为难。数茎发向殊方白，一寸心从故国丹。弓软臂无三斗力，杯深量欠十分宽。粗豪到了非吾事，只盍家居度岁寒。

忧世心劳鬓易斑，笑颦还与世相关。秋霜烈日君臣际，和气春风母子闲。学道期传千载统，献言先办一生闲。堂堂仰止人何在，独有名如不动山。

念念思归身欲翰，旧题无暇遍寻看。故人尽入黄泉路，远客空登乌石山。休起痴心乘九鲤，莫劳病眼望三韩。神仙未必知吾事，道在何妨两鬓斑。

封章字少纳忠多，袖疏前陈无柰何。但得中天行日月，不愁平地起风波。台官论罪终投笔，山贼闻名亦倒戈。惆怅脊梁如铁硬，天胡忍使閟山河。

亭在唐贤好句中，阑干六曲尽春风。不知脚下是官府，但见面前如渚宫。江水逢潮音激切，山云因雨思溟蒙。主人雅兴居诗外，花影琴声事事工。

自从闽峤至延平，试问归涂第几程。人向烟岚深处出，鸟依云树密边鸣。润沾破屐春泥滑，寒入征衫晓雨晴。多谢山家插杨柳，报侬今日是清明。

九鼎重安国势牢，功名易办谤难逃。手扶日月扫云雾，身向江湖直羽毛。雪锦诗成如谶兆，金縢书启见勤劳。纷纷论定知忠定，不负朝廷两字褒。

冉冉日将莫，萧萧秋欲残。浮云低阁雨，宿霭密藏山。扇觉轻蒲重，衣嫌细葛单。更交一寒暑，精进独衰颜。

古井梧桐老，平田{禾罢}䅉收。鸡豚百里社，砧杵十分秋。乾鹊催归兴，寒蝉唤客愁。衔杯忆霜蟹，沙尾暮停舟。

僧闲甘寂寞，寺古绝纷华。鸟摘过墙枣，猿争守树樝。雨多谿没井，藤老蔓缘笆。莫坐庭前石，怕伤苔藓花。

心懒缘忘世，身闲为不才。客愁随病散，老眼共书开。嗜酒有天戒，爱花无地栽。小楼风雨夜，还我鼻如雷。

宵济向西兴，锺声隔岸听。浅滩淘落月，远树纳残星。客路悠悠去，征桡在在停。明朝故山近，不必问邮亭。

尽日度仙霞，西风吹鬓华。乍寒抛白苎，临晚见黄花。山险全无路，溪晴半是沙。岭头逢宿处，斜月带栖鸦。

凛凛北风劲，行行西路赊。客情甘淡薄，世事苦参差。酒易逢知己，诗难遇作家。林闲数点雪，错认是梅花。

西风来几日，荷柳早衰容。百感闻秋笛，孤吟答晚锺。事能如意少，酒不教愁浓。忆著莼鲈美，家山隔几重。

檐铃奏曲响珊珊，尽日重门不启关。多插缾花供宴坐，为渠消受一春闲。

春归门巷静深深，老去无情不彊吟。风絮入帘晴昼永，自烧香餠试花沈。

浓云漠漠雨飞飞，不放东风取次吹。先自一春晴意少，那堪梅子欲黄时。

杜鹃声里桐花落，山馆无人昼掩扃。老去未能忘结习，自调浓墨写黄庭。

老去惊秋白发添，不禁凉吹逼疏帘。楼高幸自蛩声远，争柰梧桐又傍檐。

三间官屋老湖滨，孺子名声日日新。下榻本非天上事，后人空自愧前人。

浅水摇船冷戛沙，平林暝色接栖鸦。湖边老树垂垂白，半是梅花半雪花。

老鹤无踪野鸭飞，鸣琴声里画船归。伤心旧日经行地，不独人非物亦非。

十年重上郁孤台，带得江湖白发来。满眼青山旧相识，晚鸦群噪莫惊猜。

登临犹觉酒边豪，往事新愁付一陶。深浅不常章贡水，崆峒只似旧时高。

历寂黄花老涧傍，不因风雨减清芳。从教衰谢随秋草，到了能全晚节香。

弄罢江潮晚入城，红旗飐飐白旗轻。不因会吃翻头浪，争得天街鼓乐迎。

风荷百顷占涟漪，烟树溟蒙乳鸭飞。买断小舟休唤客，时穿萍叶载诗归。

城中无处听蝉鸣，短策轻鞋晚出城。行到柳阴松影下，恰才闻得两三声。

十三楼寺早餐饭，六一泉寺晚咏歌。坐断竹风无暑气，乳禽鸣处绿阴多。

赛罢祠山赛二郎，酒行明日欲祠张。愚民可是都忘本，香火何曾到杜康。

拂晓官来簿录时，未曾吹彻玉参差。旁人不忍听鹦鹉，犹向金笼唤太师。

白白黄黄自岁寒，诗人但作菊花看。牡丹茉莉非吾事，自是时人被眼瞒。

亲向东篱手自栽，夕阳小径重徘徊。花应得似人乖角，过了重阳烂漫开。

爱花千古说渊明，肯把秋光不似春。我重此花全晚节，賸栽三径伴闲身。

玉蕊琅玕树，天香知意薰。露寒清透骨，风定远含芬。

再岁佳辰捧寿卮，今年清梦浙江湄。鹡鸰地冷真堪□，鸿雁云飞会有时。芍药泛杯犹共醉，梅花照座可重期。直须千岁州成日，铜狄摩挲世自知。

莫言纳禄寻常事，试读唐人梦谒赋。骑馿径上东山椒，九州四海风萧萧。大瓢贮云杓斟月，却跨阴崖听冰柝。松萝影薄寒花妍，白鸥飞来亦欣然。

俗尘浮垢闭禅关，百岁身心几日闲。安得此生同草木，无营长在四时闲。

近来唯一食，树下掩禅扉。落日寒山磬，多年坏衲衣。白须长更剃，青霭远还归。仍说游南岳，经行是息机。

河水新添三尺高，河边芦苇有龟巢。波流夜夜飘渔箔，空点篮灯照树梢。

信天巢小仅容身，中有图书障俗尘。不与世争闲意气，且随时养老精神。破铛安稳齐钟鼎，短褐参差比缙绅。渴饮三杯饥二饭，主人日用未为贫。

静对炉烟一缕霞，谢天成就澹生涯。安排瓦砚临章草，收拾甆瓶插郑花。莫问家储无担石，休嫌人事似团沙。三杯竟醉醒时晚，卧看春云送日斜。

无计留连日，争来断送春。落花终日雨，流水一溪云。山鸟呼名急，林梢着色新。诗成真谩兴，吾懒事因循。

客枕眠僧舍，巍然鹤发翁。事如前日异，心与少年同。一夜送春雨，五更临晓风。梦回思往事，愁在不言中。

沿路梅花管送迎，庐山初别雪初晴。若无急事相驱役，有酒人家便不行。

采石兴亡地，声名宇宙齐。山眉间吴楚，江口折东西。今古多遗恨，英雄几噬脐。征尘何日尽，北望转悲凄。

叹息闲身不自如，长年借屋客中居。事多只为人情熟，贫甚还因世法疏。兄弟候归应有梦，交游散去更无书。攒心万感争催老，白发萧骚欲满梳。

和靖祠堂在半村，敬瞻遗像忆师门。洛中虽去名犹重，吴下曾来道益尊。言立岂徒规后学，书存端可识真源。瓣香再拜公应鉴，自愧传衣忝嫡孙。

年年客里过佳期，时节难逢莫皱眉。酒量且为重九尽，杯行不必再三辞。登高兴懒诗仍赋，怀古情深泪自垂。纵使西风落乌帽，黄花犹恋鬓边丝。

归来成倦客，随分乐闲居。供佛换新水，课儿温旧书。已荒三迳菊，且种一园蔬。来往多邻舍，余无长者车。

短帽轻盈出晚峦，儿童夹道竞来看。老夫何足惊人眼，为有猿猴把钓竿。

惯将双手托虚空，岁事虽穷道不穷。身健不知行路远，心安还与在家同。客携酒至一樽绿，兄寄书来三印红。看罢兄书斟客酒，闲愁无事置胸中。

□□□□□□□，□□□□□□□。更有诗人穷似我，夜深来共纸衾眠。

早知花木今无主，不把丰碑累放翁。

