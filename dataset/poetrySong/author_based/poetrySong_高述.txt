翚檐临古岸，玉砌近重闉。指点寻仙路，留连劝酒人。水流还似旧，花落又逢春。客到此亭下，眷言休问津。

玉溪石角尖如锋，山泉喷浸碧玉龙。龙髯谁为不可识，石上菖蒲拳碧茸。老根密节穿石瘦，细叶如林屯远岫。百草烂死事潜萌，纤纤独与冰霜鬭。玻璃玛瑙春水寒，呼儿捧将持铜槃。年来青眼志未丧，喜君绿发能冲冠。

平生丘壑情，得此真忘形。抠衣跨石角，开道披林坰。日影晓峰翠，猿啼山柿青。三潭在何许，已约摸重屏。

谪仙此酹月，郎官亦流风。

