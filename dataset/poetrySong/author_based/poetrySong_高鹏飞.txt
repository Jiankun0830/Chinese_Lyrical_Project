约略阳和动琯灰，南枝已冠百花魁。莫教陇驿携春去，且向罗浮唤梦回。玉骨风标自仙种，铁肠赋咏谩多才。只应賸结青青子，调鼎功夫看后来。

一窗开永昼，万象出天成。风力欺杨絮，雷声唤笋萌。愁多春不愿，病起眼犹明。最喜今朝雨，川原足暮耕。

十里云庄路，东风信杖藜。好花连夜发，幽鸟傍人啼。香宇禅心冷，山容醉眼迷。老僧春睡处，明月印楼西。

世景云来去，人情水浅深。尘埃从满眼，交友欲知心。山简岂爱酒，陶潜元解琴。对人不敢语，仰面数归禽。

心驰流水高山外，身在落花啼鸟中。滴得愁浓青杏雨，吹教梦断碧梧风。垂堂远愧千金子，扫地空怜一亩宫。两朵灯花伴孤独，清懽那得玉人同。

千里辞家不作难，归来春事总阑珊。久留午梦梅黄雨，重索冬衣麦秀寒。百箔老蚕铺雪乳，一庭新竹长琅玕。此时正喜民财阜，野草闲花任自残。

舟载闲云稳，湖光荡碧天。笑看沙上鸟，终日伴雏眠。

绿柳桥边古道横，乾坤寂寂夜三更。月窥门处君高卧，露湿衣时夜独行。杯酒孰同驱俗意，天风时下步虚声。明朝世界尘依旧，试挽银河一洗清。

卷地西风翻巨浪，小舟仍泊夜来湾。行沽携榼虽无酒，卧看开篷幸有山。原草正肥黄犊饱，汀蘋未老白鸥闲。平生遇险须知止，眼对江神一解颜。

好景难逢奈老何，十年此地绝经过。山如得意晚犹碧，雨亦知愁秋更多。造化从渠旋磨蚁，功名笑汝扑灯蛾。湖边直欲呼船去，更共渔人挂绿蓑。

风静湖光一鉴浮，青山四顾淡舒秋。松阴满迳归来晚，醉看岩花笑白头。

睡起开篷月在沙，晚江山影动龙蛇。诗成索笔无人应，酒尽空囊何处赊。船去船来数声橹，江南江北几人家。星娥定怪归来晚，从此西风欲泛槎。

闻说南溪好，肩车带雨来。涧泉鸣细石，松木衣苍苔。云笑人情薄，山随客语回。黄花幽意足，知复为谁开。

吴中郭索声价高，草泥足上生青毛。越中海市喧儿曹，白蟹厌饫霜前螯。新丰逆旅酒濯足，齐国相君饭脱粟。当时珍味无所需，吴越土宜俱碌碌。

欲扣山扉汲野泉，支筇眼驻柳阴边。苦无平地休穿屐，待有轻风却放船。孤笛叫开云里月，一竿撑破水中天。舟人相戒低声语，沙上恐惊鸥鹭眠。

忽作清宵梦，非关世累长。月随花影转，水照木阴凉。浴露千峰碧，梳风两鬓苍。明朝须洗耳，秋意过寒螀。

木落山高秋去后，犬惊人语夜深时。小舟满载离愁重，惟有孤鸣寒雁知。

一水分流无限曲，两山相对不知名。渔翁夜半归南陌，认作中流击楫声。

断云送归雁，斜阳明晚枫。西风洒双鬓，醉倚危阑东。

