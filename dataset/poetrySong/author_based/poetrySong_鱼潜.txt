杨白花，谁教度帘幕。摇荡春风能几何，不比无情自漂泊。人生祇合作支离，长秋鸦啼江水落。

青青陵上柏，落落劲不摧。人生百年内，朝夕变所怀。斗酒命同好，万里不顾回。闻有昌国君，谈笑黄金台。柔言更长跪，信是富贵媒。但恐气习移，古今不同才。寄言去国者，岁晚有余哀。

权衡岂公平，天驷但伏枥。东井不救渴，仓库何时实。元工肯假借，名器甚可惜。如何万万古，不行督责术。

垂老乃如此，凭高俱惘然。空能正几字，好去作千年。童子歌鸲鹆，幽人拜杜鹃。江花独烂熳，春去得谁怜。

流云行水出名姝，酒尽花前双玉壶。此曲江南都忘却，春风转调小单于。

