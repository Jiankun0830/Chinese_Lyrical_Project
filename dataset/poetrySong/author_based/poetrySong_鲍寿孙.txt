百世子胥庙，犹存寂寞中。鞭尸生快怨，抉眼死遗忠。故国古今梦，怒涛朝夕风。登临一长啸，斜日海门红。

平冈横亘北城头，一上青冥目数州。吴岫南从京口出，蜀江东赴海门流。香销后土花如梦，烟锁雷塘草亦愁。惟有依然淮泗水，年年吹浪到瓜洲。

千丈森森磥砢生，风来岩壑韵琮琤。耳根一洗俗尘净，木末时闻天籁鸣。汹汹银涛朝拍岸，萧萧铁马夜还营。山中宰相殷勤听，说与傍人笑绝缨。

功德河沙七宝池，可如甘露降三危。锺山一滴曹溪水，好及萧郎索蜜时。

江北江南水一涯，迷楼结绮两堪悲。雷塘草绿人安在，曾见黄奴坐井时。

我无孤雁句，君有倚楼诗。

一樽浮大白，千里策飞黄。

千篇异代垂金薤，一曲当年忤玉环。

但喜亲庭健，何愁客路长。

少日从游今老矣，残冬话别各凄然。

重生子厚为师范，更与宣尼续庙碑。

