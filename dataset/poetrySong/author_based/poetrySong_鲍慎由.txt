驰誉丹青有古风，笔端及我未宜蒙。云台麟阁遥相望，枉写褒公与鄂公。

昭回于天垂英光，跨颉历籀化大荒。烟华浓淡赋低昂，一噫万古称天章。鸾跨虬引鹄序行，洞天九九归辽阳。茫茫十二小劫长，玺完神诃命芾藏。

础润雨欲作，好风每相先。萧萧清入帘，令我心洒然。闭门倦永夏，枕书日昏眠。快此风雨余，端如濯飞泉。盆山有佳趣，草木更幽妍。井华养文石，香篆横云烟。俯仰方丈间，胜事亦可怜。永怀触热子，我劳良独贤。

汉公事业比阿衡，纯用诗书致太平。它日何人颂功德，至今嘲笑亦诸生。

万卷堆中种眼花，睡魔亦厌夜深茶。平生不草长门赋，岂有黄金送酒家。

白发波波尚问津，可嗟志业在经纶。十年于此才三见，四海如公复几人。虎穴功名劳唾掌，醉乡风月且藏身。平安欲问无来使，何处荒山野水滨。

舟行有后先，相去能几许。铿轰金鼓声，见面不得语。水花来幽香，岸柳过疏雨。登舻各乘风，解帆会联浦。闲携小龙团，睡起就君煮。

三白岁可期，一饱分已定。

学诗比登仙，金膏换凡骨。

绕树寻花得得来。

平池九曲在，春水萦埼{石弯}。

