薄暮雨霏霏，归心恨不飞。客程三日阻，家舍半年违。涧涩水争道，山空云触衣。凭谁洗光手，取出太阳辉。

闽越饱溪山，何如蜀道难。驿行仍怯岭，舟驶复忧滩。行李三秋杪，居民百战残。今宵投宿处，茅店倚层峦。

恶石乱峥嵘，胡为君此行。功名成底事，舟檝误平生。天远宁容问，滩流本自鸣。林猿如会意，故作断肠声。

山逐寒云断，天随暮霭低。稻畦迷上下，樵径自东西。故国存书剑，他乡尚鼓鼙。涓埃期补报，未敢卜幽栖。

纳凉北窗下，景象有余清。林暝惟萤影，庭幽但竹声。语阑惊坐久，露重觉衣轻。不寐饶诗思，徘徊参斗横。

忽忽春将半，冥冥雨未休。过从喧屐齿，追赏负觥筹。诗句那排闷，鶑声巧唤愁。晴郊饶胜槩，何日许同游。

时事干戈里，年光卷帙中。有怀忧社稷，无力靖华戎。世路日多梗，斋扉昼掩蓬。悲歌抚长铗，爽飒气摩空。

兰省三千士，莆阳十五人。此时乡曲会，异日庙堂身。名塞乾坤隘，恩沾雨露新。天边三雁远，回首独凝神。

文宿动三吴，于门应大儒。中秋寒律近，九叶瑞蓂敷。锦被栖郎舍，朱幡镇海隅。金鳌淹从橐，铜虎暂分符。德荫纷桃李，仁风暖袴襦。祝公椿寿永，千岁赞萝图。

举目江河异，伤心汉阙低。未闻胡折北，谁复将征西。志苦甘尝胆，身先愿执鼙。时惟王事急，六月尚栖栖。

目断吴天远，魂飞楚塞低。六龙巡漠北，万骑遶淮西。寒月笼烟燧，霜风递晓鼙。征夫蝴蝶梦，休傍故园栖。

木落孤城迥，苔封古寺深。结庐依近地，隠几惬幽心。细草秋仍绿，修篁晚更阴。红尘门外路，六辔漫如琴。

背堂资僻远，要路亦高深。未负幽栖志，回看不住心。寒花隠乱草，飞鸟度层阴。独遶荒斋径，新诗近玉琴。

渥漥产龙种，筦簟兆熊禧。木星光芒舒紫焰，玉出昆山珠出隋。徐卿忧何有，于门高可期。啼声已识是英物，成立行看少壮时。瓦盆盛酒醺四座，我独不许陪宗支。眼穿难望葱牙镪，吻燥不沾荷叶卮。涓滴于人甘分绝，枯肠强索祝儿诗。祝儿效张良，熟读韬钤为帝师。祝儿效陈平，磊落胸中吐六奇。天骄捧首遁漠北，岂容郊垒尚累累。勿效文章致身者，画餠虚名天下知。

才子连镳俯近坰，霜风散逐马蹄轻。芳樽屡约同年会，要路行看异日情。境僻却嫌丝管沸，坐阑转觉笑谈清。松峰自此宣高价，不使慈恩独擅名。

劳君携酒出郊坰，强缉巴词醉墨轻。我辈讵能捐习气，伊人底事寡诗情。漫令抆目朝朝望，无复挥毫字字清。冷淡生涯殊不恶，想应着意讳穷名。

茧足度残腊，回头又一年。文书疏病眼，事业付高眠。盥栉从朝懒，衾裯觉夜便。南邻竞春色，车马日喧阗。

五马风流在，升平笑乐空。时难寸心异，岁晚一樽同。画角寒云外，篮舆暮雨中。归来狎儿女，残烛耿纱笼。

不与雪霜分素艳，却随桃杏竞芳辰。自知孤洁群心妒，故著微红伴早春。

少年桃李竞青春，回顾寒梅已丈人。强欲施朱追俗好，谁知翻是失天真。

万事萦心空岁月，一分春色已尘埃。檐前雨脚何时断，陌上遨头几日来。寒束幽花如有待，风延啼鸟苦相催。明年此会各南北，趁取官闲共酒杯。

策蹇冲泥到野扉，故人相对破愁眉。话因别久卒难尽，情逐杯深那更辞。十里云山乖素约，一番桃李负幽期。萧萧半夜空阶雨，乱滴枯肠百斛诗。

茅舍嚣尘外，青灯笑语中。相逢今夕款，忽忆去年同。瓶涩倾无绿，炉寒拨更红。卧闻窗雨响，檐溜受斜风。

惜别情无赖，狂吟意有余。琴尊闲院落，花柳暗村墟。行乐真聊尔，论交莫后予。裹粮山下约，来往未应疏。

倦仆去复返，怜君归未能。吟余幽砌月，梦破短檠灯。地僻人稀到，书成雁莫凭。秋风霜翮健，天末看飞腾。

夜雨才霑地，朝晖已照墙。润畦舒菜甲，暖树拆茶枪。胡虏潜沙碛，关河息战场。王孙缘底事，萍迹久他乡。

独酌浇愁酒，慵翻信手书。折腰行俗吏，投足且吾庐。岁月鶑声老，江湖雁影踈。依栖五侯第，旅食近何如。

行色动高盖，题诗寄短笺。离亭春草外，吉水暮云边。雕鹗抟霜翅，骅骝受玉鞭。槐黄须努力，好语及秋天。

尺素书凭雁足传，侧身吟望楚江边。关山去我仍千里，风月思君阅二年。莲幕宦情今好在，莆川春色故依然。相逢若问官闲事，为道粗裘饱昼眠。

时事含胡里，年华转烛间。利名多噂沓，贫贱觉安闲。致主知无术，归休幸有山。茅堂一尊酒，时得慰愁颜。

仙掌露初凝，高空月迥明。雪霜千里色，关塞一时情。永夜惊乌鹊，中原有弟兄。清辉怜独对，良会苦难并。目断一天远，愁随两地生。倚楼何处笛，凄切送残声。

秋色满潇湘，天寒玄鸟忙。数声离叠嶂，片影度横塘。风翮抟寥廓，烟踪入渺茫。乍随萍荇没，还共水云长。冷浸千寻碧，斜侵两岸霜。凝眸西塞远，踈点带残阳。

昏昏午汗浃桃笙，醒眼清诗仗友生。俘馘遥传泮水捷，琴书初解杏坛盟。开尊赖有论文酒，舍肉应无遗母羹。好种桑麻归杜曲，行藏休更问君平。

黉堂归去葛衣轻，怪底形容太瘦生。抖擞悭囊偿酒债，安排崄韵主诗盟。妖韶梅老自余态，滋味韩休薄大羹。强策驽骀追逸驾，不堪才力但平平。

酷暑避修竹，繁阴侵短楹。形骸方枕簟，车马忽柴荆。对酒情无极，哦诗韵更清。昏鸦催别急，天末片云横。

玉井晨不冷，茅檐午欲焚。月摇看画箑，榴吐认红裙。迥野都如火，奇峰空自云。衣巾负芒刺，曝背有人耘。

秋入蒹葭霜正威，数声归雁塞痕微。欺人白发萧萧得，未老丹枫故故飞。胡虏乾坤多战骨，江湖风雨一蓑衣。百年粗饭从衰朽，万事尘寰有是非。

牙叉老木抱江城，城古江寒相对清。云雁不逢音信杳，沙鸥无数往来轻。露华今夜凝仙掌，词藻他年动帝京。淮海一身犹卧病，关河千里未休兵。

枝头血色万年萍，错落横天粲彗星。昔日杨姬劳走驿，一时王姥欲俱刑。浪传石蜜来他域，巧似珊瑚出涨溟。仙种世传工益寿，饱尝端胜卫生经。

蜜甜谁数楚江萍，枉道偷桃是岁星。长夏日烘怜国色，去年霜薄赦秋刑。侯堂旧许祠南海，使驿曾劳走北溟。名种尚堪重品第，未甘陆羽著茶经。

修竹繁阴覆绿萍，压墙朱实鬭星星。明珠落掌骊龙睡，丹壳归盘白马刑。曾指画图夸北客，至今渍蜜动南溟。可怜伧父流涎久，何日乌山始一经。

一时红紫逐飘萍，风雨残枝尚缀星。西国葡萄甘仆隶，白家踯躅强仪刑。谁移仙种从丹府，不使灵荄遍八溟。大业豪华今寂寞，佳名空着海山经。

冰壶玉麈逼人寒，忽漫过逢豁肺肝。千载有人扶古道，一时倾盖尽儒冠。不妨我辈诗肠在，要取他年酒量宽。万卷白头成底事，贩屠之辈任艰难。

吹笛清宵何处声，隔窗斜月听人行。梦回案上青荧火，魂断城头长短更。三伏故人怜卧病，百年薄宦任浮生。春风尚忆茅堂话，相对哦诗天未明。

幅巾别我五周星，今日相逢眼暂明。一第男儿身自致，曾将踪迹问君平。

山木转斜晖，秋风动客衣。露华侵坐冷，星宿傍檐稀。楼迥钟声隠，更长烛影微。年来倦奔走，早觉利名非。

慈竹阴初合，新梢翠欲流。晚摇千尺影，冷撼一堂秋。笋迸苔痕拆，叶蒙山色幽。凤凰栖息稳，端为此君留。

返照隠西山，烟村一水间。路长人自急，林暮鸟知还。枫巷秋常扫，蓬门夜不关。风尘犹剧盗，岁月但催颜。

茅檐供倚薄，藜杖费扶携。天入平芜阔，山含宿霭低。树声风便旋，野色晚凄迷。容易营生事，秋田稻欲齐。

木落闽山暮，云深野寺秋。寒花空照眼，浊酒不禁愁。宦拙羞奔走，时危且滞留。迥廊供徙倚，万虑寄冥搜。

北陌争迎丞相车，南郡新分刺史符。弩矢纷纷夹道趋，旌旗猎猎照通衢。一时冠盖事奔走，车马不许停斯须。贤愚贵贱俱物役，始觉名利真区区。我亦年来忝簪绂，苛礼羁人日湮汩。往来叨沐主人恩，陶母不恪千金发。平明联辔逐西风，归路三更踏明月。解貂野店贳浊酒，醉罢高谭偃溟渤。风尘薄宦君勿悲，犹胜低回场屋时。乌帽白袍青竹榻，短檠终夜照红蜡。

画角城头绕怨音，秋风握手别杯深。三年故国相从地，万里青云欲别心。醉罢林霜催菊老，梦回江月转棠阴。预愁晓色离亭外，衰草撩人思不禁。

同云幕幕暗前山，急雨飕飕酿小寒。桃花欲开尚羞涩，梅梢已老半阑珊。话别一尊休草草，丈夫相识期岁老。绨袍万一未忘情，春风莫惜归来早。

满目繁春事，题诗寄所思。轻寒欺酒力，宿雨褪花姿。经世知无术，追欢要及时。郊原賸晴景，莫负去年期。

道屈时危且茹藜，不妨去鲁尽迟迟。一轩容膝分蓝宇，十里携筇闯麦岐。杜老皓头真可惜，陶潜知命更奚疑。干戈淮上无消息，愁绝南山独步时。

落石奔沙岸，颓云拥树根。牛羊千古道，鸡犬数家村。风递邻舂急，春归农事繁。生涯随处乐，翁妪话柴门。

席改尊犹在，心闲屐自迟。角巾欹短树，风带罥踈篱。作难忧胡羯，全生混野麋。晚来幽意惬，归路恐多岐。

抱被招提听晚钟，昔游回首七春风。斩新花木轩窗外，依旧楼台烟霭中。永夜篝灯元自照，故人尊酒偶然同。明年此日看腾踏，先数班杨赋律工。

请缨未系单于颈，置火须然董卓脐。列郡奔驰喧羽檄，圣朝哀痛下芝泥。盟寒关陇无来使，春晚江淮有战鼙。十载枕边忧国泪，不堪幽梦破晨鸡。

负郭浓春事，高斋辟晓关。晴云浮越峤，芳草接荆蛮。禄薄难长饱，才微分久闲。年华兵甲里，吁骇镜中颜。

皇天啬甘泽，为农生理休。哀哉桑麻瘁，得意蓬蒿稠。一夜溜檐雨，晓屋喧鸣鸠。惊涛注空壑，秀色溢平畴。田舍无宿储，及此宽百忧。陌上谁家郎，惟恐阻春游。

一室函沧海，群公半列侯。放怀追许谢，洗耳笑巢由。花暖蜂相趁，泥香燕自求。杖藜穷胜境，染笔记春游。

寂寂春葩映短墙，半山松竹奏笙簧。无情幽鸟背人去，不惯村童笑客狂。

气合论文地，魂销惜别筵。离亭芳草外，飞盖落花前。北阙旧通籍，南州先着鞭。郤诜丹桂早，莱子彩衣鲜。侧耳聆佳政，成名及妙年。因风能见忆，得句会须传。筮仕聊栖棘，驽才阻泛莲。交情期岁晚，会面数秋天。莆水浮春树，桐城际暮烟。龚黄真忝窃，末路共腾骞。

缓步春山春日长，流鶑不语燕飞忙。桃花落处无人见，濯手惟闻涧水香。

一水远能白，群山阴更青。静怜风细细，闲任雨冥冥。春色供多病，时情畏独醒。平生忧国意，客至问朝廷。

竹杖棕鞋意自便，藓墙莎径色相鲜。平畴涨麦云连海，绝壁蟠松盖倚天。竟日虎岩延眺瞩，何时蟹井费攀缘。归来幽独不成寝，山月侵廊钟韵圆。

霁色孤城外，秋声独树边。烟云澄远屿，风月渺平川。寇盗休何日，登临忆去年。吾曹得踈放，醉墨洒层巅。

近有清源信，官期报早秋。时危从薄宦，情在惜同游。簪笏趋新幕，琴书别故邱。君能访茅宇，尊酒话离愁。

万里西风入晚扉，高斋怅望独移时。迢迢别浦帆双去，漠漠平芜天四垂。雨意欲晴山鸟乐，寒声初到井梧知。丈夫感慨关时事，不学楚人儿女悲。

南郡趋新幕，微官愧野人。客怀投寺晚，归梦到家频。岁月看蓬鬓，尘埃听葛巾。相随一杯酒，且慰百年身。

至日空相忆，何时复此来。素书烦蜡炬，往事付寒杯。梦破风惊竹，诗成雨绽梅。江城低婺女，回首亦劳哉。

天意恢炎历，星躔降昴精。典刑存大雅，领袖属名卿。出入三朝旧，青冥万里程。磨铅周太史，视草汉承明。词采今宗匠，艰危急老成。邃旒方侧席，高纛尚专城。卜筑鄱阳外，悬弧晋水清。先君桃李荫，比屋袴襦声。昼永黄堂梦，春晴绿野耕。日边稽召节，幕下及称觥。盛业期伊吕，修龄颂老彭。一麾难久借，四海欲休兵。

官达身何补，才名陆未沉。不妨吾道在，休较吏文深。城郭春将暮，风云晚更阴。相看炎海阔，魂断欲分襟。

春草故人去，落花离绪多。芙蓉少颜色，薏苡尽风波。尘土非长策，功名一醉歌。周南暂留滞，莫改岁寒柯。

一夜晴风吹晓霞，平明联辔踏飞花。岚光且对圣贤酒，世事仅同蛮触蜗。簿领迷人春易老，渔樵满地昼无哗。登临未饱溪山兴，归路星星月照沙。

自喜平生山水心，公余犹及此登临。云埋古寺钟声远，花落空村烟雨深。是处芳尊追胜槩，几人寒勒度踈林。都无春色一分在，况有尘寰万虑侵。

百年遗址俯郊坰，十里苍波带古亭。隔岸楼台春去远，满湖烟雨酒微醒。苔碑缺落庭松老，野鸟去来汀草青。风物不殊天竺路，扁舟髣髴旧曾经。

雅制初仍旧，佳名留至今。城依刺桐古，亭入芰荷深。尊俎宾僚集，旌麾刺史临。自公多暇日，及此豁尘襟。

鞍马侵三伏，萍蓬寄一身。及秋归计早，到日附书频。炎岭休长客，清漳有故人。过逢如问信，为道各埃尘。

雨积稻畦白，晴添麦垅黄。野桥排雁齿，山路转羊肠。鸟语有时好，田家随事忙。一年春尽日，身迹更他乡。

羌吹宣重籥，胡床近小台。轻轻云片度，淡淡月华开。壁暗雨留藓，庭虚风落梅。纳凉公宇邃，清夜兴悠哉。

汉家虎玺重分铜，銮坡厌直金莲红。海角疮痍烦大手，循良不愧古人风。偃蹇霜风铃阁寂，蒙茸春色圜扉空。为郡风流见前辈，隙日车盖飞城东。鳌首虚亭未泯灭，骚人古意无终穷。香风十里菰蒲外，喜气一城尊俎中。中原景物久荆棘，南渡衣冠随梗蓬。此地龟文符古谶，盛观略与承平同。腐儒谬忝无双裔，声价远惭吾祖童。青衫幕府困奔走，赖有新诗为发聋。

怪底儿童无远图，埋盆注水插芙蕖。人心不作非真想，便觉东湖入座隅。

摇落江城暮，招提访旧游。泉声终夜雨，竹影一堂秋。露湛衣裳冷，山空枕簟幽。故人怜寂寞，抱被肯相投。

鞅掌从王事，招邀愧主人。弹琴秋叶落，听雨夜床亲。岁月何妨纪，诗篇莫厌频。要令千载下，不但数姜秦。

夜宿姜峰寺，晓投刘店村。秋光随杖屦，逸兴满郊原。短句时时得，何人细细论。凤凰山下约，回首欲飞翻。

抱琴历高峰，拂石就晚阴。空山对摇落，怀哉千古心。

一溪清浅抱山根，山雾溪烟白昼昏。负郭可能无五斗，肩舆何事走空村。

鞍马泊孤亭，人烟接古城。半村留晚照，万壑送秋声。风月思玄度，文章愧长卿。桃源何处在，山驿至今名。

少皡不用事，八月犹苦热。南方本炎蒸，况乃甘泽阙。雨师弛厥职，旱魃逞余孽。金石铄欲流，污池龟甲裂。稼穑亦已休，田家生理绝。敢意筑场圃，渐闻罂瓶竭。租敛数有恒，不为愆阳辍。州县急锱铢，鞭棰动流血。吁嗟号帝阍，此语何由彻。空村巫觋舞，灵祠香火谒。水旱制于天，祈禳恐虚设。尝闻桑林祷，爪牺亦清洁。万国几为鱼，尧德岂其劣。但令备先具，难必沴气灭。江淮十万兵，仰口资馈辙。太仓无宿储，有司忧百结。腐儒从薄宦，篮舆走嵽嵲。王事有严程，亭午不得歇。林鸟呀无声，仆夫屡告暍。马得变玄冬，阴厓踏层雪。

行李秋将老，停鞭日已西。深村见人少，孤寺与云齐。试问霑微禄，何如返故栖。鸡鸣不成寝，乘月下清溪。

一代衣冠霸业休，半山金碧梵宫留。伤心废宅松榆老，满目寒塘菡萏秋。马鬣未平余葬地，蛾眉不见但妆楼。凭高欲问豪华事，耆旧无人僧白头。

月黑前村笛，风清俯槛琴。老苔虚殿闭，乔木故宫深。宿鸟依丛树，踈钟出断林。夜堂留暑湿，秋谷半晴阴。事业惟欹枕，尘埃一散襟。劳生倦奔走，远目寄登临。割据当年事，英雄万古心。青山空白骨，华屋漫黄金。酒薄何劳醉，诗成不废吟。艰危多感慨，时序苦侵寻。

倚杖清秋远，弹琴白昼长。笙箫离馆废，云木晚风凉。往事空流水，岿心满夕阳。相逢惜分手，珍重故人觞。

西风城郭尚炎威，竟日琴尊历翠微。红尽秋林枫正落，凉生晚寺雨初飞。相从岁月交情旧，此去尘埃会面稀。往事惟余故侯冢，白杨衰草露霑衣。

呜呼祸变稔前朝，都城千雉摧天骄。翠华北征沙漠遥，六宫万里从翚褕。我皇龙飞守宗祧，周宣汉武见今朝。问安视膳阻夙宵，位极万乘心何聊。大哉圣孝回天眷，万类革心非革面。天边驿骑急星电，传报騩舆涉淮甸。小臣喜极手欲抃，朝坤一夜欢声遍。遥想千官会星弁，拜舞称觞长乐殿。

西风落莫空馆，暮色迷蒙远峦。家近不妨酒尽，夜寒陡怯衣单。

凉风惬人如故旧，客燕残蝉度清昼。摇落三秋楚泽悲，相思一夜东阳瘦。愁连黛入眉山重，犹忆去年和泪送。鱼沉雁断消息稀，频来惟有清宵梦。

五闰干戈极，炎晖历数新。析圭绵六服，卜鼎迈千春。哀痛朝奸稔，夤缘国步屯。近畿横彗孛，严禁失钩陈。魏绛谋和敌，包胥日哭秦。翠华旋北狩，清跸且南巡。雾塞纷铜马，祥开表玉麟。官军推大弟，耆老赴仁人。唐祚兴灵武，昭王问水滨。悲缠刁斗急，警报羽书频。关辅腾骄子，朝廷倚大臣。梦符岩肖说，天祐岳生申。濯濯襟灵迈，温温德业纯。家声真不坠，庙略信如神。行洁圭无玷，心坚竹有筠。苍生出涂炭，黄屋待经纶。苏峻称兵日，姬公复辟辰。祚危旒在缀，主辱涕盈巾。诸将趋行殿，孤军入帝闉。乾坤收逆气，淮海霁妖尘。尊俎辞枢极，旌旄下蜀岷。霜棱函谷外，春色锦江濒。流马通飞漕，推锋截要津。荣亲万锺禄，许国百年身。盛烈刊彜鼎，丹忠薄昊旻。流言初抵隙，积毁竟排真。感激回天眷，须臾秉国钧。精神千载会，霖雨八方均。晓几趋环佩，朝班领搢绅。荆蛮淹月定，胡骑暮年驯。奉诏移瓯越，承恩拜紫宸。地遥分虎节，日暖想龙鳞。颍上归黄霸，河间借寇恂。台衡期必复，风俗再还淳。叹惜寒门士，叨陪上国宾。雕虫惭小技，连蹇分长贫。短剑秋仍抚，残灯夜更亲。曳裾胡不可，投璧惧无因。海运鹏孤翥，泥蟠蠖未伸。济时公努力，宇宙久荆榛。

刺桐城边桐叶飞，刺桐城外行人稀。客来别我有所适，问客此去何当归。林卿妙龄才秀发，胸中万卷涌溟渤。家声合沓盖九州，里第嶙峋表双阙。朅来试吏天南方，骥絷焉能骋所长。梅仙脱身东市卒，杜老落笔中书堂。传道淮壖减豺虎，政须礼乐事明主。之子轩轩霄汉姿，好向春风刷毛羽。

龙纪膺图代，龟书出洛年。人文初炳焕，神化共回旋。大雅藩篱缺，诸儒门户专。天将扶古道，岳始降名贤。派别轩皇远，江回楚邑偏。英灵久蟠郁，簪笏旧蝉联。家学传桑砚，词场著祖鞭。风云千载会，宇宙大名悬。行洁圭无玷，才长桷有梴。西都经术富，东阁道山连。蠹简烦䌷绎，群书益贯穿。才超班马上，道探老庄玄。近代风骚变，词人雾縠鲜。俳优惊异体，轻薄竟相沿。作者今亡矣，明公独勉旃。狂澜资反正，坠绪得扶颠。内史趋栏药，中书落笔椽。直词批𠡠尾，清议列龟前。法驾南巡日，妖氛北刺天。新亭空涕泪，神汴一腥膻。慰将言弥切，征兵檄屡宣。奉天凭陆贽，淮上困苻坚。素秘龙韬策，爰参虎旅权。精诚潜贯日，勋业合凌烟。耆旧朝廷倚，文章海内传。三长青史笔，五典白麻篇。思赡宫人蜡，荣归御榻莲。研经鱼辨鲁，挥翰骥奔泉。方徯金銮作，聊从铜虎迁。疮痍承帝念，恺悌沃民编。铃索昼斋永，棠阴夜月圆。丰登诸县乐，治最八州先。诏易宣城郡，恩遗晋水壖。歌襦恐来暮，卧辙惜言还。汉守终丞相，黄公且颍川。长亭春草外，巨镇日华边。况复师瞻久，由来德望全。芝函行召对，鼎席即详延。尚父西辞渭，司徒北破燕。斯民免涂炭，吾党赖陶甄。竹尺元通籍，瓜时忝备员。孩提曾识面，父执绝随肩。被遇怜才小，怀恩觉体孱。尘埃余冗吏，情绪足离筵。歌阕魂飞渚，诗成泪染笺。辕驹何局促，巫步失趼跹。旧治应骑竹，他邦未暖毡。公归劳驿骑，地远想台躔。处士依文举，贤臣颂子渊。瀛洲如许到，未敢卜归田。

天涯霜露羁离久，海内风尘归思赊。万里穷途双白鬓，一尊浊酒对黄花。频年奔走哀王粲，落日登临忆孟嘉。绝塞欢娱易萧瑟，悲来忍泪望京华。

黎明呼羸僮，拄策渡野水。轻岚翳初日，古道步平砥。麦陇黄四出，松竹翠相倚。人间春告尽，岩色秀未已。眼入故乡明，语还亲旧喜。印非朱买臣，金无苏季子。窃笑免妻孥，相过动邻里。富贵岂吾谋，薄游聊尔耳。

五更驱倦仆，发轫古城边。月色潮初上，钟声人正眠。自怜筋力在，无补岁时迁。远愧陶彭泽，归心独浩然。

要洗襟怀万斛埃，一尊相属莫迟回。颠狂柳絮将春去，排比荷花刺水开。懒矣宦情甘冗长，拙于句法强追陪。人生行乐须闲健，千古朱颜同一颓。

避暑寓祇园，黎明度远村。桑麻迷杜曲，鸡犬散桃源。迳草细将合，溪流深不喧。幽怀未能惬，城郭已朝暾。

溪光山色两幽深，更结新亭倚翠林。老木参天烟漠漠，虚檐挂日影沉沉。三年此地留乔舄，六月凉风飒楚襟。趁取公余急行乐，人生容易二毛侵。

面势揖孤峙，交柯藏伯劳。日临公馆寂，人与此轩高。对酒屡中圣，题诗应仆骚。乔林思旧隠，咫尺听风号。

何须轮拥朱，不愿佩悬玉。青山得去且归去，谋生待足何时足。林间招提金碧开，门外过客谁能来。桂花落尽无人问，古墙秋迳生青苔。旧山泉石故应好，菟裘不营亦可老。此身已与三径期，未分渊明迹如扫。

疾风吹尘暗河县，去马来牛不复辨。黄昏始扣主人门，置酒张灯促华馔。夜如何其初促膝，人生会合难再得。簿书何急来相仍，且将款曲终今夕。腐儒衰晚谬通籍，射策君门期第一。天门日射黄金榜，自怪一日声辉赫。三年奔走空皮骨，足茧荒山转愁疾。未有涓埃答圣朝，途穷反遭俗眼白。怀抱何时得好开，生前相遇且衔杯。儒术于我何有哉，黄帽青鞋归去来。

紫帽山颠秋色高，刺桐城头风怒号。乾坤冲融忽异态，千里和气生旌旄。昴星之精来瑞世，要令致主唐虞际。骨相诞锺嵩岳灵，风流不泯磻溪裔。怀香握兰今几春，琐闼画省曾弥纶。他年揽辔探禹穴，平反所活凡千人。南土分忧宽主顾，棠阴好在来何暮。儒风郁郁蜀文翁，德量汪汪黄叔度。相种由来多山东，蝉联八叶属我公。百年耆旧讴歌里，万里山河指顾中。声名合沓盖九州，人物中兴第一流。风云变化固有待，苍虬宁许池中留。青衫腐儒趋幕府，香火祝公如卫武。夹辅皇家不计年，长将朽质入陶甄。

为怜山色好，百里赴幽期。叠嶂生寒早，修林出日迟。年华空晼晚，时事竟艰危。咫尺故园在，题诗有所思。

醉眼乾坤大，归心日夜长。风霜岁云暮，尘土鬓成苍。俗物犹能在，危机只自防。可无田种秫，三径未宜荒。

丈夫贵成名，人子重养志。志养非鼎食，名成要身致。世上万男儿，二者少称遂。乐哉张公子，此事有余地。昔我游武林，始与张君值。津津紫芝眉，落落青云器。骅骝步康衢，雕鹗腾秋翅。一官天南州，艰难已尝试。悠然望白云，归来为隠吏。轩裳非吾心，菽水重亲意。筑堂九畹边，远取南陔义。膳羞务馨洁，晨夕必躬视。老人嗜国香，幽怀时一寄。春风敷柔丝，色与恩袍类。不效荆楚俗，纫之为佩璲。不学会稽亭，徒然修褉事。愿言倚玉树，同作庭阶瑞。他年粉署握，永伴莱衣戏。

朝来乾鹊啅檐牙，昨夜灯开送喜花。好事宁期贵公子，携诗肯访野人家。客愁到此逢寒食，薄宦羁人屡岁华。载酒他年问奇字，故园归去老桑麻。

海上曾闻属国归，归来依旧壮心违。风尘万里长为客，管库三年不救饥。尊酒欲谋良夜醉，庭花故就别时飞。看君好刷冲天翼，莫遣江城过雁稀。

一水曳修带，千山罗峻屏。客怀今古泪，人世短长亭。岁月身将老，功名梦未醒。长卿倦游久，归思满岩扃。

草树天边碧，溪流雨外浑。仆夫经燕岫，筋力尽龙门。斜日当幽径，轻风度晚村。筑场茅屋底，约略似东屯。

羸骖踏遍乱山青，薄宦羁人醉未醒。破午停鞭得幽寺，眼明初见竹间亭。

鸡豚殆尽官军过，豺虎犹存野老愁。万一皇恩更宽大，会令戈甲变锄耰。

花枝已尽鶑将老，桑叶渐稀蚕欲眠。半湿半晴梅雨道，乍寒乍暖麦秋天。村垆沽酒谁能择，邮壁题诗尽偶然。方寸怡怡无一事，粗裘粝食地行仙。

家世唐萧瑀，风流晋谢安。胸中畜邱壑，笔下富波澜。耆旧讴歌惜，宾僚礼数宽。龚黄初报政，飞诏忽江干。

自此调元去，人今卧辙同。棠阴闽岭外，星传浙江东。四月黄梅雨，千山荔子风。离亭独归处，回首意无穷。

涉猎愧醇儒，南州入幕初。力疲三尺法，尘满一床书。不有刘宽恕，何堪阮籍踈。才微甘冗长，感激辱吹嘘。

错认松风万壑传，又如急雨碎池莲。青灯孤馆元无寐，况复溪声到枕边。

巨浸滔天后，遗黎复业初。桑田皆变海，老稚半为鱼。凿石开新道，行人问故庐。客愁那对此，搔首重欷歔。

洚水应垂儆，高穹岂不仁。发陈遵故事，执咎定何人。岸落溪容改，山摧土色新。伤心问耆旧，谁与吊斯民。

呜咽泉流万仞峰，断肠从此各西东。谁知不作多时别，依旧相逢沧海中。

闽越江南此地分，鲍娘诗句尚能存。客怀未觉今宵好，家住壶山烟雨村。

睡美生憎晓色催，丹心自愧未能灰。尘埃汩汩岁将暮，霜雾蒙蒙昼不开。身外百端俱长物，时危万事入羁怀。君恩早晚粗酬了，粝饭敝裘归去来。

离家一月断家书，家在闽山深处居。路入江南隔分水，山犹不见况吾庐。

去年至日老夫家，呼儿具酒对梅花。今年至日空奔走，岂止无花亦无酒。薄宦驱人无已时，客怀牢落强裁诗。君不见杜陵老诗伯，年年至日长为客。

客里萍蓬愧此身，天涯风俗对兹辰。云容山意商量雪，梅蕾葭灰漏泄春。岁晚旅怀元自恶，夜长归梦为谁频。遥怜儿女团栾处，应念江山飘泊人。

拂拂秋风生桂枝，于门何日诞英奇。请看素魄初圆夜，正是奎星呈瑞时。

高议曾匡马上翁，声名凛凛尉佗宫。谁知千载经行地，犹有云来绍祖风。

嘉谟合补三公衮，余事聊分八使车。想得忠勤彻旒冕，天涯洗眼看征书。

名家诗礼有诸郎，飞入南宫鸿雁行。不向人前称阀阅，要须仙桂五枝芳。

可但人间五福全，飘飘真是地行仙。摩娑铜狄成追忆，游戏尘寰五百年。

芒鞋踏遍万山松，得得归来丈室中。破祴一身在悬罄，清谈对客似撞钟。名家要看惊人举，觅句何须效我穷。春雨地炉分半坐，便疑身住古禅丛。

昭代干戈戢，炎辉历数长。苍生久苏息，寰海屡丰穰。社稷基新命，朝廷举旧章。太平周礼乐，垂拱舜衣裳。拜寿先长乐，传声出未央。冕旒端黼座，仪物备明堂。阊阖星辰外，旗常日月旁。天颜春穆穆，云物晓苍苍。雪色残𫛛鹊，韶音杂凤凰。严宸分羽卫，荒服走梯航。人正今行夏，民心旧戴商。观光环万国，班朔首三阳。列辟銮声哕，群工玉珮锵。奉常陈雅奏，太史报殊祥。于穆前朝盛，丕承奕世昌。版图还大禹，风俗再陶唐。已格无为治，犹怀不敢康。几年修缛典，今日付吾皇。所愿终寅畏，无忘每赞襄。明良相际会，长奉万年觞。

暮景流年速，寒灯照夜长。艰危仍薄宦，时序更他乡。雪暗吴宫下，春归越峤傍。明朝对佳节，无处觅椒觞。

老去低徊强北游，春来消息望南州。别离况复年华换，富贵难令少壮留。行李未知何处定，屠苏还解忆人不。可堪一夜寒江雨，滴作羁怀万斛愁。

结宇嚣尘外，寓形天地间。幽怀付松菊，高卧对云山。门巷来人少，琴书竟日闲。可怜朝市客，名利老朱颜。

千年鹤表映溪滨，一代鸿文动至尊。仕路低徊唐老杜，才名合沓汉公孙。家风不减太丘令，盛事何如通德门。肯把浮荣衒流俗，欲遗典则到仍昆。

误向文闱齿搢绅，相君分赐壑源春。穷搜千卷非吾事，满引一杯如故人。无复睡魔能偃蹇，敢将诗律鬭清新。西湖好趁清明约，泉活涓涓火不陈。

银袍健笔落云烟，入眼高文墨尚鲜。隠隠蚕声桑叶下，看看鹄立棘图前。空阶夜响催诗雨，平地雷轰造榜天。试问西湖好风景，何如华屋艳神仙。

红尽桃初实，青浓柳欲花。春归人迹少，山远市声哗。空有前朝树，难寻处士家。登临多感慨，况复客天涯。

北首寒犹浅，南辕暑正深。马蹄长道路，鹿性本山林。客至能相勉，愁来可独禁。功名竟何物，造化久冥心。

细雨出江城，潮回江正清。未能捐俗累，不敢惮严程。落日行人少，空山独鸟鸣。离愁似春草，触处便能生。

归来已负百花期，闲拂尘埃看旧诗。极目平芜二千里，乡心惟有杜鹃知。

负郭可无三顷秫，盖头幸有两间茅。还乡且尽田家乐，举世谁非市道交。村酒一杯浇磊块，山程数驿更硗嶅。羸骖莫怪归鞭急，心在轻红荔子梢。

才微祇合老荆扉，悮窃虚名及盛时。藜杖端须为刘烛，匏竽聊复预齐吹。亨衢腾踔非吾事，客路逢迎仰己知。莫讶归程秋向晚，也应去鲁自迟迟。

西风回首故乡情，何日为园学邵平。已办孤帆冲夕浪，可堪万壑更秋声。折腰为米追时辈，当面输心愧老成。饮罢归来未能寝，微吟拥鼻数寒更。

碧湘幽梦秋帷冷，玉滴宵壶声耿耿。平生不作等闲愁，风月故人长引领。青楼花开欢正新，当时握手欲留春。楼空花落春竟去，惟有纱窗锁暗尘。风流回首年华晚，愁与宫眉添宛转。不堪翠袖裛残香，六曲屏山为谁展。

杰阁侵霄汉，宸章焕壁奎。内庭颁宝宴，中使揭璇题。信誓山河固，厖恩雨露低。寒儒倚天禄，目断五云西。

功掩萧何第，名超崔氏堂。孤忠扶社稷，一德契穹苍。金碧飞翚外，鸾虬结绮傍。落成纷贺燕，弱羽得高翔。

一鹯独立鸟群空，寂寞谁怜汉阁雄。雁塔他年曾接武，乌台今日自生风。平湖入座摇寒碧，返照催人堕晚红。目断禁城骢马客，何时谭笑一尊同。

国势巍巍盛，时髦衮衮生。云师绵世胄，汉相旧家声。学海波澜阔，神峰冰雪清。天涯逢诞日，目极曲江城。

经术贤关望，訏谟帝席前。词场声掷地，宪府力回天。金鉴风流在，炎陬雨露偏。殷勤理归揖，早觐日华边。

阴德千人活，霜威五岭寒。三持使者节，一著惠文冠。台省班联忝，宾僚礼数宽。微官惭束缚，称寿阻门阑。

莫辞酒，且听歌，休被骊驹白玉珂。主人劝客终今夕，明日长亭可奈何。金风萧萧鏖余热，砌虫唧唧助凄切。此时景物不胜愁，况是离人心欲折。陈侯陈侯，貌岩岩而俊整，才浩浩而清绝。有如壶山之万仞巑岏，寿水之千寻莹澈。青芝赤箭药笼储，金钟大镛廊庙须。天生奇才为时出，容易弃掷天南隅。君不见马宾王，新丰一逆旅。又不见公孙弘，菑川一老儒。逢辰立谭取卿相，至今文采照天衢。广文官舍虽落莫，刀笔不与俗吏俱。公余更勤五车读，未必不是北门西掖之权舆。刺桐古城花欲燃，旧游人物想依然。凭君到彼访二陆，向道故人饱饭度残年。

赠君以宣城秋兔之颖，佩君以峄阳焦尾之琴。饯君以显父清壶之酒，送君以安仁金谷之吟。笔传洙泗之正印，琴弹单父之遗音。酒以陶百里醇醲之化，诗以写一时离别之心。门前车马气骎骎，黄叶飞翻秋正深。风雨对床连夜语，江山异地欲分襟。忆昔联名唱行殿，一日声华九垓遍。自知无用甘林泉，君亦何为尚州县。君今未用叹滞留，丈夫勋业要晚收。信臣千载循吏传，密令当年褒德侯。高才所莅无全牛，民自不冤吏早休。倘免诛求急星火，行看寇盗尽锄耰。

鸡虫底处觅得失，凫鹤无心较短长。医国未能三折臂，忧时空费九回肠。

九重仁圣不忘远，庶狱哀矜轸虑深。本恕定知黄霸用，无刑端契有虞心。

遐陬赤子困侵牟，跳弄潢池今几秋。从此声威憺强梗，自然戈戟变锄耰。

石门酌水赋新诗，旧事曾闻吴隠之。习习清风化贪懦，不图今见古齐夷。

亲舆昔侍角方总，使节今持鬓未苍。竹马儿童半相识，分明遗爱在甘棠。

早晚芝函下九天，不容瓜戍更期年。苍生属望为霖久，肯使炎方雨露偏。

闻道韶阳一亩宫，居民奉祀曲江公。凭君到日酹尊酒，酝藉风流事事同。

怪底青云懒着鞭，年来余事觉真诠。圜扉昼辟庭无讼，时访曹溪六祖禅。

千里江山一雁声，广文官舍冷如冰。祁奚若未忘公举，魏戊犹堪备内称。

新息功名晚始收，送君今去跕鸢州。男儿未上云台画，莫念平生马少游。

十里红旗拥使星，一杯绿蚁话长亭。明朝车马各南北，谁唱阳关且细听。

三年惠政留岩邑，千里归舟犯恶滩。乌鹊信传知渐近，白鸥盟在未应寒。

流年忽忽双蓬鬓，薄宦纷纷一旅亭。惟有长官衫色在，至今犹与眼俱青。

知稼堂中一味闲，卷帘终日卧看山。虽无微禄供贫病，幸有新诗伴往还。

不比人心惊岁移，且看雁影逐春归。明朝已办椒花颂，相对一尊忘是非。

怪底穷途遭白眼，依然别酒对青春。百年甘旨为贫计，千里羁栖有故人。道在不妨轻去鲁，功成他日会归秦。江淮若遇南飞翼，尺素无忘东海滨。

无复西郊访绮罗，任教佳景去如梭。残杯冷炙何曾梦，乱絮飞花积渐多。举世尽从忙里过，几人能共醉时歌。不辞作意营春事，急雨狂风可奈何。

一年秋色垂垂老，九日寒花处处同。落帽何人羞短发，危台向晚易高风。黄云万顷峰峦下，白雪几声宵汉中。陌上行人尽回首，使君开宴在层空。

百里平畴一望间，绿芜尽处见青山。孤云自在开仍合，白鸟群飞去复还。竟日茶瓜留客坐，满床图史伴君闲。携醪许我问奇字，剥啄何妨屡扣关。

画图展处千山雪，渔艇归时一笛风。为爱东溟日色好，侧身楼外望壶公。

陈楼高卧真佳士，陶径归来有古风。只恐功名不相放，驱人须作黑头公。

野意楼前满，秋声树杪回。岁华行老矣，午梦思悠哉。碌碌甘捐弃，时时幸往来。不才诗有债，多病酒为媒。

医手无三折，愁肠漫九回。宦情聊复尔，世事转艰哉。狂态未能免，新诗特地来。从今罢歌舞，焦尾听无媒。

轩组挽人力，万中无一回。急流能退者，舍我有谁哉。此意何时遂，相携归去来。东皋春雨足，荷锸听鸠媒。

龆齓携书册，成名天上回。如公希世者，自古几人哉。山薮讵宜去，功名看鼎来。人间无伯乐，相马失龙媒。

秋心惊杵急，远目见潮回。衰日可爱也，楚风真快哉。卷开前圣对，竹动故人来。去鲁迟休怪，谋身耻自媒。

山林往不返，朝市去无回。能乐穷通者，真知出处哉。次山称漫仕，彭泽赋归来。堪笑胁肩子，相从不待媒。

交情自许胶投漆，宾主相辉璧与琨。卖剑早书循吏传，种瓜时问故侯园。百年耆旧须亲访，千里耕桑戴上恩。一郡风流古来少，笔端珠玉富归轩。

机云二子才孤标，妙龄驰声典午朝。今见远孙来海峤，儒雅雍容饰汉条。德化醇醲春有脚，天姿粹美玉不雕。无复犊牛充带佩，坐令襦袴成歌谣。蕴藉斯人合台阁，暂把一麾亦不恶。铃阁正午槐阴清，讼庭无人鸟声乐。政成瑞应一何多，天香国艳骈花萼。可但渔阳颂麦岐，会见西京纪神爵。吾闻作善天降祥，拭目泥封下建章。一时文采七闽郡，千载风流三瑞堂。坤珍效祉来未央，九茎怒芽抽且长。胡不图之献天子，播在乐府歌芝房。

棘扉晓辟万袍趋，邹鲁虽微士所都。三献有人怀楚璞，滥吹何事试齐竽。要令廋语题韲臼，莫把元文覆醤瓿。袖手傍观君勿怪，个中曾是老於菟。

银鬓讵如许，金丹奈若何。休垂髀肉涕，莫击唾壶歌。世事奕棋局，人材在沚莪。未须相料理，大器晚成多。

歌阕一尊清昼长，曲池小景晚风凉。波微动处见鱼戏，荷半开时过雨香。

鸡唱度才三，羸僮井臼探。缺瓶分晓月，古灶涌晴岚。口腹真吾累，庖厨赖尔堪。支离不耕者，对案敢无惭。

可但温恭九族敦，平生乡党更恂恂。山林得趣身长健，门馆无私物自春。一室琴尊对咸籍，百年胶漆付雷陈。共传宅相工题品，未数东坡德有邻。

才薄难任家国忧，年衰未免稻粱谋。权门虽好羞摇尾，世路多猜敢转喉。是处溪山可藏拙，何人庭院许寻幽。便须火急营春事，九十韶光一半休。

君不见边孝先，才得午枕一觉眠。便遭弟子嘲便便，又不见马季长。横经高堂坐绛帐，背后女乐盈妖妍。青春一去少者老，白发不分愚与贤。试看刻苦要称天下士，何如落魄且作地行仙。东风来习习，新月照娟娟。若逢花解语，须用酒为年。

烦君管领东君手，收拾风光尊俎中。与作遨头共春燕，何须拥鼻学秋虫。谁怜老子兴不浅，自笑穷人诗转工。趁取身闲酒价贱，明年此日又西东。

朱毂常怀蹉跌忧，荜门长苦斗升谋。此生幸不贫到骨，未死何妨酒入喉。北里人随春渐老，西郊地与兴俱幽。凭君更语广文叟，饭足还须醉始休。

鸣钟伐鼓南山阿，倾城车马相戛摩。万釭高下照朱碧，百堵往来纷绮罗。身入醉乡颓红玉，月明归路湛金波。挽君一出卧三日，奈此陌上春光何。

陌上春光遽如许，花落花开任风雨。谁怜四印居士贤，苦遭造化小儿侮。古来医手罕折肱，老去流年剧飞羽。无复当时倒载归，群童拍手山公舞。

犹忆当年歌画空，乘欢直欲举千锺。韶光半老不相识，乐事一生能几逢。戏蝶狂蜂随意好，闲花蔓草向人浓。当垆春色今何在，病酒相如卧蜀邛。

何用咄咄愁书空，何用鼎食鸣金锺。流行坎止随所值，穮蔉不忧年不逢。金钗困懒海棠睡，玉斚淋漓琥珀浓。安能辛勤炼石髓，苦学成周人姓邛。

龆齓谈经动圣聪，山川英气向来锺。中书落笔万人绕，天陛赐袍千载逢。利锁名缰身半老，酒徒诗社意偏浓。莫欺犬子倦游久，得志犹能通筰卭。

待价君方藏尺璧，知音谁解听号钟。渥漥天上非无种，伯乐人间那易逢。墨绶解来三岁改，白云飞处寸心浓。鸱翔鸾伏古如此，直道不容非孔邛。

三分春色二分空，莫待春归怨晓钟。诗句逼人何太甚，酒徒知己信难逢。百年夜永昼愁短，千树红踈绿渐浓。尊俎班荆元不恶，试张云幕席苕邛。

鸣鸠乳燕报新晴，更被提壶苦劝人。万点桃花落红雨，十分蕉叶负青春。醉乡归去疑无路，诗笔拈来似有神。莫惜千金买一笑，余年乐事更关身。

习习春风软，迟迟春日暄。生意遍宇宙，尽托青皇恩。屏翳刚作恶，一夜如翻盆。奔流万壑怒，比晓千山昏。鸣鸠唤我起，杖屦行中园。呼僮理僵仆，春事无半存。蓬蒿增意气，兰药遭排根。虽无桃李妍，却有桑麻繁。万化相除谢，此理谁明论。去去勿复辨，荣枯任乾坤。

野鸟春布谷，阶虫秋络丝。呶呶空过耳，终不救寒饥。

禅翁笑拥两朱轮，麈尾蒲团付底人。千里讴吟真刺史，三朝出入老宗臣。春风半道旌旗转，南国一番桃李新。莫把蹄涔留尺鲤，早令图画上麒麟。

扁舟昔舣浙江边，曾醉王孙玳瑁筵。竹杖芒鞋晚城上，金荷银烛夜堂前。宦游我辈聊复尔，聚散人间亦偶然。谁料天涯今八载，青灯相对各华颠。

画栋朱甍插紫清，连山带水自纡萦。闾阎高下鱼鳞比，田亩纵横碁局平。花发鸟啼春耐事，夜阑客散月多情。寸阴自古千金重，一笑人间万虑轻。

溪山态足身无事，天地功深岁有秋。投老相从管城子，平生得意醉乡侯。卷帘清坐月排闼，横笛谁家风满楼。可是离人更遗物，自缘身世两无求。

闲处工夫要破除，茅堂一枕黑甜余。漆园栩栩看成蝶，边笥便便旧贮书。扫尽机心还罔象，了无行迹便华胥。故人千里能知我，远寄月团供燕居。

枯木肇灵沧海东，参差宫殿崒晴空。平生不厌混巫媪，已死犹能效国功。万户牲醪无水旱，四时歌舞走儿童。传闻利泽至今在，千里危樯一信风。

岁熟牛羊饱，村寒鸟兽呼。霜余山骨露，水落涧毛枯。归艇收渔网，行人问酒垆。微躯任南北，未觉旅怀孤。

飘然瓶锡信行藏，偶驻姜峰古道场。欲识高人用心处，白云堂下一炉香。

我来欲问小乘禅，惭愧尘埃未了缘。忽忆去年秋夜话，共听风雨不成眠。

古来仕路多机阱，我复情田少町畦。回首壮图犹拾渖，惊心往事屡吹韲。不因昏嫁那能许，此去声名敢厌低。但使安闲更强健，何妨流落在涂泥。

自笑年来为食谋，扶携百指过南州。时平四野皆青草，此地何曾解瘦牛。

月色今宵万里，笛声何处孤舟。世事堪惊流水，乡心不忍登楼。

于门为国产英贤，淮海钟灵五百年。松竹千寻森气节，江湖万顷渺情田。白头未握封侯印，皂盖犹分刺史天。俗变农桑皆犊佩，家传恺悌只蒲鞭。敛容不动吏曹畏，清坐无言上意宣。四野欢声丰岁里，西山爽气寿杯前。篱边陶菊千苞折，阶下尧蓂一叶鲜。香火祝公三入后，却来平地作飞仙。

农夫烈日夏畦耕，仙家九转丹灶成。阿奴投烛婢翻羹，飞蛾赴焰鸡遭烹。汤为池兮火为城，未如三伏南州行。大旱赤地金将流，火炎昆冈玉石休。六月王师万貔貅，丛坐毡帐袭重裘。邻人延烧已焦头，未如三伏行南州。

一气潜回万物春，星躔降昴岳生申。钓台今古风流在，梅岭东西雨露均。再拥朱轓专节制，久虚清禁待经纶。衮衣莫讶公归晚，要使遐荒识凤麟。

一别帝城今几秋，忧时不复为身谋。枌榆故国三千里，桃李新阴四十州。谈笑折冲无鼠辈，平生推毂尽清流。急须整顿乾坤了，鸣玉槐庭要黑头。

高门馀庆自绵绵，唾手功名不作难。况是胸中绝畦町，更于笔下富波澜。家传元老谋猷壮，人乐将军礼数宽。香火祝公千百寿，姓名高并斗星寒。

逃空每喜足音闻，之子相逢真可人。知友无非大父行，求君须向古人伦。蛮烟倾盖情如故，蜀茧题诗墨尚新。文采风流百不俗，更余笔力挽千钧。

恕斋且袖经纶手，他日能容吏吐茵。四壁琴书供宴坐，一言佩服要终身。襟怀但令有余地，刀笔从教不若人。想得清尊及闲暇，宾僚相对面生春。

朝市竞纷华，山林甘寂寞。要之其间各有趣，飞鸟冲天鱼纵壑。我本麋鹿姿，误被簪绅缚。男婚女嫁苦逼人，薄宦天涯失身落。似吏非吏兮似隠非隠，谓强不强兮谓弱不弱。五斗红腐可以疗饥，一室琴书可以自乐。负暄扪虱度清昼，未觉岭南官况恶。

北方九月霜，宾盘无生菜。岭南信地暖，穷冬竹萌卖。君念庾郎贫，茧栗供庖宰。中有岁寒姿，真时久不坏。前身渭川侯，千亩偿宿债。珍可配天花，贱不数石芥。早薤与晚菘，奴仆望宾介。文园酒渴余，想不厌姑嘬。预恐吹作竹，明日东风噫。急须驱儿童，倾筐携采采。

场屋声名识子初，气吞杨孔况其余。十年流落犹州县，千里往来祇简书。卧雨餐风从鞅掌，昂霄耸壑正权舆。割鸡久屈屠牛手，洗眼天涯看诏除。

谁能了了学痴儿，身世从教事事违。百不如人甘鹢退，朅来此地看鸢飞。低徊共受微官缚，早晚要须三径归。赖有故人相慰荐，霏霏玉屑坐生辉。

万事人人咨伯始，他年文采动词场。轩墀喜色回天眄，鞍马青春照地光。社燕宾鸿催日月，乔松翠竹饱风霜。丈夫勋业莫嫌晚，良骥由来老更骧。

万里炎荒一草亭，微官挽我落南溟。谁栽古木围空翠，为翦卑枝纳远青。风雨半天秋缩瑟，江湖满地客伶俜。日长吏散无公事，欹枕看书门昼扃。

斗粟折腰真鄙夫，且图一饱似侏儒。渊明欲赋归来引，未免弦歌预计谟。

望重东京宪与香，自怜忝祖寸无长。高天厚地容蝼蚁，乞与江湖作漫郎。

长倩抱关真碌碌，仲升吐策但平平。头颅四十已自揣，空负林宗裁鉴明。

风姿眇眇志堂堂，诗句惊人易数长。高士行看三府辟，可容枳棘困仇香。

邂逅天涯一破颜，缁尘染素客途艰。休将俗眼轻游子，无数珠玑咳唾间。

商飚送喜满华轩，乔岳钟灵积庆门。天上台星对南极，人间佳节是中元。一时闽越看前辈，千载机云见远孙。香火祝公如卫武，他年勋业照乾坤。

大手聊分八使车，腰丛六印益纡徐。圜扉鞠草刑无滥，万灶熬波国有储。航栈蛮琛纷络绎，权衡选路不崎岖。苍生久郁为霖望，早晚征书下玉除。

投檄真成出瘴乡，篮舆渐喜到僧坊。长风解事吹江雨，乞与行人五月凉。

南来厌见跕飞鸢，之子相逢意凛然。未用天涯叹沦落，要知幕府盛才贤。清谭霏屑论交地，叠鼓喧江送别筵。帆腹渐肥人渐远，离愁长在夕阳边。

快笔三江倒，宏材太室须。平生阅人久，所识似君无。岭海非长策，乾坤赖壮图。殷勤将寿斚，邂逅即亨衢。老骥心犹在，饥鹰寒易呼。何时殿门外，握手话江湖。

夫子贤尧舜，老彭尝窃比。郯子及师襄，下问曾不耻。河汾一书生，自谓圣复起。西京投阁士，敢与孟轲齿。古人取名廉，后人取名侈。谁知今人中，复见古君子。方君帅南越，千载少伦拟。燕居榜师吴，一谦具四美。隠之经石门，得名一杯水。伯始万事优，可但清而已。官曹服公德，廉仁革贪鄙。民俗陶公化，淳厚胜奸宄。蛮獠畏公威，折棰制千里。老猾惮公明，束手敢干纪。三城有余力，一堂仍旧址。裘带自清闲，宾僚多燕喜。惟昔开元相，勋业照青史。胸蟠活国计，试手曾向此。我公廊庙具，劳外亦久矣。尺一趣归装，高蹈广平轨。

天上何时落斗星，化为巨石罗翠屏。洞拆三叉盘空曲，壁立万仞穿青冥。客寻旧路不知处，龙去千载犹闻腥。欲访仙子问真诀，岩扃寂寂水泠泠。

再岁大江滨，了无功可程。行行看绝塞，录录更专城。不作安巢鸟，应惭出谷鶑。赖同草玄手，时抱一经横。

身任东西南北居，心安到处即吾庐。穷途俗眼休相薄，沮洳焉知无大鱼。

白鸥应怪旧盟寒，斗粟低佪真强颜。更度桑干隔并土，不堪回首旧家山。

知君琢句用功深，屹立长城不受侵。纸上云烟惊老眼，笔端风雨起予心。万里初逢谈衮衮，一尊相对树阴阴。斯文入手岂易得，况复逃空喜足音。

行行渐入瘴乡深，官事从人笑我侵。越俎代庖真有愧，逢场作戏本无心。宾僚暇日一杯酒，杖屦西园十亩阴。政尔无能落闲处，且从猿鸟觅知音。

清樾才十亩，炎陬别一天。华堂依怪石，老木插飞烟。长夏绝无暑，乘风几欲仙。心闲境自胜，底处觅林泉。

意得壶觞外，心清杖屦间。簿书休吏早，花鸟向人闲。旧隠在何许，倦游殊未还。天涯赖有此，退食一开颜。

诗才千丈清且嵬，笔力万牛挽不回。平生用心有根柢，丱角指南得天才。江西波澜浩如海，一派流落天南垓。久谓升堂胔已哜，可是持鼓门过雷。诗能穷人岂其理，人穷乃工于诗尔。不妨俗眼自青白，第恐獠音无正始。俛首谁能兄孔方，高谈直欲妻法喜。眼高未伏下孔杨，渠肯碌碌数余子。我无寸长班俊髦，狐裘之傍羞缊袍。所得虚名真画餠，朅来穷海试铅刀。书生习气扫未尽，画诺闭门思和陶。锥处囊中颖立见，君欲逃名何可逃。君家故侯青门东，人物于今有祖风。落拓一官姑吏隠，敏捷千首追诗翁。何者蹄涔留尺鲤，未办斗水活蛟龙。丈夫功业不嫌晚，政恐夫君甘养蒙。

稻粱未饱且纷纷，鸿鹄低徊鸡鹜群。万里归心闽峤月，十年旅梦瘴溪云。邻谙好事频赊酒，家不全贫肯卖文。未用天涯叹离索，一尊满意说桑枌。

斗粟驱人堕世纷，卯申凫鹜动成群。桁杨闲卧吏休日，尊俎清谭士集云。久矣蛮荒真下策，信哉邹鲁号多文。酒酣预约鸡豚社，会见婆娑故国枌。

昨夜庭梧满意凉，秋风不贷鬓边霜。等闲镊白了时节，书策纵横日上廊。

断续悲笳起丽谯，冥冥晚色四山椒。隔江人散虚分米，十里津喧蜑趁潮。夕照含山心悄怆，西风动地鬓飘萧。低头自笑微官缚，东望沧溟归路遥。

万顷膏腴欲圻龟，祷祠曾不补毫厘。朝廷无事政刑简，天地何心岭海饥。绝徼难逢霖雨手，隠忧先到老农眉。谁能鞭策卧龙起，乞与滂沱一解颐。

当年画省与成均，联璧看君亲弟昆。清世几人兼五福，白头相对备三尊。朝班犹识尚书履，时论同推通德门。早晚芝函趣归骑，要令勋业照乾坤。

天子欲宽南顾忧，绣衣曾是旧人求。山川不改元风采，父老能言昔政猷。襦裤疲民应枕奠，纪纲新度觉钱流。生灵一种同天地，雨露何偏十四州。

东京望重两儒先，经术传家几百年。派别九仙绵庆胄，运逢千载毓真贤。鼎槐未即登三事，社栎何知托二天。寿考祝公如卫武，愿赓淇澳入诗篇。

可但儿曹学未成，鄙心蔓草要锄耕。劳君穷海坐宾馆，为我文坛作主盟。苜蓿阑干朝饭薄，图书跌荡夜谭清。便携琴剑东归得，信有人间桑梓情。

抟沙聚散苦匆匆，岁晚山寒吾道东。万木飘萧催客老，一官去住任天公。情知今夕芳尊倒，魂断长亭返照红。却喜到家春正好，蛮烟洗尽见华风。

华堂存绘事，昭代得仪刑。迹与莓苔古，名争兰茝馨。清风无远近，乔木未雕零。今日斵泥手，依然瘦鹤形。

千里有余刃，一堂聊赏心。庭虚延远吹，檐敞受繁阴。休吏帘初下，忘怀机自沉。人间足尘土，无路到清襟。

飞楼跨危堞，云雾晓披披。形胜供临眺，公余来燕宜。江横睥睨阔，山入绮疏奇。风月本无价，君侯况有诗。

时序乡心破，烟波眼力催。城头乌信喜，海上雁书来。一别壶山月，三看庾岭梅。天涯椒桂酒，泪堕伯仁杯。

未办谋生学计然，纷纷又落海西偏。痴心政尔了官事，坐啸何能作散仙。霜雪半头明镜里，江湖归梦野鸥前。入怀双鲤诗材健，醒眼三珠喜气全。处处看云眠白日，时时举酒望青天。想应留客煮汤餠，弱柳犀钱细细穿。

三见春归人未归，天涯依旧赋春诗。一官得失不相补，万事乘除只自知。年去年来供屈指，岭南岭北入支颐。柳眉桃脸竞时节，难遣东风染鬓丝。

红入西园早，青归平野多。日长花欲睡，风软幕微波。万户茅柴酒，一声款乃歌。天涯春漫好，无奈客愁何。

红红白白两铜瓶，软饱相看眼倍明。脔肉自能知鼎味，底寻酒海与花城。

千尺鳌山面紫宸，豪华曾见夹城春。至今魂梦钧天奏，投老宦游穷海滨。随分尊罍奉佳客，记时灯火照严闉。年来大觉欢情减，聊与风光作主人。

勺水回环含浅清，寸茎苍翠冠峥嵘。扁舟浮玉山前过，想见江湖万里情。

谁琢翠岚如许工，晴峦汹涌欲穿空。一尘不动心斋处，寸缕初飞鼻孔通。

工拙相悬几驿亭，敢将沮洳敌东溟。百年事契心先许，千里神交眼倍青。嗜酒杨雄官拓落，耽诗杜甫瘦伶俜。何时握笔论今古，经苦劳君一启扃。

四山如画古端州，州在西江欲尽头。漫道江山解留客，老夫归思甚东流。

松菊壶山手自栽，二年羁宦客嵩台。无端却被东风误，又作恩平一梦回。

不入东风桃李群，结根远在瘴江𣸣。眼看南国添春色，天遣余波及宝薰。淡泊直疑梅失素，清幽欲与蕙争芬。上林托足虽无地，犹有香名万里闻。

翻劫解围心有兵，谋生政要眼双青。已收鹅阵乌巢幕，未放鹰扬鸥满汀。

块然木石本无情，底事纷纷如许争。天遣人间作仇敌，只缘黑白太分明。

一胜一负乃常事，七纵七擒真妙机。九械难窥墨翟守，六奇终破白登围。

哲匠观旁嘿若喑，衔枚勇士用功深。管中窥豹谁家子，技痒时时不自禁。

千里归来两鬓丝，清风永日对枯棋。红尘万事不到眼，此乐勿容儿辈知。

物望唐姚宋，才名汉董晁。力陈治安策，亲际圣明朝。谠议裨宸极，高文灿斗杓。鹏程九万里，一举接扶摇。

鼎轴今虚席，忧勤轸我皇。苍生思起谢，丹诏急征黄。风欲回三代，恩难私一方。愿公摅远业，吾道倍辉光。

雁塔相先后，麟台数往还。至今清夜梦，时共早朝班。岁月栖迟里，云泥指顾间。天涯瞻马首，喜气动衰颜。

薄宦跕鸢城，归来梦乍惊。壮图空老大，朴学误平生。有客嘲杨子，无人荐祢衡。盐车逢伯乐，作意一长鸣。

翚翼东西势欲翔，高怀卜筑白云乡。虾须半卷山排闼，属玉双飞水拍塘。天上功名身未老，年来邱壑意何长。万间广厦须公办，政恐征书下建章。

年来似觉道途熟，老去空更岁月频。爆竹一声乡梦破，残灯永夜客愁新。云容山意商量雪，柳眼桃腮领略春。想得在家小儿女，地炉相对说行人。

村村翁妪贺年华，不道行人亦念家。可是浮名能挽我，杖藜元日度仙霞。

且看时事惬心期，莫为流年作许悲。足慰羁愁缘雁序，恐无奇策对龙墀。梅妆已觉香全减，柳线相将绿四垂。腊雪渐消春又到，人间底事不潜移。

未遣枯桐逐灶煤，君今收拾到微才。东山谢傅为时起，前度刘郎何处来。自喜余年瞻日表，恐无奇策上云台。尊前不用悲流落，怀抱相逢且好开。

董晁大策无今古，曾据龙头拜未央。天府带颁腰觉重，露门茗赐齿余香。麻词一扫千言就，玉节三持万里强。自是中朝人第一，更将威信憺要荒。

冕旒目送出延英，鼓吹江喧引去程。三夏日迟心自急，百年恩重命还轻。贾胡久矣传诗句，蛮长依然识姓名。丹鼎刀圭应有在，愿随鸡犬上蓬瀛。

吾道初雕丧，斯文竟老成。一经贻子训，万石擅家声。棠棣春阴重，芝兰晚节荣。余芳知未泯，奕世有簪缨。

叹息高人逝，仪形绘事传。耆年余八十，遗行满三千。朱绂沾新命，苍松郁故阡。春风笳吹咽，桃李亦凄然。

安室全贞操，刑家蔼令仪。乘龙推快婿，干蛊有馨儿。未遂林乌报，俄缠风树悲。汗青他日传，不愧柏舟诗。

孝养空怀橘，严规想断机。影留生日面，棺掩嫁时衣。萱室言犹在，兰陔事已非。九原行楚挽，桃李惨春晖。

生平劲节朱丝直，老去清规玉斗寒。卜筑空存新第宅，典刑不见旧衣冠。百年世事随风烛，二纪才名独冷官。谢砌余芳知未泯，森森儿侄长芝兰。

吾道初雕丧，名公竟典刑。牧民沾汉玺，诏子有韦经。阻奉金銮对，虚埋石椁铭。登门人已往，遗范俨丹青。

昭代轻辞禄，高堂久击鲜。庆馀黄雀报，梦契白鸡年。酹酒生刍外，归魂宿草边。伤生耆旧尽，执绋涕潸然。

末学知归{宀禹}，先生有典刑。家贫甘半菽，身后只群经。尊俎言犹在，琼瑰梦已灵。林宗负全节，无愧冢中铭。

故老复谁在，此邦嗟至今。文章千古事，忠孝一生心。客散门庭寂，尘留几杖深。莆人颂遗爱，南望泪横襟。

膴政渐遐俗，清风律懦夫。人怜埋玉树，谁复奠生刍。赋寿无三甲，传家有二雏。经纶才不展，身世一长吁。

往岁从新幕，逢君入瘴乡。但知期白首，谁意熟黄粱。星屏尘埃合，铭旌道路长。几经遗爱地，清泪湿甘棠。

断机贻子训，截发具宾盘。异数行开邑，他乡忽盖棺。薤歌春日晚，萱树北堂寒。萧瑟青门道，莱衣泪不干。

曹范梅峰下，安舆晋水傍。百年亏上寿，五鼎富前丧。鸾鉴尘初合，龙龛木已苍。平生足阴德，亲受伯仁觞。

才华早岁妙中州，惠爱长存瘴岭头。陈迹他年循吏传，遗文何日茂陵求。平生业履一经在，投老功名万事休。惟有岿然岘山石，往来涕泪不胜流。

年来群盗满南区，百指间关返旧庐。杖屦不辞还往数，尊罍犹想笑谭余。音容忽忽成千古，身世悠悠竟六如。修短穷通一无恨，可怜经济尽丘墟。

德齿周元老，风流汉二疏。千锺儿辈事，三径野人居。独行他年传，生涯几卷书。东山终不起，天意竟何如。

袭庆名臣胄，栖身世隠堂。忧时多鲠论，疾恶见刚肠。髣髴商楹奠，凄凉汉署香。老成无复见，雨泣路人伤。

襟怀渊海浩难量，仕路恩威见弛张。剧邑蒲鞭闲累月，潢池血剑肃如霜。朱门绝迹心常泰，银艾横腰鬓未苍。学不康时年半百，可怜天道竟茫茫。

吴侯大雅姿，妙龄饱经术。场屋早蜚声，囊锥颖立出。携书走帝阍，一第颔髭摘。夷途骋骏步，霄汉刷健翮。胸中万余卷，未试二三策。谁知廊庙具，反任州县责。官小不自卑，直道酬平昔。爱民如爱子，忧国如忧室。恺悌疲俗苏，廉介贪夫律。至今遗爱地，籍籍数嘉绩。松菊动归思，尘埃辞吏役。挂冠神武门，高卧扬雄宅。追念平生为，秋毫一无失。桎梏谢轩冕，膏肓嗜水石。十载州府间，不见庞公迹。万事同甑破，百年过箭疾。呜呼老成人，忽忽就窀穸。丰碑存众口，馀庆有佳息。于公虽无憾，岂不为时惜。作诗遣哀情，诗成转凄恻。

少年挟策上皇都，晚岁论功向石渠。犹忆微才在天禄，铅丹曾为校遗书。

千年忠孝归图画，百卷风骚动冕旒。一尉南州成底事，可怜夜壑遽移舟。

管辂相无壬甲寿，郑玄梦告己辰年。收书恨未齐东观，作记虚传上九天。

平生好尚流俗表，无数交游气槩中。未觉门前车辙少，阿戎清赏有浑风。

贵不改旧习，老犹遵幼仪。安贫偕隠者，急义胜男儿。余润河九里，宁馨桂一枝。秋毫有遗恨，石窌剖封迟。

蘋藻洁羞遗训在，芝兰奕叶庆源赊。何人诔德须千字，他日冢傍应万家。秋风摧谢忘忧草，古木悲啼反哺鸦。犹忆升堂初拜跪，依然象服俨笄珈。

曾向文闱屈壮图，羞将华发傍戎车。平生自致千金产，投老相辜一卷书。有子克家追羯末，何人会葬尽严徐。青天白日佳城闭，宰木萧萧穗帐虚。

孟母邻兮陶母宾，祥麟威凤各才名。早持容德嫔天族，谁信艰勤老我生。双鹤跰跹来吊客，一牛赑屃得佳城。人间毫发有遗恨，五桂才看一桂荣。

弓冶传家学，才名观国宾。谭经至白首，投老漫青纶。北去曾乘险，南归益自珍。要知超悟处，缥帙有离尘。

丘壑性所乐，诗书老自娱。谭惟听两部，贫不种千奴。岁月柯间蚁，功名水上凫。平生五车读，留得付诸孤。

有子皆麟凤，承家赖一夔。朝班通籍日，纶诰锡封时。堂上兰羞罢，人间风树悲。生荣死不朽，犹恨未期颐。

往者更声律，公兮独老成。余波及犹子，作赋得虚名。瘴海三年别，灵岩一梦惊。归来访遗迹，心折涕纵横。

十方同聚会，个个学无为。此是选佛场，心空及第归。

后乐先忧记饱观，兹楼今始得凭栏。吐吞五水波涛阔，出纳三光境界宽。黄帝乐声喧广宙，湘君山影浸晴澜。江山何独助张说，收拾清晖上笔端。

欲治之主不世出，大名之下难久居。

依旧家山万里，重新场屋三年。

