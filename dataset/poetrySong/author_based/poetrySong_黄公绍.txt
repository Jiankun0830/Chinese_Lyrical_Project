望天湖，望天湖，绿杨深处鼓{鼓/渊}{鼓/渊}。好是年年三二月，湖边日日看划船。

鬬轻桡，鬬轻桡，雪中花卷棹声摇。天与玻璃三万顷，尽教看得几吴舠。

看龙舟，看龙舟，两堤未鬬水悠悠。一片笙歌催闹晚，忽然鼓棹起中流。

驾灵鼍，驾灵鼍，几年翠舞与珠歌。看到日斜犹未足，涌金门外涌金波。

马如龙，马如龙，飞过苏堤健鬬风。枊下系船青作缆，湖边荐酒碧为筒。

绣周张，绣周张，楼台帘幕絮高扬。谁赋珠宫幷内阙，怀王去后去沉湘。

棹如飞，棹如飞，水中万鼓起潜螭。最是玉堂堂上好，跃来夺锦看吴儿。

建云斿，建云斿，土风到处总相犹。朝了霍山朝岳帝，十分打扮是杭州。

踏青青，踏青青，西泠桥畔草连汀。扑得龙船儿一对，画阑倚遍看游人。

月明中，月明中，满湖春水望难穷。欲学楚歌歌不得，一场离恨两眉峰。

