曳履江城北，逍遥访仙乡。扫却千里恨，爱此六月凉。云根埋宿雨，木末酣斜阳。峭崖列岩窦，老树攀穹苍。地坼三关暗，天开一隙光。青霄丽太白，应此金之芒。双桃几日熟，冷笑痴吴王。洞开人已去，刚风舞霓裳。仙凡本相近，此理自可量。学诗未学仙，凡骨生惭惶。

路入萍乡信马行，野花香好不知名。官卑无补公家事，时向田间问耦耕。

