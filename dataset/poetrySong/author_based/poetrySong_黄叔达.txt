老马饥嘶馿瘦岭，病人生入鬼门关。病人甘作五溪卧，老马犹思十二闲。

攻许愁城终不开，青州从事斩关来。唤得巫山强项令，插花倾酒对阳台。

一百八盘天上路，去年明日送流人。小诗话别堪垂泪，却道情亲不得亲。

别驾柴门闭一春，艰难颠沛不忘君。何时幽谷回天日，教保余生出瘴云。

人鲊瓮中危万死，鬼门关外更千岑。问君底事向前去，要试平生铁石心。

昔别长安未裹头，如今诗句可消愁。外家未觉风流远，他日相期到益州。

风餐水宿六十里，蛇退猿啼百八盘。上得坡来总欢喜，摩围依约见峰峦。

大猿叫罢小猿啼，箐里行人白昼迷。恶藤牵头石啮足，妪牵儿随泪录续，我亦下行莫啼哭。

驿亭新似眼波明，箐路开如掌样平。谁与长官歌美政，风摇松竹是欢声。

叹息施州成老丑，当年玉雪莹相照。旧时去天一尺五，今日万里听猿叫。

书来日日觉情亲，今信施州是故人。许我投名重入社，放狂作恼未应嗔。

收拾从来古锦囊，今知老将敌难当。囊中尚有毛锥子，花底樽前作战场。

一别施州向十霜，传闻佳句望风降。空弮不易当坚敌，振臂犹思起病创。

夜郎自古流迁客，圣世初投第一人。不是施州肯回首，五溪三峡更谁亲。

五溪三峡漫经春，百病千愁逢故人。何处看君岁寒后，欲将儿女更论亲。

日转溪山几百遭，厌闻虎啸与猿号。笙歌忽把二天酒，风雨犹惊三峡涛。已作齐民寻要术，安能痛饮读离骚。看君自是青田质，清唳犹堪彻九皋。

五十清诗是碎金，试教掷地有余音。方今台阁称多士，且傍江山好处吟。

五十清诗一段冰，持来恰得慰愁生。自张壁间行坐看，更教儿诵醉时听。

碑同岘首千年石，诗到夔州十绝歌。他日巴人怀叔子，时时解着手摩挲。

山头日日风和雨，行人归来石应语。

