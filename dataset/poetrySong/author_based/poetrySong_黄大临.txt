一溪婉婉如平篆，四野青青似画图。阮客放船迷洞府，化人携袂到清都。山中安用名丞相，天下于今得广居。我即其间构宫室，预愁帝梦有华胥。

山前有路到华胥，下即乾坤极海隅。西接洞庭开晓楚，东倾彭蠡浸晴吴。四时更代观形化，万物推移见尾闾。此世人人少闲暇，每携樽酒自看书。

手把齐民种莳书，莎衫台笠事耘锄。夏栽醉竹余千个，春粪辰瓜满百区。早秫旋舂尝麹药，新粱炊熟自樵苏。日西杖屦行山口，招得邻丁作饮徒。

招得邻丁作饮徒，山家肴蔬盖胥疏。就根煨笋连黄箨，和蒂栽瓜带绿须。羹熟泽中亲射雁，脍成溪上自罾鱼。远怀羊仲荒三径，能似林间今日无。

钟鼎功名淹管库，朝廷翰墨写风烟。遥知道院颇岑寂，定是壶中第几天。历下笑谈漫一梦，江南消息又余年。动心忍性非无意，吏部如今信大颠。

尺五攀天天惨颜，盐烟溪瘴锁诸蛮。平生梦亦未尝处，闻有鸦飞不到山。风黑马嘶馿瘦岭，日黄人度鬼门关。黔南此去无多远，想在夕阳猿啸间。

桄榔笋白映玉箸，椰子酒清宜具觞。市井衣裘半夷夏，阴晴朝暮变炎凉。莫推月色共千里，不寄江南书一行。无赖笳声上云汉，晓来偏绕九回肠。

路入前村信马行，野花香好不知名。官卑无补公家事，时向田家问耦耕。

南山占相去，方石为谁存。

虎子养溪鱼。

急雪鹡鸰相并影，惊风鸿雁不成行。

