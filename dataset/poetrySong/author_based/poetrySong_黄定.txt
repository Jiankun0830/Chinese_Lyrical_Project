落落朋良会，千龄际遇难。鸡香初坐帐，獬豸即峩冠。自抗囊封疏，长开黼座颜。西枢东府事，施设未全殚。

一自参机政，居然重本兵。尤优文与武，谥重敏兼荣。行矣跻三府，天乎梦两楹。鄱阳当日谶，端的付唐生。

昭代培英俊，皇天独不仁。儒林埋鸑鷟，翰苑失麒麟。青史空遗字，黄麻半掩尘。惟余忠荩语，分付义方人。

昔会钱同舍，钦闻玉润姿。公时尚萦服，我亦去持麾。再起风斯下，重来雾怯披。方图问奇字，抆泪赋哀词。

昭代论人物，如公实罕俦。行藏一无愧，才业两俱优。矜式新韦布，封章动冕旒。持荷簪笔地，犹想旧风流。

吏绩今无匹，邦人合去思。筑堤防水患，振廪粒民饥。历历新安戒，洋洋近古诗。经纶曾未究，空有典刑遗。

