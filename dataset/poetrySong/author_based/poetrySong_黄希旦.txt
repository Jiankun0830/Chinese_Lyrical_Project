性佣人事拙，思向远山居。欲得是非少，先宜来往疏。善邻惟水竹，良友秪琴书。冷淡生涯外，逍遥一室虚。

剪去旧蒿莱，开亭养圣胎。闭开虚室白，隐几寸心灰。月上池浮露，风生竹扫苔。悠悠奔竞者，何处问丹台。

二月又将半，闲居兴若何。芳菲殊未赏，泥泞阻相过。华砌饶苔藓，柴门长薜萝。韶颜须自惜，随分乐天和。

采药山中去，扳跻不觉赊。深源无俗迹，满地是灵芽。岩迥阴留雪，溪澄净见沙。可怜名利客，应笑此生涯。

烈士感秋兴，高吟击太阿。功名辜壮志，岁月叹流波。永巷蛩初响，荒阶叶渐多。灵槎如可约，从此泛银河。

为爱方池净，危亭此构新。寒光摇玉鉴，晴色戏金鳞。月上骊宫晓，莲开水府春。主人能息虑，四座绝风尘。

生涯何所有，满砌植琳琅。瘦影碎秋月，健梢横晓霜。且从喧鸟雀，终待集鸾凤。吟遶都忘却，谁知此兴长。

二月春将半，幽居掩竹斋。自惭疏懒甚，苔藓满空阶。

二月春将半，农耕细雨中。花前轻薄子，醉倒笑春风。

二月春将半，霖霪雨尚寒。松黄收拾晚，狼籍满金坛。

白云处士入云中，三尺焦琴百尺松。长啸一声寒涧远，千崖万壑起清风。

瑶幢真胜概，晦迹一禅翁。语默呈心印，纵横振祖风。昼闲人事外，夜静月华中。若问春来意，松青百卉红。

高阁倚斜阳，登临觉倍凉。残蝉空自咽，归燕为谁忙。蔽日云头猛，沿山雨脚长。竹村溪上影，彷佛似潇湘。

暌违虽未久，南走梦魂多。客路随飘梗，年光叹掷梭。叶凋隋苑树，风走洞庭波。旧约龙山会，归来赴若何。

晚凉思远眺，策杖出松林。车马自来往，路岐横古今。商飚未落叶，永巷已鸣砧。自笑眠云客，因时感激深。

性僻少知已，惟君日往还。听琴怜寂静，赊酒笑艰难。俗眼从他白，吾侪且任闲。生涯人莫问，到处有云山。

雨过浮山好，无如袭庆斋。主人操大雅，楼阁俯苍崖。槛碧摇新柳，庭黄发嫩槐。登临诗酒兴，此际与谁偕。

自在远游去，闲门谁见遇。援琴空转轸，对酒不成歌。秋景生新桂，凉风撼败荷。天涯谁是侣，岁暮莫蹉跎。

晚吹生丛竹，凄凉又半秋。年华惊倏忽，人事觉淹留。林噪残蝉急，山光暮雨收。登临将眺望，烟雾闭层楼。

大道长闲闲，人心自草草。天地固无私，贤愚同一老。谁信丹丘人，颜色常美好。我亦斯人徒，相从须及早。君看东流波，日夜长浩浩。

匡山胜概昔贤钦，今日多君复访寻。李白书堂萤自照，乐天掸室月空临。涧松岩桧当年色，雾鹤霜猿此际音。莫对他山忘故里，武夷秋晚洞云深。

竹洞新开碧玉林，径幽疑入五华深。夜筛明月一天静，昼拥青云四座阴。剪杖伫看雷雨化，迎风时听凤凰吟。烟霞不用重关闭，尘俗谁能此访寻。

年年此夕哄闾阎，岂料闲居兴自恬。竞逐艳阳游冶去，宁知华发等闲添。火连夜市曾无禁，灯混星文不可占。闻道玉楼欢宴处，夜阑犹未卷珠帘。

唐末高僧号贯休，篇章激切近诗流。烟华雪月何妨咏，水竹云林不碍游。蜀国至今名籍甚，兰溪当日迹淹留。此心弹指虽云妙，争奈阇黎未点头。

草堂啸傲动经年，已把生涯付自然。谩费工夫披古籍，懒通名字谒时贤。炉中闲养阴阳火，身外谁求子母钱。寄语王褒如著论，不同呼吸学神仙。

底事悠悠信莫闻，还疑深入武陵源。几年江上秋风夜，故国闽中暮雨村。尘世功名宁自笑，蓬壶旨趣有谁论。路岐无尽人空老，白发慈亲奈倚门。

学道多年尚屈蟠，岂胜仙伯赠峨冠。晓簪乍觉星攒顶，夜戴偏宜月满坛。对鉴宁烦朋友正，避时羞为利名弹。豫思他日云林下，轻罩纱巾鹤髪寒。

曾孙尝会幔亭中，脯擘麒麟酒满锺。宴罢不知消息处，至今乡老望孤峰。

数篇骚雅名虽远，三拜逢迎礼过差。补得唇来身巳老，灌园何苦更咨嗟。

琳房珠馆何虚寂，宝砌无尘苔藓碧。仙翁倚槛静吟哦，却忆筼筜拂岩石。劲节虚心守岁寒，未尝暂变风霜色。移来迢递不辞劳，深根讶向瑶台植。渐承春意叶青青，时惹天香烟幂幂。月笼翠影尚萧疏，露被繁枝谗滴沥。迎风闲夜拟龙吟，结实他年期凤食。非才终约老烟霞，此际谬当亲采择。寄言红紫莫相猜，彼此无情蒙化力。逢时剪拂任他人，沈去葛陂都咫尺。

劝君莫种木槿花，朝荣暮落堪咨嗟。劝君种取亭亭竹，霜繁风劲依然绿。谁不见陈余张耳辈，当面论交旋踵背。又不见管鲍光武与严光，贫贱富贵难相忘。英声独与天地长，令人万古遥相望，不可得见空徬徨。

申公山水老更狂，耽耽巨耳双瞳方。生涯秃笔数千管，欲与造化争毫芒。长烟三素挂四壁，经营指点何安详。凝神净虑偶得意，一洒混沌开玄黄。须臾三才及万类，迤逦笔下分低昂。水寒石瘦老木怪，蒹葭岸占天苍苍。伊余本是山间叟，对此直欲乘风翔。咫尺杳然数万里，直疑跳入壶中藏。

昔游西太乙，今日返成都。若问去来事，云藏月影孤。

屏列郡南隅，子真常此憩。雨欲泽人间，云霞先掩蔽。

胜刹幽深枕县西，我来正值孟冬时。虽无慧远门堪叩，幸有陶潜驾可随。世态阶前朝槿色，岁寒云外老松枝。繄余本是林泉客，到此宁惭漫赋诗。

峨峨古仙宫，楼殿荫松柏。昔在贞观年，天皇御区域。九龙出池中，遗下灵踪迹。嘉祐辛丑岁，郡侯得召伯。是时夏六月，云日红翕赩。殿北古龙堂，窗户久不辟。俄然灵蛇见，宛转真像侧。鳞甲锦绣文，灿烂辉五色。视之颇驯扰，狎之不惊炀。邯侯率群僚，朋来拥旌戟。迟留夜未午，风雨满天黑。迅电瞥四起，狂雷随一击。须臾风雨收，形影谁能觅。斯盖龙之灵，变化固难测。

地水火风，强名四大。迷荡真源，种种憎爱。咄哉憨痴，会即便会。云散月明，朗同沙界。

荒台枕古邱，伊昔越王游。辇路今何在，凄凉草树秋。

