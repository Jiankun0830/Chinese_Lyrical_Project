畹中有幽兰，风露饱清抱。含章不求闻，坐见九秋老。夫君日已远，佩饰为谁好。何如敛余芳，山林养枯槁。

骊龙有明珠，奇气久磅礴。一为鲛人采，夜半泣海若。至宝谅难得，珍藏思远托。如何贱所贵，用之以弹雀，弹雀亦何惜，一去恐流落。

名门有贞女，始结丝萝盟。嬿婉席未温，良人已远行。远行何时归，妾身不自轻。空帏守寂寞，誓以终此生。虽云受恩浅，耿耿怀至情。

山中怪物变，草木自四时。秋水照短发，血气日已衰。寒藤不知枯，青青上疏篱。繁阴纵有托，已迫风霜期。余生方自怜，孤吟欲何为。

徂徕有嘉木，薿薿高连天。修柯濯雨露，沃叶藏云烟。根蟠九地暖，声落四壁寒。由来所养□，不与春相干。岁久产茯苓，玉色腴且坚。山人㔉为药，至味通灵仙。愿言事服饵，身可三千年。

鸡鸣起濯发，披衣出户牖。自汲古涧泉，落月犹在手。三漱吞朝霞，余光散花柳。兹意难语人，延𥩟忽良久。

道人坐茅宇，独抱无弦琴。对此景物变，夕云散还阴。雨气一帘润，云意千山深。新阳畅微暄，疏花点孤林。芳时坐消歇，孰同岁寒心。孤梅发清夜，庭树惊栖禽。

当年构华屋，权势倾卫霍。堂宇穷斧斤，天气焕丹雘。花石拟平泉，水陆致兹壑。惟闻丞相嗔，肯后天下乐。朱门锁荆榛，花木已萧索。苍生颠堕崖，国亡身孰托。空悲上蔡犬，不返华表鹤。丈夫表勋名，风采照麟阁。故为一声钲，聚铁铸此错。回头暮烟昏，不能掩余怍。

冉冉五云深，山西日光薄。登楼集群贤，纵目天宇廓。落木悲徂年，寒光照杯酌。浩歌兴悠然，意行非涧壑。缅怀龙山游，此乐久寂寞。胡为落帽人，白首恋宾幕。醉余发诗情，分韵尽佳作。吾爱漉酒巾，西风吹不落。

娉婷名家姝，荣显晋朝使。斛珠不论赀，得备巾栉侍。一笑金谷春，粉黛皆敛避。岂知步障中，乃复为愁地。念主爱妾深，因妾为主累。□楼风月愁，残花抱春坠。

繁华随逝水，日暮高楼空。哀哀徐陵妾，事主不及终。空房辍膏沐，明妆为谁容。春风燕子来，秋风燕子去。去来影带双，孤鸾抱憔悴。回首醉娇时，百花不敢媚。

二八入宫掖，一笑轻三千。云阶渺何许，步步生金莲。绣鞋不胜春，风若凌波仙。荣华一回首，荆棘生我前。君恩花上露，妾心井中泉。井泉誓不波，下照青青天。

陌上桑叶稀，家中蚕正饥。妾心知采桑，安知使君谁。结发为人妇，几年守空帏。妇义不移天，黄金欲何为。老姑倚门久，不待盈筐归。为妾谢使君，风化关庭闱。

老年屏人事，北窗寄高眠。梦魂御风去，金阙开九天。虎豹狞不嗔，知予有仙缘。玉座拥五云，香炉飞紫烟。青衣两童子，举手导我前。下土虮虱臣，愚衷欲敷宣。兵戈幸休息，饥馑方连绵。洪惟大生德，实司水旱权。愿言回哀眷，与世解倒悬。玉帝允臣请，乃曰赐丰年。再拜谢阙下，回飚堕林泉。夜雷声殷殷，甘泽朝满田。沉思喜且惊，异梦非偶然。士怀当世忧，□□□□□。贞观有房杜，斗米三文钱。

索居坐孤陋，却扫甘隠沦。荒径无辙迹，蓬藋方蓁蓁。风雨撼四壁，一榻寄屈伸。谁念相如病，岂堪原宪贫。友人隔河梁，怀思赋停云。柴车忽过我，问劳何殷勤。促膝话契阔，道合情更亲。语言迈流俗，意气含至真。情怀谈不尽，澣我胸中尘。盘蔬与束脯，草草为尔陈。瓦盆煮新酒，味有太古春。非徒洗磈磊，亦足消郁堙。北窗坐终日，薄暝生秋旻。斜阳恋客影，把袂不忍分。此去岁月迈，何时复相亲。我辈重道义，势利何足云。荣华易消歇，德齿久弥新。愿言保名节，努力配古人。

鬼工凿山骨，何年驱六丁。飞霞边石洞，缥缈开珠庭。永怀谢仙伯，坐断山水城。我来事幽雅，登临委客情。松风驱溽暑，自觉毛骨清。猿鹤亦仙意，人生空营营。石麟卧荒草，问是谁家茔。野老对我言，其人昔公卿。金玉埋黄壤，送日冠盖倾。兴衰变百年，所重非修名。乃知钟鼎贵，不如芝薇馨。所以世外人，返老还孩婴。倚杖空叹息，洞口云冥冥。

清飚卷炎埃，碧水出秋素。迢迢见山亭，回首隔烟雾。酒帘飏渔村，笳鼓响军戍。倚蓬问舟人，云是三江路。篱落鸡欲栖，野水牛已渡。钓翁炊荻烟，稚子收渔具。抱琴人不来，残阳在高树。

去年种松树，未有蒿与蓬。今年松渐长，埋没蓬蒿中。老髯何苍苍，岁华不改容。回视蒿与蓬，零落悲秋风。

纷纷姚魏家，颜色竞妩媚。人方眩春华，东皇出古意。素花饰鼎实，缟袂立苍翠。犹如喧啾中，孤凤忽呈瑞。岿然山林尊，坐使众芳愧。

垂垂大厦颠，一木支无力。精卫悲沧海，铜驼化荆棘。英风傲几砧，滨死犹铁脊。血洒沙场秋，寒日赤为碧。惟留吟啸编，千载光奕奕。

风流怀二陆，才名动三吴。荒冢今何许，千载空烟芜。当时逞文笔，万象争先驱。有如明月璧，美价倾鸿都。古运有翻覆，韫匵空良图。惜哉去就轻，丧此千金躯。人生各有死，百年同须臾。独遗文字芳，乃与天壤俱。凄凄九山塞，冉冉谷水枯。白鹤久已寂，黄犬不复呼。斯人今已矣，吊古空嗟吁。

百岁集孤夜，山楼起呼月。秋虫声转悲，感此众芳歇。人身非金石，青鬓忽已雪。逾淮橘心秋，出山泉水汩。猗兰抱香死，不受蓁莽没。

凤德嗟已衰，宣尼欲浮海。赖有载道经，神功补元宰。删诗挽风变，系易忧世骇。春秋笔削严，西秦书乃来。微义将誓周，逆悲大运改。悠悠千古心，死后文书在。

庭前有高树，风挠无停枝。寒鸦噤不鸣，夜半环树飞。托身未得所，三匝情依依。高飞犯霜露，低飞触茅茨。乾坤岂不容，振羽将安之。徘徊恋明月，顾影徒伤悲。

入山采芝薇，豺虎据我丘。入海寻蓬莱，鲸鲵掀我舟。山海俱有碍，瞻望凝远愁。乾坤如许大，此身常浮沤。依托岂无地，皇皇将安求。何当跨凤鹏，相从安期游。

一笠戴春雨，扁舟寄此情。世间尘网密，江上钓丝轻。不羡鱼虾利，惟寻鸥鹭盟。狂奴台下水，犹作汉时清。

水国雁已到，山篱菊未开。判吹头上帽，莫放手中杯。暮雨滕王阁，西风项羽台。人生能几屐，余恨付苍苔。

铿然短策声，无事觉身轻。落叶山行软，流泉涧饮清。蟹痕沙露湿，雁影夕阳明。归路逢林叟，班荆歃隠盟。

对景坐清夜，萧然鬓已华。诗悭难就稿，灯暗不成花。易醉愁边酒，频归梦里家。何时锄旧圃，学种邵平瓜。

鼓歌满湖滨，倾城出送春。波光明画艇，山色醉游人。禹穴灵何在，梅梁迹已陈。我来闲吊古，回首一沾巾。

一枕纱窗下，池塘草梦残。炷云金鸭暖，滴露玉蜍寒。晋帖从头写，唐诗着眼看。晚来吟思倦，和月凭阑干。

幽居少尘事，赢得一身闲。竹屋无人到，柴门尽日关。斜阳明晚浦，落叶瘦秋山。隔水双飞鹭，忘机自往还。

木叶秋容瘦，客怀思故乡。淡云微见月，薄露不成霜。忽忽朱颜改，悠悠白日长。空心仍独夜，减尽昔年狂。

客袂临分日，杨花落酒边。重来期半月，一去忽经年。莎草平诗屋，江潮没钓船。何时归旧隠，风雨对床眠。

竟日寻幽处，杖藜不惮遥。客行黄叶路，僧立碧溪桥。岩瀑飞寒雪，松风吼夜潮。是山皆可隠，何用楚辞招。

池馆翠深处，宽闲称客居。未仙犹阆苑，不梦亦华胥。竹净堪居鹤，荷香欲醉鱼。心清无个事，长日一编书。

曾记还家日，重来约夏初。自从一别后，又是十年余。原宪非关病，嵇康懒读书。无从问消息，近况果何如。

旌旆涨天飞，江山惨夕晖。倾城饯州牧，别泪点朝衣。人指生祠说，春随祖帐归。自来言越瘠，公去转难肥。

好风残腊尽，春意动园林。柳色独青眼，梅花同素心。江湖方转徙，岁月自侵寻。忍别山阴去，徘徊忆旧吟。

兰若分清隠，秋窗饱看山。风霜双鬓老，天地一身闲。拄杖穿云去，吟囊贮月还。诗成谁与语，时访竹林间。

平生湖海气，老去叹飘蓬。知命难求富，安贫不送穷。江空思捉月，天阔欲行风。俗眼从渠白，无人识此翁。

客怀元自恶，非是为秋悲。一别又三载，百年能几时。音书无雁寄，心事有鸥知。遥想菊坡菊，西风香满篱。

一室冷于冰，秋高夜气清。月窗搀烛影，风叶乱琴声。寡欲知身健，安贫觉累轻。吟边闲倚竹，谁识此时情。

园林芳事歇，风雨暗荒城。转眼青春过，临头白发生。啼鹃亡国恨，归鹤故乡情。三径多荒草，东还计未成。

曳杖陟高阁，登临思渺然。闲身空岁月，老眼几山川。落照明秋浦，飞帆湿暮烟。倚阁怅今昔，余恨付吟篇。

寂寞寒窗下，观书胜苦吟。青灯风雪夜，黄卷圣贤心。吾道关兴废，斯文几古今。凤兮胡不至，三叹泪沾襟。

为爱园林好，支筇伴独行。花香能醉蝶，柳色欲迷鶑。但得青春在，何妨白发生。斜阳红尽处，一抹暮山横。

不厌茅庐小，栖栖寄此身。菊残如倦客，梅瘦似诗人。有地堪藏拙，无医可疗贫。并州故乡梦，长忆鉴湖春。

寂寞茅檐下，穷居更待时。吾侪贫可忍，余子俗难医。风月最宜酒，江山多是诗。广文无郑老，谁与共襟期。

偶来成一宿，便觉与禅通。看塔月影尽，卷帘秋色空。因知释氏学，亦有晋人风。吟到忘言处，悠然此意同。

谁弹招隠操，云外伴清幽。午夜山林月，一花天地秋。经窗凉影淡，禅榻古香浮。不作蟾宫梦，凄然忆旧游。

豪气消磨尽，携书客海滨。文章难遇主，天地不怜贫。家累依刘表，妻儿笑买臣。彼苍还可问，吾道几时春。

萸节今朝是，秋光又一年。但教樽有酒，休问箧无钱。白发羞唐帽，黄花识晋贤。龙山渺何许，回首思凄然。

自怜身是客，又送客登舟。虽有重来约，难禁一别愁。风烟迷柳驿，草树暗春洲。后夜怀人处，山空月满楼。

松阴迷草径，缓步曳吟筇。秋鹤有仙意，寒花无冶容。渔洲烟浦笛，僧寺夕阳钟。回首来时路，白云深几重。

新晴天气好，老去倦寻芳。桃李自春色，园林又夕阳。卷帘通燕入，扫径惜花香。寒食清明近，松楸忆故乡。

柴门闲掩昼，云护竹窗深。茂草多生意，枯松见古心。有书消白日，无术化黄金。客问生涯事，长年只苦吟。

门对南邻竹，青青玉万竿。虽然无地种，且得隔篱看。露叶晴犹湿，风枝夏亦寒。但教休剪伐，日用报平安。

凭高望不极，望断动愁情。落日凄凉处，西风点染成。丹枫明野驿，白水浸江城。马上人回首，戎戎黯客程。

结屋依山住，幽窗与静宜。藤花上疏竹，苔石卧荒篱。挈榼童沽酒，敲门客送诗。老惭生计拙，役役又何为。

柴门春事尽，未见故人来。树密鸟相语，山空花自开。倾心多日别，屈指几时回。为问频书札，何时共酒杯。

小酌酬清兴，凭阑看月移。分茶醒醉客，添烛了残棋。萤影明桐井，蛙声出草池。荒城江漏远，试问夜何其。

隔岸呼渔伴，轻篙破晓烟。鸣榔舟叶聚，撒网浪花圆。馋鹭窥高树，惊鳞过别川。洋洋聊付物，生意自无边。

来宾何太早，嘹呖过南楼。数点乍离塞，一声初报秋。行行惊客眼，字字写乡愁。仗节人何在，帛书能寄不。

读易窗闲久，多时不点朱。砚干蟾渴水，箧破蠹侵书。气味如僧淡，形容似鹤癯。交游空满眼，谁念病相如。

山色青边屋，幽深称隠居。瓶梅香笔砚，窗雪冷琴书。壁有先贤像，门无俗客车。代耕惟舌在，何必耦长沮。

黄庭重读罢，掩卷对寒檠。发为忧时白，心因学道清。一窗秋月色，四壁夜蛩声。坐倦闲欹枕，诗成梦不成。

客鬓同秋老，乡心逐雁飞。重阳今日是，三径几时归。篱下多黄菊，门前少白衣。无人慰岑寂，独立对斜晖。

夭矫森寒翠，髯蛟势倚天。乔阴无六月，老气已千年。𣃁药人能寿，巢枝鸟亦仙。秋风响柯叶，仿佛奏虞弦。

扑簌敲窗纸，寒斋剡水滨。六花初落夜，孤枕未眠人。耳静声逾细，心清趣自真。爱梅情更苦，恐压一枝春。

何年凿山骨，八面锁苍苔。海月照还白，天风吹不开。玲珑宜丈室，明洁称经台。眼界皆通透，闲云任去来。

勋业梦不到，晓窗时一看。是非须内照，妍丑付旁观。客鬓从渠白，诗肩本自寒。俨然瞻视处，赖汝整衣冠。

世事等轻云，蘧庐寄此身。青灯少年梦，白发异乡人。按剑惊山鬼，吞丹养谷神。黄庭重读罢，吾得葆吾真。

一雨洗空碧，江城独倚楼。山吞残日没，水挟断云流。灯影深村夜，钟声古寺秋。西州旧游地，十载此淹留。

扶杖行幽径，园林欲暮天。锦棠红濯雨，丝柳绿缲烟。春事忽三月，风光又一年。客怀正愁绝，那复听啼鹃。

篱东闲采菊，三径碧苔深。晓露冷双屐，秋风香一襟。餐英供小酌，嗅蕊伴清吟。会得悠然处，方知靖节心。

春色浓于酒，何须醉玉觞。柳疏鶑占影，花杂蝶分香。往事随流水，闲愁付夕阳。吟边自歌舞，犹学少年狂。

□客背时芳，何须晚节香。人间方夏热，篱下自秋光。便是重阳日，真成六月霜。若教陶令见，应以醉为乡。

泰华峰头种，移根植野塘。一池秋夜月，万柄晓天霜。西帝罗青盖，真妃逞素狂。鹭飞无认处，点点水云乡。

羸马东山路，骎骎抵石门。落花春夜雨，流水暮烟村。久客悲行役，清愁搅梦魂。劳生多感慨，余恨付乾坤。

迢递三山道，重来感旧游。潮声寒带雨，山色淡生秋。寄驿通乡信，题诗记旅愁。江湖十年客，两度到西州。

老眼看书暗，桑榆景渐催。文章身后贵，怀抱酒边开。灯火梦犹在，功名心已灰。客来休问字，且覆掌中杯。

山险疑无路，萦回一径通。钟声寒瀑外，塔影夕阳中。窗出茶烟白，炉分葑火红。禅房遇耆旧，清话数宵同。

凭高闲眺望，老眼倍增明。林白山云出，潮红海日生。登临怀旧恨，吟笑遣闲情。客里逢心友，开樽叙昔盟。

一枝苍节瘦，恰称地行仙。不但挑诗卷，尤堪挂酒钱。看梅敲雪落，引鹤卓苔穿。莫近葛陂水，化龙飞上天。

风霜头已白，悔不早归耕。客路远千里，儒冠误一生。世情云共薄，心事月同明。老去便疏散，逢人懒送迎。

旅食几时休，生涯未有谋。西风一夜雨，落叶万山秋。起石终当隠，草玄殊可羞。江乡烟水远，何日买归舟。

破衲和云著，何时下赤城。高年头未白，得道骨全青。诗思秋空阔，禅心夜月明。何当捐世事，来结远公盟。

芒鞋朝踏雨，来自赤城山。久别翻生面，相看各老颜。开樽茅屋里，煮茗竹林间。此去须荣遇，宁愁行路难。

孤花忽妩媚，并蒂占春阳。自有双成意，全胜姑射妆。月溪同浴影，雪树共栖香。玉笛频吹处，交飞落野塘。

羁怀不可述，赖有古琴知。客舍相逄日，江枫正落时。夕阳村店酒，秋色野桥诗。别去吴江上，悠悠动远思。

除夕无诗侣，灯窗酒独斟。三更风雪夜，一片岁寒心。衰老常忧病，清闲不废吟。明朝年八十，晚景惜榆阴。

人去台犹在，飞升事可嘉。神仙多变幻，尘世总虚花。炼气颜难老，劳心鬓易华。千年留古迹，题咏属诗家。

异人锺秀气，草木亦精神。见说为渔父，谁知悟道真。仙家多胜景，世路有迷津。安得骑黄鹤，相随入昊旻。

仙翁不可见，惟有一空亭。地冷春留雪，林深昼见星。松篁团秀色，兰蕙吐幽馨。立尽斜阳影，闲看鹤刷翎。

我来闲吊古，触景觉凄凉。踏石云侵履，扪萝露湿裳。森森林木茂，馥馥野花香。寺近寻僧话，谈禅坐竹床。

独寝书窗下，其如寒夜何。头边枕黄奶，脚底踏汤婆。纸帐梅花暖，布衾春意多。道人无妄想，梦不到南柯。

相望咫尺地，久不到蜗庐。室迩人何远，心亲迹任疏。交游常念旧，情意只如初。我欲携囊去，相逢胜寄书。

老来惊岁晚，愁里度年华。云冻天将雪，山寒梅未花。晓窗留客饭，午寺觅僧茶。归路江村暝，行行及暮鸦。

长空独嘹唳，隠约背斜晖。塞北离群远，江南失侣归。度云怜只影，照水认双飞。却羡投林鸟，相逢入翠微。

诗自茶山后，如公世所稀。特来参活字，应肯授玄机。寒涧孤松老，秋云独鹤飞。台山千万丈，望望未能归。

一生场屋梦，老去付悠悠。始信功名事，难为智力谋。有才如孔孟，无命不伊周。吾道今如此，苍天可问不。

爱静吟成僻，耽书近欲痴。事多因错省，节不为贫移。长物新添画，生涯旧有诗。穷通系天命，知命复何疑。

故人虽即位，自不愿为官。天下事已定，山中人可闲。一丝江月色，千古客星寒。捷径终南士，闻风定报然。

爆竹惊残腊，冬春此夕分。且斟分岁酒，懒赋送穷文。客思愁檐雨，乡心逐海云。阳和在何处，明日问东君。

江湖新识面，恰似旧相知。腹贮三余学，才工十咏诗。声名苏太史，家世郑当时。客路携琴去，终须遇子期。

雀罗门户静，无客扣柴扃。索句髭先白，看书眼尚青。云粘题石壁，月浸汲泉瓶。笑杀利名客，沉酣死不醒。

窗下篝灯坐，相看白发新。共谈为客事，同是异乡人。诗写梅花月，茶煎谷雨春。明朝愁远别，离思欲沾巾。

空斋对孤客，寂寞似僧家。炉冷频烧叶，灯昏不吐花。夜长添睡思，岁晚忆年华。吟倦推窗坐，梅檐月未斜。

秋风山馆客，移席近灯前。共语忽深夜，相看非少年。斗垂天末树，鳞出雨余天。亦有茅檐下，饭牛人未眠。

庵连兜率寺，三径竹边开。林密暑不到，窗虚月自来。暮山啼鸟静，云树啸猿哀。拂拭残碑字，年深半绿苔。

破衲卷秋云，入山深更深。近闻营梵刹，应不累禅心。寒瀑泻苍壁，晚花生古林。遥思明月夜，谁听颖师琴。

前辈凋零尽，如公尚典型。为僧眉独白，见客眼长青。教子成三俊，传家有六经。我来问奇字，应许扣柴扃。

契阔又两载，光阴一掷梭。祇因离别久，不觉语言多。安得长留此，其如欲去何。诗盟终未冷，早晚更相过。

独学苦无友，年来愧广文。怀贤歌伐木，忆别赋停云。病后少出户，梦中多见君。盍簪须有日，却与共论文。

下车方数月，早已政声驰。太守一身瘦，东川百姓肥。勤劳惟听政，闲暇即吟诗。官况依然在，何须赋式微。

光阴催我老，衰病亦堪怜。残腊不多日，余生能几年。有为俱是妄，无事即成仙。近得安心法，蒲团学坐禅。

古坛归鹤杳，野鹿自成群。岚气浮清晓，钟声出白云。树穿僧屋老，水到寺门分。人世无穷事，山中了不闻。

古鼎烟销倦点朱，翛然高卧夜寒初。四檐寂寂半床梦，两鬓萧萧一卷书。日月冥心知代谢，阴阳回首验盈虚。起来万象皆吾有，收拾乾坤在草庐。

何处仙翁爱手谈，时闻剥啄竹林间。一枰子玉敲云碎，几度午窗惊梦残。缓著应知心路远，急围不放耳根闲。烂柯人去收残局，寂寂空亭石几寒。

孤芳不与众芳同，肯媚东君事冶容。寒苦一生苏武雪，清高千古伯夷风。琼瑶照树偏宜晚，铁石盘根却耐冬。几度看花立霜晓，断肠都在角声中。

博山香冷夜将阑，红影摇窗烛未残。庭树露浓花气湿，井梧风老叶声干。世情冷暖知心少，朋旧东西会面难。一段客愁吟不就，无言背月倚阑干。

凉夜残灯照客愁，衾单添尽鹔鹴裘。半窗明月三更梦，一枕西风两鬓秋。吟骨棱棱宽带眼，归心切切望刀头。何时束箧家山去，独驾柴车访伯休。

祇说清谈晋业虚，兰亭之乐后来无。一时人物已陈迹，千古山林空画图。钟带夕阳来远寺，碑和春雨卧平芜。昭陵玉匣犹难保，笔意从谁认鼠须。

天色新晴带薄寒，主人饮客出城关。兰亭觞咏寻羲帖，窆石衣冠吊禹山。春水断桥芳草碧，晓风啼鸟落花闲。囊中诗句壶中酒，何必仙人大小还。

二月春光泼眼浓，携樽宴客小亭东。酒当半醉半醒处，春在轻寒轻暖中。拂槛柳添吟鬓绿，压阑花妒舞衣红。晚来听唱梁州曲，声绕吴姬扇底风。

刚肠不挠是男儿，舌在囊中岂足悲。落落世情难苟合，徨徨客路欲何之。旧时风月堪遗恨，好处江山尚欠诗。莫把闲愁萦素抱，人生双鬓易成丝。

人生聚散等浮沤，忆昔过从与胜游。棋局敲残清夜月，菊花吟老半窗秋。客中送客难为别，山外看山总是愁。回首片帆江路远，疏烟斜雨到西州。

园林芳事渐阑珊，客思无聊午梦残。红杏花繁蜂蜜饱，碧芹香老燕泥干。光阴有限鬓已白，勋业无成心尚丹。倚遍吟阑天欲暮，一帘风雨卷青春。

小酌园林酒半醺，落红影里惜余春。插花归去蜂随帽，傍柳行来鶑避人。白发尚为千里客，黄金难铸百年身。何时归赋沧浪水，澣我征衣万斛尘。

支筇破晓出南城，古寺凄迷草自生。几处亭台空锁钥，百年人物尽丘茔。雕梁语燕应无主，废圃残花似有情。世事转头皆梦境，浮生何用苦营营。

人倚幽窗夜未阑，竹炉灰冷篆烟残。一天露气星辰湿，万壑风声草木寒。老去客怀多感慨，年来世事转艰难。何时归隠孤山下，明月梅花约共看。

自叹文章不遇时，平生壮志与心违。十年湖海无家住，千里乡关有梦归。残夜月寒灯晕淡，高秋天阔雁声微。伤今思古愁无奈，老泪斑斑湿客衣。

蝇头蜗角两无营，心地宽闲景亦清。山色浅深分远近，云容舒卷弄阴晴。晓窗对菊思元亮，秋佩纫兰效屈平。独倚西风凝望眼，一行雁影夕阳明。

都道人生七十稀，老逢初度叹衰迟。飞觞醉月贫无酒，走笔迎春富有诗。憔悴自怜蒲柳质，劬劳空起蓼莪思。门无贺客清如水，独对兰花诵楚辞。

片片随风整复斜，飘来老鬓觉添华。江山不夜月千里，天地无私玉万家。远岸未春飞柳絮，前村破晓压梅花。羔羊金帐应粗俗，自掬水泉煮石茶。

乌帽斜欹白发侵，老来空忆旧登临。一枝黄菊西风泪，数亩苍苔故国心。梧颤秋声庭露冷，雁传寒信塞云深。不须贳酒酬佳节，只把陶诗细细吟。

短棹冲寒过浦东，扁舟一叶载诗翁。断烟流水残云外，古木荒祠夕照中。吟罢小楼何处笛，酒醒孤枕半江风。潮生潮落朝还暮，堪叹人生自转蓬。

玉宇澄清暮霭收，吟边怕倚仲宣楼。寒蟾千里夜如昼，新雁一声天欲秋。湖海谁青豪杰眼，风霜易白少年头。更残忽听荒城角，吹老梅花总是愁。

儒冠不戴戴星冠，人世荣华作梦看。谱出三茅终得道，趣同五柳早休官。月寒缑岭来笙鹤，春蔼慈州忆枳鸾。笑指方壶最深处，凌空霞珮玉珊珊。

徙倚吟阑傍野塘，古谯莲漏滴更长。月阶夜静蛩声切，竹院秋深鹤梦凉。坐挹水风侵袂冷，眠分花露满身香。浩歌欲溯明河去，醉唤天孙织锦囊。

子规声里已非春，消遣光阴只苦吟。肘后无方医白发，床头有易胜黄金。年来不作功名梦，老去全休富贵心。独抱焦桐游海角，纷纷俗耳少知音。

行李担书一鹤随，莲香{巾兼}幕政声驰。山川太史九州记，桑稼豳风七月诗。如晦箕裘传相种，少陵衣钵付孙枝。谋身儒术谁云拙，尧舜君民正此时。

旌麾曾驻鉴湖边，别去匆匆又两年。清夜梦分千里月，同乡人各一方天。素知心事有鸥在，欲寄音书无雁传。见说使星临浙右，明朝便买渡江船。

浊醪妙理契心期，小瓮新𥬠香满卮。闲里一生长是醉，饮中三昧有谁知。幕天席地忘形处，枕曲眠糟得意时。此味灵均应未解，独醒到死欲何为。

雨里西风已倦游，老怀悲感不禁秋。世无阮籍谁青眼，今有杜陵人白头。雁摆行知兄弟义，燕营巢为子孙谋。谁怜湖海飘蓬客，只影孤灯相对愁。

频年踪迹堕江湖，三径荒苔忆旧庐。身老方知生计拙，家贫渐觉故人疏。松薪拾去朝炊黍，渔火分来夜读书。怨鹤惊猿应待我，台山何日赋归欤。

梧风萧瑟雨初晴，凉入书堂夜气清。耿耿兰膏照千古，迟迟莲漏转三更。力于兴废应难助，气为忠邪几不平。掩卷长嗟方就枕，窗前咿喔又鸡鸣。

寂寞园林三月时，客中几度见春归。柳眉绿皱鶑无语，花脸红销蝶倦飞。节物暗催双鬓老，功名长与寸心违。百年身世成何事，回首西山又落晖。

万里无云天宇宽，十分秋色上楼看。月浮沧海蟾光湿，星落明河象纬寒。醉后尽教诗笔健，吟边莫放酒杯干。一声长笛知何处，愁杀夜深人倚阑。

十分秋色满轩窗，景物凄清夜气凉。筛月帘栊金琐碎，捣霜砧杵玉丁珰。井梧叶脱无多影，岩桂花稠不断香。坐到更深吟兴动，砚池滴露写诗狂。

矮屋编茅槿缚篱，诗人住处恰相宜。万间突兀梦不到，一室凄清心自知。窗下无灯童睡早，林间有月鹤归迟。八荒便作庭除看，南北东西任所之。

十年湖海叹飘零，晚景投闲百念轻。看水看山真有味，学书学剑恨无成。竹风吟晓诗情动，梧雨敲秋客梦惊。老傍人门非久计，不如归去学渊明。

乘风飞步碧崔嵬，万壑千岩入眼来。古甃直穿沧海破，浮图高拂白云开。龟公埋没今无冢，乌喙登临旧有台。立尽斜阳不归去，一声孤雁过蓬莱。

北山佳景胜南山，乘兴登临眼界宽。樵斧伐云春谷暗，渔榔敲月夜溪寒。一区池占林泉胜，四面天开图画看。竹屋数间尘不到，主人日日凭阑干。

池馆深深锁翠凉，课余多暇日偏长。屋连湖水琴书润，窗近花阴笔砚香。吾道尚存贫亦乐，客身长健老何妨。十年心事闲搔首，厌听蝉声送夕阳。

数椽潇洒瞰清漪，荡漾烟霏欲湿衣。阑角寒光摇翡翠，檐牙倒影浸琉璃。荷边鼓瑟游鱼听，柳外敲棋睡鹭飞。洗尽红尘青眼客，临流何惜赋新诗。

天容凝碧换秋容，残暑泠然一洗空。梧叶多应愁夜雨，葛衣渐觉怯西风。十分冷淡砧声外，一片凄凉雁影中。兴动莼鲈欲归去，季鹰心事恰相同。

四畅图中四散人，藤床对坐遣闲情。搔头真有爬梳态，搐鼻应无喷嚏声。扪虱未能谈世事，撚髭元不为科名。一时快意皆真乐，谁把丹青写得成。

屹立浮图可摘星，吟边喜与客同登。阑干六曲又六曲，梯级一层又一层。极目江山无障碍，著身霄汉欲飞腾。雁来疑是题名处，拂拭残碑问寺僧。

漂泊江湖祇自怜，人生穷达信关天。老来干禄心灰矣，贫不求人气浩然。五斗岂能留靖节，一瓢亦足乐颜渊。客来问我生涯事，闭户开书对圣贤。

凉入虚堂睡思浓，夜深剪尽烛花红。光摇珠箔梧桐月，香透纱厨茉莉风。欹枕觉来人不寐，撚须吟罢句难工。小蛮问我诗成未，诗在池塘草梦中。

匹马搀春入帝京，秋深犹未问归程。一书不及因风寄，千里空教共月明。霄汉已随黄鹄举，家山应负白鸥盟。便须了却封侯事，衣锦归来客亦荣。

谯角咿呜到枕边，边情似向曲中传。梅花三弄月将晚，榆塞一声霜满天。织锦佳人应有恨，枕戈老将想无眠。争如二月春风市，卖酒楼头听管弦。

晨星寥落曙光浮，柳岸风轻送客舟。万点远山重叠恨，一江流水浅深愁。淡烟茅店家家晓，白露枫林处处秋。独倚蓬窗还自笑，此身漂泊愧沙鸥。

鉴湖狂客又西湖，笔砚生涯计已迂。五斗自惭腰不折，四方安得口能餬。家山迢递乡心远，灯火凄凉客影孤。莫误风前看落雁，尺书还肯寄来无。

行止非人可豫谋，爱君无计为君留。张仪失策犹存舌，穆傅知机可掉头。黯黯别怀江路晚，萧萧行李驿亭秋。明年我亦携书去，不落人间第二筹。

孤根蟠屈浸冰壶，蛰里阳和发朽枯。雪树鳞封寒水玉，月梢颔吐夜明珠。暗香吹冷龙涎湿，疏影涵清蜕骨癯。安得华光叶公笔，共描云水卧云图。

环峙山川秀气锺，人烟楼阁郁重重。潮生潮落东西浙，云去云来南北峰。海曙扶桑红影湿，堤春杨柳绿阴浓。子胥已远岳侯死，斗柄聊洗磊块胸。

踪迹何拘似白云，不专丘壑避红尘。田堪耕稼即莘野，水可钓鱼皆渭滨。无碍滞心宁择地，有幽闲处便容身。一筇忽入青山去，岂是终南捷径人。

卜筑幽居慰寂寥，数椽茅屋傍江郊。庭前滕薛笋争长，篱下陈雷蔓结交。杏圃花香蜂课蜜，芹塘泥暖燕营巢。山窗对景浑无事，吟得诗成手自抄。

琴心不复寄松萝，贺鉴湖边水自波。晚节黄花秋思淡，夕阳红树客愁多。何时归鹤招丁令，有意逃渔侣志和。不管白头乌帽落，西风一曲付狂歌。

起敬英声亦有年，酒边曾见锦囊篇。吟情六义初删后，古意三爻未画前。放旷嗣宗应绝俗，清狂太白不妨仙。如今海内无工部，谁肯题诗寄郑虔。

发生元不假栽培，一点春从午夜回。自喜结根依小草，不愁飞片点苍苔。荧荧有艳蛾频扑，澹澹无香蝶不猜。窗下敲棋红烬落，更深约客不曾来。

门掩荒苔客到稀，闲情已与世相违。胸中宇宙自然景，眼底江山不尽诗。云淡风轻皆道体，鸢飞鱼跃总天机。吾心与物同真乐，此处宁容俗子知。

诗梦惊残何处棋，书窗又是夕阳时。柳阴分绿笼琴几，花片飞红点砚池。览镜自怜添白发，传杯不复倩蛾眉。东风故国年年恨，惟有啼春杜宇知。

一片襟怀海样宽，眉头肯为别离攒。臂鹰惯识从君乐，汗马宁辞行路难。角带边声关月冷，雁传乡信塞云寒。归来未许东山卧，见说苍生望谢安。

古画从来宝绘堂，遗君敢借旧珍藏。貌存故国三公贵，泽衍来孙百世芳。家庙几年成阙典，宗枝此日倍增光。当时种德根苗远，分得槐阴到鹤乡。

触目钱塘昨梦非，行春载酒忆当时。花间不辗香轮入，柳外空鞭骏马飞。落日荒山和靖墓，断云流水子胥祠。忘情鸥鹭闲于我，应笑江湖客未归。

十年不作还家梦，荒草深深锁竹扉。无主落花随水去，有情啼鸟劝人归。儒冠寥落风流减，客路凄凉故旧稀。何日携琴赋归去，踏云自采故山薇。

倚遍阑干更漏长，柔髭撚断为诗忙。清分梅影夜宜月，寒入雁声天正霜。怀古顿添孤客恨，追欢难忆少年狂。读书窗下篝灯坐，一卷离骚一篆香。

管城二子样尖新，分惠山房胜馈金。淮兔拔毛夸匠巧，鲁鱼正字见功深。抄书未得纤毫力，握管难忘一寸心。挥翰玉堂无梦到，雅宜茅屋写清吟。

幽栖俗事不相关，家在青松翠竹间。绕屋四围都是水，隔林一片不多山。诗篇陶写清秋景，书册消磨白日闲。门外沙鸥如旧识，忘机飞去又飞还。

睡眼朦胧撑不开，鸡声唱晓梦惊回。竹炉尚有残冬火，柏酒初斟新岁杯。身世百年如梦幻，功名两字已心灰。门无贺客清闲甚，自汲寒泉浸古梅。

一春过半近清明，点滴檐声未肯晴。细柳雨中垂绿重，残花风里落红轻。世间白发在公道，眼底青山不世情。富贵倘来忙不得，人生何必苦营营。

江云舒卷弄阴晴，新绿园林似染成。花怯晓风寒蝶梦，柳愁春雨湿鶑声。栖迟茅屋无尘事，深闭柴门远俗情。佳客相过慰岑寂，酒边闲把近诗评。

秦望诸山隠几看，仙居缥缈五云端。天高地迥三千界，月白风清十二阑。沧海气侵珠珮湿，明河影逼玉箫寒。超然身在鸿蒙上，何必蓬莱跨紫鸾。

银桥疑驾海天长，金粟离离照玉觞。影浸山河琼殿冷，舞分风露羽衣香。亦知广莫元无野，却笑温柔别有乡。闲折一枝惊昨梦，素娥怜我授玄霜。

蓬莱阁上笑谈余，别后思君看画图。萍水相逢俱老矣，家山自好盍归乎。清风一榻庄周蝶，明月扁舟范蠡湖。此是达人真乐事，客中何必叹穷途。

镜里从渠白发添，吟边抵掌复掀髯。十年为客甘清苦，一枕忘情付黑甜。短褐怯风绵未絮，破窗漏月纸重粘。梅花应念人孤寂，寒夜吹香入竹帘。

香篆烟销夜气清，篝灯开卷遣闲情。半窗月落梅无影，三径风来竹有声。乐道何须图富贵，读书元不为功名。白云满榻便高卧，欹枕诗成梦不成。

楹梦惊残忽告终，儒林多士失宗工。云间便觉无清气，江上谁能继古风。蕙帐夜阑孤鹤怨，茅斋人去九山空。我来岂为私情哭，痛哭君亡吾道穷。

武公后裔有仍孙，德望才名世所尊。拟向山中专注易，忽传地下趣修文。月楼不复赓诗句，春阁犹思共酒樽。痛恨死生千古隔，西风吹泪湿秋云。

鞭影拖云入帝京，少年正好作功名。不辞驿骑三千里，欲奋鹏抟九万程。白玉楼中挥翰墨，黄金台上被恩荣。何须折柳送行色，只写诗篇话别情。

天边日月似梭飞，百岁光阴难预期。有酒不妨留野客，无钱何惜典春衣。江山犹记登临处，身世都非少壮时。晚景清闲宜学道，黄庭一卷究玄微。

芙蕖开处傍池亭，花结双头媚晚晴。两隗骈肩如欲语，二乔并首似含情。同心净植真奇种，联蒂腾芳以瑞名。若使濂溪当日见，爱莲有说恐难评。

同𫄨入贡载遗经，分赐群臣羡水晶。润下作醎从海产，熬波出素似天成。享神洁白惟形似，富贵珍奇以宝名。此物可方为相事，他时商鼎用调羹。

热中竟日自煎烹，音节都从一气生。缓缓煮汤方蟹眼，微微聒耳忽蝇声。频惊清梦愁无寐，似诉羁情叹不平。却笑书生那解此，联诗石鼎羡弥明。

杜门已与俗相违，苔径荒凉辙迹稀。自爱清凉忘世虑，肯求富贵役心机。隠居盘谷胜金谷，耐著麻衣鄙锦衣。百岁光阴皆梦境，且看兔走与乌飞。

安贫乐道岂卑微，肯羡黄金带十围。爵列三公今却有，齿逾七袠古来稀。满头霜雪客怀老，过眼烟云人是非。皎皎白驹在空谷，好贤谁复咏缁衣。

梵刹当年聚众僧，丛林深处著禅扃。金沙布地阶无土，玉轴堆函藏有经。云树千寻张翠盖，烟萝一片展青屏。星移物换今寥落，古寺犹存柏子庭。

地僻浑无车马喧，禅房修饰称居安。庄严固是由心造，丹雘多应被眼瞒。佛法不须身外觅，世缘只作梦中看。我来欲问无生话，万顷西江一吸干。

百年光景易侵寻，消遣闲愁只苦吟。但觉笔头风雨湿，不知鬓底雪霜侵。冥鸿已负九霄志，老骥空怀千里心。富贵倘来应有命，何须弹铗扣知音。

百岁光阴一转蓬，晚年不与少年同。事因错处人方省，诗到穷时句始工。献赋未逢杨得意，怜才难遇杜司空。有时追忆升平事，犹道繁华是梦中。

贫病交攻久废诗，萧然一室独栖迟。酒钱已尽琴将典，瓶粟无储鹤亦饥。豪杰不多陈仲举，结交惟欠魏无知。箪瓢钟鼎都休计，毕竟穷通各有时。

太守相过庆诞辰，贵能下贱见公心。行厨鼎列双鱼美，众客咸瞻五马临。曲唱骆驼夸白雪，杯传鹦鹉拥青衿。宠颁束帛尤增感，恩与沧溟一样深。

霜气侵窗冷客毡，青灯白发老堪怜。光阴明日又明日，世事一年难一年。眼底江山元似旧，胸中风月本无边。道人不作阳台梦，纸帐梅花伴独眠。

风柳吹花糁白毡，鶑愁蝶恨有谁怜。不知春事又三月，堪叹人生无百年。清气长留诗卷里，闲愁不到酒樽边。山窗昼永浑无事，一榻分云枕易眠。

身世飘浮水上蓬，闲中清事有谁同。吟窗梦草添诗料，画笔生花夺化工。酒后乌乌时击缶，愁来咄咄自书空。园林寂寞春何处，春在桑麻雨露中。

破砚尘封懒赋诗，晚年才思觉衰迟。耽书自笑已成癖，煮字元来不疗饥。风月满怀诗可写，雪霜侵鬓镜先知。太公八十方荣遇，把钓溪边更待时。

窗外葵榴照眼明，香蒲沁酒注银瓶。自无饮量堪同醉，非慕清名效独醒。一日沈湘悲楚客，千年吊古读骚经。他乡记节聊随俗，艾虎朱符挂户庭。

时序催人易白头，端阳怀古客添愁。朱符不写湘累恨，角黍难包楚国羞。记节何妨斟蚁酒，夺标无复见龙舟。高歌思远楼前路，掩雨珠帘今在不。

一别丰标又一旬，尺书多荷寄殷勤。交游满眼谁知己，契阔关心独忆君。蕙帐梦寒同夜月，松江人远隔秋云。明朝便买扁舟去，来访贞阳旧广文。

白发垂垂一老夫，年来渐觉世情疏。石床梦冷和云卧，茅屋灯残共月居。客至何妨赊鲁酒，家贫不肯典唐书。羡君种柳清溪上，借我苔机学钓鱼。

老来吟拙自知羞，好景无诗未易酬。湖海愁看今夜月，功名虚度十年秋。清光偏照卢仝屋，孤影自登王粲楼。我欲乘风蟾窟去，安能与世共沉浮。

故人过我竹边居，谈笑从容乐有余。洗盏共尝春瓮酒，挑灯对读夜窗书。归来尚忆渊明菊，高卧谁知诸葛庐。醉后达观今古事，寥寥千载只须臾。

行部巡荒察吏奸，皇皇使节古刑官。声摇天上星辰动，清逼云间风露寒。肃政严持三尺法，恤民特放一分宽。香名已覆金瓯底，便作他年宰相看。

玉环倾国起胡兵，有色终污后世名。九夏专房何在貌，一身空洞若为情。宠名本自无心得，妇节从来澈骨清。愁见婕妤秋后扇，共怀幽恨几时平。

汗青书墨沁肌凉，李卫曾携近竹床。眼孔盈盈看熟客，泪痕点点泣秋房。湘纹冷淡宜湘簟，玉体玲珑称玉郎。秦虢流封无梦到，傍人空以睡为乡。

浮生偷得片时闲，古寺寻僧借景看。楼阁倚云山气湿，辘轳卷水涧声寒。地埋吴剑痕犹在，碑刻唐诗字未漫。寄榻禅房不知晓，起来松日已三竿。

不学苍龙卧浙东，惊飚吟珮堕青璁。既无良策安江左，空有名园似洛中。危栈连云晴亦雨，飞楼近海夜生风。人间富贵皆尘土，回首吴山落照红。

寒蟾初上海云收，何处仙禽过庾楼。清夜照人千里月，碧天警露一声秋。玉笙缥缈缑山去，羽袂蹁跹赤壁游。回首女墙旧时事，千年华表动新愁。

杰阁翚飞翠霭间，蓬莱元不在人寰。绿围城郭千村水，青逼帘栊四面山。华表鹤归辽海远，高台凤去夕阳间。我来倚遍阑干月，云锁重门夜不关。

满载琴书事宦游，皇皇使节重咨诹。蒲帆风饱三千里，绣斧霜寒十六州。荆渚行观新德政，越人共忆旧风流。市桥衰柳难攀折，只拗梅花送去舟。

云深红日出林迟，晞发檐前力未衰。老爱归田追靖节，狂思入海访安期。春风巷陌杨花后，故国江山杜宇时。一种闲愁无着处，倚窗重读寄来诗。

寒云漠漠护墙阴，潇洒梅枝出竹林。影落荒矶和雪钓，香浮老瓦带春斟。几凭水驿传芳信，祇许沙鸥识素心。回首孤山千树远，扁舟乘兴梦中寻。

清明时节已春深，白发萧疏忽满簪。萍梗一生孤客恨，松楸千里故乡心。浸花窗下分红影，插柳檐前借绿阴。幸有故人同笑语，不妨沽酒共清吟。

佛屋参差傍水涯，天然富贵属僧家。油幢碧立当轩竹，步障红围绕槛花。隠隠磬声春昼永，停停塔影夕阳斜。白头道者留连客，自汲山泉煮石茶。

通玄道士苦修行，坐见桑田几变更。云屋苔封烧药灶，风林花落煮茶铛。休粮賸有青松啖，却老应无白发生。月满竹乡乘鹤去，欲邀子晋学吹笙。

醉月飞觞兴未阑，蓬壶影里漏声残。碧浮金鼎香脂暖，红闪银台烛泪干。艳曲喜听催拍近，狂歌自觉入腔难。赏心乐事输年少，一点闲愁了不干。

编茅卜隠读书林，门掩苍苔一径深。当户晓山长识面，临窗夜月独知心。花围锦绣翻红影，竹列琅玕舞翠阴。别是一般清富贵，何须满坞积黄金。

孤根偷转一分阳，枝北枝南次第芳。照水晓妆冰镜冷，横空雪树冻云香。未成林实调金鼎，先占春魁伴玉堂。因忆西湖林处士，年年觅句为伊忙。

方拟荣除上玉堂，玉楼有召返仙乡。才过贾谊同年少，齿长颜回一岁亡。师友交情从此绝，死生异路实堪伤。云边宅在人何在，肠断西风泪几行。

诸生归去暮庭空，塔下游观倚瘦筇。千尺宝轮擎海月，七层金铎语天风。升堂尽可同僧饭，持钵何须听寺钟。好把新诗题旧壁，他年应有碧纱笼。

白眉公子气昂昂，年少多才姓氏香。腹饱儒书宗孔孟，心传医学祖岐黄。秋亭听鹤游吴会，春馆看花忆洛阳。老我自怜身是客，江湖又送客还乡。

儒林学海老宗师，每恨闻名识面迟。一部山川司马记，百篇风月谪仙诗。玉堂挥翰思当日，金鼎调元定此时。抱负大才应大用，行看事业迈周伊。

表表声名动缙绅，金銮奏事旧词臣。胸中千古渊源学，天下十分端正人。犹记演纶依日月，行看听履上星辰。枝南枝北云山异，何日抠衣拜后尘。

中朝人物总称贤，恬退闲居又几年。独抱丹心长恋阙，因思绿野且归田。未应隽轨淹东鲁，行看文星照北燕。见说君王思国老，鹤书即下九重天。

南北相望各一天，江湖久别思凄然。迢遥道路三千里，倏忽光阴五六年。清节立朝君可羡，白头为客我堪怜。折梅难寄江南信，惟有新诗数十篇。

交游惟子独相知，此老天胡不憗遗。行辈凋零亡益友，文风寥落失儒师。在生曾与传遗像，临死犹能寄别诗。月落邨空人不见，伤心千古隔幽期。

三山秀气孕英奇，表表才名冠一时。唐殿策高蕡不第，荆州人去粲何依。传家有子犹堪羡，埋骨无山亦可悲。留得帚金诗稿在，灯窗读罢泪沾衣。

暮秋景物觉荒凉，触景凭高溯杳茫。归隠清如陶靖节，苦吟瘦似沈东阳。烟横晚浦蒹葭碧，霜落寒林橘柚黄。追想汉宫当日事，赐萸宴罢谢君王。

梦断膏粱记几年，舍身事佛绝尘缘。把茅盖屋孤峰顶，片衲蒙头万竹边。支遁才高交杜老，参寥诗好动苏仙。何当尽弃人间事，特地来参一击禅。

乾坤主宰妙难窥，识破端倪便可知。阳动于阴分太极，剥穷必复露真机。化工自有经纶处，生意元无间断时。万象皆春从此始，细参羲画究精微。

征鸿素缟过南楼，衣褐同群孰与俦。云外排行分玉李，天边印字带银钩。高飞远寒疑云鹤，低落平沙类雪鸥。夜月芦花无认处，惟闻嘹唳数声秋。

烛夜飞觞客在山，同看明月上云端。粘天水阔蟾光湿，卷海风高蜃气寒。会友幸逢三益在，娱情休恨四并难。座中喜有能诗者，便作唐诗顾况看。

梦觉罗浮迹已陈，至今想像事如新。相思一样窗前月，似见三生石上春。的的孤芳冰气魄，疏疏冷蕊雪精神。料应楚些难招至，欲倩花光为写真。

湖海难□鬓易丝，平生壮志与心违。一千里外家何在，三十年前事已非。狐正首丘应待尽，鹤思华表尚忘归。书斋兀坐怀今昔，泪落西风湿客衣。

天开正旦宿云收，宇宙阳回和气浮。岁换上元新甲子，时同太古旧春秋。朱颜不逐年华改，清思惟从造化游。柏酒满斟吟兴动，题诗记节自赓酬。

火云烧空日色烈，暑气着人方郁结。岩翁宴客水亭东，竹色蕖香献清绝。瓜削水晶莲剖珠，象箸犀盘盛陈列。银罂捧出白玉醅，透鼻香浓风味别。传来未到心已寒，滟滟琼光莹而洁。初疑炎帝行冬令，壶结冰澌洗袢热。又疑仙掌流沆瀣，破□倾来和玉屑。谁向蓝田拾瑶英，酿成奇液色澄澈。恐是太华井中溢，修绠铜缾汲不竭。又恐夜半雷破山，石髓分流乳泉裂。既非西貉绵羊酥，又非缑山仙鹤血。胡为照眼光陆离，药玉盘中色难别。令人敢咽不敢漱，怕有飞霜寒齿颊。一杯一杯复一杯，肺腑尽化为冰雪。忆昔曾诵坡仙诗，白酒无声泻油滑。开编自觉馋涎流，讵谓今朝得亲啜。主人酝藉如此酒，气味清醇韵芳冽。𫗦糟诸子醉六经，抱负长才特施设。君王作醴思用贤，应向商岩求曲糵。

东邻花圃栽双松，一朝煨烬枝叶空。侍郎庭前有双松，至今古色摩苍穹。此木受命本千载，扶持若有神始终。天留真质表文献，柯叶蕃茂根本丰。百年培植饱雨露，虬枝风撼鸣笙镛。掀髯相视雪贸贸，拥盖对立云童童。不知天地有黄落，玄冥失柄春无功。云孙峨冠立亭下，典刑如侍乾淳翁。昂藏自是廊庙具，夭矫亦有山林风。棱棱铁面不可犯，麾去秦爵如飞蓬。诸孙奉酒立松下，森森头角皆虬龙。

斜阳红尽暮云碧，一片天光涵水色。海涛拥出烂银盘，千里婵娟共今夕。主人领客登东山，踏碎寒光看秋液。星河倒影浸空明，露华漙玉夜气清。冯夷激水水欲立，海若辟易天吴惊。孤舟卷帆泊烟屿，古木撼壑生秋声。凭高人在金鳌背，闲看潮生烟渚外。老龙翻海云气寒，长鲸卷雪浪花碎。茫茫万顷沧浪中，屹立孤峰锁苍翠。山巅扫石罗樽罍，宾主传杯不放杯。骚客掀髯赋诗去，山童踏月携琴来。剧谈浩饮不知醉，仰天大笑欢颜开。倒著接{罒/离}欲起舞，乾坤清气入肺腑。天边风月空四时，眼底江山自千古。谢安蹑屐游东山，袁宏登舟宴牛渚。庾亮南楼今在不，坡仙赤壁知何许。满眼往事转头空，千年人物俱尘土。人生光景若湍流，霜痕易点双鬓秋。胸中勿著尘俗事，眉间休锁名利愁。我辈适意在行乐，古人所以秉烛游。月山追忆旧游地，尽写风烟入缣素。我来见画如见景，想像高唐犹可赋。诸君后会应可期，云萍合散今何之。安得扁舟澉川去，日与杖履相追随。登山把酒醉明月，共看此画歌此诗。

茫茫古堪舆，何日分九州。封域如许大，仅能着我胸中愁。浇愁须是如渑酒，曲波酿尽银河流。贮以倒海千顷黄金罍，酌以倾江万斛玻璃舟。天为青罗幕，月为白玉钩。月边天孙织云锦，制成五色蒙茸裘。披裘把酒踏月窟，长揖北斗相劝酬。一饮一千石，一醉三千秋。高卧五城十二楼，刚风冽冽吹酒醒，起来披发骑赤虬。大呼洪崖拍浮丘，飞上昆仑山顶头。下视尘寰一培𪣻，挥斥八极逍遥游。

万卷诗书千古事，一灯窗火十年心。功名梦断身无用，闲补离骚学楚吟。

渊明觉是新愁少，伯玉知非旧恨多。毕竟是非皆一梦，百年梦醒事如何。

芳事阑珊三月时，春愁惟有落花知。柳绵飘白东风老，一树斜阳叫子规。

书幌低垂风不来，兰膏花暖夜深开。剔残犹有余光在，一点丹心未肯灰。

脸晕轻红酒力微，真妃半醉夜深时。杜鹃叫落花梢月，独倚东风睡不知。

点滴檐声湿径云，翻阶红叶带啼痕。可怜花片都零落，雨露虽多不是恩。

翠叶离披傍竹林，几年雨露受恩深。绿章封事今无用，空对西风抱赤心。

媚色津津散朵芳，道人装束胜红妆。诗人若作桃花看，便觉西风不甚凉。

谁送寒声入梦中，遥知人在戍楼东。明朝梅岭花飞雪，未必都因昨夜风。

花半睡时分蝶梦，柳三眠处足鶑声。谁知花柳无情物，添个蝶鶑便有情。

风飐青帘出杏林，行人未醉瓮头春。安知涤器茅檐者，不是相如行辈人。

藜杖横肩过竹扉，半挑药笼半挑诗。笑予盘礴山云里，泉石膏肓作么医。

老来无复事狂游，倚杖看花动客愁。病骨却寒春不管，柳棉风里木棉裘。

百拙懒营生计事，一贫方识丈夫心。箪瓢陋巷皆真乐，何用多藏郿坞金。

青春易过不多日，白昼得闲能几人。有限光阴空役役，堆钱难买百年身。

对客莫谈当世事，闭门且读旧时书。蓬莱献赋心犹在，只恐无人荐子虚。

楚江何忍沉清客，周粟安能活饿夫。慨想前修千古事，孤忠高义后来无。

逢人休要说公卿，老去无心慕宠荣。李不封侯刘不第，千年青史亦传名。

世事艰难如意少，功名荣耀误人多。浮云富贵非吾愿，且买扁舟理钓蓑。

脱巾漉酒心先醉，著屐登山脚便轻。豪饮清游忆陶谢，古人千载尚留名。

眼前万事等一梦，世上几人能百年。千古英雄今已矣，北邙荒冢草芊芊。

文盟无主江湖冷，诗社欠人风月闲。老去盍为归隠计，却于何处买青山。

烘柳日高花院暖，炷沉烟冷竹窗虚。开编怕见伤怀事，不读离骚读四书。

新绿园林雨过时，黄鹂无语恨春归。杨花怕逐东风去，搭住阑干不肯飞。

花心醉日蝶先觉，柳眼窥春鶑未知。景物繁华易凋谢，一春消得几番诗。

江上支筇眼界宽，夕阳影里水云寒。凭谁说与闲鸥鹭，借我渔矶把钓竿。

恨杀毛锥久不灵，特分二辈到禅扃。难书八万四千偈，只写波罗一卷经。

菊清独占风霜骨，梅白偏宜雪月天。晋宋后来爱花者，岂无靖节与逋仙。

寒生雁背天将雪，冷入鱼腮水欲冰。钓艇归来江路暝，舟人分火点渔灯。

老来已觉此身闲，近日唐诗亦懒看。半榻白云眠听雨，一窗帘影隔春寒。

东风庭院夕阳天，恨绿愁红又一年。春自要归花自落，莫将芳事怨啼鹃。

柳老黄鹂迁别树，花残粉蝶绕空林。道人不管春光去，看了红芳有绿阴。

一鸟不啼春寂寂，百花都落雨蒙蒙。十分花鸟东风恨，半在诗中半酒中。

国士无双未肯臣，汉皇眼力欠精神。筑坛直待追亡后，不及溪边一妇人。

一饭岂能忘漂母，英雄未遇有谁知。可怜屏底丹青笔，不画登坛拜将时。

风愁月恨属诗翁，终日推敲句未工。何苦辛勤学郊岛，呕心博得一生穷。

缚草为庵枕碧漪，蒲团长是坐禅时。一声霹雳惊龙起，布衲蒙头总不知。

云压西湖水欲冰，雪封楼阁玉棱层。夜来门外深三尺，应有齐腰独立僧。

园林芳事已阑珊，梅未生仁笋未竿。堤上柳棉风脱尽，绿阴应在雨中寒。

雨过山头云气湿，潮生渡口岸痕深。一声短笛斜阳外，知有渔舟泊柳阴。

花露研朱朝点易，药炉分火昼焚香。道人不管世间事，自觉闲中日月长。

一池清浸藕花月，午夜凉生菰叶风。风月无边诗兴动，品题收拾锦囊中。

西风吟露冷银塘，菰叶萧疏柳叶黄。秋水不知时色老，藕花犹学少年妆。

缾花红淡浸寒泉，容易凋零亦可怜。堪恨本根不知处，却将颜色为人妍。

芙蓉一带绕池塘，万绿丛中簇艳妆。错认园林春富贵，不知叶底有风霜。

三百余篇岂苦思，个中妙处少人知。籁鸣机动何容力，才涉推敲不是诗。

烟拖野色入书窗，一亩平田隔草塘。暮雨初收新水满，藕花香杂稻花香。

菊似灵均带楚愁，餐英人去思悠悠。西风篱落甘清苦，不爱春光只爱秋。

闻君骑鹤赋归欤，漫写诗篇问起居。后土祠前花在否，平山堂下柳何如。

淇澳分清入素纨，一梢潇洒胜千竿。此君不受人间暑，叶叶生风夏亦寒。

倚天岩石费雕镌，佛相分明在眼前。莫与嘉州争大小，法身充满本无边。

压丛秋色万黄英，多少金风染得成。篱下年来无靖节，寒香不似晋时清。

化形腐草暗生光，数点随风过野塘。窗下久无人夜读，此身不入照书囊。

满阶竹影扫斜阳，一枕秋风桂子香。梦里不知身是客，觉来依旧在他乡。

几夜孤吟忆贯休，疏钟敲月动诗愁。何人来入匡庐社，分我山中一半秋。

听雨思君泪欲流，檐声滴老鬓边秋。何时过我晴窗下，共话思君听雨愁。

飞仙挟我上瑶坛，古桂香中夜倚阑。铁笛一声吹月落，满身风露不知寒。

围棋别墅却秦军，千载功名一窖尘。今日江山非晋有，荒祠花木为谁春。

柏子烟销懒坐禅，白云半榻伴高眠。分明记得庄周蝶，飞向梅花雪涧边。

流水小桥江路景，疏篱矮屋野人家。田园空阔无桃李，一段春光属菜花。

客思重重山色外，诗愁点点雨声中。着人料峭东风急，墙角桃花未肯红。

春寒料峭透纱窗，睡起晴蜂恰报衙。怪得晓来风力劲，满阶香雪落梨花。

红藕花多映碧栏，秋风才起易凋残。池塘一段荣枯事，都被沙鸥冷眼看。

一曲猗兰按玉徽，高山流水少人知。纷纷耳听非心听，安得人间有子期。

蓬莱深处访仙家，云护岩扉石径斜。笙鹤未归春寂寂，青鸾啄碎碧桃花。

细雨满山眉黛敛，怒涛千古哭声寒。须知此庙关风教，莫作寻常神女看。

大禹祠前柳色新，骈阗车马鬭行春。登临都道江山好，话到平成能几人。

伍相祠前云气昏，奔吴心事与谁论。怒涛夜半翻江月，疑是忠臣一片魂。

画船无复沸笙歌，湖水年年自碧波。回首苏公堤上柳，绿阴不似旧时多。

和戎何惜遣蛾眉，悔恨徒然杀画师。汉主深恩如可报，安身死虏亦无辞。

一函香骨埋沙漠，魂魄多应绕汉庭。惟有春风知此恨，年年吹拂草痕青。

彩凤楼前汴水流，君王不复锦帆游。长堤旧日青青柳，曾带春风拂御舟。

一曲霓裳舞太真，谁知鼙鼓动胡尘。当时若按周姬乐，治世音中无乱人。

越女兰舟泛绿漪，采莲花露湿红衣。万荷影里歌声过，惊起鸳鸯贴水飞。

云气深深护石坛，红尘飞不到阑干。清阴满地无人迹，一径松风鹤梦寒。

家住西湖深更深，古松隠里礼茅君。白猿攀树藤花落，点破岩前一地云。

落尽荼{艹縻}燕未归，小园寂寂掩柴扉。吟边正苦无诗料，风递杨花扑客衣。

步虚声里碧云飞，珮玉珊珊谒紫微。月浸刚风鸾鹤过，仙都道士拜章归。

月香水影句清奇，除却逋仙更有谁。吟骨春风吹不落，此翁已后绝无诗。

一曲丝桐余古意，百篇风月寄闲情。君诗即是琴中操，底用离鸾别鹤声。

广寒世界仙家种，金粟如来佛国花。多谢高人分惠我，一枝和月到山家。

年年春暮客天涯，愁见东风飏柳花。自叹身如梁上燕，营巢长傍别人家。

银烛烧残听漏声，春寒诗思觉凄清。一庭夜色无人管，分付梨花伴月明。

岩桂花开风露天，一枝折向枕屏边。清香重透诗人骨，半榻眠秋梦亦仙。

山冈独立对秋光，一袖西风两屐霜。笑倚东篱问寒菊，自渊明后几番香。

一径秋风老碧苔，柴扉掩昼少曾开。诗书门户无人到，只有通玄道士来。

檐前数点弄晴光，浥露庭花枕簟香。池草梦回诗思杳，吟窗分得一边凉。

随风粉翅太轻狂，夜宿花房春梦香。栩栩不知身是梦，又将魂梦化蒙庄。

满眼西风忆故庐，亲朋音问久相疏。年年江上无情雁，只带秋来不带书。

莫将生死视如来，要看莲花火里开。勘到灰飞烟灭处，涅槃不是涅槃台。

胸中消息千年历，舌底穷通一世人。试把五行推测看，广文官冷几时春。

十分蟾影照人间，一片山河古影寒。惆怅年年今夜月，人生能得几回看。

梧叶翻风敲老树，蛩声带月泣寒莎。只消些少闲风月，便觉客窗秋意多。

春花能得几时红，万树繁华转眼空。黄菊虽黄偏耐久，西风雅淡似东风。

花神巧学传宫样，不属针工属化工。疑是琼瑶初琢就，一团香雪滚春风。

春晴无处不繁华，多少游人逐钿车。尽道东风花柳好，谁知生意在桑麻。

新橙初试蟹螯肥，一曲清歌酒一卮。料得故园秋正好，黄花应怪客归迟。

蜀质何人为写生，金杯翠袖捧朝阳。花前露重宫题湿，犹带南薰殿里香。

铜匜艾纳翠氤氲，六六屏山酒半醒。梦入中州看秦画，春风吹乱玉梨云。

五凤楼前沸管弦，春宵花暖月娟娟。纤腰舞到霓裳曲，惊起猪龙地上眠。

君王拥袖倚娇容，指法相同曲亦同。料想马嵬千古恨，当年已寓笛声中。

浮云开合晚风轻，白鸟飞边落照明。一曲彩虹横界断，南山雷雨北山晴。

木落孤山墓草荒，梅花千古带诗香。吟魂仙去谁招得，独鹤一声幽恨长。

闻说君王御宴回，宫人留钥内门开。琵琶拨尽黄昏月，不见花间凤辇来。

客舟系缆柳阴傍，湖影侵蓬夜气凉。万顷波光摇月碎，一天风露藕花香。

十二峰前富贵家，乱离不复旧繁华。亭台寂寂无人到，流水东风自落花。

檐声滴碎玉阑干，开尽梨花亦懒看。燕子不归人寂寞，深深宫殿锁春寒。

万壑松声撼翠微，夜寒风露湿人衣。山翁踏月巡幽径，竹里笼开鹤未归。

春风客路草萋萋，小驻征鞍日又西。回首前山云树暗，竹鸡声里鹧鸪啼。

六宫禾黍千年恨，一片江山万古情。明月不关兴废事，夜深还照石头城。

碧玉花冠素锦裳，对拈棋子费思量。终年不下神仙著，想是蓬莱日月长。

小小荆扉傍水开，竹桥分路入苍苔。呼童扫去阶前叶，恐有诗人踏月来。

石阑浸碧剑池空，池外秋声万壑风。人倚僧窗看风雨，亭亭塔影有无中。

石床弹月鹤听琴，玉宇凝秋绝点尘。万里无云银汉淡，一天风露湿星辰。

醉下山楼客袂分，杖藜犹带碧阑云。归来纸帐眠清夜，半梦梅花半梦君。

冰魂月魄水精神，翠袂凌波湿楚云。雪后清闲谁是侣，汨罗江上伴湘君。

屏山梦断整云鬟，金鸭吹香火未残。背倚阑干听燕语，一帘风雨卷春寒。

槿菊丛丛绕水涯，深红浅紫映山家。平生不识春风面，篱落秋深各自花。

未用胸中八阵兵，草庐高卧掩柴扃。当时不见刘玄德，谁识先生是将星。

日火烧空海欲干，莲宫深处昼生寒。佛家一片清凉景，借与诗人尽日看。

河洛图书排纸上，乾坤爻象只胸中。烦君细算乘除数，吾道何时可变通。

客里春残又一年，落花满地草连天。缘何不动归与兴，祇为龙江无杜鹃。

月到松庭鹤未眠，玄都羽士诵灵篇。玉炉烟断瑶坛冷，金磬一声霜满天。

园林芳事已阑珊，开尽荼{艹縻}亦懒看。深院日长眠听雨，重重帘影隔春寒。

东皇别我太匆匆，急景相催鬓已翁。杜宇一声花结局，人生消得几春风。

篱落西风野老家，闲看景物感年华。柳衰荷败芙蓉死，交割秋光与菊花。

懒听人是与人非，有耳如聋未是痴。不采当时临济喝，威王前事已先知。

一幅幽花倚客窗，离骚读罢意凄凉。笔头唤醒灵均梦，犹忆当时楚畹香。

老去怀人鬓已秋，江山犹带别时愁。碧云不隔相思梦，几度吟魂到客舟。

孤山别后有谁怜，踏雪看花又一年。几度相思空夜月，角声吹恨不成眠。

觅句逋仙琢肺肝，声名千古冠吟坛。一诗香尽西湖水，白雪阳春和者难。

一枝寒玉倚横塘，和雪攀来袖亦香。插向胆瓶笼纸帐，长教梦绕月黄昏。

南枝开遍北枝开，祗恐飞香落砌苔。踏雪诗人应癖好，杖藜日日为诗来。

阳关一曲灞桥春，垂绿阴中别恨新。漫折青丝千万缕，多应绊不住行人。

锦箨斑斑带露痕，毫端写出此君孙。清高不肯埋尘土，根本虽无有节存。

芦花零落点汀洲，白鹭飞边泊小舟。水落渔矶风露晓，残荷数点冷擎秋。

晓径支筇步屧迟，西风吹露湿秋衣。举头凝望青山外，万里江天一雁飞。

秋高风急雁来初，久客松江岂为鲈。好梦不成人睡觉，半窗残月夜灯孤。

沦落天涯已白头，西风吹帽冷飕飕。悲秋未了悲身世，一样情怀两样愁。

略彴当门石径斜，槿篱深护野人家。炊烟起处江村晚，一片斜阳万点鸦。

满眼秋光动客情，小园闲步杖藜轻。黄花憔悴应思晋，才遇渊明香便清。

遗像巍然占古祠，区区土偶亦冠緌。无言似想青苗策，面目犹如执拗时。

失计鸿门恨未消，一生霸业亦徒劳。当时漫筑台千尺，争似歌风地步高。

腰舞东风未肯休，西风吹叶翠眉愁。谁知此是多情树，最爱春光最怕秋。

梁间两处燕成窠，来往衔泥带落花。昵昵并头休巧语，相依总在别人家。

竹边篱外树封苔，两蕊三花带雪开。蜂蝶只贪桃杏艳，嫌花冷淡不飞来。

风飐青帘挂杏村，田家新酿瓮头春。今年米贵无钱籴，买醉衔杯能几人。

极目江天一望赊，寒烟漠漠日西斜。十分秋色无人管，半属芦花半蓼花。

古墓年深草树荒，石人石马卧斜阳。争如湖上逋仙冢，诗骨埋云万古香。

淇澳新梢笔下分，枕屏墨晕点寒云。诗人纸帐眠清夜，不梦梅花梦此君。

西湖卜隠为诗忙，吟到梅花字字香。鹤不归来山寂寂，梅边闲咏月黄昏。

故乡迢递几时还，目断长江杳渺间。一雁飞边天万里，白云多处是青山。

桃李门墙万柳青，诗人茅屋独凄清。檐前古木无春叶，可怪东风亦世情。

豆雨初晴澣溽埃，报凉梧叶堕阶苔。一声新雁南楼外，早送西风信息来。

虹影界开微惨淡，雁痕点破更凄清。一番雨过天容碧，尽是西风染得成。

庭外梧桐叶叶风，楼头过雁砌边蛩。隔窗砧杵敲残月，唤起乡愁归兴浓。

漠漠寒烟暗蓼汀，江涵雁影不分明。一天暝色迷清昼，云阁西风雨未成。

雨过郊墟凉意新，凝云驳尽十分晴。隔江一抹斜阳影，怪向蓼花红处明。

庭前梧叶雨晴后，江上荻花风起时。凉透书窗人未觉，葛衣竹簟已先知。

金鸭烟销一字香，满怀春恨强梳妆。看花又怕东风恶，偷隔纱窗看海棠。

泪澣香腮粉未干，相思成病怯春寒。此情欲向琵琶诉，整得琵琶又倦弹。

黛眉愁里敛双蛾，别久无书事奈何。欲待怨他还又忆，怨时较少忆时多。

懒向妆台对镜鸾，罗衣怯薄正春寒。黄金络索珊瑚坠，独立春风看牡丹。

江村暝色渐凄迷，数点残鸦杂雁飞。雁宿芦花鸦宿树，各分一半夕阳归。

紫燕评春语画梁，黄鹂搀晓啭垂杨。博山烟冷书窗静，风飐瓶花点砚香。

水云尽处列奇峰，螺髻参差杳霭中。江岸维舟看不了，烟岚分碧入疏蓬。

并吞六国独称雄，经籍灰飞烈焰中。书外有书焚不尽，一篇圯上汉成功。

乳燕衔泥春昼长，枕书无梦到高唐。桃花红雨梨花雪，相逐东风过粉墙。

波光万顷接天光，画舫归来载夕阳。一棹湖心天不暑，万荷风里满身香。

清碧金英玉露漙，姮娥深夜不禁寒。桂花香里人敲句，倚遍高楼十二阑。

柳嫌暮雨鶑声涩，花怯东风蝶梦寒。偶忆故园春色好，他乡花柳带愁看。

人非陶令空看菊，诗不林逋漫咏梅。晋宋后来爱花者，输他高节与高才。

天外斜阳犹在树，林间宿鸟已归巢。黄昏莫把柴门掩，恐有诗人带月敲。

穉柳已回春暖意，残梅犹结岁寒心。百年身世诗中老，好景难消几度吟。

新绿园林微雨后，落红庭院夕阳时。一声杜宇催春去，贪睡棠妃未必知。

持螯已饱团脐蟹，砟脍犹思巨口鲈。风物秋来多感慨，天寒酒醒客心孤。

囊底诗成无卖处，床头金尽已多时。元龙豪气依然在，惯守清贫岂足悲。

人无气节何足道，腹有诗书自不同。实学真才谁具眼，江湖难遇杜司空。

地多种竹堪容鹤，池不栽莲恐碍鱼。小径荒苔人不到，闭门闲学换鹅书。

不受炎光玉万竿，仙林便作晋林看。此君长带冰霜气，醉卧绿阴诗梦寒。

老翠蟠空一样高，月分寒影落庭皋。哦诗猛把阑干拍，宿鹤惊飞露湿袍。

香篆烟销夜已阑，砚池冰结漏声寒。梅花悬影书窗上，应待诗人带月看。

相思何日得相逢，料想君心与我同。莫怪近来书寄少，雁飞不肯下秋空。

江蓠满意馨。

飒飒片帆轻。

