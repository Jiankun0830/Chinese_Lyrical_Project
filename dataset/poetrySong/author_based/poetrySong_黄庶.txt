此心为地把书耕，若问生涯指六经。欲语世人真富贵，胸中珠玉又无形。

诏书一尺洗寰瀛，舒卷雷霆万物惊。天祇无私均雨露，地缘强半是榛荆。人间疾苦言堪疗，塞外豺狼腹未盈。不是朝廷用桑孔，丁宁浑只念苍生。

六载红莲客，差池又一年。无人和白雪，有意补青天。肝胆论兴废，诗书谒圣贤。尊中古日月，穷达付陶甄。

山寒未放春消息，独把单醪慰寂寥。书对圣贤为客主，竹兼风雨似咸韶。醉乡城郭灯前到，愁贼戈矛盏底销。野菜溪鱼随分有，不堪回首叫箪瓢。

缰锁身闲似未名，方愚情性被春轻。酒教笔砚因花废，路为亭台与草争。野客笋邀煨短茁，邻僧茶约煮新萌。无时杖屦穿林去，真是寻芳户一丁。

慵饱浮图世共憎，蓬蒿师独养牛耕。田驱白石年常过，林印青薪岁旋生。竹似子孙怜笋茁，树添松柏补风声。眉头怪得春来喜，雨起蔬苗粒粒成。

疏率君堪爱，无心宦又高。身思眠白屋，人勉著青袍。号隠疑名福，贪归似姓陶。常宁邑虽小，应合得牛刀。

绿阴清韵竹萧然，历历当年泣泪痕。千古舜妃湘水底，必应憔悴有惭魂。

林泉生长厌应难，更写方屏几曲间。仕宦东西苦无定，此心长似宿家山。

四海兵今息，耕夫未得知。黄粱不敢吃，碗尚半蒿藜。

逐处随青草，生来不识愁。旱田干欲死，拍手也须讴。

几树浓于茜，斜阳景最幽。忽因风雨尽，全减十分秋。

中国浮图盛，祈禳渐不过。吾民非独困，山鬼恨尤多。

一堠居市廛，百堠居林莽。土木若有情，山中亦惆怅。

忆在山中日，溪边把钓钩。相逢恐惊起，招手却回舟。

至音不可收，今人滞形器。欲知古乐心，山中此声是。

冲市柴鱼集，应山鸡犬号。问知人苦乐，米价不多高。

寂寞真龙去，雩坛血不干。世情多冷暖，对此鼻辛酸。

忆得别离日，乡桥柳脚斜。读君诗一转，全似到吾家。

疑是天公戏，都倾海作盐。松筠知不变，丘壑见无厌。清为诗家极，寒因酒户添。冬温成俗疫，得此胜针砭。

千载醇醲意，长随麹糵新。解将今日月，转入古乾坤。闷至胜良药，愁来敌故人。几杯聊酩酊，五斗趣还均。

林泉无价自由身，缰锁登临趣未真。望处好山俱得力，夜应明月不孤人。任从心外烦于蚁，长对樽中别有春。当日若知风物胜，定移鸡犬过江滨。

此日春方到，春心亚舜尧。勾芒如稷契，大蔟似咸韶。衡柄三阳把，陶镕万物翘。家家助和气，剪彩作花飘。

林上春来恰恰忙，安排颜色与春装。栽培欲报应先发，根柢虽移不改芳。红药便随心减价，黄蜂偷喜蜜添香。凭君剩酿看花酒，待插花枝满首尝。

雪里犹能醉落梅，好营杯具待春来。东风便试新刀尺，万叶千花一手裁。

琴鹤为友朋，出入常拂拭。生来节便高，故有扶危力。

竹风松月牢于锁，关闭人心物外情。燕雀闻经俱已惯，归来不怕读书声。

文字有缘曾弄墨，见来官小免咨嗟。喜将笔砚传生计，不失诗书作世家。字识姓名能指点，写因梨栗不倾斜。着鞭莫落时人后，三十尘埃监汝爷。

尘埃蹭蹬落麤官，赖有诗书可自安。人到圣贤由感激，国施钟鼎为艰难。须期燕骨千金价，莫动黄陂万顷澜。穷达功名无早晚，好山宜且醉吟看。

千里资甘旨，凄凉一日遗。为臣如广受，生子似皋夔。笔砚诸孙哭，讴歌几郡思。秦人失太守，翻有怨天辞。

荆棘二疏路，几人同敝衣。仕涂师白髪，国老欲彤帏。遗稿诗书满，行旌雨雪飞。陕民应泪落，不见板舆归。

移作亭园主，栽培霜雪姿。不辞桃李笑，只待凤凰知。少已留风住，疏宜待月筛。相看时一醉，谁道小官卑。

太华疑挨毕昴回，欲观形胜上云台。雪中地把银屏立，雨后天将画轴开。景好更宜和月看，客忙常是爱山来。我知游者登临意，常恨西轩落日催。

主人调鼎手，千里刃迎虚。暗使民如堵，能容吏似樗。莓苔眠杻械，燕雀听诗书。刀笔惭无补，身为白蠹鱼。

长安只说谁花好，君把青芦砌下栽。鸣雁也知人好事，几时衔得入关来。

知君行县乐，经见饱朝昏。禾黍富年户，牛羊落日村。趁云看华没，冲雨渡泾浑。颇得诗家助，聊应慰旅魂。

为郎四十者，堂有二亲稀。止仰官为养，行应泪在衣。白云偏伫立，黄犬好频归。去有山公启，天心正似饥。

衙鼓簪绅动，灵椿荐寿醪。吾君合尧舜，此日降伊皋。盘诰文章老，丹青事业牢。乃朝尊柱石，千里辍钧陶。民即讴歌借，霖应梦寐劳。秦人下车乐，远迩赋崧高。

五常为种耕情性，天意宁分有与无。史解戮人惟戮古，地能埋死只埋愚。青云易把诗书买，白髪难停日月驱。顾我无才背时俗，浮名早晚见归途。

萧斋久不往，筋力试筇初。窗户蜗涎锁，尘埃鼠迹书。病魔虽已去，诗癖竟难除。苔地欣重扫，徘徊意有余。

青帘白屋得新醅，坐待村童买果回。旋撚野花为泛菊，更寻山路作登台。世途已把灰心死，樽酒聊同笑口开。多谢晚禽知客意，歌吟来往劝余杯。

文武生贤子，羌图帝所多。始欣知马援，终叹失廉颇。苍鼠巢遗稿，黄埃锁旧戈。远人犹偃蹇，掩帙泪滂沱。

卧理随民欲问安，讣邮俄至废朝餐。秦川旧会欢如在，汉水新书墨未干。丹旐已归人寂寞，素车徒有泪汍澜。时情冷暖尤无味，一臂相知在肺肝。

如君七十少，梨栗有坚牙。琴杖新行李，云泉旧世家。讲求栽树法，拂拭钓鱼车。独美今归去，青衫脱有涯。

东风寂寞掩柴关，时苦删文笔冻干。只把诗情磨世态，更凭酒力御春寒。尘埃不必频弹铗，岩石终期共挂冠。叹息焚和名利者，乾坤未似斗筲宽。

尺雨乘春慰望深，家家仓廪一年心。伊川父老还知否，此是随车傅说霖。

尘土淹沉客，诗书梦寐身。又辞千里幕，去布一同春。路想多归户，庭应绝涝民。青衫莫嗟叹，知已在陶钧。

百年生计一张琴，敝轸枯弦抵万金。世上几人曾入耳，樽前此日是知音。清风明月虚无境，白雪阳春寂寞心。莫讶南薰沉听久，致君基业用功深。

小园岂是春来晚，四月花飞入酒杯。都为主人尤好事，风光留住不教回。

行遶墙边菊，踌蹰赏物心。秋风应有意，明日是知音。酒惜浮花醉，诗留把叶吟。儿童欣佳节，撚蕊试黄金。

八尺枯冰簟一筒，小轩拂拭趣谁同。樽前声负千杯月，窗下光赢一枕风。易向曲肱增旧意，诗因仰看有新功。蠹书围遶高眠处，梦与尘埃路不通。

冷日苍山下，相逢笑又颦。文章已脍炙，名位尚埃尘。昔见缨尝请，今言雉欲驯。腥膻满南郡，忍醉解池春。

雪会游人意，元朝变物华。醉乡银作界，诗客玉为家。鱼影纹冰縠，禽踪篆霰沙。余英恐销尽，目断夕阳霞。

好花未得千场醉，风雨飘零又一春。自是劳生无暇日，芳菲何处解孤人。

物报春光去已深，残红满地绿成阴。晚花便好吟诗惜，余景应须载酒寻。欢意莫教时节挫，穷愁自倚岁寒禁。亭园况是登临胜，何必流年动素心。

李白桃红气味奢，早须分付醉吟家。春风春雨难期信，便是无言做落花。

信马寻春上古原，天工一幅绣平川。花应笑我将诗句，便当游人费万钱。

四月残红日日稀，平阳园槛正芳菲。春知东馆酣宾客，应是阳和未放归。

城中走马趁残春，诗别余花句句新。何似园家不吟醉，姚黄魏紫属游人。

芳菲已去绝音尘，临水踟蹰景又新。应是溪源来最远，落花流水洞中春。

醉红方寂寞，吟绿又装成。急雨荷宜听，清风簟可迎。燕忙谙物态，花尽见时情。独有无言意，不知枯与荣。

每看春榜独嗟咨，蹭蹬尘埃已十期。韩老有知应笑我，归时无计只痴儿。

宾吏亲携涧底行，潺湲风递似相迎。只应山鬼知公意，乞雨新添瀑布声。

涧下禽鱼识上台，听泉履迹遍苍苔。岩边不欲踟蹰久，只恐商王梦远来。

怯雨宜晴不识愁，去随青草牧春牛。无人古路歌兼笑，归去山花插满头。

晓牧侵星大暑天，昼寻芳树绿阴眠。惜牛不使冲残日，归带黄昏饮小川。

角穿黄穗手横笳，不省人间有鬓华。落日西风归去路，枯桑黄叶两三家。

枯笛手持无律吕，清风曲调逐时新。数竿冬日浑无价，暖靠牛眠不教人。

山形云染翠屏曲，溪色练铺银汉东。楼台一轴古今本，行者往来图画中。

小槛栽培得此君，绿阴疏韵似相亲。从来风月为三友，吟社新添客一人。

峨峨镇中夏，峻极万寻隮。突兀磨天顶，窈窕入地脐。中林兴夏雹，半壑卧秋霓。泉恐连清汉，峰疑拥碧圭。云高四夷见，雨到八方齐。渤澥看如带，青冥上是梯。醉堪扪日月，吟可摘娄奎。翠盖何时动，金为玉检泥。

曾经禹贡清泉骨，今是莓苔几世孙。知君突兀满庭下，乞我雨中云数根。

雨洗三齐中伏月，乖龙连夜起云门。溪声斗似银河落，惊断诗书一梦魂。

仁智模来物状亲，登临宜入古图身。惯看韩老诗中景，树色泉声似故人。

人间共赏中秋月，酒社诗家意味长。天上必应霜露早，桂丛凋尽饱青光。

秋风吹客衣，归思入梦寐。相逢在千里，一饮胜百醉。果脯随分列，不减到家味。平生金石心，颠倒独莫弃。何时不搔首，共话医国计。恨未得杞梓，欲把斤斧试。尘埃鞋履穿，各走车马地。唯兹栖栖怀，酒碗可以慰。

春色若有价，黄金量山丘。几拟把酒吟，浪欲开口酬。今朝庭柳枝，拗折丝已柔。东风弄五色，渐落草木稠。我营赏春资，瓮盎蚁已浮。山川天开画，祇拟酩酊游。

诗昔甫白在，造化困刀尺。我生几年后，浪自镌顽石。对花虽把笔，好句恨莫得。耒阳与采石，孤坟没荆棘。几欲肉白骨，再插风雅翼。海为一杯酒，地为一领席。醉坐吟万物，语出埋霹雳。乾坤髓可掬，鬼神泪可滴。人生贵适意，身是天地客。糟床不可干，吟纸须强擘。花落若解医，有金费千镒。

白云无种满地生，有时出山为雨露。老僧惆怅望云归，尽日庵前自来去。

老僧拂榻人不知，独与清风事来去。朝昏宴坐向轩中，此身便是清风主。

老僧坐见万物空，往往终日居此台。破衣兀坐若枯木，山鸟不怕行莓苔。

老僧拂拭待游者，云骨一片莓苔青。尘埃万事心若醉，到此不觉令人醒。

古乐破散郑卫起，走入万物不可名。山中惆怅莫能到，疑是舜时韶一声。

老僧山中嫌月窄，夜夜独上高高台。四边不肯著闲树，故要满坐清光来。

林间旋叠石为路，日日自汲涧底泉。老僧意趣似童子，洗手濯足听潺湲。

云收南山头，太白青崔嵬。我有泉石梦，坐对怀抱开。小池数斛水，涉鸟来毰毸。遗翎与行迹，纵横在苍苔。忆得钓矶上，到家如一回。蔬畦参差绿，采掇助酒杯。痛饮不能去，遶竹犹徘徊。主人林岩癖，笑傲苍烟堆。心忧百里病，良田正黄埃。欲知主人喜，雨抱山脚来。

功名已写后世耳，身入人间图画看。叹息浮图满天下，犹疑怒髪尚冲冠。

飞泉自有迎客意，声到山前入人耳。泉声引行不知疲，石路硗确折屐齿。长安睫满车马尘，林岩夜夜来梦寐。云烟郊原铺古图，心眼开快明如洗。渭流屈曲成大篆，书破野色为绿纸。丘墟沉吟古兴废，秋风正入红树起。折碑断垣卧荆棘，意思纷乱不可理。穷幽更下苍崖根，把酒坐听潺湲醉。山花似欲劝苦饮，时散清香入人鼻。奔走恨不身长游，喜写姓名藏薜荔。

长安雪一尺，朝扉失南山。坐喜疾疫消，敢避衣褐单。关中西征后，所向𫗴粥悭。去年新钱敝，千里成雕残。漫漫丰穰候，风俗开客颜。秦人饱稼穑，共望仓廪宽。幕府俸薄少，藜藿日满盘。明年麦定好，慰喜聊加餐。

行人旱亢日，共荫苍烟姿。岂识雪霜心，但轻蝼蚁皮。中为栋梁用，莫叹斧斤迟。樗柳尽牺象，后凋终不衰。

区区霸迹欲知小，试绝大云孤顶看。老僧指我日上处，镜面泻出黄金盘。

先生古肝脾，久恨不得识。唯闻公卿家，要作门下客。千载卞和泪，争磨荐书墨。姓名落四海，履杂车马迹。尘埃十年衣，几度改颜色。纷纷九衢中，拭眼见珪璧。敝褐埋众人，胸肺无丈尺。从来饥渴心，既见转不释。斗酒听语论，今古吐白黑。秋入汴柳枝，买马欲西适。虏方豺狼骄，似汉子弟国。予知弱诸侯，必得主父策。

诗书卧蓬荜，柴门昼方开。邑官刘与李，马蹄破苍苔。林居厌蛙黾，喜振敝席埃。见此六翮姿，茅荆共徘徊。我欲驻车辙，蔬果倾旧醅。山花恨未饶，无以助酒杯。今古饱夜话，痛饮胜百回。春风旌旆满，匏瓜去难陪。

尘埃衣襟改颜色，独洗青衫三十年。足迹不入奔走途，来往铨户鞋履穿。一时同上青云人，往往裨补造化权。朝梳满手见白髪，叹息不置齿牙间。只言归田有几亩，种秫欲酿山中泉。腰边即见佩铜墨，我喜百里疮痍痊。

太守终南为客主，出入厌倦马与车。与山朝夕欲还往，作楼近在室一隅。主人去久山寂寞，正值青帝催焦枯。我拘簿书甚杻械，摆脱步上提酒壶。郊原犹未见春色，似据水墨长安图。也知好景天更惜，高峰常是云模糊。安得风伯持大篲，扫洒百里如屏铺。显昧万状古诗国，收拾可秃千毫书。我来愿作风雅户，醉倒坐待明月扶。去家若有岩下梦，免复夜夜寻归途。

小轩移得清风枝，知君公退来忘机。山禽自识主人惯，客到有时惊不飞。

古人欲写得丧形，万事画在方罫内。黑白胜负无已时，目送孤鸿出云外。

夜气入庭树，小轩坐前檐。清风动巨箑，浮云卷重帘。月迟待交旧，蚊噪憎谀谗。轻凉若可买，金愿量谷岩。

佞舌儿女柔，异教蜩螗喧。岂能听蛙黾，静枕诗书眠。

蓬莱楚山底，傍舍竹四围。狂鞭入门户，乱笋争墙篱。与竹事还往，相对一束书。壮长走世路，驽骀强鞭笞。尘埃客灞浐，远梦夜夜归。小亭久不理，漏栋生白芝。偶放簿书笔，杖屦改旧诗。呼童诛蒿莱，扫洒莓苔基。谁庭无花卉，憎有儿女姿。独移苍烟本，慰我千里思。坐生山林趣，亭园有光辉。免使清风来，留在桃李枝。月明遶竹步，撚挽颐颔髭。相向若知己，动摇影参差。人间欠药石，稚乳骄羌夷。青杉污污垢，寸尺莫可裨。忍作仓廪盗，宁老诗书饥。养笋为钓竿，早晚耕蒿藜。

亭前流水醒客耳，亭上白云开客颜。老僧有意厚来往，四面更令看好山。

五音入耳大声散，情性破碎不可完。而今虞舜欲仪凤，愿献泉谱为韶源。

峨峨佛屋瘦四海，志士叹息伤容颜。高僧淳拙有深意，独自结茅山水间。

山僧听泉心不足，凿池汲引为蟾泓。自言犹欲洗俗耳，夜静为闻蛙黾声。

暑如煎烹欲狂走，猛雨似洗沉疴瘳。宁知诗书一枕梦，便作桃李三春游。蛙蜩叫噪若交旧，蚊蝇痴钝如仇雠。今君病起正高卧，庄蝶处处宜相求。

插屋数竿网，穿篱几尺船。水乡菱芡足，不着免租钱。

芦花一股水，弭楫日已暮。山间闻鸡犬，无人见烟树。行逐羊豕迹，始识入市路。菱芡与鱼蟹，居人足来去。渔家无乡县，满船载稚乳。鞭笞公私急，醉眠听秋雨。

秋风宿兼葭，花落若霜雪。江山古兴废，荆棘垒出没。水收凫雁声，夜静寒籁发。渔舟自来去，笑语载明月。诗形动笔墨，恨乏风雅骨。谪仙为黄土，冢平名突兀。句编天下口，千载字不灭。人间比兴复，泉底魂魄悦。坐诵姑熟语，酌酒当枣栗。醉梦若可见，好句当须乞。

隶书满纸籀文废，字法破碎失本根。中间阳冰入篆室，下笔日与丞相亲。点画各得万物体，科蚪筋骨千载新。泉铭学语童子知，大历几字名忽振。足知古人自负恃，碑岘巨石垂千春。篆字堆积天下宇，晚得纸本如希珍。铺舒墙壁动人眼，直木曲铁若可扪。人为黄土久寂寞，略不讹缺才鳞皴。我疑山鬼恐漫灭，往往镌凿施斧斤。公来醉吟江山国，得之爱叹何殷勤。刻词犹恨纪不足，句句与古风雅邻。一旦纸贵文字市，粥诗贾篆声云云。苏梅鸾凤相上下，鄙语燕雀何能群。

彭蠡百里南国襟，万顷苍烟插孤岑。不知天星何时落，春秋不书不可寻。石怪木老鬼所附，兹乃与水同浮沉。鸣鸱大藤树下庙，祭血不干年世深。轴舻千里不敢越，割牲酾酒来献斟。我行不忍随人后，许国肝胆神所歆。落帆夜宿白鸟岸，睥睨百遶寒藤阴。银山大浪独夫险，比干一片崔嵬心。宦游远去父母国，心病若有山水淫。江南画工今谁在，拂拭东绢倾千金。

汴都峨峨在平地，宋恃其德为金汤。先帝始初有深意，不使子孙生怠荒。万艘北来食京师，汴水遂作东南吭。甲兵百万以为命，千里天下之腑肠。人心爱惜此流水，不啻布帛与稻粱。汉唐关中数百年，木牛可以腐太仓。舟楫利今百于古，奈何益见府库疮。天心正欲医造化，人间岂无针石良。窟穴但去钱谷蠹，此水何必求桑羊。

阴森樊侯庙，古木澧水傍。兹民畏如生，奔走豕与羊。家家奉侯讳，若在父母堂。我来憩行役，再拜奠公觞。缅思英豪姿，名与此水长。风偃众树枝，拟若怒鬣张。阴官有兵师，想在贲育行。今兹戎虏骄，内为府库疮。安得七尺躯，长戟再激昂。横行匈奴中，庶以康肺肠。

吾家溪潭动百尺，坐见游鱼可倒指。月明无风水不动，钩丝鉴中出朱鲤。乘闲具酒席草岸，呼网一举常百尾。鲙霜炙玉眠鸱夷，树挂落日醉不起。几年手板负青山，趁鱼舷声不入耳。凉秋九月役吏事，瘦马奔走黄叶里。有酒不得好景饮，访古或问刍牧子。指我石池十里近，苍苔畏崖碧无底。楚王北游叹寂寞，创奇造幽有遗址。我来徘徊知是否，废兴尽可付流水。仿佛故溪在吾目，濯手漱齿有余思。开樽喜与风景遇，芦花入杯劝人醉。渔翁有意助酒卮，青竹尽日垂空饵。我疑溪灵靳异景，不遣红鳞满人意。人生天地未归客，计较贵贱羞犬彘。当须醉倒载月归，不信乡梦留不止。

秋风莼鱼肥，兔罝馋涎落。溪友入昼梦，但苦青衫缚。落日渡河水，食指相悟觉。宿夕治鲙具，共作泛舟约。网罟遮青答，老鳟荐丝臛。玉软饱下箸，坐视肴果恶。酒薄如疲兵，对此得卫霍。回首食五鼎，适意均一乐。人间军须后，甑釜有藜藿。甘鲜岂敢事，聊此慰寂寞。

我疑醇醲千古味，寂寞散在山茶枝。双井名入天下耳，建溪春色无光辉。吾乡茶友若敌国，粪土尺璧珍刀圭。嗟予奔走车马迹，尘埃荆棘生喉颐。煮云为腴不可见，青泉绿树应相嗤。长须前日千里至，百芽包裹林岩姿。开缄春风若满手，喜气收拾人恐知。江南阳和夜欲试，小斋独与清风期。石鼎泉甘火齐得，混沌不死元气肥。诗书坐对为客主，一啜已见沆瀣醨。通宵安稳睡物外，家梦欲遣不肯归。不信试来与君饮，洗出正性还肝脾。

何年清泉眼，几斛涵苍苔。瓮盎日夜至，长满莫可涯。天旱不知竭，众流起黄埃。淘绠干未定，能使沴气开。庙祠失根柢，故老奠酒杯。蚕民咒枣栗，千斤意徘徊。儿童惯冷暖，预知春秋来。临之鉴须眉，方鉴无煤炲。窟穴若喉吭，我疑吐云雷。何当鞭蜃螭，与国驱旱灾。

鸣鸱古木末，饥鸟啄腐柯。下有黄侯宫，清风在藤萝。公昔为刺史，俗若闺门和。德铭颍人心，千载不可磨。至今奉如生，慢侮莫敢过。破祠望道路，丹檐独峨峨。春秋赛豚肩，里巫日婆娑。牛童不知此，来往夕阳歌。

稷契宁渴死，不饮箕颍泉。先生独洗耳，不听天子言。清风饱进退，千载何悠然。孤坟没荆棘，高名争青山。嗟我迍邅身，一命行十年。味薄无辛咸，璞顽废雕镌。朝行箕山麓，暮挹颍水源。竹帛何处所，搔首熊鱼间。白云要闲友，尚苦儿女牵。丈夫合勇决，顾计羞面颜。

秋风满巾衣，洛水行饮马。山川气象老，身若在古画。嵩云知客心，峰色如扫洒。荒草遍丘墟，沉吟动舒泻。

阴森老柏少姨庙，炉烟蓬勃疑行云。祭盘狼籍山鸟饱，巫祝生涯来往人。

小轩与竹事还往，庭下寂寂无客尘。开书读对圣贤语，一亩清风为主人。

角本金鼓俦，独主昏晓色。日收云气黄，月斜霜露白。征夫朝夕闻，泪落甲铠黑。时平腐橐鞬，白首眼不识。严城重启闭，不废角人职。老农鼓腹听，安识天子德。

小桐才几尺，气压百岁樗。雨露意未饱，风月韵已孤。凤凰肯寂寞，燕雀空踟蹰。天地有和气，想为桐之腴。我愿刳作琴，献上九重居。坐使薰风还，虽死骨不枯。

火云旱风苗欲死，曲木直绠寒泉深。耕夫泪湿原上土，老圃顾盼轻黄金。

树老枝半死，碑断壁底眠。古屋颜色改，有佛独岿然。苍首上雨足，坏臂蔓草缠。野老每再拜，往往报丰年。孔祠照四方，制度丹雘妍。朝夕过其下，孰肯为恭虔。土木兹仅分，吾民信益坚。佛法入人心，谁与𣃁其根。苍苍不可问，用意或者偏。木蠹罪岂大，付与啄木权。胡不啄佛徒，使蠹民之天。

古寺得断碣，偃卧败壁阴。莓苔入破字，欲读不易寻。姓字驳难辨，展转风雨侵。尘穴夏蛙宿，草盛秋虫吟。田夫煅可砺，老妇寒可砧。伊非浮图家，岁月徒骎骎。予闻岐阳鼓，篆法抵万金。存者十止九，太息涕泗霪。

万兵昏雨过，暑斗插云倾。老佞溪蛙静，真交海月生。游氛褰幕帟，远籁起茎英。清洗尘埃虑，幽通造化情。酸咸时味薄，寂寞古途亨。去象筌真意，无形写天声。诗疑窥杜子，文欲造盘庚。身在清风国，神游白玉城。希夷乘浩气，沆瀣饮元精。坐久忘昏寐，回头有启明。

赘疣在予手，累久至三四。初视君外物，于意不能置。居闲或灸灼，已没出复继。赘出与赘没，曾莫生死异。天地赘一气，万物赘天地。赘复赘于人，小大而已矣。人之于为赘，作为有大盩。至理本无事，破真以为伪。善恶乱大性，赏罚乱大治。宫征乱大声，青黄乱大贲。寸尺乱大刑，酸咸乱大味。大朴如疮疽，空虚无完理。天地不尔仇，尔独赘之计。耻指不若人，孟子其有谓。志小略其大，殆非达者意。弃火复投艾，两忘吾赘赘。

我养一轩竹，秋来成绿阴。万物有衰意，独怀霜雪心。西风嵇叔醉，明月白公吟。回首看桃李，何尝费百金。

南山州之屏，四时改颜色。日夕太守宴，供帐减缯帛。更求秉烛饮，图写在四壁。烟云时藏埋，景好疑爱惜。我官府中尘，喜与山相识。泉石未还往，愧负苦逋责。秋风复杖屦，持酒穷胜僻。莓苔转苍崖，郡国在几席。废兴赋飞鸟，牛羊自朝夕。风物摹大句，才薄徒噤嘿。唯作酩酊归，山月吐半璧。沉吟又慰喜，三友添饮客。

倭松名载四海耳，百怪老笔不可传。左妻右儿醉树下，安得白首巢其巅。

婆娑庭中树，老大千年枝。百弓蔽赫日，四座生凉飔。影怪疑龙蛇，声和认埙篪。未被斧斤赏，敢辞尘埃欺。轮囷壮士叹，冷淡童子嗤。盘根得地固，挺材本天资。枌榆谩百尺，杞柳徒一围。节坚费刻画，莫讶绳墨迟。枝狂跃蛟虬，瘿怪蹲熊罴。有时相摩击，往往霹雳飞。筛月碎玉散，障日翠幄垂。腹空懒龙卧，实少饥禽悲。败叶童仆憎，清阴儿女嬉。堂萱小人态，阶药老婢姿。春禽似竽笙，夏蜩若羹糜。提孩不出户，知时如耆龟。得成孤高状，敢忘毫末时。身遭藤萝蔽，心与松柏期。晨烟拂杪起，落日侵梢齐。老蠹病其中，啄木为良医。公输不在世，志士空嗟咨。止知楩柟高，苦厌樗栎卑。大屋必欲构，老匠宁终遗。栋梁如采收，散材安足知。

𣃁得西山骨，磨砻露斑驳。凝结一何怪，形模万难学。直疑彩云根，又讶紫珉璞。中瘦皱蛟腹，外文灼龟壳。冷剖清泉肝，{禾匆}搘老鳌脚。坚方君子性，清纯圣人朴。有气当补天，无瑕应并瑴。定渍盘古苔，想漏神农药。堪作梦寐宝，尤是炎蒸托。眠月病头愈，横风酲肺濯。珊瑚侈可唾，陶甄脆堪扑。夜深魇鬼惊，昼冷诗魔愕。首惬无俗梦，心清去烦恶。蕲簟方敢友，蜀筇良可攫。何必檄愈风，何必文驱疟。质任儿女嗤，顽宜僮仆谑。枕流固迂诞，籍糟徒落魄。润生审将雨，辉发疑有玨。髑髅庄生狂，虎魄宋武薄。欲镵中郎铭，文章体犹弱。欲秘淮南书，神仙志非乐。我疑混沌矿，谁与砻窍凿。可作甘寝舆，华胥诣冥寞。子道足施为，我拙困婴缚。已谋其巾履，行当老蒿藿。子其乞我归，终焉卧云壑。嗜好我已癖，须求子虽悫。毡旧王固惜，瓢陋颜不博。异时一经子，便当千金橐。客退独摩拂，卧送山月落。

秦人勇斗暴，狱讼号难理。锱铢较罪法，阙责莫可避。苏生决曹掾，以明缚奸吏。我见狱户囚，出入有平气。章章三年课，已在山公启。六月暑湿衣，出汗若炊燹。俸微迫朝夕，冲热事行李。一身不能赒，送子肠腑沸。

我爱孟坚文学饱，持笔去作将军客。铺张大汉征北功，手携直上燕然刻。千载事挂单于眼，至今犹若擒白黑。几年羌夷疮一方，窟穴未扫壮士瘠。我生南方长诗书，爱国区区肺如炙。欲于塞外勒姓名，往往夜梦贺兰石。一来长安事刀笔，驽骀不展刍粟力。峨峨李公邦之梓，声载百郡理霹雳。今年权佩庆州印，上马威至吞秋色。羌夷奔走若奴婢，剺面童子嗔可掴。白头庆民能记数，前时太守有阴德。试求园中手栽树，边人应作甘棠惜。老幼事公如父兄，妥帖不敢相干极。子来别我省塞上，霜风渐着边树赤。尘埃恨绊不得往，安得钻肩生羽翼。子今才华笔端富，山川去入风雅国。黄云白草牛羊肥，区落鸡犬晴历历。将诗写作聚米图，归来为我一指画。

一屏一榻无俗尘，左置枯琴右开易。重门不闭谁往还，明月清风是相识。

吴儿心着吴山深，终南满目不自慰。有时蝉蜕书几边，梦到五湖千里外。

清泉数斛关幽事，坐见镜中鱼往来。浮萍蚀尽秋月面，霜为一磨如匣开。

墙根新冽寒泉眼，风廊一股来泠泠。灯花夜半知我喜，恰是旧山穿石声。

笋随人意疏处生，清风如归自来去。虽然不与俗子期，阴过邻家亦销暑。

床前一尺二尺泉，床后三枝五枝树。眠闲图似在家山，梦魂不使东南去。

山阿有人著薜荔，廷下缚虎眠莓苔。手磨心语知许事，曾见汉唐池馆来。

邻家争插红紫归，诗人独行嗅芳草。丛边幽蠹更不凡，蝴蝶纷纷逐花老。

秋成想见香租入，菊露枫胶蜜几脾。日日山僮扫红叶，蜂衙知是主人归。

有底春风能好事，解将刀尺翦青天。知君新得草书法，旋卷碧云供小笺。

西征七年四方病，关中所向尤疮痍。欲令福星及憔悴，千里特辍廊庙姿。公如手持天子德，家至户到人人施。秦俗斗暴号难理，列郡京兆犹鼎糜。公来宽假讼诉少，杻械颠倒生菌芝。神疑公惠入人浅，六月岩谷囚雨师。雩坛滴酒土未干，霶霈已洗旌旗归。老农笑呼刺史雨，菽粟茂好公所携。几年军须俗枯槁，老幼不足蒿与藜。薄田今亦夏秋稔，窦窖饱满鸡猪肥。公之去思甚明白，众口已写德政辞。镌镵不要路傍石，人心自是长安碑。今年夷马饮泸水，苴土新佩黄金龟。相如才高去谕蜀，弩矢故事重光辉。雍人欲把寇恂借，益部已叹廉公迟。傅岩今属九折外，帝梦即往西南涯。

东池十里近，遭匝风物饱。南山若户屏，登临四时好。我初来长安，脚拟朝夕到。缠绵簿书间，拘窘若囚盗。一岁无几至，荏苒成吏考。夜夜千顷月，只供钓鱼老。平生林泉心，探奇欲倾倒。咫尺迺尚尔，满意宁可保。君官苦近市，危坐若林槁。偷闲呶呶中，跃马志{高交}暴。登览足意思，满腹若瑰宝。归来成新诗，使我愧怀抱。

生长诗与书，不信世道难。出处愧古人，章句得一官。舌强不肯柔，开口谁欣欢。十年走尘土，蹭蹬苦地寒。纡朱非良贵，宁较厚与单。古心自突兀，胸中郁万端。昔常玩于水，今乃知其澜。身世心已灰，人事鼻可酸。病卧得君诗，喜试昏膜看。意远辞淡泊，稠重欲相宽。以言药我病，吴鲈佐秦餐。大句牵勉酬，韵高语难安。

古乐治情性，故使风俗完。郑卫入人耳，雅正声日殚。教化走薄恶，靡靡如转丸。全音不可见，来往寂寞间。我疑至和意，独落诗人肝。或以鸣道德，或以伤忧患。存者三百篇，兴寄青与丹。至今如清风，留在乔木端。敦厚久衰落，坐见王泽干。后世其得者，或谒道之门。失者抱大羹，竞下咸与酸。最晚李杜出，遂将风雅坛。内以康心脾，睥睨万物根。予早酷爱慕，强把屈瓠钻。当食对藜藿，诵之若熊蹯。崔子我同好，韵宇嗟璞浑。其诗长于适，意趣犹捭豚。巨轴逾百篇，抵我轻玙璠。得之忘睡眠，夜拭瞳膜昏。若游金貂市，时见太古冠。淡泊路久茀，共约锄榛菅。当结明月期，与君酌醇源。

人情岁时登，乡县自无讼。公庭破莓苔，日苦黥徒送。幕府隠诗书，黄堂卧梁栋。几字署纸尾，朝夕宁倥偬。尘土安止足，性情适吟讽。收心观无始，静卧悯群动。劳生懵出处，欲把清风鞚。青山自无价，夜夜有归梦。但知陶潜卑，宁识贾生恸。夜雨诵君诗，一杯齐费用。

西湖主人久未至，雪云我为开吟天。偷闲把酒罗脍鲤，鱼冻难趁烦鸣舷。旋求野果向山市，僮仆觅路占平川。恍然白玉为饮国，寒威醉思相翩翾。顾盼万景来笔端，濡染欲写毫已坚。初疑万国会盟散，断珪破璧盈枯田。禽巢一一鹤上下，冰殿扫洒迎群仙。又疑水官爱雪柳，故把众庶为飞绵。我思江淮有流民，往往匍匐僵道边。朱门意气与寒竞，上马酒面红欲燃。天将景与富贵买，不知一费几万钱。诗家把笔争造化，对此自恨才悭偏。徘徊嗅嚼醉还醒，来往但见鞋履穿。归来庭树玉花落，稚子狂走皆华颠。拥炉搔首有余意，喜与麰麦为丰年。夜阑更欲和月看，坐久讽诵琼瑶篇。调高白雪古难和，思短强被诗魔牵。卒章我欲涕泪下，连茹固已知君贤。

火神侵官弄胸臆，青帝欲满勾芒慵。骄阳暴苗不得秀，风俗相顾无颜容。我公裨补造化手，乞许暂息平奸骢。西湖景好天子借，讼简朝夕临青铜。忽窥庭民有旱色，辍寝废饭忘巾筇。访求雩法得古本，若可舒卷阴阳功。除坛规土锸未动，精意已与神耳通。雷官风师不敢息，先时奔走鞭群龙。稚苗霶霈饱哺乳，一夕换得千里丰。老幼欢呼相公雨，喜气酝酿为和风。一封朝缄万室意，慰减焦思宽九重。选牲祀龙益倾倒，大宅不满犹忡忡。朴愚幕吏解公意，期雨霑足环海中。不以一郡喜为喜，喜忧天下公之公。

大暑暴虐如恶酒，意思颓困不可醒。日官我疑借炎热，昊轮出火星荧荧。霈然一雨翳晚景，庭树洗出蜩螗声。微云扫洒供夜坐，造化似解通人情。清风明月作三友，趣君可买轻连城。恍然身在冲泊域，目空万状遗骸形。此特象之入诗国，句句锻炼炉锤精。穷微心到混沌侧，高处意气扪日星。诘朝携诗示我读，饥肠馋口逢珍烹。义幽语险索究解，如手捕虎不敢停。归来牵勉拾余思，鱼目愧傍蟾蜍明。

尘埃奔趋插手板，十年已卖山中闲。相逢少室若交旧，白云与我开容颜。风驱烟气去敝幕，天覆碧玉无瑕瘢。我疑岳神宴天上，扫洒伊洛为图看。又疑山鬼有寒税，纩絮万叠输阴官。色如可餐无厌饱，颇梨为甑炊琅玕。去去还观不能已，一里回首百据鞍。长安许生以画名，闲暇拂拭新素纨。能求山高水深趣，常恐造化在笔端。每观云泉得意处，拟写男女家其间。今对异景惭首鼠，愚若犬彘编槽栏。君诗托我有深意，明月一杯心往还。

十年眯车尘，思归入梦寐。晨兴见家山，两目如去翳。故人又过我，相对有余意。当樽话旧游，强笑复吁欷。君名在乡书，捧檄不肯愧。高堂去白髪，有泪落鞭辔。里人献吉梦，四壁众所义。我喜先子言，在耳若龟筮。人生老聚散，酒薄满莫避。相见意最长，强饮不能醉。

风波一相失，倒指岁月耗。交情见千里，文字每教告。胸中饱耘锄，勉我获以道。踟蹰竹帛间，相期古人到。十年走尘土，心不勇于躁。迺知镌磨益，不必砚席好。君屈百里官，卓趋而鲁蹈。不使鞭朴教，人情自倾倒。讼稀禾黍登，醺若饮醇醪。使者席未暖，姓名达珪瑁。麒麟踊跃起，志远无近报。粪土龊龊者，锱铢较称号。青冥脚可插，泥途迹将扫。宁知西山民，归车恐君膏。我行省版舆，假途期问劳。理声如壁邻，叹息不可造。遥知诗书宰，优游漆园傲。极目西飞云，徒使瞳子眊。敢期枉佳作，绸缪肺襟奥。大句驱老意，木古风雨暴。惊味无厌已，败者豆笾犒。我辄牵勉和，徒手大阿冒。酌酒持君诗，吟哦舌根燥。

冬旱种不入，颍人无颜色。上辍霖雨姿，福此千里窄。公来视民忧，身若抱病癖。霖雨变飞雪，万室如药石。幕府环邹枚，共喜妖沴释。欲有琼树春，选地得胜僻。刺舟敲湖冰，坐泛白玉国。持酒与寒竞，醉倒无顾惜。余霙入杯斝，似解劝饮客。而我坐席末，斗筲宽一石。景值风雅匠，万状困刀尺。鸣凤相上下，独愧如蝼蝈。

赤髭苦颜貌，我怪意气扬。人曰黜文登，兹事可降霜。归来卧诗书，藜藿甘肉粱。迺知吾同升，喜此刚肺肠。甘脆迫朝夕，拂衣莫安遑。兴山在何处，蜀道难且长。妻孥客蓬荜，板舆独彷徨。朱门腐鼎俎，天理何茫茫。

盐民没利家海隅，奔走末业田园芜。天意似遣阳侯驱，卷水沃杀煎海炉。怒涛百尺不及逋，老幼十五其为鱼。耕夫蚕妇来踌躇，百金不易箔与锄。我公偃息哀其愚，埋掩尸骼赒惸孤。吾党子仪驰赤驹，口赍公惠人人嘘。日走百里嫌昳晡，不饮不食颜色癯。去时万树如束枯，回首绿暗红紫疏。寄诗百言举其粗，我愧安饱心如苴。

十年不踏故溪上，有时梦去千里游。每思鱼行鉴中见，青衫手板如仇雠。秋风鲈肥美无价，莫怪张翰不可留。前日诵君清水吟，胸中突起百尺愁。儿牵女婴走尘土，百年一半如弃投。清风明月无界畔，白首愿作山中侯。君诗写出渔者意，老景一片在目眸。清泉钓舟未入手，聊可观诵忘吾忧。

春工不拣势厚薄，染成庭内花梢红。反拘簿书似机械，不得醉倒眠绿丛。君时马首正南走，假有樽酒何由同。馨香蜂蝶似相让，颜色开落输东风。公余徘徊独遶树，空有叹恨不可穷。君虽不见红紫落，亦有惆怅环胸中。作诗寄我忆花意，句老与古争彊雄。其间摸写景如画，烂熳一片春颜容。乃知诗家有刀尺，裁翦自夺阴阳功。诵诗酌酒无厌已，韵险强续惭非工。

治源先生高七十，山水病僻不可瘳。灶无炊烟不顾计，穷幽极怪如仇雠。有时清风明月对好景，霹雳拔却大树不回头。四方泉石朝入耳，杖屦百里夕已投。大笑箕山不敢出，走避轩冕岂自由。天台雁荡泼上心，暑焦毛髪不肯留。萦纡长淮下平席，倒指计日观怒涛。君诗功刻造化骨，吴越气象当先愁。古今吟力未到处，好句愿备幽人收。此行诗是图画画山笔，归日借我目一游。

城头归乌喘拓翼，夕阳栏干手可炙。长虹如篆报雨来，云脚插下千里赤。南山端正太古屏，飞廉扫云为拨墨。安得老笔描写住，白头许生死堪忆。

落日挂树间，长我庭下阴。园林动秋意，高蝉忽微吟。清风转余声，杳若下远岑。微物感时节，铿鍧吐商金。古乐久破碎，兹虫抱全音。荒忽尚偃蹇，激起壮士心。愿为秋蝉操，被之朱丝琴。

天子辍霖雨，兹来泽东民。威声先公至，暴攘客四邻。下车坐无事，惩劝裨秋春。物价以日减，囷仓饱新陈。俗愚其何知，蝗来遏公仁。所至不为灾，群飞乱烟云。公虑种吾土，且为沴气根。计丁立捕法，官行劳其勤。老幼千里眉，朝蹙夕已伸。我知公之德，由此碑齐人。

尘埃典却林泉闲，家梦夜夜归云端。知君弄笔欺造化，乞我几株松石看。

饮者为量无大小，要于醉焉而已矣。乃知一饮一石徒，醉乡欲到无几尔。我幸俸薄饮不多，酩酊造次有余味。有时酒伯投客辖，斗筲往往众所鄙。近得元伯东海滨，饮少好吟性相似。山青月白得意时，相对觞咏不能已。直到千古醉者心，名利莫可污其埃。乘兴弄笔窥造化，混沌窍凿可倒指。须臾椽杵成巨轴，更唱迭和若宫征。今公官满舍我去，独有姓名碑百里。踟蹰预恐春风来，青草坐见饮地起。诗须数寄续百篇，无使尘埃昏纸尾。

常读贾谊书，爱其极理乱。言入笔未干，绛灌舌如钻。文帝不肯为，万世为扼腕。汉道竟龌龊，席莫一日暖。今读君谟箴，句句到伊旦。窥国见肺肝，欲取以手浣。何啻可痛哭，一一中世患。设施有隆理，如肉以丳贯。可作天下药，其应疾和缓。非独起国痿，虏颈坐可绊。圣贤方相逢，辨别绛与灌。万不使斯言，以为后世恨。

枯林寒草墓丘墟，等是当年一丈夫。地下若知应笑死，衣冠今日有屠沽。

