惊风吹鸿鹄，一举仪天衢。劲翮自肃肃，弱羽犹区区。时于蒿艾间，得粒鸣相呼。永愧燕雀情，我岂不足欤。鹏运与鸥没，远近各有图。方当绝四海，安敢怀此都。

用意崎岖外，人贵真相知。张耳望陈余，汲黯是魏其。所谓刎颈交，首身果不随。太行摧车险，蜀道登天危。坐席有畏涂，方笑剑头炊。老翁牙齿脱，年少莫相疑。

古来达士志，爱日怀兢慎。皇皇百年心，穆穆三才顺。后生不作意，易名才慕蔺。感慨能几何，繁华终共尽。不须吟梁父，亦勿歌虞殡。当从箪瓢人，勇退以为进。

往者东门瓜，近接咸阳道。炎风沉玉甃，宿露薅瑶草。召平磊落人，此亦有何好。常时玩钩带，不复叹枯槁。武陵桃易华，甪里芝难老。战争兹云始，贱贫傥长保。

青青佳蔬色，春事幽人家。为政一畦足，葱韭纷菁华。贫士食有经，愿欲不得奢。鲑种二十七，笾豆无添加。寒翠濯露雨，甘芳供齿牙。菜花亦不恶，何独爱桃花。

忘机对芳草，一目青浮浮。荣枯四时行，寂寞万事休。树谖见国风，采菊闻灵修。空残飞蓬首，讵返王孙游。韩子木强人，臭味谁敢投。暮年还小黠，不肯辨薰莸。

修竹不受暑，飘然无定着。炯炯月明枝，萧萧风陨箨。佳人洞天晓，羞多頩怒薄。玉雪生林际，绀袖花零落。尘埃褦襶子，执热何由濯。亦复起遐瞻，层冰架松壑。

石戴古车辙，人生来往勤。双轮不生角，越绝会通秦。坐令丘壑姿，化作京洛尘。君看钓鱼矶，鼻口罗江津。浮走例有役，俛仰俱已陈。吾亦永愧尔，东西南北人。

神物有显晦，飞潜不同群。为梭蓄雷电，为剑动祥氛。鱼服与蛇行，委蛇隐其文。嗜欲未可求，物象畴能分。一朝逝不留，万里垂天云。回首视山泽，凡鳞故纷纷。

遗堞感至今，平生行乐处。英雄除霸王，俯仰成今古。昔日城中居，此日城边墓。鱼龙与爵马，共尽谁能数。悲风天末起，陌上行人去。凄凉王仲宣，独咏登楼赋。

去年度长淮，霜月照孤驿。今年适异县，香雾依禅寂。人生几冬至，南北均行役。风枝无停号，遗句诵凄恻。生男当门户，堕地要膂力。抚我谓我臧，诲我以文术。宁知事大谬，木拱玄尚白。百巧换千穷，只有不如昔。晓灯离室暗，又踏它山碧。行行重行行，风尘儿亦得。

湘山富佳色，韫蓄人未知。天球有余润，草木蒙其私。联绵固不恶，峭独看愈奇。兹峰岂飞来，兴尽留于斯。云烟惨么么，灌莽纷离披。名虽异星渚，实不愧仇池。惜无小白花，密雪蒙疏枝。教僧营小筑，便是补陀祠。

长江分东西，下流隔沧楚。方船漕红粟，出节须调护。催科急星火，踏浪轻尘土。公私此一时，长短要相补。水生春岸阔，江净桃花吐。饯宴那得频，征帆会当举。烟鬟小姑山，晓镜女儿浦。雁雁破行飞，鸭鸭避人语。平生钓竿手，只合江湖去。因君偶别离，感我犹羁旅。

五岭余炎蒸，三湘漫清绝。犬牙地相入，要是俱百粤。赵侯干莫器，盘错中排决。近惟髙帝孙，远付使者节。悠悠南海路，惘惘舂陵别。君才谁得如，郎星映卿月。功名与事业，邂逅当俯拾。姑行毋疾驱，迟补中都阙。

云合日景暮，鸟啼芳意休。闲芳閟佳境，倦客得深投。主人定何人，方技家者流。持廉不二价，博物要兼收。丹砂出勾漏，杜若来芳洲。卢橘上林夏，桂丛小山秋。鱼虫傥适用，剥啄无虚求。潜山仕途捷，隐居吾庐幽。喧寂若两忘，容膝万事周。佳名志华屋，他日或重游。

士生涉道有深浅，时来行身随近远。飞云邂逅作霖雨，雨足云归自舒卷。南阳躬耕心不悔，东山忽起颜犹腆。威行巾帼喜折屐，得倍古人谋盖鲜。杨颙恸哭野王筝，叹息成言那及践。关中丞相富丘壑，掩鼻功名聊不免。前年一战靖江浒，今年再战开淮甸。心期绿野园林胜，梦想黄冈松桧晚。渊明孤往欲问津，赤松从游非众愿。凭虚或喜凌云赋，远游请续离骚传。

人言宁饮建业水，陶公不污彭泽米。淳耀之烈当未渝，义熙之政何如此。不能先驱净蝼蚁，忍傍车轮攀獭尾。已荒松菊赋归来，颇著文章申已志。少题正朔多岁时，此志会须来者知。羲皇上人乐复乐，晋室遗民悲莫悲。

野人𣃁地得神兵，铲采埋光三尺半。念求款识推甲乙，櫑具连环既芜漫。里闾只从曾髙说，栋宇未随儿子换。迄今要自二百年，前此怪藏那得算。秋风是日来阊阖，利器乘时思击断。肯论口腹车鱼间，未露文章斗牛畔。良工拂拭劳三浴，志士提携思一旦。张雷博识固自佳，贾郭充庭还可叹。北岩华阴土性弱，颜色暂时供把玩。不如一洗清海水，径斩长鲸为万段。

舜生诸冯没负夏，南游晚葬苍梧野。九峰中隐土一坏，草树苍茫谁辨者。皇英不祔只孤坟，妃祠别占清湘原。略无石马充故物，但有丛筠志泪痕。山川相远终相望，衣冠来游环佩响。风急真成鹤羽飞，波寒不隔龙工往。鲛室何人相与居，月明警跸万灵趋。未论甄后拾翠羽，定见李白骑鲸鱼。

将军精忠石饮羽，志士纯孝冰出鱼。天公晓人极了了，间遣异物供时须。西清侍讲广陵居，寿亲千里愁作书。平明剥啄出见客，帝俾遗汝明星图。仙官游空貌不臞，若木映日华不枯。勿嫌龟鹤有皂白，相汝彩服为亲娯。嗟君密行不可诬，塞侯周叔俱不如。帅先百僚待忠孝，伫相明主平羌雏。

此君抱节怀霜露，裁以广寒修月斧。区区拔颖陋管城，落落中绳宜册府。潜心几绝西门佩，隶古亲传伏生语。后来颉颃追时好，客卿子墨先生楮。慈恩柿叶剡谿藤，俗嗜纷纷那足数。何人喜事翻新制，林下风流微近古。宣心写面却缄囊，百草千葩增媚妩。青奴小忍供笔砚，晴窗示尔梅花赋。

征南下车再寒暑，比屋罢民手摩抚。使渠安业不扰渠，恐负来时天上语。汉官题名当家谱，向来诸公孰为伍。天下中庸有胡公，不畏彊御陈仲举。年时丞相双旌举，南浦飞云作霖雨。文昌戎政念得人，谁令两公归接武。周宣中兴藉方虎，秦王学士开天府。只今陛下更辛苦，要折遐冲付尊俎。忍饥种麦未盖土，军民嗸嗸两难处。从容宫漏未遽移，亦及渔樵人物否。

阿香被召雷挟辀，飞廉受职云承宇。冥官鬼伯俱奔走，东风作恶神灵雨。山长已自疲荦确，泥深况复愁沮洳。夜投古寺亟燎衣，灯烛荧煌汤湢具。移床避漏皆相似，欲往华胥仍龃龉。曲肱齁{鼻合}初未遑，蓐食还须戒徒御。长年行役虽劳事，胜日登临或相补。会到诸峰最上头，俯看万壑争流处。

纬竹梁溪面，诛茅舍道旁。腊收冰下纸，春课社前姜。露草牛羊长，风花杖屦香。人生但如此，官独为谁忙。

迟日芳众草，微风被野田。荒山有吠犬，穷屋亦炊烟。花已清明近，茶将谷雨前。供输了官事，粗粝任吾年。

江树繁阴合，江流涨沫浑。归舟带圆月，倚棹并衡门。表表浮屠迥，连连睥睨昏。梅花腾远响，杨柳想新翻。

主计怀萧相，临民起次公。履声元自识，环赐固宜蒙。便觉长安近，宁论茂苑雄。别诗无好语，虚忝荐贤中。

翰林逼华盖，天策视瀛州。哀痛扶兴运，从容赞庙谋。终篇常称惬，两郡却淹留。更试平原尔，方看相且侯。

今代昌黎伯，琳宫尚陆沉。极知延阁峻，仍记掖垣深。简古元和様，精微正始音。居然合廊庙，过听着山林。

发策魁丹陛，摛文重禁林。麒麟鞭缕玉，菡萏烛摇金。事与京尘改，愁将瘴髪侵。东还应晚合，未用叹升沉。

寒食祇数日，春光犹一分。风烟明杲杲，莺蝶闹纷纷。馆地红铺绣，汀洲绿妒裙。芳馨有谁遗，吾欲降东君。

陆贽挥毫敏，廉颇仗钺频。人言绥远俗，吾念隔中宸。虎落新军睦，鸡翘旧望亲。玉堂清夜直，学士固应真。

文献尊皇祖，枢机属老臣。中庸镇夷夏，精祲极天人。嗣武躬戎服，边头亦战尘。毋云予小子，家国待经纶。

翰墨南州士，弓刀北府兵。几年闻战伐，两地费经营。伧父吴儿笑，儒冠武弁轻。人才广收拾，归共致升平。

误解陈蕃榻，惭升贾谊堂。丝纶今典诰，钟铉古铭章。窥豹迷深隐，攀龙漫激昻。鼎梅同臭味，妙语更难忘。

本朝求治切，大府课功频。葵藿长倾日，槐枫远被宸。深心怜父老，慈训念君亲。奉计他时事，仍看汉相真。

乔木犹春色，名家亦世臣。安危思有寄，文武不无人。翰墨昭前烈，功勋踵后尘。八萧终鼎鼐，二贾且丝纶。

国步谁为梗，民生乃见兵。选贤丞相府，持节伏波营。健笔千钧重，先锋一鸟轻。征南多兴绪，相忆暮云平。

挟书游北阙，发策列东堂。遽骇豺狼怒，因潜虎豹章。已应长寂寞，无复变轩昻。公若登台辅，平生或不忘。

爱日明朝至，寒云此夕同。预知鸦啄雪，先验鸟呼风。乡国追随外，年华感叹中。清愁将浊酒，斟酌并成空。

日出湖山丽，寒销草树芳。裙腰先蕙碧，妆额次梅黄。目极绵绵道，心清细细香。南枝春不浅，东阁兴难忘。

地势方呈险，溪流不得平。涛头开沸白，石齿聚寒清。纳纳三江暮，油油万壑倾。澄清浑莫测，泯默谅无声。

弱水三千里，仇池十九泉。颇疑仙境界，不隔世山川。海阔虽无地，壶深别有天。何因霜雪后，一壑独苍然。

白头才半刺，黄卷漫三余。鬓秃丝难理，诗工锦不如。登山灵运屐，下泽少游车。子念从吾隐，吾能授子书。

偶伴浮云出，还寻倦翼归。溯流扶楚施，长夏及荆扉。故国荒乔木，劳歌厌采薇。本非求独往，要自隔群飞。

百丈牵江色，连樯并米船。樵苏喧晚渡，鸥鹭浴晴天。问舍惭元德，登楼忆仲宣。司存兼吏隐，别有一山川。

辇路生春草，云安有杜鹃。羁栖投老日，邂逅中兴年。纪鳯初年逼，迁莺霁景鲜。愁宽卑湿地，欣对艳阳天。

寒里花开晚，霜余叶落深。云天迷远望，山水费登临。瑟鼓英皇怨，沙沉屈贾心。髙名前后事，苦调短长吟。

短短长长柳，疏疏密密杉。秧深先熟稻，叶贵再眠蚕。御暑乌油伞，伤春白纻衫。乡风尽江右，魂梦莫湘南。

弥勒同龛夕，维摩示病情。炉残文武火，灯暗短长檠。耿介游良苦，温柔梦不成。颦睂挑锦字，相忆恨髙城。

藨蓘年仍恶，畊桑命亦微。原头买茶去，江口换鱼归。顾影行犹畏，全生计已非。五陵游侠客，裘马本轻肥。

绝壑惭怀宝，清时自贡珍。光芒殷地发，斤斧响山臻。经画烦才吏，余赢逮细民。尚应来汉使，金碧傥能神。

燕市人初去，辽城鹤共飞。兵戈虽向息，闾井已云非。险阻千山路，艰难百口归。扶携兼老幼，吾见亦依依。

明月人千里，青阳岁又除。曲江行有债，幸舍出无舆。细写蝇头字，摇看雁足书。长江不可厉，幽意若为摅。

樯燕惊三叠，刀鱼送两旗。雨篱花淡泊，风岸柳参差。晚并知名寺，同寻没字碑。摩挲几来者，沿溯总何之。

龙用中宵壮，风扬广岸波。不堪簉鸳鹭，合作傍鼋鼍。寂寂灵妃瑟，滔滔孺子歌。微君澄练手，如我布帆何。

车马相逢地，龙蛇杂处中。从容李洞长，游戏管城公。堕履方圯下，跳壶已阆风。还同贺水部，乘兴看行宫。

灵辄三年宦，何蕃间岁归。风尘为吏苦，天地禀生微。廪粟难糊口，园蔬亦乐饥。谁令浪奔走，南北敝征衣。

异县伤流落，同官及老成。诗书尚家法，谱系更宗盟。岁暮一樽酒，阳春千里行。双旌定何处，抚字振新声。

雪销南国瘴，花遍北枝梅。华发天边老，微阳树底回。未知身外事，聊覆掌中杯。检点樽前客，明年几去来。

腰舆径度远人村，猿鸟声中日易昏。山合翠屏迷出入，路随流水听潺湲。驾崖凿壁花无主，洗雨梳风暖自繁。只欠相逢具鸡黍，便从人说到桃源。

长年踪迹困尘埃，几向名山勒驾回。闲约访僧寻野寺，翻成踏雪看官梅。岫云要是无心出，溪月犹能有兴来。竹折松欹更愁绝，不妨吟赏助清哀。

青回沙际草先知，稍傍芳林上故枝。野寺残僧微雪后，冻云寒雁共来时。不愁眼里无诗本，却要胸中有画师。已拼入城官长骂，留连风物得归迟。

山北山南烟霭横，破烟啼鸟已催耕。能来夜雨连床语，大似春风不世情。琳馆陆沉吾已老，金门宠辱子方惊。集贤学士应相谓，诗客形容太瘦生。

漫说南风入舜弦，伤时抚事益凄然。愔愔新绿愁鸲鹆，悄悄残红拜杜鹃。心折更闻胡部曲，眼明那复御炉烟。蒜山瓜步江南北，宝鉴经囊若个边。

寒梢发颖斗临寅，玉烛初调七日春。稍稍江云欲回雁，醺醺花气已撩人。胡来莫道长安近，老去空惊甲子频。南渡诸君且书剑，北宸双阙正风尘。

桃花浪穏布帆张，汉节新除蜀郡郎。自昔儒林无别墨，只今文苑有他杨。碧鸡回谷光灵远，白狗稠滩道路长。我亦郎潜归未得，故溪幽梦炯鸥行。

王正三五漫佳节，浊酒寒灯且眼前。无复鼓歌祠太一，真成烽火照甘泉。疏梅欹雪摇相忆，淡月笼云也自圆。北极朝廷知不改，起占天步亦茫然。

江北江南形胜地，忆伤游子少年心。波分杨柳愁边碧，月带蔷薇笑里阴。铁瓮只今虽料理，金山久已罢登临。寄声瘗鹤岩头字，莫厌龙蛇万里深。

雪梅风柳破韶光，又扑征尘宿净坊。坏壁老师真数面，隔年题字故斜行。王春三月向人好，禅诵六时销日长。来往区区秪如此，桃花应亦笑刘郎。

江城留滞鬓毛斑，六县三年几往还。迁客东流惊建德，怀人秋浦更齐山。平生深愧田园志，陈迹真成俛仰间。同学少年都上道，欲将长铗向谁弹。

听风听水东流寺，为雨为云建德山。拍枕波声犹在耳，参天秀色不违颜。春来草草才正月，柳内时时见一斑。虀臼工夫浑未有，藁砧行李已来还。

何侯石友平生事，傅粉风流讵可同。谁使拥旄三峡外，不留持橐五云中。啼猿此去欺残月，回雁因来托便风。亦念人生行乐尔，且拈重碧擘轻红。

人物当年盛学宫，笑谈尝许小人同。分襟短艇江湖去，回首觚棱涕泪中。却叙檐花听夜雨，又还菰菜动秋风。秪应黄屋收京了，邂逅东华踏软红。

禅房幽讨有谁期，竹径穿花蝶不知。山拥暮寒斜照里，树含芳思欲开时。和风第放千林喜，胜日闲成一段奇。何必红尘污人后，始从箫鼓看繁枝。

南部风流志，东山窈窕容。诗笺元襞彩，史笔近书彤。花月妖时见，闺房美间锺。梦兰宵有证，吞蘂露添浓。稍讶钗分髻，还怜镜隐胸。吹箫仪彩鳯，遗策驻游龙。会是云间堕，真成月下逢。光风开豆蔻，钿履上芙蓉。湘岸传虚瑟，昆廷学晚钟。瓌姿随月满，绮思𣨼春慵。乱絮飞何远，繁花影自重。红裳明洛浦，白雨湿巫峰。织女期清汉，宜男结绿茸。丹书多避忌，银叶竟怔忪。每遂西瑶宴，长防北斗舂。屏深金屈戌，珮响玉玲珑。阅古柔情极，䌷书逸兴浓。烛还通德侍，研有雪儿供。

麦苗初种今如许，少日行遮雉子斑。看舞翠绡三百顷，却须花絮了春闲。

浅白深红小睡余，梦残春去绿扶疏。更无蜂蝶怜膏馥，时有娇莺隐自呼。

九华晴云今日阴，清溪涨水夜来深。苍梧哀泛湘妃瑟，白藕秀出姮娥簪。

长年三光占嶰筒，笑语天回西北风。髙城遂隔不足道，只忆齐山幽桂丛。

决决沙泉取次流，小堤闲贮一奁秋。莫将霞鹜飞飞影，认作兰成万斛愁。

拟栽垂柳待栖乌，招买风光计已疏。只有碧芦驯白鸟，系愁萦恨不关渠。

纷纷番伪漫成群，淮北淮南结塞氛。破走仙官三万骑，秪烦前队夜义军。

残魄游魂詟复猜，焚舟弃甲总头回。天家会遣杨无敌，磨斧衔枚夜半来。

愁见淮阴打阵来，白毡玄甲倒如摧。山东降卒时时说，说道番人怕背嵬。

从来汉将说张韩，泗水流澌浴铁寒。待溯隋河趋洛口，却登灞岸复长安。

占着商山接华山，两京浑在笑谈间。樵苏按堵人甘寝，别队官军入武关。

蜀茶互市入西番，番马来嘶渭水寒。为报尧峰吴少保，径招属户会长安。

何必翠虚捎魍魉，且看白旆挂麟猊。几年待着龙蛇岁，便是乾坤交泰时。

侍臣只道天颜喜，掩骼还俘更苦心。边戍要教迎刃解，圣恩先作漏泉深。

悲风林际万牛鬬，惊浪江间百马奔。舟归指点淮南岸，桅折船漂何处村。

贵池鱼味不复美，秋浦猿声自昔哀。南人官此欲归去，为问北人来不来。

秀发九华晴景，摧颓五老苍颜。暮雨朝云佳处，小姑依约烟鬟。

朔风驱水作狂澜，眼里庐山脚到难。少待须臾莫仓卒，卸帆聊憩石钟山。

章原暝边龙会宿，塔岭尖处胡孙愁。且并山腰欹侧过，莫从髙顶望神州。

天生忠孝程伯禹，国有老成黄嗣深。山北山南时一过，闲云野鹤故人心。

霏红点点胭脂雨，唾碧溅溅罨画溪。送客归来问山馆，一声啼鸟日平西。

村落人家柳过墙，舞腰曾共小姑长。点妆拂黛留相学，卷叶吹芦莫漫狂。

寒食犹须数日间，楚亭才隔几重山。归时便有桃花否，试擘华笺问曲栏。

隔年重到浯溪路，旌旆行疏鬓雪添。幸有江山供吊屈，愧无耆旧咏来廉。

春风乔木浯溪寺，指点溪流问故家。庭下已无书带草，步头犹有水仙花。

湘桃亦作春风面，与拭中原泪眼看。旧染天香悲麦秀，续书王梦失槐安。

巫山生女不必丑，湘树开花也自红。为问黄尘奉骄子，何如青岁嫁东风。

楚山云日昼昏昏，叹息皇妃尚有村。鼓瑟听渠悲帝子，凭肩那得学天孙。

逢人怕作宣明面，为米误折渊明腰。光阴客里深相忆，泉石家山特见招。

剩水残山明竹屋，暖风晴日倩桃花。轻罗小扇亲曾见，花外青帘是酒家。

去国扊扅悲往事，还乡笳鼓愧前修。十年过计千章木，一寸离心万斛愁。

懒病寻幽意已忘，兹辰得与步同冈。一声啼鸟愁醒，百尺游丝惹恨长。沙际旇供随意绿，雪余何物返魂香。江南春色凡如此，谁作新诗为发扬。

湘江东西中浯溪，云埋雨洗三吾碑。

