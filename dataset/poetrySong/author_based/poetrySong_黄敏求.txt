仕进固所愿，贫贱亦所忧。抱璞不自珍，过取则足羞。不如寂寞滨，横此野水舟。时乎傥可为，肯逊伊与周。著书俟百世，亦可轲与丘。进退两不恶，久矣吾其筹。

地僻车马稀，柴门不须扃。晨兴正衣冠，浣手供炉馨。奈此日永何，闲课离骚经。一片兰茝心，千古日月明。尔岂乏忠愤，所欠惟和平。要之仕与止，奚必分重轻。吾但适吾可，不愿得尔名。

万柳堤边住，挑云过艾东。未应为计左，轻去犯诗穷。双屐江湖上，清名宇宙中。折梅作行供，香已破椒红。

笔砚无灵久，寒檠自掩门。虚名何预我，漫刺重烦君。茶外无祗待，诗边得细论。别怀莫儿女，相祝张吾军。

新辟书斋鹤栅宽，一帘风月尽幽闲。百年易向忙中过，万事偏于好处悭。漫说折腰营斗米，何如留眼看云山。只消一卷梅花句，留得林逋在世间。

谢却梅花吟课少，苦无心事恼陶泓。得君近日诗编读，增我晴窗眼力明。爽似暑风秋九夏，清逾夜月昼三更。后山衣钵尘埃久，赖有双英主夏盟。

两扣云关记昔曾，重来诗眼倍晶明。路移岩石中间入，人在洞天深处行。玉盎虚明添翠色，霜钟清冽带秋声。与君小摘涪翁句，留得青山不朽名。

未庚赫日已焚空，亭午西斋坐甑同。横竹旋排苍叶密，小窗移在绿阴中。情知琐碎妨新月，稍喜牵连得暑风。分我清凉诗境界，一蝉吟到夕阳红。

未必余资办草庐，先从意匠起规模。某池宜植荷千柄，此地合栽梅几株。怕碍看山墙矮筑，要宽种菊径深锄。林泉随分成幽趣，谁计东郊入画图。

九陌红尘不肯居，携家租屋住西湖。月香水影赓和靖，雨色晴光忆大苏。诗比晚唐成冷淡，人如东野更清臞。晴窗尽展芳编看，一片寒冰浸玉壶。

星江山水甲江东，所到僧房各不同。拳石不知何代陨，数椽恰占一湖中。庐山屏倚朝昏碧，彭蠡帆分上下风。除却金焦相伯仲，其他无此水晶宫。

近日柔丝可着鸦，又分晴絮落天涯。绝无气力元非雪，空费形容不是花。便解与春遮去路，也添为客重思家。雨余留得闲踪迹，绿染浮萍夜听蛙。

一命如何解济人，细看存字最精神。莫专纸上求明爱，胸次浑涵不尽春。

爱无差等墨之徒，理一由来分则殊。爱只是情仁是性，合于仁上着工夫。

桧柏株樟竹与松，四山互长翠阴浓。逼教秋暑无来路，输与山僧坐晚钟。

莫道秋容冷淡加，秋英风露胜春葩。拒霜岩桂休相逊，占得开时各自花。

闲来汲水浸菖蒲，浄洗尘埃半点无。濯得老根如法瘦，养教矮叶十分臞。

山谷松风赋响汤，茗瓯今带六经香。君诗莫道穷无对，高出车声遶九羊。

客中听雨况僧寮，尽日无人访寂寥。一枕秋声供痛快，隔窗风里有芭蕉。

草草茅亭古木间，万琅玕里一禅关。秋阴只俟风收尽，分我浮生半日闲。

玉润金寒情窈窕，缟裙翠带态轻盈。只愁微月清无对，更画梅矾作弟兄。

矮屋檐前老桂丛，清阴分破广寒宫。谁知万古香无价，藏在黄金一粟中。

鹅黄雪缀碧瑶枝，占断风高露下时。吏散予方有公事，嚼花斟酒古香诗。

熨开诗眼静中观，春在虚无杳霭间。风老山樊香世界，日烘踯躅锦屏山。峙粮备岁蜂开户，坚壁防春燕抱关。不被东风相鼓弄，苍波依旧白鸥闲。

槿篱围裹三间屋，棘堑周遭数亩山。雨后课儿耕种了，茅檐晴曝一冬闲。

刈尽稻云荞再雪，捣空粒玉粟仍金。己偿一饱知无欠，围坐青灯语夜深。

敲冰汲渌供茶鼎，撼雪梯薪给地炉。圃有麦苗畦有菜，更于何地享膏腴。

白首老人纫永日，青裙幼妇馌田间。那知红袖青楼女，帐煖销金倚玉山。

桑树鸣鸡深巷犬，南山磵水北山云。五侯门地人如沸，谁识村中乐是君。

