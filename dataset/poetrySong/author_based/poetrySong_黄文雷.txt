人为五行精，二气相循环。阳明发天秀，隠约超龙蟠。如何椒兰芳，苦厄萧艾繁。良玉必火浴，利刃因崖刓。大钧虽无垠，岳降亦甚难。

空山有大木，琅玕叶敷腴。末至更摧落，岂复润朽株。东西四百载，天明拱黄图。哀哀李杜死，诸贤亦沦胥。庸蜀反初燃，大厦终难扶。长怀追爽鸠，谁复来此居。

典午固薄德，南风扇群污。痴儿各翻覆，血刃起相屠。老羝作人语，海上生羊鱼。山东二百州，白日栖群胡。更擅年代足，文皇受乾符。泰少否则长，岂亦天意欤。

断鳌几何年，八极俨不动。当是有枢纽，铁网络纤空。偷儿睨斗柄，赤手掣天栋。愁杀地上人，覆压万古痛。书生见事浅，十算九不中。岂徒书生罪，要与六籍共。

子胡讥神仙，仙人轻薄俗。轩冕既非荣，刀锯况多辱。惟能小万物，是以超五欲。栖琼得轻安，镂玉记华馥。一咏太始音，灵芝悟前夙。小谪未可遗，裁书系鹤足。

仙栖固多名，世但知蓬莱。九州复九州，广大莫可该。翩翩牧鹤童，巧笑如婴孩。授我紫玄章，归路玉笛哀。苍寒不可觅，但有清风来。偪仄宁久居，浮生多尘埃。

志士方进身，恨不以羽飞。束缚归山冈，竟为人所悲。白杨夜萧萧，顾此何足依。百岁会有尽，智愚同所归。奈此后之人，未老形已衰。有酒不暇饮，而恐心事违。

林表有宿霭，谷鸟相啾喧。听此心烦劳，启窗西南偏。天气总未佳，白云生陇山。欲访云间人，雨至或未还。拨灰书且住，首肯心中言。

黄河一再清，似是上古时。风雅久已降，后来无文辞。清风日沦落，世道皆如兹。工华不工实，此话我所疑。文章有心印，昔人端不欺。但恨智者少，吾亦少卑之。

上有碧松林，下有白石道。中有学仙人，自号枯松老。蜕身千岁余，坐息如木槁。面目剧严冷，但道空虚好。袖出天甲书，意色轻鸿宝。此老诚可人，吾欲从师表。

牧牛上阳坡，角挂上下经。吴童歌且谣，旨趣皆混成。东西两山间，饱见日月更。归来松阴凉，夕阳满前庭。黄叶从风翻，萧飒草际鸣。再拜谢天公，赋此小人情。

君不见游尘着空生九州，人其中间悬两眸。杨花化萍无根蒂，风消水长东西流。红南下湿人易老，过尽岁年还草草。长留白日照人间，榆柳浮生转枯槁。球纹带绕千花黄，青娥攒眉眉细长。莫言一尊千万寿，乃翁身命属渠手。长安城中鬼笑人，水底纸钱能不朽。今人不见古人心，古人不见今人事。天上若无长生人，即是古人都尽死。金凫银雁满江湖，神光夜夜开黄垆。年经月纬三百卷，平生欲作何人书。古人去去留不得，我些古人三太息。今人莫诧山石牢，更后十年人不识。

屋角有蜘蛛，结网大如箕。有来者蜻蜓，飞飞堕其围。嗟汝水之生，爬沙自足嬉。忽然凌空游，蜂虿避路驰。一朝婴祸罗，羽翼安所施。蜘蛛虽未出，狼狈已可期。我欲起救汝，正坐手足疲。噫吁嚱，悲弗悲，蜘蛛亦有黄雀随。百虫相残人不管，人兮食人天岂知。

半世生群盗，穷年见乱离。出门偏念母，挟策欲干谁。雪重人踪绝，山寒火气低。平时来往地，满目尽忧疑。

北去初无恙，传疑路不通。戈鋋亭障密，榜牍训辞工。落日鸟飞急，空山花自红。若为能诅盗，桑匕斗星中。

僧之饮酒，地狱咫尺。此僧饮酒，天龙辟易。僧之饮酒，背面扺讳。此僧饮酒，口角觱沸。披毛带角即不理，倒阶卧路而已矣。一生般若几杯汤，个是逃禅真法子。不忧兜率不着渠，只忧兜率无酒酤。临行自谤不羞耻，至今留与人画图。画图得龙眠，画形兼画意。君看阿堵中，如如元不死。是卧是死谁得知，手中尚记携鸱夷。翻河倒海不救渴，安得余沥流于斯。我观此僧面孔真滑稽，醉中定解草圣并赋诗。当其幕天席地时，惜无人以笔墨随。纷纷散圣今何为，赖有一醉留其奇。君不见夜雨闭门难学柳下惠，又不见背水置阵古来惟有韩将军。

南纪霑王泽，涵濡已百年。故应逢小劫，何得怨苍天。旧观宁无日，浮生自可怜。永怀千古事，感慨泪涟涟。

此县闻天下，披图且万家。螭头余佛屋，鹿角卧江沙。好与苏凋瘵，谁令息叹嗟。春风多少意，残竹映疏花。

此亦勤农者，畬田半入云。龙蛇因尔杂，玉石故难分。天地其如数，江山未返魂。茅茨倦行李，何自戒重门。

此路通南国，于今人少行。遗民依庙住，旷野用锄耕。古木刀痕熟，空山鬼炎惊。犹闻宿师处，仓猝又招兵。

想见承平日，兹为富庶乡。门庭存位置，井臼隔垣墙。草市宜区种，空村又夕阳。谁欤真致此，盗贼已天亡。

大村三伯辈，同此就天诛。锐欲取禾耳，那知暴骨乎。云疑鹅鹳阵，风想虎狼都。掩骼行春令，毋令长媚狐。

一水来不极，两山青欲连。夜雨瀑初涨，晓云路难缘。此宁有人迹，四顾风竹喧。渡桥复何归，倚崖桃初然。

独游得荒蹊，晚意与心会。水声远才闻，山色静可对。鸟语林塘边，犬鸣篱落外。柴门未须关，月在东峰背。

赑屃窗前石，参差类虎螭。秋晴藓可剥，岁晏竹相宜。要自山川出，那知陵谷移。摩挲群玉瘦，风助马王悲。

长江日浩浩，跂予望淮南。禹画足广轮，王气分殽函。朝市一以建，蟠踞诚匪惭。中躔胡尘悲，六龙此停骖。衣冠幸有地，喙息赖未歼。岂惟时贤力，要是天险参。颇闻京洛墟，不救狐兔馋。厌难故有道，往悔宁非贪。前登石头路，得共北客谭。新秋带归鸿，落日随征帆。吊古意未厌，鼓锺已酣酣。

东庵遗像宿尘埃，追想鸡声午梦回。只与锺山增九鼎，当时何似早归来。

千年陈迹故难寻，向北山根识定林。丘壑独来差可意，断无人影古松阴。

唐晋诸人骨已磨，龙蟠虎踞自山河。可怜不共羊昙见，奈此秦淮落照何。

王谢风流自一时，长干古巷记乌衣。寻常百姓几番换，那有当年燕子飞。

大哉天地间，品类不可齐。谁为好事人，貌此县度西。松花琐碎沙草肥，是间可牧羊千蹄。可怜群鹿正走险，或尔剥割衣其皮。啜湩树桦尚有理，穴{宁页}插齿吁何为。吾闻中原全盛时，重译解辫朝京师。怀方象胥饬乃事，幻人诡伎何能奇。煌煌烈祖鉴古作，玉斧画地分华夷。羌浑何者宅荥洛，蠕蠕异类方纷披。或为盘瓠孙，或为天狼妻。冠带之国尽狐兔，玉门万里那得知。还君此画双涕洟，愿赋周官王会诗。

翔龙下卷江东土，孙郎初得桥家女。桥家本自重曹瞒，只鸡斗酒空酸楚。衿情正用留阿瑜，尚得人前称肺腑。百年王气竟销沉，妙写丹青娇欲语。香闺搦管记何书，并蒂芙蓉按花谱。那知不是未嫁时，本末无从勘彤史。词人多事管闲愁，铜雀纷纷底歌舞。尽强被发向黄垆，只与东阿传洛浦。

君不见未央前殿罗九宾，汉皇南面呼韩臣。无人作歌继大雅，至今遗恨悲昭君。丙殿春闲鬭冯傅，掖庭新花隔烟雾。票姚枉夺燕支山，玉颜竟上毡车去。人生流落那得知，不应画史嫌蛾眉。痴心只共琵琶语，归梦空随鸿雁飞。穹庐随分薄梳洗，世间祸福还相倚。上流厌人能几时，后来燕啄皇孙死。野狐落中高台倾，宫人斜边曲池平。千秋万岁总如此，谁似青冢年年青。

艺木东皋下，新荣冒水涯。锦机分箔闹，青子亚枝斜。犊角初生笋，龙须正引瓜。汲清双玉井，留客品尝茶。

抱膝东皋下，春风又草庐。海仙将可见，溪友未宜疏。楷著祈年疏，闲笺种树书。西山颒烟雨，容易长嘉蔬。

负耒东皋下，沟塍稻秫分。污邪争一溉，台笠事重耘。豳雅春称寿，秦讴岁劳勤。无功虚作传，农绩未如君。

挟册东皋下，从人笑未玄。传真秧马帖，参透牧牛篇。列岫窗前月，平湖坞外烟。似蒙稽古力，锺鼎岂其然。

冬郊见初晴，空林夕阳软。归牛无人驱，欲涉行转缓。新藁明屋山，失喜鹊争唤。绝胜门外人，流冗及岁乱。

履霜著余悲，送故或古风。幸会草木长，土脉验隠隆。共惟青鸟仙，倘亦知吾穷。落日起秀色，军峰在云中。

蟠际均衡岳，千峰独出群。鲲鹏从水击，翼轸验天文。旷野风行雨，曾霄日贯云。僧言兴废事，因念福王勋。

始从平地望，宛在九霄中。不意身能到，平生心并空。江淮通好雨，日月会刚风。三伏凉如水，蟠拏想白龙。

今古无穷恨，山林只自豪。云行地欲尽，风立天相高。灵草如堪饵，浮生计可逃。人间何扰扰，万里一秋毫。

将军英爽冠人豪，眼底山河累宝刀。青女护香天亦悮，黑龙饮渭数何逃。当时僧说松楸犯，今日人推阀阅高。珍重王孙方鼎贵，莫将歌舞替征袍。

欲坏长城岂自由，江人重唱白符鸠。熏天富贵还须尽，从古忠良类若仇。狱吏但能书牍背，相公终欲割鸿沟。书生志念闲无用，长想朱云地下游。

入春风雨恶情怀，谈柄谁资近报来。比岁时闻通国信，新年又说建行台。难言铁冶飞灰烬，易见铜驼出草莱。羌筦夜吹梅落尽，倚墙缭乱野花开。

青青塞草始知春，又见平林枣颊頳。蛇起天津流枉矢，鸟飞淮甸覆行尘。漆城按堵宁辞荫，石马霑沟会有神。千古睢阳无处觅，不知臧质是何人。

雨过条风着柳芽，淡黄浅绿嫩如花。陂湖漾漾初侵路，蜂燕纷纷各理家。带郭园林仙苑近，送春船舫绣帘遮。芸窗倦倚何山翠，暖霭轻笼日脚斜。

今古纷纷孰控抟，太平方寸豁忧端。后千年去人何似，外九州来天更宽。风雨南山飞霹雳，江湖北斗挂阑干。要知元命真消息，沧海神龙自屈蟠。

我居深山中，细哦求友篇。解后潮海滨，得此璧一联。山立古先民，期君能拍肩。茫茫宇宙心，楚楚东南贤。

读书知姓名，心死非貌敬。昭回不在小，中天揭西柄。空山三木榻，绿满风雨径。岁寒毋忘我，细意匡山咏。

呦呦苹野春，我友二三子。归山睡初足，涧壑秋风起。一瓣无尽香，黄云绕书几。别吟极隽永，形魂清九耳。

有炜遵彤管，无嫌各紫枢。清心能敏悟，雅性谢骄舒。奉诰期鸾彩，传经嘱凤雏。妙年仙格迅，琬琰不胜书。

乳燕飞飞帘影迟，不晴不雨晚春时。开窗纵目消书困，风送杨花落砚池。

琴剑平生叹薄游，云间春晚思如秋。梦回月浸书窗冷，身在吴松江尽头。

一室如窝且屈蟠，稍加糊幂得心宽。欲教禁足名安乐，只恐难支大暑寒。

莫怪人言济叔痴，东行西去又思归。儿童旧读从温故，一笑今朝到式微。

初识东塘路，言寻槜李船。鱼盐千古地，吴越一家天。梦觉何为者，行藏不偶然。半溪疏竹影，相送海云边。

大泽沾荒裔，灵山识老臣。微茫云外迹，衰病瘴中身。湿草寒碑夕，晴花午殿春。高檐风雨断，犹避六丁神。

顾陆风流几夕阳，桑畴麦陇自凄凉。山从地尽云垂海，水共天浮日射洋。门卒何年隠吴市，啬夫当日爱桐乡。蚁封未敢夸荣策，芳草无人且自芳。

几年闻此好名围，平地黔巫翠扫天。萧岸半摧林影暗，乱萤闲自点湖烟。

中兴次辅巧玲珑，尚带承平艮岳风。一朵庆云飞不去，游人眼冷夕阳中。

