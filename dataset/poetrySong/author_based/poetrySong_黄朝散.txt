金鳞玉角照人寒，何事清时此蛰蟠。甘泽不辞膏品物，奚惭济济舜朝官。

腊尽春来气应和，丰年嘉瑞作民歌。一杯龙洞梅花酒，□破牢愁埒太阿。

龙岩重到腊残天，欲访丹成行满仙。因睹曾公题刻妙，气腾忠谊拂云烟。

寸心忧旱隐如焚，默念僖心闵雨勤。欲到九龙岩数里，霈然甘泽副油云。

骤雨滂沱若救焚，痡瘏时暂慰劳勤。若教千里均霑渥，多稼看看胜□云。

采□形相异为仙，识性谁知共一天。泽物度人均是道，瑞昭千载起祥烟。

不为鱼计伏藏深，鸣和奚惭鹤在阴。千里秋苗如普润，何妨信史一书霖。

沐雨冲风夜向晨，九龙岩畔报中春。行庖一供山僧饭，下咽甘□不笑贫。

