东山兮云浮，东磵兮雨流。失今不勤兮，曷其有秋。水淫兮石啮，田碻磝兮一跬九折。予劳兮何辞，牛奚罪兮从予以羸。眇良畴兮弥野，独功倍兮刈寡。虽然不愈于无田而游兮，岁晏凄其桑落之下。

秋声四壁动，寒事日骎骎。红剥林闲子，青除架底阴。积闲殊有味，安拙本无心。独愧陈征士，赊书不问金。

冲风逐飞云，庭叶纷坠槁。荡子久不归，佳人坐中老。萧萧楚山晚，湛湛江水流。经从望夫石，那得不回头。

十万鳞鳞俯绣甍，拂云自旧侈峥嵘。江趋座右双流合，山入屏闲八字横。祢史醉魂荒树远，庾郎尘骨古苔生。兴来朗拍栏干立，不必重骑碧海鲸。

履声推早达，日燕自林泉。浮世若无死，贵人真是仙。从容将八袠，掩忽便千年。墓上青松合，丰碑竟不镌。

翠裹红遮艳粉围，春风夜夜可曾归。十年再抚章台马，巷陌人家大半非。

公无渡河，公无渡河，止公不已将柰何。九渊喷雪舞馋鳄，百里吼雷翻怒鼍。平地往往犹风波，况此弥漫秋水多。

在俗参寥子，无田靖节翁。心平诗少怨，胃弱酒多中。熇熇蒸梅日，离离脱叶风。未应悲岁晏，端合幸年丰。

