中天台上闻天语，将下人间会真主。王室堂开秋意深，匆匆瑞气排群阴。插空仪物望不断，文采高下成遥林。铁衣十万熊罴勇，忽拥天衢海涛动。两序朱帘语相庆，皆谓君王能绍圣。昭昭神考体天德，昔向明堂布仁政。君王欲报天地恩，乃修宗祀开端门。玉辂亭亭张日月，中望尧云降天阙。清宫行事斋心微，默与神交谁得知。献飨归来待祠殿，上帝先从道心见。龙衣登降天香浓，一片钧天庭燎中。振鹭于飞珮声响，恍如三代观臣工。先皇基绪既肯构，配侑岂或惭高穹。安得公尸不来燕，自是诸侯皆望风。奏歌已荐致和乐，饮受乃酢持盈功。晓来忽听道傍语，从此天观观九叙。琐琐愚臣何所补，只愿献诗归乐府。

密云晚出小团块，虽得一餠犹为丰。相对幽亭致清话，十三同事皆诗翁。苍龙碾下想化去，但见白云生碧空。雨前含蓄气未散，乃知天贶谁能同。不足数啜有余兴，两腋欲跨清都风，岂与凡羽夸雕笼。双井主人煎百椀，费得家山能几本。

春来腰筥修溪童，摘山归去如年丰。主人长啜不言酒，焉用儿女扶山翁。闻说佳致欲相遂，劳生急放尘缘空。时走长须汲双井，岂吝七椀邀卢仝。夜归须步三峰月，晓望还乘五桂风，静中且看狙公笼。此乐吾宗好方寸，已向清斋望根本。

三峰峭拔如武夷，秀气入草根干丰。秋堂一笑诗相共，竹杖未化谁知翁。非特鹰爪致我啜，芋栗亦慰肠中空。修鱼上钓开酒瓮，但欲醉我君宁同。须饮一斗寄混沌，吹使自觉桃源风，此言当践非相笼。百岁岂能空自窘，万顷汪汪同一本。

春山椎鼓雀舌细，石涧垂丝鱼肉丰。异时相逐许余地，杖藜自号田家翁。有年无累反观处，水天云尽涵秋空。虽然出处有义命，必欲长往非人同。校书千古窜讹谬，日长闲御瀛洲风，故园且付烟云笼。落笔成诗今几卷，洗我烦襟求副本。

导彼清泠泉，育此婵娟身。幽哉窗户间，猗猗窥鳞鳞。有霜能独留，无德难相亲。乃闻曾子风，嗜好非今人。

简政岂在事，养源无他心。持守得纲领，施设从胸襟。虚静古意远，平易人情深。光景尘不染，悉付公余吟。

聚义归清虚，无欠亦无余。聚利赴嗜欲，自丧俄自续。义在诗与书，利在金与珠。金珠壮人颜，俯仰一世间。我去彼不随，彼去我不观。诗书入青瞳，藏蓄心腑中。贻之修乃孙，操之修乃躬。秧种秀沃壤，愿饱万腹空。源泉洌清甃，既与还不穷。开轩有意哉，短什嘉仙翁。黾勉慎所交，高攀古人风。

幽意不可象，因声而后形。至声不可伪，因心而后生。三尺膝上孤，一寸胸中鸣。急声如飞泉，泻泻秋云边。巧声如流鶑，历历春风前。幽人无此心，素弦无此声。心与手相忘，意与声相迎。弹者自到古，闻者谁知音。但见风色吹我清，欲御此风天上行。

得丧纷纷转群欲，谁及爱嵩三十六。有客忽自东南来，已为湖山饱双目。逸兴不住皇州春，天津桥南酒初熟。长念花王司马坂，洛阳今寓谁家馆。已闻香信满东风，嫔御相从水光畔。芳容须向盛时吟，昔也醉翁长恨晚。谷雨且老黄鹂声，急上征鞍望瀍涧。送行诗句无纤尘，自有交游在霄汉。藜苋肠中何所须，但愧银钩落香翰。看花知遗生，看山知养神。妖奇怪丽九十种，未失东风助培壅。三十六峰元气清，独插太虚无古今。

钱塘吴之雄，西湖乃其贰。晴虚混高下，寒光堕苍翠。俯仰睨澄澈，融结会幽邃。日月司晦明，烟云管开闭。楼阁生有无，尘凡换奇异。素蔼俄包藏，物象已非二。中有虚一子，四顾银色世。云罅漏余晷，稍盛却阴翳。遽回天汉明，收摄何所置。近影认遥碧，故态献新媚。振羽鹭初起，一苇出天际。大巧现奇画，人欢发幽思。杖履秋林深，弦管春波细。名字人不知，闲藏洞霄吏。

有乐不在物，况当仕而优。外骛乃自苦，作德能日休。身计苟未适，安能为道谋。基址更所寓，得地东南陬。经营喜宋子，阐绎嘉毛侯。纷嚣落寂境，蒸郁回素秋。事少德机静，风微花信幽。林悄鸟相应，日闲丝自游。中发灵台光，下照彪池流。神怡况味远，意虚才智周。真见造不灭，妄想降无求。所示良可助，所超安可酬。会合果有道，宁复嗟阻修。

南宫先生好谈古，齿牙所挂多老杜。剑气中盘几时吐，欲看光芒出庭户。平生气直易言语，不解聱牙斲诗句。先生莫学东野苦，我愿为云相逐去。

霜华一望银河道，闻说行舻犹未果。清旸想快东去情，未斩凝冰已先破。东邻空忆樽前佐，为谁更把金卮倒。汾阳远裔今有人，不见纤尘落幽抱。画梁燕子趁时归，故园莫放春光老。

文艺相从春欲暮，未去皇州散还聚。岂期扰扰凶器场，却会高谈玩千古。冷官辄对华省郎，亦许烹煎待宾主。文章虽自根本来，裂破大全空缕缕。如公自蓄胸中奇，长短岂能欺五度。旷野群陂渴霖雨，欲叫虾蟆已窥户。春衫未叠麦寒薄，最惬含毫斲诗句。如公简静意尤远，卒迩清风慰遐慕。牵率鄙兴游太虚，满我缣箱始归去。

百花岩上仙人住，岩下为州山水聚。白头青冢南北人，倒影沈沈独怀古。倚栏把酒与谁同，况是使君为献主。应唤渔舟疏苇中，旋脍游鳞落红缕。秘书座上最轩昂，能共春云争态度。红衣带月今何处，几转春残掩朱户。飞船送客空断肠，梁尘漫落声中句。虚白亭前湖水闲，忽为霓裳起思慕。出门沙土乱如雨，薰风吹梦天南去。

题墨脱新镌，扃钥开清晓。文衡朝士高，香案天风小。银袍带残月，玉鹭集寒沼。赳赳干城材，衔枚出远徼。才气方自强，未战意先挑。临文寻汝贤，形见乃微妙。人才焉可齐，云汉多年少。悭思忧明膏，俊性玩斜照。得丧召荣辱，美恶露嚬笑。修毫饮流液，灵珠落光耀。雕琢破巨璞，歌舞探长鞘。含蓄既寂寂，运动还渺渺。重赏岂敢吝，行当塞明诏。

北澶车马来何暮，芹茅池边失欢聚。有分共为文字游，却向西郊话今古。人赖聪明多自伪，信厚期君中有主。职事无尘静相对，满榻诗书香数缕。严扃如在柳阴中，绿幄朱帘细风度。紫犀銙破雪花浓，石鼎煎声遶窗户。准拟七椀邀卢仝，清涤烦襟出新句。共笑先生最贫苦，误使帘前客相慕。虚名薄利能几多，裹饭区区来复去。

一气适来颜色明，一气适去颜色衰。花缘根蒂岂所托，颜色亦非花可为。花约一时枯且荣，人约百岁行复归。一时百岁孰多寡，花发乃知人盛时。一回花发一度醉，已无百与花为期。韩子空寻院中长，走马归来谩惆怅。昔日城西未同醉，今日城东还独赏。万事着意令人悲，邂逅多欢人愿随。破腊中来春渐渐，闲见芳梢青数点。韶华九十犹更长，未尝一朝游醉乡。中含万巧欲倾泻，将与才思争光芒。天台近得醉吟老，寄我新篇颂花好。扬鞭直指都城中，已踏东风杨柳道。上苑初开芳意浓，急走长须为余报。竞香论色如梦中，蝴蝶翩翩遶芳草。朱颜未愧雕栏红，莫向忙中放春过。

天边月下云初尽，江上潮来风已定。两物无情岂有期，但见圆光非远近。潮回月落杳难寻，元无此景何须问。沙北渡头人自忙，谁为山翁说真性。涤除尘垢无少休，他日危楼与君凭。

大巧不为蚕上簇，机妇飞梭双注目。腹空万绪徒自劳，缣素如山人未足。

始自旸谷见，余霞敛微明。亟从林末动，幽禽发清声。群阴既扫迹，众象聊遣情。卷帘取遥望，挥毫写初迎。行乐自此始，勿为多事萦。一世如过隙，顷刻宁可轻。胜概岂虚置，倒樽慰浮生。

迎晖不觉一日尽，邀月又会三人闲。未言期约绿岩畔，且共歌舞清樽间。霜轮皎皎无今古，世途扰扰多新故。今月曾经照故人，古人问月今何处。百年光景行复催，有月可邀能几回。双岩达士不须说，始见迎晖复邀月。

山色翠欲流，水光澄可照。二物偶相际，清风发微妙。中有逍遥翁，寓意得欢笑。此道复何求，仁智姑自劭。

外环碧玉千寻直，中起真香一篆清。宴坐主人俄出定，岁寒枝上得秋声。

欲跨晴虚两腋风，曲栏干外意无穷。忘形独坐双岩下，遣兴旁观万象中。数韵瑰奇聊自适，满怀清爽可谁同。飒然而下吾能赋，未必登临愧楚宫。

仙人岂可招，固有招仙道。钦信勿自欺，仁恕满中抱。何惭紫芝翁，惠然及予坐。众行示要路，群实指虚果。脱落形数中，行在从所好。踌躇即有碍，清樽急须倒。天风欻尔动，相忘一何果。几日当复来，斜阳满芳草。

有物吞食月轮尽，凤翥龙骧紫光隠。雨前已见纤云从，雪意犹在浑沦中。忽带天香堕吾箧，自有同干欣相逢。寄向仙庐引飞瀑，一簇蝇声急须腹。禅翁初起宴坐间，接见陶公方解颜。颐指长须运金碾，未白眉毛且须转。为我对啜延高谈，亦使色味超尘凡。破闷通灵此何取，两腋风生岂须御。昔云木马能嘶风，今看茶龙解行雨。

东南有人不可攀，生轻义重人所难。此风雕落不复见，得公今日如芝兰。千人忽堕风涛间，义气有感心生寒。以情论法不可枉，使法可枉吾宁闲。兼遗物己为虚舟，遂授此属还平流。相逢鹰犬颜何厚，剑水闽山公不朽。有恩流到墓中魂，无累乞寻林下友。得官西去心胆雄，帐下将军望公久。此生义在公无惭，未到青云空白首。男子屈伸当有时，行置长缨远夷脰。浩歌一阕公临政，马上东风曲堤柳。卯酒醺醺吹复醒，纤毫谩引无中有。洒然得句谁其酬，寄我须烦置邮走。

胜致久不示，幽居今已该。盖待出尘子，将作还玄斋。升高独南望，大巧安用裁。天目形势落，秋空屏障开。吴境岸边断，越峰天际回。双臂龙虎揖，两潮风雨来。直视江渚印，蛟蜃遗灵胎。旁闻海门出，波浪生春雷。平生乐山水，邂逅奚所猜。秋老竹林冷，攀竹趋岩隈。得石喜奇怪，且席青钱苔。泉甘地脉正，吸泉如传杯。人静道始集，境幽心易灰。老圃听吾语，勿以慵相推。勤将日力进，速副韶光催。长生且有道，当悟接与栽。务使翠华远，长大如婴孩。琼蕊覆青径，木香兼荼梅。疏凿取清浅，结甃移碑材。飞桥渡流水，俯仰无纤埃。虽谓夕阳好，见月还徘徊。卜筑非偶尔，供吟何快哉。栖养此固足，会晤谁可偕。

天作乃说真，人作故云假。堆叠孕奇怪，含思亦如画。遥岑出寸碧，群岫拥而亚。苍苔抱秀骨，尤惬时雨洒。去来何所人，度岭策羸马。安得无心云，经从断而挂。日落行且休，寒岩峙孤舍。假合虽使然，登览忧亦写。万法资诸心，一念有神化。缔构况融结，犹造秋与夏。摄用还一空，何取亦何舍。莫认假与真，外乐聊以借。

三事文华出何处，岩上含章插烟雾。曾被西风吹异香，飘落人寰月中度。美林见器安所施，六角灵犀用相副。目下发缄谁致勤，爱竹山翁傍云住。遽命长须烹且煎，一簇蝇声急须吐。每思北苑滑与甘，尝厌乡人寄来苦。试君所惠良可称，往往曾沾石坑雨。不畏七椀鸣饥肠，但觉清多却炎暑。几时对话爱竹轩，更引毫瓯斲诗句。

一鉴沈沈含万象，千岩竞秀还相向。季真梦断归去来，数顷寒光对夷旷。管弦公外与民同，秘阁先生千骑长。从公于迈巷无人，画船解缆争先放。去探禹穴升稽山，语笑相逢洞天上。玉帛纷纷何处寻，谩对遗陵起凄怆。越王羞辱微之欢，山水依然人独往。先生揖我欹金卮，吾道本来无得丧。日月如飞奚用劳，醉舞言归勿令荡。湘灵不见湘江闲，回首斜阳落秦望。

台省两称公，郡国三换节。海角承重寄，螭头怀远别。俯仰七迁迅，觉梦一炊热。先生自怡怡，浮世谁惙惙。暴霖驾西洛，华舻指东浙。香径摧芰荷，丰厨拾鱼鳖。窥影入贺鉴，访古探禹穴。未暇登四明，方思白华洁。使车贻亲荣，闽山迓来辙。岂须老莱衣，始能事耆耋。往往回首时，千岩看堆雪。行观真卿书，德政满青碣。

自越趋儒林，由吴两江渡。四年如退之，疏慵傲名数。西风今又来，庭柯泣珠露。荣枯几番新，闲日常自度。誓为天汉游，捣药看玉兔。逆行非吾心，焉用忧日暮。典籍犹可捐，宁雕子云赋。万事归自然，所得先去故。洒落桐庐君，高源欲东赴。外物非所谋，此学良足据。但以中致虚，元气腹当饫。壮怀感暮秋，群动还太素。宋玉悲何为，忘失聊适屦。

去年相逢时，霜华轻压梅花枝。今年相别日，蘋末秋风惨行色。逢时易为乐，别时易为伤。谁知伤与乐，各是羁旅肠。送者难为留，离者难为行。谁知离与合，各是天涯人。离合有分不可料，彼此有适当忘情。君今此去何时来，韦编频向灯前开。读书患在少思索，时将寸管书清才。君今此去何时到，风力攻帆急如火。秋光照人益潇洒，一叶轻舠又东下。松陵鲈脍是时节，无惜霜锋傍船切。泛入东南第一州，八月仙涛驾天白。江头此景须吟看，少留轩旆开朱颜。徐徐逾江诣所舍，心闲应爱云中山。用其所乐以自遣，莫教乡思为心关。他时握手又西上，多在后岁秋风间。

大学闲官闭门坐，渍墨磨丹满文藁。霜风门外潮头过，马首长须欲吹倒。双眸厌为尘沙昏，出外遽止从予好。不复见君今几时，相忆还惊岁华老。恨得新诗何太晚，瓜李为期闲梦断。余酒喜见忘机翁，声色尝与心相同。小沼荷花未云昨，君来且负炉中红。东邻交友亦爱客，烹鲜盘馔工于侬。青蜗乌贼欠此可，蟹蛤已有吴间风。劳生多故岂足念，莫不有分劳冲冲。有钱取醉亦足矣，满腹以外吾何容。漫漫雪意稍含蓄，瑶池将见涵春空。两骑翩翩踏琼玖，州北主人相望久。解颜一笑如君难，区区论报非吾友。

与子邂逅春闱中，子未及壮文何雄。淡书名姓青云旁，天风吹我襟怀香。巨源耻作寻常流，洪涛忽驾西江秋。剽窃袭蹈非子情，伯乐一睨人皆惊。乃更退托多楚狂，谓我有感潭中央。腰间跃去为龙藏，斗牛下接亭亭光。尝言文章气所寓，养气未及柔与刚。乌能发露与剑比，而不与我非其长。红尘丹汉不足较，傥来勿使心常忙。安得小艇剑溪上，与子邂逅飞双桨。满溪烟雨芦花春，渔人一曲声无尘。夜明潭上人初静，神明欲腥奸与佞。宝气深盘盘不得，直上群阴俱失色。此时与子同行藏，倚楼人往空斜阳。

南有溪山谁可托，须拥旌麾日边落。无政人向溪山愁，公徒追索情如酬。有政人向溪山醉，鼓吹寻幽闹如市。七闽山水世所议，尤喜延平得高致。山光水色秋意清，月华剑气空体明。双流既往却再顾，五龙虽奋还相迎。断云天北列寸碧，中有仙人骑鹤行。仙人岩前万人聚，金碧下瞰天津横。霁色还空影高下，蓬莱幻化俄顷生。太原使君未下车，公论已许程与吴。独游才刃安能拘，发遣万事归玄无。洗眼待看乡老书，使君政事当起予。年丰讼少民已苏，两税竞了谁无襦。万户有酒钱足酤，飘飘帘下吹笙竽。山水图中声色活，大小从公四园阔。飒飒山风吹夕照，想见颓然使君笑。南来莫使诗筒少，慰我尘劳空扰扰。

数叠奇峰插空碧，舒卷光阴度红日。莫道无心空自闲，天地为炉果何恤。愿移炎赫归至冥，请开蒸郁还太清。从龙以往荡妖气，蟊贼欲滋今自坑。晚来载雨落何处，一片俄从北偏举。区区此意焉用留，能作几家轩上秋。

枝干偃蹇奇可夸，本根融结杳难测。龙蛇已抱千载灵，梁栋何烦万牛力。虽减半天风雨声，却得三冬雪霜色。卫生已免斧斤人，妆景何辞吟醉客。

大道果安在，无流亦无止。有流落色界，无流在空体。用向体中存，见否瞪而视。空色两相忘，有无还自尔。月明孕澄寂，山寒卧清泚。一叶天际来，歌声耸吾耳。

动润毕化事，清旸却阴翳。披云出寸碧，银色烂盈地。芳径导众乐，顽冻展群翠。雨霁春且老，良时固难计。好景归新诗，清樽接佳士。韶光宜夕阳，醉笑莫轻起。

官冷犹能愿邻好，侧听欢声亦开抱。朝曦未合败顽冻，来问仙舟已登道。但见风铃送余韵，慧佐尊前迹如扫。汾阳远裔今有人，插架万轴谁能贫。豪气欲吞天下士，舌上古今时复陈。熙朝未遇将谁尤，芳辰不乐还自嗔。聚散浮云眼前过，且作闲人静中坐。画梁燕子急归来，莫放故园春自老。

樽酒会君江上楼，高谈不与世俗侔。淮阴将军跨下过，鲁国至人东家丘。气吐胸中斗牛夜，笔落手下烟云秋。丈夫得失聊自乐，一身一计何足忧。

百尺危楼一杯酒，与君话别秋风老。明日解舟逐流水，不挂片帆急如火。符离风物好，一觉仙舟到。平时高奋丈夫事，匹马西来亦须早。好是天涯逢故旧，笑言何处重携手。

犹记龙津曾把手，闲对云山一樽酒。谈高稍犯禅师疆，遥指青尖露疏牖。璧水起人新思浓，旁释奇文到科斗。自笑山翁缄默多，来处长疑抱真叟。君虽健语犹相知，乃欲同归上忠厚。假合此生尘已多，肯复随流逐人后。再喜相逢春意中，忽见天机在杨柳。幽花野水时可寻，赶马长须有罍鋀。柰何汴洛贪送人，扫荡顽冰一梭走。义在人心难可欺，浮玉山南望风久。

一笑待毁誉，一歌待穷通。笑歌未能忘，犹落诸环中。无待用笑歌，此理西即东。

范叔脱身车箦间，一言悟主才所难。死齐辱贾逐四贵，合为昭王留武安。万里青云虽自致，燕客相寻亦天意。琅琅乘机叙消息，能使先生谨承德。愿归相印臣不如，结绶怀金岂劳力。富贵只资唇舌能，休笑魋颜与挛膝。人生遭遇合有时，羁旅入秦谁与知。揽权数月何为惧，非义所安人或恶。四十三年雄俊间，归与不归函谷关。孤坟却使郑人看，只恐燕昭由此还。千古英灵果何往，人间祸福空相访。春入祠庭燕御风，交龙旌堕香尘中。

相得语未究，相知心已陈。喜生岗上夜，痛定箦中身。兴废自王郑，恩酬生魏秦。满怀机变学，岂谓有燕人。

旷野饮绿水，往往如具区。尉氏得此景，赐民非自娱。想成独乐戒，故能与民俱。阮籍方外豪，徘徊顾梁都。亦恐感嘉惠，岂特怀壮图。逸兴果何类，茫茫谁与拘。度量贮天汉，岂不容葭芦。兴废未始定，陵谷俄已殊。昔为凫鹥乡，今为狐鼠庐。厚泽瘗膏壤，能复滋耕夫。得利已足喜，怀古安用吁。

脱身魏晋间，嗣宗南阮英。长啸写逸兴，偶为台上行。或带竹林醉，独驾无将迎。风月乃所友，相投清与明。微引踵中息，稍从唇齿鸣。渐渐薄林杪，飘堕令人惊。忧愤闻而平，贪浊闻而清。苏门得孙子，答以鸾凤声。不应乃深应，栖导良自诚。当悟啸中旨，可传言外情。台在声不传，万籁徒汝争。

遥想七贤会，空留七贤里。神交遗形骸，清流外尘滓。脱略堕险怪，嵇阮两高士。白视骄法家，红锻傲公子。所识不及才，或殆或以死。山公颇适用，选职尤可喜。立少规不祥，去备忧不轨。窃恐阮与嵇，于此未能耳。向秀稍知义，由父谩知止。酒隠名刘伶，无志君子仕。王戎贪聚钱，阮咸亟追婢。观德清流中，二子有臧否。修短归黄埃，毁誉落青史。盛世人已非，荒原物空是。贤者观我吟，聊用择所履。

五行在万类，惟草最柔弱。春至忙发生，秋来遽衰落。如何却有灵，阴制长生药。金石走或飞，落鼎谁能捉。若乃赤帝兵，飞走请自缚。万炼致妙用，造化犹天作。中抱阴阳精，浅陋安可度。莫笑荣复枯，浮生尚堪托。

岁寒堂前岁寒柏，接见东君无愧色。正似屠龙方外人，绿鬓还生未垂白。酒杯放手情已疏，可鄙当时背文客。世态何足留齿牙，且践清阴坐幽石。云门对面如有情，安得青童报消息。莫使仙人开北扉，见我劳生空汩汩。

气柔语音低，欲静神色明。扰扰劳生中，望道心如倾。烦苛患庶士，抵冒悲群氓。眷眷自中降，悠悠傃西征。晓霜毛袖重，卯酒面花轻。出关谁最旧，过栈子何平。施设快拘守，跋涉劳将迎。路难休咏蜀，梦远亦登瀛。胸中文艺光，域中监牧荣。以淡却私徇，以默静纷争。万累丧民德，一嚬生道情。行闻化无欲，圜扉芳草生。公余废俗乐，反一天全精。源源踵中来，趋者已屡更。安知我所寓，山国望神京。

无缘一步如秦湘，有缘千里如门墙。山人安得不相访，囗如昔也同行藏。自从别后乐何处，灵谷山中养冲素。懒与尘凡争是非，拂袖俄趋长乐府。十洞真人怀宿契，阴使来陈掌中示。不着乎书惟口传，千古茫然索根蒂。或乱枝条无计寻，大还只欠铅中金。玉简朱书落吾耳，安用冥搜遶天地。紫玄忽见老翁笑，家住昆仑何杳杳。神炉已寘龙山椒，蓬壶可听东溟潮。温泉名界甘复泚，一毂符行坎宫沸。七十二候承天时，三五一法明天机。晤言再卜春为期，冲和有道当依归。山水多夸武林好，更有龙椒惬幽抱。桃源惟在山腰间，越出寸碧窥吴峦。雷驱猛雨玉龙过，月明人上朝元坛。五符金鼎任还返，须知造化由阴丹。愿屈冲和讲幽秘，莫独云山孕铅水。紫府宾，丹台身。去来在我若为情，谷风时送步虚声。山花径，水月沼。乐因谈到长生妙，偶坐俄行无事了。或将得一问因缘，江天为指归舟到。

守道宋高士，筑室齐东鄙。植竹看岁寒，种田助形委。束书捐古今，抱易究生死。不以外移内，不以行责止。九十留童颜，湖山饱清视。或顾先生云，时平可以起。先生本无求，弃置如弊屣。俄闻与物化，精一未尝毁。汗简书逸民，义风洗贪士。东望呈肺肝，遥泻一卮水。

握手州东花闹时，泻酒胸中如漏卮。各无官守竟信意，坐间只有春相随。十年暌远何所得，但悟世情能守一。昨日小轩君不游，荷叶雨声池上秋。明珠得丧百万斛，何虑炎蒸金欲流。一樽独对清都梦，可怜幽思无人共。今日闻君马已西，不觉毫端得诗讽。汝阳县长多清风，壶中有客当相送。

紫微所拱皆仙官，开元无事长庚闲。偶缘一念来人间，诗才到白诚无难。英华峻发根自天，春空蔼蔼飞翔烟。云涛雪浪沧溟喧，四面滔滔朝白川。重与论文不须细，且贵胸襟写来易。易中自有惊人词，绳墨空高何足贵。苦谈杜甫峻谈李，文人相轻古如此。始惟通道继而醉，万事纷纷宁复记。三人分散难为攀，梦魂应觉星躔寒。乃与月影同交欢，岂有俗态趋人寰。若在真府如同家，琼丹我已修河车。仙源将果蟠桃花，安知不共游烟霞。便看琪园越三岛，休羡垂杨与芳草。

武夷山中十三子，邂逅相寻良有以。顷向上筵何事醉，一时谪在人间世。八百年后还升真，武夷真君真主人。天台有籍安得知，不谒子骞谁与祈。紫云中下龙潭雨，尤喜张仙好诗句。

道义出君子，势利通小人。有无故所自，甘淡交所因。离合见难易，情文生伪真。圣主审所任，祸福延吾民。贤士慎汝择，利害归吾身。公患势利强，私患朋党亲。邪正若弗辨，安危难复陈。

轩阁竞华丽，谁肯厌丝管。豪华既交欢，盛丽亦同玩。鸣弦虽侑觞，惟宜素纤按。声色方争高，耳目及中乱。古意始兴怀，曲终情已换。黄子寻天真，开轩名以琴。问琴意何在，答以琴为心。我愿听以目，与子为知音。无弦之琴声无声，世间此曲今何人。

罗隠寓以骂，孟郊鸣其穷。始读郁吾气，再味濡我胸。如何志与气，发作瓶瓮中。大见无贤愚，大乐非穷通。弃置二子集，追攀千古风。中兼六义异，下与万物同。妙象生丹青，利器资陶镕。心手适相遇，变化从色空。感寓复收敛，兀然无我翁。

韩公浩浩乐文字，乃笑红裙醉豪子。张侯切切务高洁，亦鄙双鬟献回雪。东野先生穷且愁，蚯蚓窍中煎百忧。北舍主人贫亦欢，典衣取酒更未阑。悲愁伤气岂足尚，拣择害道非所安。空色皆无适相遇，衮衮百年谁自苦。太平功业时可为，万丈虹蜺不须吐。一源湛湛吾忘情，四人毁誉浮沤生。

究竟此生安可逃，净土社中风最高。纷纷一梦唤不觉，衮衮白头流落多。骆子翻然去尤早，寒堂誓结庐山草。寸阴早在精进中，四十司徒未为老。黄纸除书无此期，只为松云动幽抱。世人发愿多自欺，十八逸民今友谁。

奔逸高真避秦侣，远入闽山岂惟楚。落花流水来何处，遂鹿人从石门路。遂造洞门谁得知，鸡黍生涯贯今古。樵客见留何事去，分合随缘落尘土。回头已在尘劳中，手把榴花如寐寤。紫玄素抱超然情，到此令人心骨清。闲跂长林跨深壑，遥见猿鹤来相迎。灵源为我写幽思，但闻历历朱弦鸣。狮子峰前狐退藏，当泯顽空还混茫。龙首涧边云并合，或作人间时雨行。杜鹃有声山意真，杜鹃有花山色明。偶逢奇石可且上，幸乘此兴聊飞觥。顾语娉婷莫予翼，脚力犹争年少轻。三杯通道聊自适，还被谷风吹复醒。忽忽流光已云暮，红烛如林乐声举。

人面亦相映，龙山应独赏。却因清淡中，艳异尤堪尚。靖节篱下吟，幽怀忽驰想。武林溪上游，芳容若迎望。妙本自无二，佳名谁有两。辨事惟赖香，根蒂岂容妄。

水云深处寻幽客，竞把银瓶飞虎珀。坐间玉篆流杯来，时伴桃花献春色。尘劳不到清樽前，何幸山翁设歌席。人在夕阳方醉时，回首云迷武陵宅。

壶公山下多伟人，尝谓方寸无纤尘。双眼孤鹰在霄汉，俯视燕雀尤有神。两冠群英出微妙，失第春官恬自笑。归去壶公山下游，长须肩上何所忧。远烟万剂实行橐，置此雅好吾无求。松轩日午片石冷，水中天小云油油。时复窥影且自遣，毫末造化同春秋。可能含蓄南国意，洗我滞思如清流。方握齐纨却新暑，明月团团满寰宇。马上尘沙摇不开，空羡江湖鹭轻举。勿因世俗还低头，义理所在无今古。生死只系箪豆中，谁为万锺移出处。六翮冲天观一飞，所养先须微贱时。

曾看孤山翠微麓，回环阁下千茎竹。醉吟先生唐室贤，洒落情怀出流俗。赤城德士攀高风，特借嘉名榜山腹。雪霜难犯为心虚，直节凌云耸苍玉。月华弄影无纤尘，合有丹霄凤来宿。赵州庭柏如己知，扫却闲言且观独。九年当作无生游，慎勿窥红堕私欲。况是天台掌仙箓，炼矿成金石龙谷。落花流水好寻真，岂特萧萧阁前绿。

盘龙偃蹇吸长涧，数篆寒光来向人。谁信云门有仙子，洒落恐是华筵宾。落英俄逐酒船到，世间乃得渔溪春。素纤举盏宁可却，清光聊涤胸中尘。

和靖苦而豪，章安平而丽。驰情遶佳景，盈轴卷幽思。二子各何往，人非物还是。四时有行藏，彼物如邮置。百年有死生，斯人如梦寐。两幻相追攀，一觉都废弃。感寓聊自娱，兴尽娱亦弊。安坐湖山间，谁能以数计。

经行当年已充赋，却遂鹿官走尘土。百里牛刀未甘弄，况有文章自当贡。屡扣天阍出奇语，落笔纷纷动尧禹。雪天得职怀抱清，道山入局忧虑宁。今也无惭故乡举，幽闲更有登真路。惟我曾游今已古，想见朋从散还聚。岂事涂改如排牙，忽落铅刀得依据。常笑蠹鱼干自忙，正似求生辙中鲋。学海无从今几年，谩惜公家费毫楮。春芽竟好清昼深，石鼎蝇声遶庭户。恍然似揖前朝人，高下图书迓青顾。养才此地良有因，入闹谁醒静方悟。要使中虚心鉴明，乃欲他时照纷遽。名利人人情正炎，我抱天君独为主。设官之意非徒然，君恩可报唯心渊。案牒相忘花字闲，养心乃在云日边。佳气葱葱指归处，顿觉身轻如插羽。扁舟莫怯霜华浓，已有东风送君去。

不为形役心方纵，乘化悠悠岂须控。归去来兮归自公，北窗高卧南来风。吹我飘飘骨毛耸，恐是洪涛浸清梦。八月仙槎偶相送，寥廓孤飞与谁共。天机不逐纤尘动，折腰五斗非君俸。静挂山图探遥趣，闲眄庭柯荐幽哢。君置弦徽贻我声，我遗耳目知君情。相知之流乐如是，五柳鸣蜩谩如沸。

万种浮华春事了，谁供青帐千林晓。雨集池塘蝼蝈鸣，蜗牛已过银钩横。贴水圆荷盖犹小，览镜美人音耗悄。行看天上奇峰生，莫放尘缘空扰扰。何处亭台公外期，共立薰风临渺渺。

小雨破炎炽，满怀贮清爽。忽御两腋风，太虚一登赏。

佳节叹短晷，清爽惬幽抱。新故遽相代，意思幸长好。百年如秋时，行行越中道。重九虽百回，半百已云过。云液倾新醅，篱花摘灵草。但约金卮空，何愁玉山倒。且趁马台游，莫管龙山帽。

水阁上，襟带水光浮。丹桂月来天汉夜，白蘋风起洞庭秋。尘劳人衮衮，潇洒与谁游。

钓矶上，闲适向金鳞。秋后江边思脍客，古来溪上得璜人。寻幽寻至此，聊寄自由身。

澄心堂上闲来客，水与心同谁见得。微风不过波澜休，无碍空中秋月白。

濯缨之水山幽幽，本来似鉴无庸流。到此令人肝胆醒，涤除万累开襟灵。一源莫误登临目，纷纷世上红尘足。

宛转双源花在处，花叶重重瑞炎暑。日光相照铅华鲜，翠盖纷纷拥红女。不贪青子老芳容，薰风偷出香无数。乃知源上有神仙，何必夭桃随水去。

分外凿私智，役役壮且老。此生本自然，何者削窘我。止水观而心，运用无不可。玉液静中味，万累门外过。时复一杯酒，聊用沃心火。

卧云先生由内观，谓使妻子忘我难。顾予且不自有父，安得有汝为悲欢。武林溪上乃所寄，今且几岁无往还。源头流水去复去，落花缤纷春屡残。秦人汉世不须问，寂然自在桃花湾。嵩岳游人忽相逐，群碧插空三十六。渔人不见空怀想，路迷山口今谁访。几时行，几时归。本无行止吾何疑，岂将眼力随尘机。行亦可，归亦可。长沮桀溺非通道，此生未必山中老。

六月如蒸火方老，三伏炎炎挠清抱。闲中雨汗林末悄，忽得禅师祖山耗。笛材未许龙凤吟，却织双纹惬高卧。卷送西来尤是时，乃似乌薪雪天到。长须为我扫幽榻，数尺涟漪细风过。谩入祖山何所闻，但觉雷声肃慵堕。欲酬此意知未能，且学文公赠相好。

扰扰红尘高卧客，红尘不染人难识。琅琅为讲还丹篇，若有清风濯胸臆。玉兔走入流珠宫，正向时人失中得。根本盖自仙翁传，仙翁住世千余年。

崔风不风人莫测，只恐时人问消息。子闻妙道今几年，百刻光阴贯今昔。天柱峰头独看月，火里青龙产芽雪。屋上无霜春势强，十二危楼电光彻。剑潭居士心相从，何时遂扣逍遥翁。自知心骨异凡物，岂愿老死浮生中。

道士初来鹤衣白，无事猖狂走南北。偶得秘诀烟霞间，鬼谷先生眼睛碧。谓我当接王公谈，且与天庭二分术。傥来已感仙翁灵，占梦梦中宜自惊。妙光照物乃是道，结庐归去南山青。

声音求我皆邪道，有琴可听非深造。无弦弦上声无声，世间此曲今何人。

金碧峥嵘演山脚，合有云骈下寥廓。自嗟本是烟霞翁，一念人间已知错。闻说楼成归思浓，想见群真多绰约。水虎火龙方得传，看破浮生岂能缚。夜深时独倚栏干，谁见金花当面落。此道既与群真同，虽隔霄壤常相通。演客千载无遗踪，伫闻杖履来相从。

感义区区谋国士，竟为升平模棱子。抗章言事来去忙，左提右挈归之理。见姓书名安且荣，宁问贤愚落青史。隠居到此当忘言，对月且倒无忧樽。

能积又能亡，时高又时低。圭璧随所寓，陵谷岂可齐。夷坦掩曲径，勿使狐生疑。光明破宿霭，勿使鸡求栖。在腊方得时，此意非尔知。知我为余寒，不知为繁禧。

率尔相会遇，欣然同醉吟。意外谈笑易，胸中矛戟深。契合好甘醴，听闻嫌正音。交结自此始，刎颈当知心。

新吟走长须，喜鹊鸣高枝。邂逅固有分，非人所能期。对坐俯寒壁，得予尤相宜。

进取俄比肩，欢笑亦倾盖。一梦长相寻，寻子江天外。子来慰所思，苦吟酬适会。

京尘化我衣，吴风变子语。二人还相逢，道在无今古。薰泽何所为，本无缁与素。

儒林小官冷，仆马略胜步。竹素园中游，青眼劳一顾。孰与欧庐间，闲云自来去。

侧承双筒声，自作天籁鸣。耸耳愿一听，使我泠然清。谁云吴侬音，能变中正情。

名利场中化君子，偶得延平二高士。王子好谈兼好行，行如不及谈如倾。此生根蒂果安在，宁复计校枯与荣。纪子忘知更忘说，行所当然孰云别。坐间自有雷霆声，何事区区论标月。二子躬行人所稀，但恐东野无由随。香炉峰前几时过，兴龙禅师故乡老。草堂夜话灯影寒，瞬息春风我先到。

含章缘俊雅，发理自聪明。德行孔庭秀，公卿唐彀英。博嫌愚作弊，文恐伪为情。御世教方盛，动人风更清。反三虽稍悟，得一岂须惊。竟置伊周列，难忘齐鲁生。

污吏物胜志，俗吏势胜义。志义不可胜，势物如脱屣。古云士大夫，此道既坠地。俯首拾蹴与，仰视忽高致。仕涂无清风，大望失所寄。志士独怀古，义气已屡喟。从事彭城公，不求亦不忮。接下断骄简，清慎遣外累。三载日犹短，六计满物议。荐章何所归，见敬乃虚器。得丧固有命，失士岂无愧。顾我眼力壮，古貌入青视。方恨相得晚，笑语未获醉。官满不可留，年华促归计。雨后云既收，日上春已至。双水势愈活，南注飞不洎。两山夹长流，稍稍有青意。此景送君何处游，荔枝林下维扁舟。穷通身外不足念，醉吟可写尘中忧。至诚所与暂睽远，时复一嚏聊相求。

风自东山吹厥后，义重生轻公所有。怀抱应书霜雪明，一封十事龙鳞轻。青云失志蕡无悔，且喜岁寒柯未改。名节稍从言路爱，待向乌台观慷慨。

冥冥出世既云往，急急度人还复来。会当为物落城市，谁探北扉开未开。下视东秦在诸掌，一念已到非蓬莱。与子邂逅固有分，况是胸臆无纤埃。

白鹭下遥水，青铜绝纤埃。窥鱼风色定，移渚客声来。事傃明明遣，樽临渺渺开。静怜闲意好，为过夕阳回。

想见海滨老，坐观台畔清。一纶聊自适，万户本无情。鱼跃心机静，鹰闲世事平。行藏天意在，千古跂功名。

方上大鳌背，俄生五湖心。急急游此道，扰扰休相寻。

俯仰是天汉，陟降非世路。常闻步虚词，时耸采莲女。

江海风波外，阴阳化育中。相随还戢翼，得性渚西东。

兼忘物我玩鸥客，自得行藏遵渚鸿。看破眼前人与物，紫玄翁在小桥东。

水面浮沈聊自适，人心得丧便相疑。徘徊听我樽前唱，莫道机忘了不知。

意息机乃息，人忘鸥亦忘。逍遥方自得，邂逅岂相妨。静见水天阔，闲知春日长。浮沈无一累，谁更问行藏。

半岩亭势俯涟漪，北顾尤宜鹭下时。终是谪仙风思好，无情常与月相期。

礼乐看公暇，阴阳报岁丰。四并当共乐，一气已相通。欢笑壶天上，清虚色界中。可归犹待月，未放曲声终。可喜年丰自忙少，岂特明明得欢笑。三乐光阴谁与知，但向鲁诗寻政要。

醉舞既成乐，醉归还有仪。涟漪闲自囗，浑沌有谁知。哕哕鸾鸣处，振振鹭起时。忘归忘未得，方释鲁公诗。

蘋藻风初定，鸾凤匣已开。有时开妙象，无处拂纤埃。乐共世人到，醉从天汉回。不知谁作记，寥廓卧楼台。

桃溪出世境，竹林居士乡。中虚秘天韵，外直凌秋霜。静久世味淡，翠深人意凉。触目多俗物，见君何日忘。

休论湘江伪与真，楚花窥影玉霄春。琴声如鼓如妃子，岂意相投似故人。

灼灼芳意闹，涓涓朱弦鸣。晴光发清浅，翠华相合并。寒涘通游径，清杯得落英。且慰浮生劳，勿念闲名轻。桃溪日日流，弗止何独行。桃花年年开，既落还复荣。昔闻避世士，有物应混成。不行亦不止，不死亦不生。祇闻庄学羡，俄失何必惊。此语谁与解，住庵如登瀛。

七峰山下无尘客，方寸有能人未识。风吹山水意飘飘，月照市廛机寂寂。将使居人闻此声，既澄世虑虚生白。英华满轴非春能，银钩更有千钧力。忽然欲运胸中奇，一挥时落云间壁。何当便跨图南鹏，声意相寻七峰侧。

湆澹险怪士，气马如狂涛。趋蹶日万变，风石常相遭。浮沈有命在，险易如人何。此累稍稍远，十里无横波。剑潭澄寂客，注酌无丧得。狂心到此阑，观水还无观。蟾光中夜静，银色满襟寒。谩对浮屠笑，若心应了了。莫看滩上涌，但取潭中照。

良家有子惠而秀，昔在汉宫谁更有。入宫见妒名不传，咫尺君王望恩久。柰何赋分薄如人，却属画工为好丑。千金买笑那敢当，无赂应嗟落人后。俄闻召见喜且惊，自以闲雅文轻盈。将谓君王必回顾，行且遂承恩与荣。权兼天下失所制，女子未免匈奴行。此身既系国休戚，君王虽悔难复更。雪怨云愁竟何语，自小谁知北征苦。既知中华栖上清，乃托胡人为死生。平居怅望一成梦，用傃遐荒寻去程。胸前但殒默默泪，门外已抗悠悠旌。辕马悲鸣日云远，行经几处单于城。平沙莽莽春不青，顽阴漫漫天不明。随无鸳鸯欢悦情，送有琵琶哀怨声。大抵言意非吾类，眷眷向前愁益并。宁落家乡作孀妇，焉用阏氏尊予名。人惟适性乃有乐，未必膏粱胜藜藿。当时将相若为策，岂意安边用颜色。君虽不幸功可称，莫道佳人只倾国。思归曲在人已非，青冢空悲塞南客。

盼盼初归楼上时，想如燕子长双飞。有才将色世间少，况复节义犹堪依。将军一去十余载，玉箫瑶瑟无心解。岂不能死空相随，以色累公非所知。白老曾为赋诗客，风袅花枝醉无力。后会勋郎汉阳驿，因语歔欷已成昔。走笔还赓美人句，犹感白杨堪作柱。我来登赏非唐人，尚引多情聊怆神。人生真尽皆为尘，百年一饷难留春。高楼人散谁复亲，只有燕子年年新。

青春可爱如才华，使人诗思如杨花。飘然去来不可系，又似春云霭然起。惟人适性而乐生，子云闭户非其情。亦曾郊上为游人，两袖香风双眼明。叶下鶑鶑儿女语，声声似唤游人住。忽睹狂蝶过他枝，一带深黄又飞去。倒樽取醉花枝侧，我是主人春是客。胸襟不贮世俗事，酒力相攻易相失。青铜三百惭子悭，乃至解佩穷清欢。万事亨途谁满意，百年生计自开颜。樽前兀兀坐者谁，颓然醉倒春风间。歌者自歌舞者舞，尘机不动天真闲。呼童伸笺走吟笔，醉字欹斜不能立。楚狂韩子倾余才，感春章句如花开。兕觥入手滔滔泻，此后摇毫如骏马。数子苦醉俱分飞，夕阳含山空翠微。乃自曲肱卧芳草，蝴蝶与周何所疑。红杏风来吹我起，黄粱成饭还多时。醉亦如醒梦如觉，勿于四者分毫厘。聊与物化天地中，愿君与我闲相从。郊上之游速为报，春风欲放桃花老。

秋容瘦，秋声寂。浮云散尽霜宇寒，未见疏星点空碧。升自东方人望浓，十二回圆喜今夕。窥澄江，开暗室。闪闪金银动宫阙，森森冷雪排剑戟。秋气清，秋色白。六阴中处金权高，清白合并成此魄。玉兔捣药将何为，应造神丹送仙伯。乘兴高人无定筵，琼步徘徊未须急。金波汗漫清人神，桂华飘渺明人衣。邀月已作明年期，月是人非宁复悲。倒尽芳樽卧清影，休问醉翁归未归。是非今古乃常理，此情莫落霜娥耳。

为贫为仕我与君，失意以归南北云。岂把去留论适莫，岂因得丧悲离合。人是人非春觉梦，物来物去花开落。攀缘一断六尘空，缘至乃施无斧凿。不求脱，不与缚，君期万法无忧乐。不可减，不可增，君期一性无亏成。世人{土适}埴谁知己，不怨不知知不喜。尘萦尝与众凡悲，流转域中而已矣。君之入道人不知，不得已事君不为。天然淡薄日一饭，心机不用如婴儿。闻其风者少当愧，此道亦更清于夷。君归休，白心碧眼非庸流。内观无物四肢堕，性天虚阔阴云收。君归去，晓猿夜鹤无寻处。炉中灵药果谁传，林下老人终共语。何时我向江边来，相从方外幽怀开。长愿为云逐东野，莫教风思生尘埃。

春来时，春红照我衔清杯。老僧朴野自合道，只从一笑忘形骸。秋时到，诗翁清瘦秋容老。吟成兴尽可以归，一雨岩前恰初过。劳生自适能几人，白云流水谁相亲。黄金满屋莫使悟，悟便输他方外春。

九十秋分今夜景，银色界中秋意静。献贤时入帝王州，鼓瑟筵开山水境。西风劲，衫袖冷。遥度天香到酒边，中有醉翁吹复醒。徘徊态，凌乱影。急须行乐慰劳生，相得相忘无食顷。姮娥信，诸生听。一年人爱此回圆，十分仙桂都开尽。自有清光随我身，游宝蜡何须秉。明年谁是夺标人，史君推毂今何幸。

逸兴东西自难卜，快可追风白花足。巾飘飘，蓑蔌蔌。每引三杯通道瓢，即陈一阕离尘曲。独忘怀，人注目。恐是秦渔来混俗，落花流水难拘束。几度桃花春又复，戏玩人生荣与辱。石火光中寄此生，故山休问归迟速。东秦别后无行踪，忽见回辕自西蜀。二十光阴一转头，新白已能班旧绿。偶怀起灭寒生粟，盖亦超然坐观独。便望云山归去来，无生之师在岩谷。由禅而入从真修，休效诸山编语录。如来藏里磨尼珠，走上玉炉光断续。螺髻明，鹊巢惊。向死生中脱死生，象罔得之方始灵。扫除物我双何有，怀抱乾坤一混成。十三位上窥忧喜，正法眼开无处避。是时人道真仙子，方尚图中旧行止。

通道三杯太和好，已同五气谁能到。渐造醉乡方自然，忽体杳冥如得道。坐上一时能两忘，万缘既断非吾我。须期有物浑成时，先自醉乡聊得耗。若从泰定真相逢，含尽三才是怀抱。道方丧物无闲愁，休管垂杨与芳草。感怀偶向桃溪路，落花流水年年去。仙家日月无古今，此景示人人不悟。青衣为我折幽芳，待插陶巾访真侣。笑而迎，寂而处，五行自是无寻处。空将日月怨春风，日月乌能离得数。但明结果自然成，到了无生无一句。圣贤绝口自难言，愚众摇头谁可度。青衣两畔长须后，骎骎小骏山间走。光阴犹长渭川叟，幸有云山静中寿。大道杯，自然斗。天游杳杳长庚吟，天乐陶陶紫玄酒。宛如对月成二人，九老图中有无有。

千里共明月，彼此惟月知。音信虽不闻，有月难为询。对月祇自恨，中夜还窥人。姝子想无寐，瞻望应敷陈。既然默默得心腑，那更徐徐入庭户。因笑延之题，殁为长不归。一息已云往，宁复为归期。稚子亦自晓，安用延之持。希逸辨既妄，徒泄延之非。两诗寓意囗囗好，云海沈沈杳无耗。红颜销尽那得闻，惟胜知之遇凶暴。

御恶不御良，守实不守空。主人得犬胜高墉。有尧汝喧喧，有跖汝默默。主人得犬胜幽贼。犬也徐有云，容犬对以臆。犬为跖守即吠尧，犬为尧守即吠跖。是则庸犬而已矣，比犬之良汝何益。穿窬得间无人疑，丧家之犬将何之。

两翅一展秋云高，两睛四顾秋林肃。狐兔忽落爪距下，肝脑须臾厌其腹。是艺汝有固有性，是物汝得固有命。韝上如何寄此身，休夸豪气与精神。一雉死生非所必，有数存焉擒不获。主人失意未可量，鹰也两失而行藏。中陵自在无由乐，饱则翱翔饥则攫。

柔丝转危檐，结网日初卯。条理满腹中，万虑无一搅。纪纲国政强，经纬天理巧。所吐勤如簇上蚕，所织巧如机上妇。妇织一尺长，蚕吐一两多，轻暖之利为春和。蜘蛛兼有蚕妇事，蜘蛛独为身腹计。此勤不必为，此巧不可施，虑有无意空中飞。

风吹香信下丹霄，远望如云共戴尧。谁诣兽樽心谔谔，独赢经席气飘飘。千灵已得回春律，万岁何须却老椒。弗愧阴阳开妙化，先天方许与公调。

玉皇宫殿得春朝，冠绶纷纷百辟朝。未见鱼龙供汉戏，已闻星露入虞韶。清都梦到惊华丽，寒谷春回喜富饶。付史几多祥瑞事，终随和气作欢谣。

太极朝正小道消，岂劳身势借扶摇。履新忽听传天语，革故初看转斗杓。四面横龙严部乐，两班垂玉肃朋僚。不教计吏空归去，雨露相随诏五条。

来侍君王看物华，紫微深处宴忠嘉。万年献寿金卮酒，百世尊王绮席花。振鹭朋从灵沼阔，游鳞音耗彩丝斜。仙源此景须吟尽，留与人寰处处夸。

玉皇亲自策才猷，谁作灵鳌上钓钩。俊思内窥天问邃，韶光中看御香浮。尚怀献艺趋前列，何幸持衡缀上流。欲向鸾舆心未放，更须银烛始回头。

磊落英游误许陪，相望楼阁倚云开。春风暗递天香到，星使俄传帝语来。紫府已知仙籍就，清都还逐化龙回。彀中喜得辞如海，不是区区小有才。

静窥千卷喜才华，不恨诗情未到花。欲醉春风归去近，晓来新得数声鸦。

雨过春空紫泰高，列星初拥绛纱袍。三题天汉文章丽，万字秋鹰气势豪。聊欲弯弓须尚志，谩劳谈律莫吹毛。行看衫色青于草，不觉南溟失素涛。

紫微方梦断，灯火解严时。日欲衔龙阙，风先扫凤池。自怜夜气在，谁笑道冠欹。岂为云团惜，消闲赖有诗。

顽虏劳戎索，神机屈睿谟。鹰鹯临远帐，狐兔落清都。勇逐龙韬丧，惊随虎士趋。瞻天蒙覆育，涂地脱须臾。即看宣登版，何烦禹泣辜。但闻多属国，五凤似元符。

喜看韩孟作云龙，同御天衢万里风。诗入中台推戴敏，月来东省照卢公。祠庭拜贶精诚共，试殿逢知学问同。广乐数声谁敢和，但疑身在化人宫。

二十星霜一转头，坐间谁共昔年游。是非扰扰梦还觉，荣谢纷纷春复秋。樽俎且看图籍府，风云方命帝王州。金莲花烛公归处，此更仙源最下流。

晓来门外驻鸾声，且喜东藩俊造成。行艺簿多窗下志，贤能书振日边名。琴风清跃西征骑，璧水寒窥上舍生。佳兆岂惟多吉士，三元从古有豪英。

内合儒方集，先朝事不忘。曝书开绮席，偃武敛牙璋。签轴陈千古，金朱萃一堂。日华窥鸟迹，冰艳照金觞。已扫断简蠹，更增东壁光。士高闲粹语，天近览幽香。见博思唐库，恩新仰舜廊。名山才向晓，振鹭已成行。官职尘劳少，朋从语笑长。但惭甘若醴，宁恨冷如浆。小说诛弥漫，雄文荐炜煌。培风谁有志，从此好南翔。

将帅门庭喜见人，只看行止早堪亲。军人事业离群久，帐下谋猷触类新。东土别怀应有恨，西都归思已无尘。故园未许闲游日，丹凤重飞不到春。

华省人闲去领麾，出关风景正相宜。唐虞民物气和日，吴楚江山秋静时。语接乡音尤喜近，舟行莲渚莫嫌迟。古云循吏君知否，先悟无为始有为。

未果为云逐去龙，楚江行处玉涵空。斡旋地利来天上，笼络人才入彀中。仕路莫惊离合易，贡闱犹想笑言同。龙山便到秋还近，幽兴从他落帽风。

秀发风神子也都，想因尘果下栟榈。一阶道在谁穷达，百里才多自卷舒。北阙瞻言蝉静后，东山欢笑麦寒初。便须养气观双剑，岂暇回头较一猪。无事谩留工部句，有时闲落右军书。汉荣楚辱人休问，且听弦歌出旧徐。

几度明庭聚又分，玉皇香落众中闻。忽抛桂玉泛隋水，便拥旌麾穿楚云。岣嵝山高寻禹志，蒹葭江远忆韩文。随车多少南飞雁，先向秋风得使君。

十年场屋费才华，谩有诗名子可嗟。未入儒林升俊造，且行春雨到天家。远乘泽国三秋月，高跨天河八月槎。道阻且长瞻不及，空吟霜露满蒹葭。

壮年场屋便归休，趋向逍遥独自游。贫后谁知心匪石，老来犹更气横秋。人无直道君难合，诗有清风我怕酬。香𦶟一炉经一卷，红尘应是懒回头。

近将余事作东湖，公外闲来物外居。莲吐花时看晋社，桃随流处得秦渔。放怀把酒须寻友，适性垂纶岂问鱼。报我故人三乐意，翠珉新刻右军书。

月华西下日华东，闪闪湖光渺渺中。天地会通银色界，亭台还合水晶宫。披襟望处清生白，穿径游时翠引红。自许此生心已了，湖山尤称道家风。

共辞兰省作诸侯，更领东蕃第一州。万事了时寻好景，两岗盘处得寒流。

言无枝叶色无尘，自是中间已悟真。且免此生占噩梦，更从何处卜通津。徘徊州县谙多事，荏苒江湖过几春。三已转官归吏隠，莲花池上友何人。

坐间长爱水相从，间凿方池贮碧空。十尺清泠虽有限，一襟潇洒已无穷。龟鱼世界东西近，河汉光芒上下通。数卷芰荷时得雨，洒然如在楚江中。

自从南去失归期，海屿生涯祖一支。百岁尘缘谁尚在，五峰禅老独应知。且看秋水呈千月，谩写云山寄一诗。邂逅有时言笑处，越王台下拥旌麾。

解颜而笑偶相从，澄寂潭边五载中。学道南来无尔隠，侍亲西去有谁同。夜歌一剑胸中气，卯酒三杯马上风。塞北功名须黾勉，自来浑厚出山东。

十年光景一回头，闻住鹅湖且六周。堂上雷鸣通妙用，鼎中龙伏得真修。报恩香篆云山晓，传法心涵水月秋。莫笑紫玄翁未去，已怀烟浪作扁舟。

北山亭上共看书，少壮相逢气尚粗。乐事每闻高义长，病文尝借远烟涂。樽罍且慰人离合，龟鉴应知我有无。蟋蟀在堂年又晚，欲邀乡语负寒炉。

云汉双眸冷，瑶池两桨轻。六花来酒面，万霰作蓬声。虚实终何有，高低已混成。拏舟缘此景，岂为戴君行。

独坐夜如昼，相投清与明。风微尘迹悄，波定月华轻。此景方中见，何人性上生。涵虚难立象，照物自无情。宝鉴非镕就，灵珠乃混成。忽惊居士眼，一点与强名。

处己心虽白，逢君眼更青。独来还得侣，相照即忘形。用意谁无累，开襟自有灵。递年何所乐，终日醉遗经。

阳光方接物，阴蔽已开关。水落盈虚定，云收去就闲。菊花窥晓日，松影撼秋山。滞思可乘兴，一联还解颜。

熟了黄粱一觉眠，起来身在紫霄边。林峦已淡东倾月，旗鼓将严北渡船。岑碧渐分云外境，阳光初动海中天。夙兴夜寐人空老，难把尘劳绾谪仙。

开轩何处野塘清，静见蒲鱼作队行。亦似养源知物理，始能游刃到民情。虽非渺渺鉴湖阔，岂少亭亭秋月明。多谢松庭无外事，不教风浪此中生。

却尘兼却暑，非市亦非郊。龙孕雪中种，凤翻云外梢。萧萧天籁作，淡淡月华交。切玉岁寒味，供餐无外肴。

云上江天意已浓，化机先下隔年功。明吞夜后梅花月，狂弄春前柳絮风。清悟胸襟吟更逸，寒惊毛骨醉还空。渔蓑归去岂其乐，相贺惟闻田舍翁。

素呈天巧未教青，云酿寒时一望明。且得少阳通好信，不消孤笛送新声。绛绡捧蕊谁妆就，金粟含须自缀成。最是百花难比处，只承风信已知名。

放船初向白公楼，渺渺天光簇簇洲。绿竹岸深疑士隠，紫烟波远恐仙游。宾朋欲散且看月，风俗虽忙犹买舟。最好四山环绕处，一家中占五湖秋。

何当归卧水云乡，不必功名似子房。一黍精华空色大，百年行数古今长。谁知扰扰还三得，独向冥冥遣两忘。少室山头星月近，紫微垣下起天香。

扫迹各安在，托身谁与为。安危应择主，去就尚知时。春暖语尤巧，海遥归较迟。画堂人有德，可放绣帘垂。

南飞长是梦相寻，海角何妨寄好音。有客交游多革面，无君谈笑少开襟。家山荔子邀谁赏，泽国荷花忆共吟。秋后西来无爽约，遥郊当候马骎骎。

火行金候两犹争，扰扰蚊蝇自未平。云漏雨声蒸地爽，日含山色暮天明。直须纨扇恩情断，始向篱花意态生。万里璧寒无一点，月明中看雁初横。

两年相见此宵中，万里家山与子同。百岁未垂双鬓白，六骰先献一盆红。莫嗟雪腊回头尽，且约金卮到手空。过隙浮生聊自慰，明朝行乐属春风。

忆昔幽居最道情，水边林下寄劳生。静眠片石无闲梦，深入寒云有笑声。壮了一心尘事满，别来三岁客身轻。功成便遂归欤兴，待与青山歃一盟。

不害为霖未可收，烦襟相惮暑相投。水帘槛外霏霏昼，银汉云中点点秋。别馆休论欹客枕，钓潭尤忆看渔舟。催成天色纯如璧，白酒黄花欲上楼。

秋色中分夜，金行旺气中。迩遐人望别，内外桂华同。澄澈曾经雨，娉婷欲御风。三人欢已断，犹锁武成宫。

精舍喧哗外，华灯想望中。管弦何处客，帘幕去年风。好斁随尘起，悲欢覆手空。蟾光无内外，自与此心同。

别来身在利名边，三十春风两少年。问劳只闻新子弟，悲欢还见旧山川。客尘况味今无念，雨露情怀夙有缘。不向洞霄归未得，此官犹是地行仙。

公余谁解憩劳生，不动天机性自灵。道骨对山尤更好，梦魂闻雨易为醒。谩抛芽雪归仙鼎，只把筌蹄看圣经。还顾一源无去住，双梧惟有翠盈庭。

懒散先生恐是仙，几时来上鉴湖船。水云共赏更谁可，气概相投还自然。忧乐未当随外物，穷通何必问他年。解颜一笑樽前话，各向闲中见性天。

行轩犹远五云溪，烟雨霜风去鲁迟。浄眼看山应是好，北来须乞送行诗。

吴国人从越国回，两舠旗鼓急相催。悠悠二气已交感，隠隠一声还到来。银汉风波生沆瀣，玉龙雷雨出蓬莱。周天安用莲花漏，自有潮轩与月台。

杳冥中信自轮回，十二时行不可催。才迫海门三级起，忽临沙渚二龙开。水头花雨凌空落，日脚云旗动地来。果是尾闾虚不得，却还江上一徘徊。

密窥神化自阴阳，云御雷车不可当。吹倒玉山风信恶，蛟龙回首也须忙。

十州基址难沦没，二浙源流且溯洄。秋信最宜吴地看，雪峰飞向越溪来。

杖屦相寻为爱山，来朝山尽到林峦。真源立己今犹古，清气临人暑亦寒。岩溜飞来春雨泻，洞霄归去海鹏翻。紫霄名位缘何事，了取无中一粒丹。

漫漫云无隙，纷纷稻有芽。久怀旸谷日，空想暮天霞。睡美夜声碎，坐寒风脚斜。秋光犹未尽，相望有黄花。

心手相忘到混成，又非湘瑟与秦筝。秋来独坐水边石，古往谁知弦上声。易度寸心闲有味，难谐群耳淡无情。夕阳回首山犹好，更起松风一段清。

乌台章疏风霜劲，璧水诗书日月闲。万事自来如义命，一麾谁去得湖山。尝闻讼少公庭下，但见闲多宴坐间。明月几时随太守，香炉峰下看禅还。

国子先生行最淳，红颜犹足照青春。神仙庐下分符远，父老乡中衣锦新。画舸欲飞初得雨，烦襟如洗乍离尘。从来官职清于水，好为江山作主人。

才得新诗写我忧，荆溪何日与君游。久为江国三年客，长忆仙公一洞秋。共有幽怀堪把手，谁无忙事且回头。忽乘清兴拏舟去，准拟香笺作唱酬。

华堂深在翠微间，潋滟波光照客颜。归隠输君尘外乐，留题偷我日边闲。心忘机后鸥相识，日落山时鹤自还。小艇得鱼无事了，歌声移向荻花湾。

晚入荷华一叶香，羡君归兴满仙乡。他年上国来须早，今夜中秋别太忙。虽厌风波同客路，已怜松柏共秋霜。东来传舍无多地，勤寄新诗莫我忘。

故人闲适地行仙，林下邀谁共暮年。把酒应思天际客，登楼俄上水南船。懒看小吏呈朝报，静听高僧说世缘。华发未输头上白，更期携手剑溪边。

天意分明人意开，便闻歌管上春台。绿堤风暖投衫袖，红槛花光落酒杯。云结阴容俄散去，蝶惊晴影旋飞来。芳菲犹在无多日，倚取韶光作醉媒。

兰陵为别又多时，花月妖中想见几。乡国可怜犹间隔，客途何故更分飞。身边无事乐虽乐，堂上有亲归未归。欲寄新文将远信，尚须勤苦到精微。

贤能书扣九天门，安用区区更问津。周室笙歌声调古，孔庭诗礼指归新。吟窥清璧还为侣，笑谢寒斋已作宾。烝我时髦尤利市，使君元是夺标人。

访我京华岁已深，化龙潭畔却相寻。是空是色休排色，非佛非心且洗心。南望自生江上月，西归谁了水中金。洞霄人去宁无梦，多在莲池与竹林。

京华为别各蹉跎，犹幸相逢笑与歌。风雅长言先进少，游从高义故人多。虽知尘境先忘累，尤念玄宫未处和。行欲超然无一事，便当求我向烟萝。

泽国旌麾十几秋，一封曾去辱青眸。吹嘘寸草风犹在，倚傍长松梦未休。借取谩劳闽士论，召还聊寄宋王州。宿源洞里南湖上，似得双溪有乐不。

两萼双房并一枝，谁家姝子上西池。鹊桥牛女共游夜，湘浦皇英相会时。晓鉴鬭妆肩笑倚，秋林同赏步慵移。行看阁老重归去，花独来迎此可知。

长为双源梦旧游，西风吹动白蘋秋。得君昨日数联景，写我此怀无限愁。但看清虚堪寄足，岂须衰老始抽头。小渔船上好相访，烟雨中乘丁字流。

木笏青衫便染尘，久思风骨始知真。有无悟道何妨仕，俯仰趋时只为贫。静向画图看五骥，急来华省侍双亲。茶园送客诗犹在，空恨芳樽失故人。

拙翁甘与外台廉，只此劳生想自占。人我是非双累重，古今荣辱一尘纤。便游泽国寻鲈市，忽落仙帆傍酒帘。案上簿书看得未，养真当有智随恬。

屈指朋从共怆神，不知原上几回春。静缘老去忘余事，乐自闲来得故人。云日虽牵琳馆梦，旌麾聊慰雪窗身。老彭楼下人安在，千古都归一笑嚬。

盈盈金色带秋光，淡淡仙妆只着黄。尝共故人休独乐，笑同今日更谁忙。方嗟老取年华近，尚喜花留日数长。为掇繁英还为撚，莫辜纤素在君傍。

三品显官知分退，数株灵草对春栽。已驰吏政青编上，却御仙风紫府来。琴写幽怀心火息，酒陶和气面花开。应怜仕路多华发，不把松云为己催。

一日少一日，一年无一年。顿门何处入，秘旨有谁传。忧乐波生水，光阴箭去弦。几时能得了，坐卧莫忘禅。

极数幽人百尺松，岁寒枝节引清风。世途险易抛身外，人事荣枯落掌中。药有灵根秋转活，面多和气老犹红。行人借问生前事，何事天津久未通。

阙下游多日，溪边过几春。数图人欲活，一笔自如神。不写俗中态，漫留云外身。丹青如模我，道貌似山人。

良辰惟有菊前杯，十五蟾光已看回。白蚁酦醅凉后熟，黄金蓓蕾夜来开。休悲往古事何在，且乐去年时复来。好是夕阳须管醉，花丛中放玉山颓。

数卷真经学两忘，何须疑蝶更疑庄。水云生计不知老，诗酒光阴无限长。何处猿声残客梦，有时风信漏天香。锺山不愧移文士，信步寻幽到草堂。

不卜西湖卜此山，江天方作洞天寒。海门有信蓬莱近，丹室无尘宇宙宽。一箭昔人曾却浪，五云何日便骖鸾。小桥流水通幽径，休向朋宾说内观。

闲适无他事，优游有此身。禽鱼窥物性，草木露天真。静味祇独觉，幽香还自陈。行云难问信，流水莫知因。渔父偶相值，笑谈犹及秦。

沧浪风绉鸭头波，中有高人养太和。怪石换金清兴远，华堂收佛善缘多。花街山院青春醉，玉管云笺白雪歌。未信闲名羁绊得，试教衫色绿如何。

青泥藏化育，红粉看芬芳。照水有余态，乘风无限香。晚来花独盛，暑后雨声凉。不着故不染，走盘珠自忙。

一月灭私照，万水生余光。成道果有性，应物元无方。对景妄想断，凭高清夜长。超然养源士，岂徒爱潇湘。

中无城市埃，下有桃溪源。灼灼发独见，冥冥从混元。俄忽遂出世，喜跃聊开樽。且共众人看，迷悟休复论。

屈指当时宴笑同，已更三十五春风。十年忽忽成今古，万事悠悠作色空。别后每怀青眼客，坐间俄揖白须翁。兰亭咫尺归欤好，当悟浮生似转蓬。

荣到蟾宫父子同，满堂天秀望仙峰。六枝已胜燕山桂，八子须攀颍水龙。风信动人香远远，月华垂地影重重。余芳更有成林日，行见君家万里封。

露下多时雁未鸣，数声云外此宵征。北人书到三秋尽，南国弓闲一字横。孤馆有谁惊好梦，平芦何处起寒更。想应俎上终须免，宜向方塘寄此生。

轻轻丝葛汗如蒸，空有云雷未见灵。安得此生长不老，岂能今日便忘形。谩摇纨扇终嫌倦，欲倒金罍却恐醒。赤脚踏冰疑未稳，且寻林下泛清泠。

烟笼云锁几千年，流俗寻山岂得先。一水中分吴越界，四峰前卧汉唐仙。闲游东径窥青海，偶往西源玩白莲。却省内游还有感，杖藜独立夕阳天。

北堂人去竹成阴，手泽须看碧玉林。清赏昔嫌无一日，孝思今喜有千寻。满窗金锁日华永，遍地龙孙春意深。寄语婵娟多结实，几时当听凤凰吟。

守岁饮须频，光阴又再春。漏移中夜刻，身是去年人。天色收残腊，人心息旧尘。东风新我意，相得向鸡晨。

五月双舻偶共行，开怀尤喜暑风清。亨途事业心犹壮，细字诗书眼更明。家有青山应可乐，首无黄发未须惊。相期一醉无他景，九十西风菊万茎。

莫言风物是穷边，塞北江南此果然。苍璧下粘芳草地，垂杨中卧碧塘天。人吟夜月波中笛，客醉秋荷雨后筵。来候朔音栖处好，梦常扪斗过幽燕。

百虫将入蛰，一气已归根。今古在还去，光阴朝又昏。莫随尘衮衮，须悟性存存。谁得逍遥趣，南鹏是北鲲。

浮游尘世未还元，偶会琳宫两地仙。行止义明尝得己，修持仁静可忘年。笑谈客去吴无侣，惠爱人来楚有缘。公外诗筒当见寄，为乘佳兴益新编。

灵源来处乱云深，回抱华亭惬我吟。窥影冷光天上面，入怀清气水中心。桥头月到人携榼，蘋末风来客解襟。秣马台前聊遣兴，寸阴何惜与登临。

新旧光阴各自催，分年须折送年梅。欢声动地驱傩鼓，厚意迎春献寿杯。谁似江山难得老，人怜桃李又重开。朱颜未遂花前计，却恨东风抵死来。

金带慵腰便退居，高闲吟思满江湖。一头黄发真元老，两郡朱幡更大夫。世事荣枯闲似梦，道经舒卷静如愚。延平遗爱今犹在，一片棠阴入画图。

谁见东巡驻六龙，秋山留与醉吟翁。人非物是纷华外，古往今来想望中。云日万年兴素节，士民千里闹晴空。黄花盈首犹教掺，一笑从他落帽风。

赫赫家声将帅官，仕途宁肯放君闲。不妨林下权寻药，未可云中便买山。五两轻纶犹系命，满樽清醑且开颜。天涯之子谁为乐，何幸相逢一笑间。

北风吹雪抹潮头，待过东南第一州。去客情生来客梦，隔年灯照隔江愁。玉皇谪吏行当复，金阙除书即便收。言简气清终有用，卧龙山下自难留。

故园别后有余念，旧记重看无限情。山倚日中支暑气，水从云外落秋声。向前世务心犹壮，忆昔溪居眼自明。携手逸民今在否，杯茶谁与话平生。

眼凌霄汉气横秋，未壮吾年似白头。病态问人皆笑老，壮图何处始知休。还因往事悲今事，难得新游比旧游。霅水越溪风信好，尺书多幸屡相投。

别后新寒有劲风，不亲谈笑转乖慵。一行塞雁来多日，万里乡书得几封。闲忆兰陵还自笑，愿游苕水更相从。与君疏阔谁堪爱，阅古堂前树树松。

曾共萤窗得夜光，别来声问在周行。未摇丹管酬诗史，且遣青娥丐乐章。巧笑莫嫌留客数，幽怀须信到官忙。樽前邂逅知多少，更对春风舞一场。

九卿遗俗各寻宗，君自南来喜更浓。无类已闻诗礼教，有行还守子男封。胸中道在何嫌酒，弦上声清只爱松。行听老农无一累，晓炊如玉稻新舂。

最喜君来写我忧，群情忙处独抽头。功名机会须时可，诗酒光阴属自由。醉度九秋江上舫，食游双箸海边州。两年官满休瞻望，且与磨铅了校雠。

壮志九年人事足，奇书千卷客囊空。穷通自在身谋外，取舍谁堪士论中。休叹盐车千里骥，且夸天汉一帆风。忙拖双履云边兴，更与何人作醉翁。

始观文彩慕声名，三十余年梦可惊。真幻自从窥至理，是非谁复较浮荣。别来方策迷情断，老去园林逸思生。叙旧幽轩时一笑，更宜茶鼎作蝇声。

休说行行且与吟，道山官职旧园林。石疑六丑默难问，竹类七贤闲可寻。翠引宾朋三径远，寒生涯涧一池深。隋河堤上人空老，谁为兰皋惜寸阴。

骚雅先生得古风，恨无吟侣忽相逢。欲陪大巧搜春景，已贾长毫插笔锋。花下比声歌帝力，醉中联句颂花容。斐然小子多诗癖，时遣青衣寄一封。

性才圆了便相逢，对面还如一镜中。共取醉时聊遣兴，两忘言处却归空。纷纷绿发何妨白，扰扰黄尘谩自红。松竹满林先我去，笑谈谁起坐间风。

晚年尘事少，闲境道情多。汗简知千古，灵龟见一毫。更寻何处乐，休讼此生劳。名利虽然好，谁瞻数仞高。

上舍声华太学生，青衫从我薛齐城。神仙官职去期远，诗礼门庭归思清。山展旌旗秋可乐，剑驱风雨夜休惊。故乡梦想今犹在，此景何年慰此情。

行尽溪山到海边，合沙门外见平田。潭潭清世元侯宅，杳杳真人小洞天。万户管弦春卖酒，三山钟鼓晓参禅。旌旄才上南台路，方记诗篇落在先。

二百余人领此州，去思谁更有碑楼。浮名浮利果何在，潮去潮来空自流。照万事时惟是道，赏三山处最宜秋。使君籍上寻同姓，只许旌旄独自游。

越王峰下小棠深，秋入三山未暇寻。两造盈庭真与伪，紫玄堂上本无心。

七楼遥直钓龙台，榕曳横枝庇两阶。好是四州南下水，却随潮信入城来。

五十年前梦此游，已云持节岂能休。悠悠封域连东海，浩浩朝宗接上州。五季侯王时事古，九还仙子洞天秋。闲行嫌被朱衣觉，密往西堂独倚楼。

地傃东南一角垂，百川梦处势随堤。满帆风力人航海，七日游吴尚说迟。

旁统七州连帅府，中分三壤属僧家。荔枝独作闽山秀，宜与龙团一处夸。

岁华犹暖山藏翠，客起还留海献鲜。风雅可怜元太守，一生魂梦已茫然。

方壶圆峤飞来处，北越南番望断时。莫道长安天样远，一轮初上已先知。

周回禅刹望严城，云弄遥岑一寸青。眼在簿书心在道，何妨寻我到山亭。

清生明爽静生悲，群动相将却入机。物向本根成既老，雁知时节去还归。山人邀饮酒初熟，渔叟献鲜鲈正肥。莫管世情都扫尽，闲来林下看秋辉。

应向公余饱看山，弦歌安用智闲闲。有为百里人同乐，无累三神我独闲。虽隔春风长在想，尚期嘉什屡蒙颁。近来与物低昂少，多是聪明落静关。

白莲池上阁峥嵘，万朵西风满社清。已寓涟漪呈皓质，何妨污潦得浮生。罗抨翠盖秋阳盛，玉琢香腮晓鉴明。空色从来无辨处，此诗非独为花成。

明舍义方立，深宫文艺成。诗书盈箧重，金玉满堂轻。天汉一枝峻，秋风双桂荣。羡君能自乐，在处有蓬瀛。

一枝能独立，三径漫相随。闲逐人行止，先知路险夷。倚凭吟望久，将饮醉归迟。携到遥林下，尤宜倒接{罒离}。

自能腾踏到天衢，少壮为龙卷未舒。案上不留生熟事，箧中偏有古今书。高吟应惬新移命，幽梦还寻旧隠居。须道守官谁似我，长来湖上得清虚。

小宗才废各西东，怀想湖江梦寐中。受祖生涯君独异，起家身计我谁同。客游何事千山远，族燕还悲一位空。期约明年来侍侧，青衫满满桂花风。

大老悠悠不嗣音，高风难向望中寻。三千宾客空离合，十二山河自古今。北户人归云洞远，东方春入牡丹深。两辞遣兴无他好，只有闲来醉与吟。

不须扶我自登山，脚力能胜十八盘。一字雁低头上过，两城人细掌中看。虽知北户缘尤在，却笑南柯梦未阑。忽见归云应是信，满襟先得洞天寒。

九龙峰下阁横秋，世上纤尘不可留。清伴夜蟾留醉客，细吹时雨走归舟。天南从此载鹏往，山北与谁乘鹤游。已是逍遥何所待，上人高卧见蓬丘。

能御泠风入九秋，岂愁光景去难留。翠摇竹影落猿峤，清递笛声来鹭洲。两腋独乘卢椀兴，满襟谁作楚台游。须知大块生微意，岂俟云边虎啸丘。

栏槛天都近，池塘水鉴平。微风晴后寂，孤月夜来清。大象莫能破，纤尘何处生。湘灵谁为感，一曲谩分明。

得老归来已几年，水云深处洞中天。有身且睡三竿日，无物应看一指禅。松竹亭台闲信步，乡闾樽俎谩随缘。此生离合谁能定，只见龙潭尚宛然。

过去光阴有胜游，翠微深处更乘秋。偶寻得石坐云坐，莫问作官休未休。世揉道情尘扰扰，云藏诗壁岁悠悠。山僧看了须重看，且碧双眸便转头。

遽往偶相聚，下帘人事稀。感秋那听雨，闻杵屡催衣。得丧多士梦，行藏群雁飞。黄花期野老，须插满头归。

荒庭初得雨，幽点失凋梧。滞思舒千卷，高吟想五湖。蛩声生翠幄，酒力借微躯。袭蹈贻文病，犹难望汉儒。

升沈相识十三秋，新故如麻一转头。久款游从来北阙，遽闻风教入东州。自驱矛盾趋中说，谁拥鸾旗玩半流。十日菊花犹可醉，多情应且击扁舟。

平岚亭寄半天身，闲向栏干独倚频。往事有怀谁共笑，归云无意自相亲。神仙窟宅幽明境，花木园林上下春。斗绝一台疑是此，不须低首看红尘。

一家风景洞天清，不愧东南第一名。春入桃源花未落，秋归湘浦月初生。便捐世事劬劬到，且置篮舆缓缓行。随分堪观无可辨，水光山色竞相迎。

相随山水里徘徊，兴未阑时慎勿催。草草行厨随步去，匆匆渔艇趁船来。每逢佳景还含思，偶造幽轩更把杯。况是同归无世味，何须旁立有莲腮。荻湾桃坞犹留客，不觉银瓶又耻罍。

得道无余事，游方有几年。如何超幻境，谁与付真筌。初祖昔曾诀，赵州今已仙。进修方且学，拂荡未须传。归去南山好，休休更说禅。

谁是怡山不灭仙，定光来应此方缘。龙骧凤翥三宗字，狮吼雷鸣六祖禅。鱼佩独垂聊徇世，藕丝相感为开天。自从日月归真后，衣法何人已得传。

未到中年便挂冠，一乡三老北溪寒。废兴有命知尤早，去住无心遇更难。轻物想能闲似梦，爱山应是好如官。莫言林下何曾见，待向图中画与看。

为爱江湖梦也寻，有泉来处乱云深。凿开澄澈是天界，激起潺湲非世音。鸿雁渚幽山两足，芙蓉堂冷水中心。花时月夜扁舟兴，相约公余一醉吟。

不于场屋便横行，安用诗书寄此生。万里一飞虽有志，十年三战未成名。风霜已是知秋柏，雷雨何妨借海鲸。自愧壮图犹未效，几时樽酒与君评。

才逾闽岭转悠悠，所属相逢梦未休。逸兴起君桑梓国，多情寻我帝王州。且看文物新朝事，更话溪山旧酒楼。会合此生能几度，一樽长泻菊花秋。

未蒙官放此身休，空恨茶园失旧游。将谓天边鸿共发，岂知门外雨相留。一襟凉过人归室，万朵香残菊送秋。兄弟急难君有义，白衣东下更何尤。

物华才思两无穷，来倚栏干万累空。今古坐间山远近，悲欢潮后客西东。樵楼上下夕阳外，渔网高低烟雨中。想见飞升人只在，留题当识紫玄翁。

舟楫会通处，阴阳明晦时。四并归善政，万象入新诗。地胜得仙久，水遥归鹭迟。为看滕阁记，将赋此尤宜。

一府观风郡督邮，试看鹰隼在高秋。黄花对酌新离别，白雪难思旧唱酬。尘绪案头来扰扰，银河天上去悠悠。碧罗琢砚初离水，勤写瑰奇度阻修。

势利交游聚与分，会真堂上合离群。形骸外索难为侣，风义中寻偶得君。水鉴秋来宜泛月，桃源花后且穿云。此生已是龙山客，高论相过我欲闻。

雕栏身有限，芳草意无穷。望尽天垂地，吟余色入空。锋铓千里岫，羽翼半天风。万象回头了，骈明亦梦中。

南来安不裂新题，万里悠悠十载睽。一别每怀君海角，两除应笑我朝齑。是非莫讶时方转，荣辱须惊物未齐。故旧九仙山下客，想曾携手泛三溪。

几度为书却便休，疏慵于我更如雠。两忘有道何须问，相责无情我合羞。屡感客尘新事变，难寻陵谷旧时游。为亲归去亲犹健，只此浮生已解忧。

十年讥笑为谁妨，洒落思君酒瓮旁。晓殿虽争多士捷，夜窗还对短檠光。静怜春草开三径，冷怪朝齑引五浆。且喜相逢头尚黑，江湖休更起怀乡。

淮上相逢得胜游，水边乡落水边洲。每怜酒旆能留客，长恐秋风便解舟。十载穷通重把手，两朝今古一回头。金明且看春波绿，共我忘机子与鸥。

形迹分飞有道同，五年声问不须通。侍亲官上应尤乐，得子年来想更聪。相对忽因山入梦，自窥还爱璧涵空。公余谁伴溪南话，七椀浮云两腋风。

莲社是非外，洞天空色中。一枝樵客梦，两腋石门风。鹿径踪何在，榴花信可通。此缘当邂逅，来接紫玄翁。

有怀高论已经年，不落中间与两边。世路几人机寂寂，春风何处骑翩翩。四声险韵应寻句，一炷清香想看禅。我更欲劳三吐哺，周公今付伯禽贤。

更去乡关作子男，得贤当美大夫监。暑中雨过乘清洛，公外云开看绿岩。遂失故人须举酒，才闻佳境便收帆。春晖已报君无愧，一表遗文敕两缄。

想见高风梦已飞，无心中有道心微。此生独断来修养，何处相逢得指归。融结几人知火候，斡旋惟子识天机。松庵欲对禅床坐，莫问朝曦与夕晖。

阴阳无意本由人，祸福皆缘幻与真。悟即离伦兼度世，迷须倾国更亡身。智愚莫晓气随数，老少合惊秋复春。有物混成如了得，却教真幻两通神。

异香来自洞中春，王屋华阳密作邻。宛转白云离紫府，参差青锁断红尘。若无天柱难留许，惟有桃花解笑秦。我得此官应是分，欲从何处更寻真。

梦中宣使至，天上敕书开。去骑遵西野，回眸失北槐。利名何日了，儒法几回来。丹管诛邪说，重帷截乱埃。簿书稀见影，典策冗成堆。仰望门虽峻，旁求网已恢。幽题胸胆破，雄敌剑锋摧。狂欲劳弹铗，轻投慎报瑰。侯中谁破的，营下各衔枚。含蓄飞香翰，搜寻遶翠苔。自非衡鉴手，谁是栋梁材。累外灰心火，闲中卧鼻雷。相投归邂逅，共乐入调诙。寥廓丧尔界，勤劳忘彼嵬。家音催转历，厅议款衔杯。殊品酬三刖，游辞荐一咍。无形嗤字号，有秩喜樽罍。壁角蚊初动，天南暑已回。不惭居屋漏，却厌面墙隈。凉满亭亭扇，香余餠餠灰。几时当命驾，此兴可登台。清浪风归袖，红鳞酒入腮。莫随人俯仰，且共月徘徊。既事当如约，分襟便可催。棘闱人散后，谁赋北山莱。

瑞意才含蓄，轻花即翦裁。清寒穿箔去，丰兆破烟来。

密霰俄传信，痴云预作媒。瑶池方潋滟，玉凤更毰毸。

思见怜初洒，忧消喜渐堆。惜明聊自拟，惊密偶同款。

片片榆飘荚，累累蚌剖胎。遽将天晓报，频把岁华催。

有景荣千𪩘，无私瑞九垓。水精排瓦砾，天库委琼瑰。

就下深趋坎，凭高杪寄桅。四垂才密密，一望已皑皑。

瀑布鬭直泻，仙葩谁碎挼。风前鹅毳落，秋后海潮回。

砻转扬轻矿，筛旋迸细粞。纹波翻太液，缟练遶蓬莱。

泛泛冰壶动，漫漫宝鉴开。柳条新弄絮，律管乍飞灰。

照耀行人氅，光华钓叟台。书帷争白日，秋色改黄槐。

比洁须延月，闻香不掩梅。载涂人艮趾，入领我咸脢。

封锁烟尝卫，飞扬露可陪。厚将平地堑，高欲峻堂陔。

特应三冬令，宁伤万物胚。秦蛇伸瓦陇，卞璞暴山峐。

始恐佛氏讲，天花何徘徊。终疑宓妃至，仙肌何奇侅。

砌铺砧上练，池泛瓮中醅。丰满莫见𪾢，优闲休及隤。遗圆还得璧，临翠忽亡苔。弄巧俄颠漩，争狂忽溯洄。

空中逢汗漫，望外见崔嵬。艳态非因饰，虚根岂可栽。先崇逢垅断，后化得墙隈。欢贺纷耕叟，欣拏乱戏孩。

应迷天上鹤，犹压地中雷。商色皎且盛，郢歌清更哀。檐澌悬剑戟，庭块列杓魁。对老凌华发，迎春濯旧埃。

盛疑星汉泻，高恐玉山颓。江水聊添涨，春根却忌培。渔汀埋舸缆，猎野陷卢镅。覆盖污为洁，消磨厉作灾。

栖寒禽惴栗，步滑马虺尵。富国寒银溢，笼鹏素网恢。漫郊频去牧，□穴怆归{豸来}。户湿知风送，轩鸣想竹摧。

密匀瓯渍液，丹映槛凝衃。照岁何妨积，侵阶慎勿推。

书窗辉竹简，诗笔冻松煤。煎煮供茶鼎，收藏厕酒罍。

拟毡安可卷，欲器不禁锤。俯拾甘頳手，昂窥任扑腮。

误鸡忙下杙，趣雉不须{罒/每}。玩久清成兴，吞多冷失咍。

脂肤堪奖与，墨面可讥诙。盐散徒云尔，心虚可比哉。

助清还啜茗，胜冷屡衔杯。辨味凭茶陆，登高惬赋枚。袁门清梦未，梁苑胜游才。船去须寻戴，诗成盖献裴。光余应可借，□大固难猜。

得官来自洞中天，闲向桑间戏问禅。已为命机根玉箓，曾将心印祖金仙。懒看小吏呈朝报，喜听高人说世缘。一物也无参底事，纷纷谁可付真筌。

有分寻真莫道难，蓬莱诗句请君看。双轮转出三清路，二气烧成九转丹。烟霭楼台金虎遶，雪霜宫殿玉龙盘。解颜为向潜山近，天柱峰头月夜寒。

𫄸车曾此贲山林，深谷为陵古到今。节行清如台下水，何人能洗利名心。

故人康世自英雄，富贵明知转首空。不似羊裘归去好，素痴犹解笑三公。

交游分在红尘外，主客缘从紫极中。各有志存休见迫，经邦须访渭川翁。

风节无人能用舍，尘凡何处问行藏。虹蜺已卷胸中气，只作天文一点光。

已外世情来独立，何劳物色去相寻。太官食好还多累，一线金鳞岂有心。

双梧尤惬雨中听，莫恨庭前古月明。簌簌西风吹又急，却疑欹枕得秋声。

胡笳羌笛此声同，一曲梅花万感浓。吹转满城蝴蝶梦，利名心动五更钟。

一声寒角四更终，吹下云间细细风。孤馆几多人展转，半窗明月与谁同。

秋来犹寄一涯天，叶叶秋声似去年。可惜良辰长在客，不堪孤馆更闻蝉。

几时能致买山钱，便好山中醉暮天。有物秋来长引梦，鲈鱼新到曲江边。

歌管东西谁共乐，水云高下自相通。吟看忽到难吟处，望断天南色入空。

南北山形两鬭龙，画桥横锁水西东。百花岩上人长在，谁识神仙指顾中。

两边楼馆倚晴空，阁出中间与画同。剑未归时潭得月，舟从来处客乘风。

翠微虚白两圆融，爽气令人欲御风。晓傍雕栏初见日，水天都入混茫中。

客维舟处莫匆匆，拂袖人来蓼已红。江上忽含烟雨意，数峰还在有无中。

倚阑谁问紫玄翁，湘浦幽怀莫我同。邂逅秦渔人不识，扁舟常在水西东。

不顾溪山已几年，再营华构慰人瞻。欲寻好景归诗思，更候朝曦与夜蟾。

英灵祠下晋朝贤，终伴精芒合水边。看取黄龙沙斗起，满城歌吹入丰年。

演峰遥见客怀开，天末舟从海上回。三岸讙呼无别事，一潭风雨剑归来。

云中山出三秋静，水上风来六月寒。宝气有时藏不得，夜深尤好倚阑干。

芳意已将春漏泄，真香何虑雪埋藏。百花头上争先好，未用忙夸落后妆。

逢春莫问枝南北，对雪休分腊后先。岂独惜花长欲醉，相宜尤是雪寒天。

花傍水边窥缥缈，月来花上失蝉娟。长教风脚微如线，时把真香为我传。

密移神化本无情，天篆横空木末荣。凝住雪花都不下，槎牙枝上放轻盈。

蜂蝶谩寻花后叶，功名犹寄鼎中羹。开樽好席瑶林下，香堕金卮得素琼。

一种清香谁可比，九春和气尔争先。晓来烂熳惊人眼，只谓寒林是雪天。

酦醅新酒人间熟，蓓蕾寒梅岭上开。亲自折归樽畔去，几回寻向雪中来。

自从花发吟何苦，未见春来惜更深。天与异香分辨雪，不教埋没乱山阴。

当时歌舞竞韶华，银烛烧残始上车。堂上旧欢何处觅，春风无计问桃花。

徘徊池上昔人非，不为劳生竟自迷。花下百年缘分满，月明谁听杜鹃啼。

标的强宗两鬓华，不令身后到牛车。武陵溪上人何在，流水声中看落花。

洪都山水北宫西，不似元婴未解迷。客去寻春人已往，惊猿空有晓来啼。

静意逢山乐自知，更遗名迹恐人疑。寒林野水相窥处，步未移时已得诗。

衮衮群芳已失真，超然奇秀始离伦。夜游说与雕栏客，费尽天机老却春。

晚得天真独有余，百花荣谢莫相须。无穷春思包含尽，但问薰风有也无。

香色兼收三月尾，声名都压百花头。天真无处窥神化，栏畔新妆却自羞。

东秦西洛景相望，只候花开是醉乡。曾见玉香球最好，樽前何独说姚黄。

夜对金莲尤婉娈，晓窥清照转精神。若教更共人长久，岂待能言始恼人。

余事谁能竞世纷，闲临风月戏为文。清时不作闲时乐，只恐樱桃口笑君。

海岱东边第一州，幸持龙虎节来游。湖光照我清如鉴，未暇回头看急流。

倘来轩冕不须疑，鹤短凫长却自悲。只合公余贪一醉，贤愚休较未归时。

一榻清风劳辗转，八砖闲日想徘徊。不须笑貌方相识，妙响还闻大似雷。

倾耳西来御史骢，已惭秋月在尘笼。人间一笑谁能定，未必龙山失醉翁。

渐遥人入翠微乡，跨壑凌云古道场。慧日体中谁独见，水光终不外山光。

为闻高隠访遗孙，只有孤山独自存。怅望咏梅人不见，寂寥惟度月黄昏。

乐道有真侣，好山无俗交。野花将逸兴，不觉到岩坳。

蟾宫兄弟满清都，竞向花前醉索扶。昨夜碧桃源里去，蕊香多少上蜂须。

鞭上芦花柳色中，匆匆须放状元红。东君已播芳菲令，莫倚雕栏待晚风。

泛尽隋河乍入淮，数峰秋势旅眉开。此身未立如飞絮，愧向云山去又来。

林下闲携数尺笻，长中宽袖道家风。已留吏政青编上，却御仙风紫府中。

正行佳处且休移，水绿山青欲染衣。芦苇汀洲鸳鹭渚，斜风细雨不须归。

水光中更有天光，俯仰游人在混茫。自许纤毫无一点，那堪乘兴得潇湘。

乐缘仁智两相宜，好是斜阳未可归。倒影沉沉长自在，谩怀今古叹人非。

横斜林木觇寒流，岛在山前且舣休。自笑自吟无俗友，此生相问有渔舟。

乡士穷通时已过，石榴花实我重来。相寻翠幄年年事，谁为天公得骥材。

方握丹毫经两考，已悲青冢送三归。黄花明月秋来好，醉却胸中是与非。

水村山驿七闽溪，数桨青腰沂上迟。酤向竹林人已到，芦花汀畔且休移。

两岸青山一水明，溶溶天上客舟轻。行人千载谁相望，谩扫幽岩记姓名。

石榴庭院翠华深，千点胭脂一簇心。日永风微花自笑，吹箫人在绿交阴。

去住元来自有因，台头山上合栖神。茂林高下闲行客，想见当时一梦新。

彭老真筌无处问，刘郎才思有谁同。赋诗台上秋来到，当为黄花作醉翁。

山河来处禹分州，几代灵光孕俊游。推作汉王犹未足，更将功业看诸刘。

胜负区区昔已非，山河今落太平时。歌声皆是田家乐，岂有虞姬一段悲。

九霄香落降龙衣，隠隠霓旌下紫微。十雨九风春意好，已知消息晓来归。

闽山歌笑与谁期，便破霜风拂袖归。何日却来金阙下，高吟相引到精微。

湛碧随人山涧水，清香迎我稻花风。也知吟者多幽趣，物态偏能与意同。

杨花榆荚卫行人，十里遥堤一色春。多为利名怜此景，未能怜得自由身。

海岱东西六转春，投闲休说去思人。此方缘尽回头处，别有仙源可出尘。

清口潮来似接人，放船闻在楚江滨。茂林高下闲行客，却到吴山入梦新。

别来重见最伤神，能问朋游故与新。岂谓紫玄翁有语，悲欢今已是唐人。

桃脸韶容柳絮身，江南西洛岂由人。可怜杜牧空伤感，尚在朋游已丧真。

乐非声色在华堂，静味群经得醉乡。不似蠹书鱼不醒，源流何处意茫茫。

领袖桑门水鉴中，杖藜人御石桥风。虽然垢浄无寻处，谩濯游尘一点红。

由律知空律可忘，不空空处已承当。花飞水涌随缘事，且与人间作道场。

山间风定水天深，闲望谁陪讲后吟。篙子船来应有语，几回明月去相寻。

俗离岩洞欲拏云，造化难窥幻与真。木马嘶风尤会道，况缘天作更通神。

去卧仙源懒未安，未收鳞鬣半身寒。何如却赴雷云会，休作游人一笑看。

跨越虚中亦自然，几千年度地行仙。桃花流水春风好，由此东西是洞天。

紫玄名在广寒宫，但恐银蟾与此同。探得石龙行雨信，一声先报紫玄翁。

谁知顽物抱真空，自有声音与革同。到此学人还会否，桥西来问紫玄翁。

翠碧笙簧羽与声，有时离合不留情。清多本是仙家物，长向秋风独自鸣。

枝叶凌云绿盖寒，乳藤因得到云端。仙家手植无人会，谁信灵根石上盘。

俗寻真去不容身，流水潺潺未见人。云旆莫知来或往，门前谁为扫纤尘。

千古岩腰一鉴泉，云霄何处问金仙。盈虚更共潮来去，混沌中含地与天。

地涌天镌一化身，是何年岁定中人。有无禅语难为问，到了机忘始绝尘。

兀若看经不记时，洞天虽近已忘归。谁知心印窥玄海，且看云霞体上衣。

想曾潜养望真空，散在人间一念同。须说密岩居第一，解移神用相圆通。

去留南北须看景，聚散朝昏莫问时。但取紫玄翁兴尽，一身明月是归期。

归鹭悠悠一带长，白蘋红蓼是家乡。夕阳临水闲窥处，此意安知世累忙。

望湖楼上与云齐，下视银河一道低。好是水边歌舞后，绮罗人在画栏时。

芡出波间千颗软，蟹从秋后两螯肥。且呼玉友来相伴，等候蟾光与夕晖。

俄起谷风斜撼竹，骤来时雨碎敲篷。回头已见烟云合，点检天边失数峰。

舟中月色晓尤在，江上客情秋更多。昔去今来尘扰扰，几时清为季鹰过。

山寺闲来一饭休，风云相送有潮头。月明中看红莲市，已在东南第一州。

古来天隠有秦渔，莫忽烟波一艇孤。舒网卷纶聊寄迹，解将疵患笑真儒。

出舣波心宿傍芦，不愁王事有追胥。一蓑雨雪归来急，静听蓬声有酒无。

一叶轻舠住处清，荻湾鸥渚几曾荣。旁人莫笑鱼吞饵，此为生如尔为生。

水云生计有谁拘，烟雨蟾光已自娱。得丧与鱼同所遇，垂纶何似且施罛。

一元长抱百花根，峡里看春野思存。只恐藏春藏不得，却随风雨过南园。

慎独幽人坐处深，阳精阴魄许相寻。也知自有天光在，谩借余辉照我吟。

莫道雨芽非北苑，须知山脉是东溪。旋烧石鼎供吟笑，容照岩中日未西。

想见春来啖动山，雨前收得几篮还。斧斤不落幽人手，且喜家园禁已闲。

万物归来有却无，不知谁与计荣枯。雪天梅信何时得，寂寞中开一画图。

令向冬行造岁功，晓来天篆已排空。急催雪意藏萧索，只望琼林一夜风。

晓霜初甃瑶池薄，脱稻新炊玉粒香。向我岁寒惟有菊，葛巾时为酦醅忙。

方酝新寒晦又明，岁华无几壮心惊。吹斜雁字霜风劲，忽送行人一两声。

两岸青山倒影浓，一江秋色两山中。扁舟不怯溯流水，天意借人帆上风。

仙洞气寒龙送雨，瑞莲香冷水生风。烦襟销尽梯云去，见远楼前色入空。

方沼涵天云淡淡，长林筛日地深深。九仙山照青烟洞，先向堂中洗此心。

龙含雨意檐前过，日转花光席上来。小径深深尘不到，一樽多为逸人开。

无处月清如水国，有谁心满似孤轮。幽期终在绿岩畔，长愿寒光随我身。

好音长引凤来栖，对立薰风可爱时。叶上雨声枝上月，何须焦尾始相知。

垂髫孙子侍闲行，只此闲中度此生。偏是杜鹃能惬意，不如归去两三声。

偶欲闲行尽日斜，虎头幽径二龙沙。花无栏槛人无累，自在人看自在花。

鹭从何处起来迟，点破青山一字飞。更好小舟蓬下听，过云斜日未须归。

默默紫玄像，萧萧青竹轩。相看谁有道，无问亦无言。

笔头何处得天真，幻化身中气与神。传取本来空是色，莫将心印向他人。

百年尘外境，万虑静中身。终日无他事，寒泉照隠人。

蝎虎窥蝇恨未烹，看书人悄纸窗鸣。一丝喜子天机静，任便薰风寄此生。

参天松径夹篮舆，僧在乌龙腹内居。莫道此山无妙用，但看云雨见真如。

家近西湖去欲飞，到山心却为山迟。看禅弟子人休问，正是龛中作梦时。

脚力犹能上翠微，青娥扶我谩劳伊。也知山共文章好，竞破朱颜乞小诗。

北山还扫笑歌地，南浦尚怀离别时。到处此缘尤未断，洞天休怪我来迟。

此生知了梦初残，行客游尘入道观。兴去谩穷山一径，睡来才起日三竿。

非真非妄惬谁看，万物轮中岁自寒。玉液浄生仙况味，天香清惹道衣冠。

绿发纷纷满道冠，高风吹我一襟寒。看山想有云台集，得句应胜得好官。

万松虽落斧斤手，一径尚邀行路人。岭是松非休更问，逍遥巾下已离尘。

骎骎车盖与云参，控景金浆尚未酣。穿过竹林何处乐，龙山前有集虚庵。

竹马儿童已失真，且寻春色莫寻人。溪山不似当时见，只为交游半是尘。

南华翁也为官忙，能用牛刀亦是庄。归去来兮归未得，一山风月委寒堂。

山阴刘子无清策，彭泽陶公有逸才。种秫剑溪休更问，俸钱须买菊花栽。

始闻佳耦得韩娘，百里恩新绶与章。月欲笼人笼未得，先生犹治鲁山忙。

万缘忘外息，百福静中收。莫作南柯梦，浮荣一觉休。

泰定中含一黍灵，千江明月万枝灯。自谈禅处无人会，安用山僧缠葛藤。

一体全时万象生，只缘虚静到圆明。阴阳了取归根旨，但看蟾光与日精。

清分馥馥南州餠，静对绵绵北海云。欲晓博山来入被，祥烟尤惬梦回闻。

朱餠青烟篆古文，聊资清致聚还分。纵饶五出花残后，尤有余香耸未闻。

高吟人去几年余，今日孤山始是孤。疏影暗香虽更在，应随闲物落平芜。

长爱苕溪乍入秋，有时东去与君游。诗笺酒盏游何处，十里荷花一叶舟。

想见湖山只欲飞，急逃缘累拯衰迟。无心云伴无心客，杖屦相从更许谁。

舟人曾记得吴侬，煮粒烹鲜别有功。好是闲为江上客，随船还见卖鱼翁。

拏舟曾过芰荷乡，十里薰风一水长。趁取秋时寻旧赏，且留三日卧清香。

俸入未辞聊助道，客来多避为忘机。一帆风起鲈鱼兴，到是秋时恰正肥。

且刺扁舟入芰荷，香风中听采莲歌。秋来最好樽前物，霜满江天蟹二螯。

杜门无事日华长，应是狂歌入醉乡。闻得后园尤好景，不妨多计为春忙。

气欲和柔性欲圆，一飞人看后三年。心胜山静君归去，先自南华入性天。

两年书剑客江淮，空见黄花满地开。幽趣不惭陶令令，东篱当有白衣来。

未终七椀似卢仝，解跨骎骎两腋风。北苑枪旗应满箧，可能为惠向诗翁。

客尘来去路悠悠，眼外空花水上沤。一斗酒中藏混沌，荣枯谁更问春秋。

夕阳归去荻花乡，横点山腰一带长。于下于飞虽可赋，也窥清浅为生忙。

既已离家与世违，纷纷人事不须知。百年十二时光景，作佛工夫只怕迟。

说禅谈佛未曾修，幻化空身岂自由。常视世情如锁钥，云山深处莫回头。

建立元无尘已挥，两边终竟不曾为。莫言无物为何事，到了无为尚未知。

一念忘时便道空，不知空与色常同。须知空色无分别，如此圆融始大通。

才次乡关得此禽，五更啼处九春深。谁知枕上情无限，物是人非古到今。

出游休问我西东，去去惟寻万竹翁。幽趣翠华相得处，忽逢明月与清风。

森森高节劲深深，绿发青衫万士林。应是主人看不足，就中谁解作龙吟。

凤翅凌云翠欲寒，萧萧苍玉佩珊珊。中虚自有长生道，一枝为龙未是难。

八十诗翁想出尘，此君长与驻青春。金华琐碎闲垂地，安用侯封况渭滨。

雪霜势去旧容在，风雨声来新思生。须信此君清且贵，一竿犹可钓高名。

翠光幽意欲生烟，几种龙孙几度传。忽怪春衣青旅旅，吟看不足是婵娟。

一日无君似染尘，得君风思出天真。七贤林下谁堪友，到此相寻少有人。

阴遥俄喜日华落，静久更宜山鸟鸣。荣谢易为花厚薄，岁寒还得岁寒情。

峥嵘南揖展旗山，旗鼓相临缥缈间。雷动满城春不去，龙吟今日剑须还。

云中人作四星看，十二光阴一箭寒。吉事有祥戎事静，溪山赢得倚栏干。

须知陈紫入吟看，能坐诗人碧玉盘。六月香肌无点汗，绛纱囊破水精寒。

绛包玉液逾中夏，黛染罗帷度北风。艳异尤争西子笑，晓来亲见状元红。

下枕烟波令尹家，年丰闲坐两时衙。为君东去还成梦，犹记撑蓬看月华。

双舻衔尾去如飞，秋满松江到未迟。自与李膺归兴别，鲈鱼杯酒在平时。

一官方解浚桥南，欲试弦歌岂为贪。便得洞庭山下去，公余谁共擘霜柑。

遮藏不得鬓边霜，空忆扬州一觉长。不学牧之狂可笑，紫云宜赠紫微郎。

幽怀无处对秋阴，数叠云峰压翠岑。安得水边开一阁，莲花风信满衣襟。

炎空方喜雨初过，闲坐又怜风乍来。偶得瑞莲传好信，清思应到雪天梅。

田无数亩难回首，士少高风易折腰。古往人非秋自老，松轩吟对雨潇潇。

谁家弦管度前汀，宛似湘江昔有灵。一曲未终船已远，白云空点数峰青。

烟雨为容似带愁，愁中犹解写人忧。数峰出没如何画，寺在波心且舣舟。

想缘仙划与神刓，有是湖光有是山。一处一游都几日，也应偷尽九春闲。

源出灵山分外青，若从葛坞更须灵。谁知天乐逢真景，难向人间作画屏。

筛雨龙山淡淡烟，水帘遥在数峰前。问言居士庵何处，为指中洲有陆莲。

回头犹见折腰时，才到朝班便得麾。谁合相从公外乐，玉鳞新出使君池。

得官荣与故乡看，初佩鱼符日下还。内相远孙真太守，海南佳郡是连山。

千顷烟波一亩池，柳堤收得小涟漪。谁家堤外寻幽去，渐渐歌声入渺弥。

小径悠悠接水天，薰风谁对远师莲。吟看尤为湖山好，未肯忘怀便入禅。

翠栏清浅柳如帷，帷外烟光远可窥。夜榻晚窗谁是伴，暑风秋月最相宜。

父子辞荣海上还，二车皆是汉郎官。夜来列宿尤光彩，为向溪南隠处看。

银鱼慵佩入樊笼，万累相捐万虑空。逼岁归来何事晚，荔枝牵率过薰风。

演仙山足退来荣，更继高风适此生。一叶轻舟篷上雨，三江欹枕与谁行。

世情相失道情浓，语默行藏信意中。清退楼前溪一曲，剡川明月剡川风。

香色相生静入观，化工谁怕剪金难。秋光欲尽花尤好，都作时情九日看。

红尘事事有兴废，黄菊年年无古今。意静气清时候好，醉归明日更相寻。

手把黄花为惜香，况逢真率未尝忙。神仙多是无心得，可向桃源作醉乡。

葛巾尤有酦醅浓，岂是堤防落帽风。我未醉时君莫去，且来闲坐菊丛中。

一隅不见古扬州，惟有平山尚自留。且看江南山色好，莫缘花月起闲愁。

水涵群影去悠悠，楼有三千转首休。想见经游人与物，而今知我梦扬州。

竹也中虚谷也虚，两虚相得闹中无。月来风动时尤好，那更高人也自如。

地行仙迹世难知，极数高人出数时。隠显自通淮与蜀，兴亡谁管晋兼隋。

翁子归来第八人，越王家国再逢春。悠悠千骑溪南路，今日荣夸到剑津。

侯王权势腰三印，省寺光阴梦七秋。龙虎有人犹扫迹，政风行听海边讴。

三山胜概烟云外，万户清酤鼓乐中。待看使君游刃处，始夸濒海有天宫。

两街香案使君来，万瓦青烟洞府开。勿剪绿榕阴尽处，七门南直钓龙台。

海渚信来鱼市白，林梢光动酒帘青。鳌头须学成都守，莫对三山我独醒。

别来交友问如何，松已成林屈指多。且喜断金人尚健，一能清爽一平和。

梦中常作水南游，山北烟霞物外秋。好是老僧今在否，我来还上望仙楼。

乘兴拏舟过水南，问禅闲试野僧参。望中皆是栖真处，山有云峰剑有潭。

守官何处豫江边，职事无尘我慨然。一样清虚谁画得，倚栏人静水中天。

草草挥毫已可传，昔年场屋合争先。何时寄我南来信，阁外溪山有几联。

桃李娇春总不知，风情惟与道相宜。堂前杨柳青丝软，吟看无人独自垂。

雨洗烟笼十数峰，两亭相望两山中。北来吟了南来醉，花木迎人一径通。

两边红绿路深深，叠怪堆奇出翠岑。莫道非真窥得破，能侵天巧似无心。

谩来非为利名场，随侍还寻野径香。静极恐生天上梦，不妨吟入帝云乡。

花间人面是谁家，何似才华对物华。百五时应来合醉，三千宾客不须夸。

衣法传来几度春，少林堂上悄无闻。两忘养就空兼色，独步西归一片云。

人随梦电几回见，剑逐云雷何处寻。惟有越山池尚在，夜来明月古犹今。

闲于孤鹤淡于秋，纵落忙中亦自由。受道已知君有质，感人深处急回头。

京尘随暑远，洛水得秋多。爽气乘归兴，孤舟看一梭。

左选官期远，南归客路长。觐亲时正好，黄菊百年觞。

识先游刃易，命晚折腰劳。华省当年梦，行看置此曹。

瑞雪天时醉怨迟，笑君棋局雪中围。轩花汗漫丰年事，不是嫌春故故飞。

幽情寄态动风骚，大巧如春未奈何。莫怪近来诗句少，只嫌吟后客情多。

去去仙舟住处闲，吴王台下虎邱山。日边孤客遥相忆，聚散空悲梦往还。

泡影浮生梦幻身，十年南北寄红尘。穷通有命归与好，风月相期满剑津。

清见林泉意已开，知音曾有魏王来。两忘更得栖神地，不染人间一点埃。

曾向兰陵起一舟，湖山佳处有朋游。歌声月下俄相失，秦与潇湘各自愁。

满楼清景泻斯干，肝胆初醒世虑闲。谁见谪仙歌与舞，但留诗句落云间。

菡萏香中画舫轻，新红相照亦多情。似迎学士来归院，花烛前头朵朵明。

雨过圆荷万点星，云开银汉眼前明。难逢此景休归去，更待天西片月生。

壮后幽情转更长，尘劳空忆芰荷乡。自由池上垂纶客，应是回头笑我忙。

皆有前缘志自通，大云山下偶相逢。春来拏得龙双角，走下昆仑第一峰。

相见参来道已通，五城曾拆紫芝封。自从龙虎归根后，花簇云攒白玉峰。

袖中自有青龙剑，世上谁无白虎经。秘诀未尝留一字，不劳终日诵黄庭。

尘中自适能无我，方外相知喜有君。静看古今搔首处，五湖风月万山云。

奔逸三王后，忧勤七闰间。生灵千载会，造化一朝闲。空致盘中露，应寻海上山。凤凰人恐到，不趁御龙还。

一息捐朝野，春秋日正中。月明宫怨满，天远世缘空。勇智贻王业，文章绍帝风。生民瞻不及，终日向遗弓。

集英春又到，闲了万年觞。晓鼓催攒殿，悲风助挽郎。帝符归有道，仙仗去无方。谁念频回首，诸生泪两行。

图治心方壮，追班世忽非。鼎中龙蜿蜿，陵上柏依依。物外音何悄，人间梦亦稀。少阳来侍宴，天意已知微。

忽自明庭去，风高帝所寒。有期修玉检，无处觅仙丹。与子基图远，开天数度宽。锦标何以报，空展赐诗看。

忽追班入未央宫，急问宸游早御风。流俗岂知尘念断，故嫔休叹爱缘空。还元精爽留天下，复土声灵在虏中。来自武夷归去否，幔亭闻说好如嵩。

数行空下侍臣班，十六回春一梦阑。天意预形传国玺，人生难望返魂丹。银河寂寂星垣暗，金阙冥冥羽卫寒。月色满宫谁怅望，春来无处接回鸾。

何事骑龙不可攀，衣冠空自在人寰。诏遗夷夏秋容动，言付公卿玉几闲。能使抱弓号百姓，岂劳求药问三山。元符事业谁相似，两汉须看凤露间。

懿范存遗诏，香尘守浣衣。中天扶日上，西邸引龙归。方慰人寰望，那知辇路非。仁恩和夜月，千古在慈闱。

相门阴德远，天妹俪周文。还政前期速，求贤内助勤。仙丹犹访道，金阙已乘云。紫极空回首，虞号惨日曛。

听断帘方卷，遗留事已传。继承知有后，建立许谁先。救弊趋中道，论功列上仙。九重空怨慕，霜露凤台前。

梦中怀日有谁知，莫恨真人下降迟。会合裕陵同祔处，因缘潜邸独飞时。九霄重引真仙仗，四海初传大母仪。怅望凤台山下去，东郊无计上金卮。

平日未霑天下养，芳春先弃域中游。昔从内令任思顺，今起东{歹赞}舜解忧。衣在果闻成赭色，书存尤喜见银钩。懿围故事谁攀得，再幸仁皇御九州。

已传龙德与承休，果在丹台不可留。新册却埋千古玉，旧恩重起六宫秋。尊开围步松云远，荣到支陵雨露忧。三十六宫休说恨，谁知先作裕陵游。

曾侍前星在玉霄，兢为元老立清朝。重游西府羁群虏，危坐东台鉴庶僚。扰扰万缘留事业，悠悠千载想风标。传家已有蓬莱客，何患于门到寂寥。

世事今朝了，天阍昨夜开。自当骑鹤去，谁更作霖来。宝座扶初日，灵光落上台。管弦空怅望，重盖几时回。

贰车登第日，秉轴盖棺时。未掩西陵土，先埋上相碑。白麻人已化，黄壤客空悲。岁晚林间趣，归侯想恨迟。

鼎味难求和，龙髯忽许攀。应随先帝仗，已立太师班。人散沙堤悄，恩收客馆闲。风神岩兢秀，千古画图间。

富贵风波静，文章态度清。有缘登相府，无日出都城。彝鼎垂行止，金珠照死生。百年留不住，广阜暮烟横。

三封皆大国，一子已重金。位到西枢重，春归寸草深。荣华缘忽断，寂寞路难寻。愁入韦沟境，回头月满林。

偕老人惆怅，秋深雁独哀。西风何处问，北首几时回。白日晞朝露，黄埃掩夜台。已辞班第一，内殿不须催。

慰使来三殿，浇觞走百官。送行千乘富，归宿万家宽。自今腾空往，谁能入定观。晓堂终不见，谁展佛书看。

未满中身寿，尤虚大国封。德明埋玉篆，魂冷卧银龙。漳水恨涵月，秋风悲入松。尘寰应不住，无处访遗踪。

俄抛中馈世缘空，君子休悲老未同。不负大宁身后计，道山人出凯风中。

堂堂归处魏公家，才饰笄珈日未斜。蒿里数声留不得，丰安松下早闻鸦。

新里秋声不忍闻，黄埃千古宋将军。东兵二百今何在，犹有西人想似云。

赳赳汾阳十世孙，胸中奇业与谁论。盖棺虽愧凌烟阁，犹有蕃豪说旧恩。

佛书看尽更何忧，不怨生前未是侯。日到中天春梦断，御风归去玉华秋。

行人缘断绝，吊客泪纵横。白发双亲重，青衫一命轻。仙丹谁际会，禅颂自分明。去住无寻处，今生与后生。

晓来悲接夜来欢，安不人惊梦不还。已御翔鸾天上去，委形空寄古楼山。

宝奁人去月空寒，百岁荣华忽盖棺。万叶遗经香一篆，日华帘下与谁看。

北堂旁立两青衫，六十春风惬笑谈。追远亭前思不见，怨随霜露满山南。

箫鼓声中远远归，只因千里有庭闱。彭城君在今休望，黄发樽前看彩衣。

六拥旌麾一梦阑，陈公桥上小棠间。挂冠桑梓情尤厚，谁愧遗形葬客山。

从来风义不忧贫，累行才逾七十春。世上荣枯沤影散，进阶空有帝纶新。

信到温陵不忍闻，使君何往尽沾巾。最高仙桂君家物，更起黉堂遗里人。

未及归来且胜游，忽闻庭木已经秋。罗源三十年遗爱，今作还山一日愁。

一息秋来误壮图，扬名身后喜诸孤。平生乐易归何处，恐逐清风落有无。

樽前故旧欢尤少，世上光阴惜未终。去岁书来曾说梦，攀龙应御九天风。

百度韶华少一年，有谁堂上可争先。锦衣养志归来早，报了春晖已独贤。

眼明身健莫扶持，遽向华堂看彩衣。已共月明无认处，孝思休踊盖棺时。

文科名峻归宁日，卿部官高致养时。罔极是恩谁报得，更缘霜露有余悲。

八十三年妇德成，彩衣欢笑过浮生。含虚台上寻仙侣，濑口愁人月自明。

来处缘应异，归时寿已稀。校雠孙继子，无限是春晖。

数终还是福，道尽更何言。子到康民处，方知鞠育恩。

荣知随养去，恨向盖棺归。故里三千远，浮生七十稀。晓台空匣鉴，秋露谩沾衣。相伴勤田上，残蟾与夕晖。

八十六年尽，灶中丹未成。贰车归去勇，辟谷老来清。寂寂水天境，悠悠春露情。扬名尤有子，身后许谁争。

六十三年素自知，人生如此更何疑。调诙常为供狂笑，骚雅偏能斲小诗。悼子杳冥归往路，悔予轻易别离时。水云村记相期事，虽到家山已恨迟。

尘劳常共笑，匆遽忽相违。已失重归约，应无再见时。短长前事定，来去几人知。阴籍更何累，惟余身后悲。

喜从杨子过江湄，惹起浮生一段悲。不见武林吟笑侣，却来京口看铭诗。

少年科第少能攀，未及登庸梦已阑。岂意盖棺尤有地，于飞同在戏鱼山。

五行才悟已忘筌，妙旨知谁更得传。梦幻去时无别苦，旌幢归处有前缘。寂寥月伴松楸室，凄怆人逢雨露天。尚记辱书来见报，春回寒谷未逾年。

去后家山宴未阑，已闻忙盖旅中棺。几多言笑情先断，些小穷通梦已残。友爱方嗟离别易，子贤休恤继承难。曾相从处应留恨，未结松庵弃外观。

浮云前事定，壮志此生休。梦冷水中月，文高天上楼。冥冥谁造物，衮衮自封侯。南国一缄破，西风双泪流。

一花迦叶离尘果，四卷楞伽助道书。莫谓竺干天样远，片云归去祇须臾。

谁知花叶一中生，二气相催果自成。体了色空无觅处，有时人说见还婴。

大乘气象已相扶，吾意方终道不孤。秀出五峰尘下少，中华先许到真如。

日用中来体已亲，平常是道岂须陈。得吾髓处无他事，拟议三人且觅真。

安心惟在觅心时，后世支尘两自欺。寄语禅林休歇去，古来仙圣本无为。

本来无一亦无华，都向真空是一家。闻说一花还共笑，宁甘鬼窟作生涯。

如意珠，舍利子，建立法身无二理。发明道果独为师，长养圣胎谁得旨。六物名同实非异，微妙如来出尘计。一念中含一点来，太无根种岂须猜。谁尸五运催神化，忽见天花五叶开。含万类，贯三界，无无无有非私解。法轮如我神气精，尘世通他来去在。九年转了大还丹，世间无价人难买。

参禅须向坐禅人，本末相通可了真。二念回机都扫尽，乾坤犹在一微尘。

精传神气一传精，性命于中附会成。道世浑沦窥不破，更从何处觅无生。

精传神气一传精，含作真空万化行。是物此中来与去，莫持偏性作圆成。

天游杳杳海漫漫，无有无无是道观。大法药兼心地要，两门都作混成看。

神光中见一还婴，非外非中已混成。忽向玉炉飞上去，数声灵鹊夜来惊。

万枝灯，千江月，一灯传，一月摄。莫知根种有虚空，祇见祥光无断绝。三千世界掌中知，百亿化身天下说。秘密岂当容易谈，一臂尤轻冷欺雪。

有地有花空具色，无花无种色含空。混成一物谁圆就，但向无言一化工。

受果时来合见仙，香山禅定想多年。少林得旨圆融了，不在中间与两边。

华岂曾生种亦无，迩来何事得神珠。尘凡不悟无为旨，但笑高人一似愚。

曾穷庄易到源渊，三教从来共本根。自到少林应已悟，后来谁为晓宗门。

宿来缘累尚相拘，何事圆成未自如。十地三乘谁便了，了时犹待到无无。

入道从来自有缘，许谁心地是金仙。如来止止教休说，妙法难思莫妄传。

衣法曾传莫己知，两山禅定了何疑。本无一物非何有，大道宁嫌得小儿。

地种精华总是无，无中和会一神珠。前缘谁是传衣子，水月如心可上图。

万宝收还万合中，更寻心地亦还空。紫云盖下已呈瑞，佛法一枝谁与同。

路上相逢即是缘，心知衣法有人传。真成浄土含诸种，直到生生始得仙。

解脱门中宿已知，种花生性岂须期。诏书四反终难起，不要浮名不待时。

情种俱收入混成，还并四事得无生。字虽不识人休笑，壁上留题已可惊。

无生无种菩提就，非佛非心混沌成。欲说性空何处觅，可怜禅律谩相争。

形生收摄出尘笼，一颗圆光色与空。槽厂有人来作祖，自然吟入太无中。

尘埃可佛是修时，无物无修秀也知。欲说菩提符祖意，圆明来处想曾窥。

顿悟花情有几人，源流相远却非真。须知佛性无南北，芥子中藏万法轮。

泰定犹忘相行深，种华当向此中生。坐禅只恐人无证，得旨须教矿作金。

下种人来地有因，若非因地若轻陈。曾将此子教谁种，安解参同向吕真。

从来生灭本因心，旁出纷纷没处寻。无性无心方是道，执空谁可脱浮沉。

法身行止本来无，叶落归根是幻躯。生灭已除还寂灭，有情相感莫踟蹰。

曾戒观空与坐禅，惟因唐使说真筌。九年面壁谁能少，秘密先当得祖传。

妙了形神更有人，不须捐下梦中身。逍遥便作丹台客，谁悟三丹有二真。

大事从来夙有因，太空全是气精神。牟尼莫怪无人问，作用皆云已得真。

圆妙高人觉已通，便辞归去谩参同。一篇证道谁能赛，不谓唐僧有此风。

道果天成岂可猜，圆光何处更寻台。性为妙种心为地，况有慈云作雨来。

十数运行天与地，五气生成入无始。混成惟一数相寻，十一观音生一体。耳如目，听如视，通身是眼谁能计，观尽十方无巨细。有时塔上耸人看，妙用无方乃余事。

貌像虽相似，水中空捉月。非教亦非禅，使我如何说。

九九八十一，圆明体如日。岂是空说禅，精魂中扫迹。立道须当修，九九八十一。性见与意会，如何体空色。

谷水悠悠水天阔，绿竹漪漪玉龙活。天和堂在翠微中，堂上谁夸青琐闼。二俊昔为才所驱，未识危邦何太愚。轻抱雄文走西洛，漫劳黄耳寻中吴。岂谓七百有余载，乃获夫子营我庐。能向平时脱羁络，为悟浮云此生错。通道益深醉隠亭，载鹏风厚逍遥阁。万累纷纷无处寻，须信天和有斯乐。彼哉二俊胡不归，空叹华亭数声鹤。

风雷昨夜破枯株，借问天公有意无。莫是卧龙踪迹困，放开头角入亨衢。

东别家山十六程，晓来和月到华清。朝元阁下西风急，都入长杨作雨声。

探花车骑似游龙，未入桃源先阆风。衫上十分新染翠，衣间一点半开红。身如骥子无双俊，人报鳌山第几宫。便是醉仙何处去，上林园在五云中。

具美杯残意未休，相将重上望湖楼。楼台忽已居平地，风月何曾识旧游。更挈酒樽过水月，坐增诗兴满沧洲。春风共约新桥畔，遥拜双龙万斛舟。

任尔巍峨千万丈，也须还我上头行。

凌波应作水中仙。

朝元阁成老君现。

维衡屹南荒，作镇自开辟。定王十里城，处处见山色。

汉中沃野如关中，四五百里烟蒙蒙。黄云连天夏麦熟，水稻漠漠吹秋风。七月八月{禾罢}{禾亚}红，一家往往收千锺。行人叹息风土好，居人生计何草草。老翁扶杖泣我前，此事何堪与君道。君不见屯军十万如貔貅，椎牛酾酒不得饱，飞刍挽粟无时休。禾稼登场虽满眼，十有八九归征求。军前输米更和籴，囊括颗粒无干糇。棱棱杀气森平原，虽食我肉不敢言。阵马如云动雷电，戈戟𪭢撞相腾喧。口边夺食与马啮，马饱人饥无处说。大吏明知但吁叹，百姓俛首当擭窃。天高日薄炊烟冷，村落萧条往来绝。君莫问我汉中连年事，肝膈难言眼流血。似闻今年春，关外四五州。岁饥人无食，饿者颇亦稠。蕃人欲寇边，此事信有不。时涂苟如此，人生不如死。死即万事休，生则何时已。语多情极辞转哀，野风飒飒吹黄埃。荒村相对两呜咽，收泪问我何方来。作官骑马不易得，具与天子怜婴孩。老翁已老死不惜，家有儿孙方戢戢。愿君富贵为爱惜，莫教还似翁今日。

边头八月秋田熟，南村北村夜舂粟。大平车子走无轮，载米入场声辘辘。官置斗斛人自量，市价日与时低昂。得钱却载车上去，出门掉臂归山乡。老翁扶杖笑且语，大儿踏歌小儿舞。酒酣歌罢喜复悲，却忆前年输籴苦。田头刈禾人未归，吏已打门嗔我迟。名为和籴实强取，使我父子长寒饥。今年官场有籴米，卖米得钱固其理。力排众议改旧法，闻说郎中人姓李。小民无力酬天公，但愿谷米年年丰。年年与官足兵食，三军饱食眠秋风。郎中归坐天子侧，更与小民说休戚。莫使明年复开籴，老翁还作前年泣。

障塞应悬隔，崇墉谩太高。

