伞峰一片崎危石，枕在青冥绝壁间。人作盐梅资世济，迹留岩岫与云闲。露盘高出长年殿，羽盖斜临宛委山。藐矣诸孙愧前躅，但开三径掩柴关。

削断龙门剑力闲，遗祠终古鉴湖边。昆墟到海曾穷地，石穴藏书不记年。春色门墙花滴雨，晓光台殿水浮烟。涂山万国梯航集，告禅灵坛岂偶然。

阳明洞天三月春，桃花艳艳迎笑人。仙官瑶裾翠羽裾，直上非烟骖紫麟。手把赤书秘玉文，朝谒太素三元君。琳房窈窕出青云，众真啸语林际闻。山精木魅知有主，敛戢鬼火摧飚轮。崇岩绝壑足清放，抗迹万里无埃尘。物不疵疠年谷熟，绰约曾潜姑射神。祈师努力学此道，下济泽国穷鳏民。

仙方上品夸灵种，忽怪灵芝拆紫苞。玉泽返婴看验术，少微山是小三茅。

白石洞间路，吾家在其中。琴窗与书阁，一半是云封。

元和文物盛群贤，曾借蓬莱住列仙。画入帘栊烟外寺，鉴摇台榭水中天。

卧龙山脚寒岩底，沮洳泥涂不记年。疏引一朝逢智匠，坐令咫尺变璇渊。待时藏用怀灵德，济物施功假世贤。留作越人歌咏事，召棠阴下酌贪泉。

雁级指高冥，登瞻地域灵。路寻沧海断，山带沃洲青。

建中天子寄弥纶，筑隐商岩旧叶存。麟笑有文藏册府，驷车流庆属衡门。金绳宝构新空界，剑树真游接古原。藐矣诸孙愧前躅，脱身仍谢北山猿。

远适庐陵郡，经旬泛楚天。江山晴绕枕，星斗夜随船。

远适庐陵郡，重江去不穷。全家片帆底，三月怒涛中。

海腹藏吴楚，天枢转斗牛。夜分惊日浴，潮落见鲸游。

天意降时雨，山川潜出云。锄秦将授汉，此力半因君。

汉初开郡出南夷，万壑千岩足崄巇。天上斗牛应共域，人间江岭自分岐。尉佗椎髻遗风俗，马援飞鸢堕水时。

何意滔天苦作威，狂驱海若走冯夷。因看平地波翻起，知是沧浪鼎沸时。初似长平万瓦震，忽如圆峤六鳌移。直应待得澄如练，会有安流往济时。

戴水寒流对轩槛，桃源深径入渔樵。

楩柟非给燎，𫚈鲂必施罛。

纤纶鱼罗尾，鸣镞雉摧班。

新筑堤成号杜塘，结茅深稳占湖光。

扫拂渔蓬出泾来。

独坐涧边听水落，却来洞口看云生。

飞栋新成蘸碧轩，会稽山脚照湖边。

偃藩唯觉讼铃虚。

唯有梅花报春早，雪中传信过江干。

剑水清凉梦笔山，戟衣照日启重关。

岁贵波然素，时珍蟹有箱。

身闲婚嫁毕，秋老蟹螯肥。

春波池上搘琴荐，秋月桐阴把蟹螯。

