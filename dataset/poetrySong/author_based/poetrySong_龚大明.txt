山居好，山居好，鹤唳猿啼饯昏晓。碧窗柏子炷炉香，趺坐蒲团诵黄老。

山居好，山居好，门对青山水环遶。一榻烟霞梦寐清，我以不贪为至宝。

山居好，山居好，竹杖芒鞋恣幽讨。坐分苔石树阴凉，闲数落花听啼鸟。

山居好，山居好，𣃁月锄云种瑶草。泠泠碧涧响寒泉，蔌蔌落花风自扫。

清高绝，雪崖翁，向上元机顿观通。金鼎有丹成九转，凝然宴坐白云中。

九转工夫真妙绝，丹炉进火徐徐热。离龙坎虎自归降，姹女婴儿共欢悦。天机密运造元微，精采神光迥然别。枝头结果有时红，骖鸾跨鹤神仙列。

梅霖初歇水平湖，湖上青山展画图。更著楼台相掩映，风流端不减西湖。

知与坡仙有宿盟，来贤岩畔旧经行。节同老柏岁寒操，心契焦桐太古声。云出九峰龙起蛰，风清五夜鹤传鸣。须公一柱擎天力，妙斡洪钧大发生。

