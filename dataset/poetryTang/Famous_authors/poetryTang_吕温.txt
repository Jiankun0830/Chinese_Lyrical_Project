封开白云起，汉帝坐斋宫。望在泥金上，疑生秘玉中。攒柯初缭绕，布叶渐蒙笼。日观祥光合，天门瑞气通。无心已出岫，有势欲凌风。倘遣成膏泽，从兹遍大空。

月峰禅室掩，幽磬静昏氛。思入空门妙，声从觉路闻。泠泠满虚壑，杳杳出寒云。天籁疑难辨，霜钟谁可分。偶来游法界，便欲谢人群。竟夕听真响，尘心自解纷。

物有无穷好，蓝青又出青。朱研未比德，白受始成形。袍袭宜从政，衿垂可问经。当时不采撷，作色几飘零。

禁门留骑吹，内省正衣冠。稍辨旗常色，尚闻钟漏残。九天𬬻气煖，六月玉声寒。宿雾开霞观，晨光泛露盘。致君期反朴，求友得如兰。政自同归理，言成共不刊。准绳临百度，领袖映千宫。卧鼓流沙静，飞航涨海安。尽规酬主意，偕赋代交欢。雅韵人间满，多惭窃和难。

圣朝思纪律，宪府得中贤。指顾风行地，仪形月丽天。不仁恒自远，为政复何先。虚室唯生白，闲情却草玄。迎霜红叶早，过雨碧苔鲜。鱼乐翻秋水，乌声隔暮烟。旧游多绝席，感物遂成篇。更许穷荒谷，追歌白雪前。

纯精结奇状，皎皎天一涯。玉嶂拥清气，莲峰开白花。半岩晦云雪，高顶澄烟霞。朝昏对宾馆，隐映如仙家。夙闻蕴孤尚，终欲穷幽遐。暂因行役暇，偶得志所嘉。明时无外户，胜境即中华。况今舅甥国，谁道隔流沙。

迢递天上直，寂寞丘中琴。忆尔山水韵，起予仁智心。凝情在正始，超想疏烦襟。凉生子夜后，月照禁垣深。远风霭兰气，微露清桐阴。方袭缁衣庆，永奉南薰吟。

去年无花看，今年未看花。更闻飘落尽，走马向谁家。

掩[抑]中天意，凄怆触笼音。惊晓一闻处，伤春千里心。

未用且求安，无猜也不残。九天飞势在，六月目[睛]寒。动触樊笼倦，闲消肉食难。主人憎恶鸟，试待一呼看。

闭院开轩笑语阑，江山并入一壶宽。微风但觉杉香满，烈日方知竹气寒。披卷最宜生白室，吟诗好就步虚坛。愿君此地攻文字，如炼仙家九转丹。

古人犹悲秋，况复岁暮时。急景迫流念，穷阴结长悲。阳乌下西岭，月鹊惊南枝。揽衣步霜砌，倚杖临冰池。恍恍若有失，悄悄良不怡。忽闻晨起吟，宛是同所思。有美壮感激，无何远栖迟。摧藏变化用，掩抑扶摇姿。时杰岂虚出，天道信可欺。巨川望汔济，寒谷待潜吹。剑匣益精利，玉韬宁磷缁。戒哉轻沽诸，行矣自宠之。伊我抱微尚，仲氏即心期。讨论自少小，形影相差池。比来胸中气，欲耀天下奇。云雨沛萧艾，烟阁双萎蕤。几年困方枘，一旦迷多岐。道因穷理悟，命以尽性知。事去类绝弦，时来如转规。伊吕偶然得，孔墨徒尔为。早行多露悔，强进触藩羸。功名岂身利，仁义非吾私。万物自身化，一失何驱驰。不如任行止，委命安所宜。劝君休感叹，与予陶希夷。明年郊天后，庆泽岁华滋。曲水杏花雪，香街青柳丝。良时且暂欢，樽酒聊共持。闲过漆园叟，醉看五陵儿。寄言思隐处，不久来相追。

时同事弗同，穷节厉阴风。我役流沙外，君朝紫禁中。从容非所羡，辛苦竟何功。但示酬恩路，浮生任转蓬。

蓬转星霜改，兰陔色养违。穷泉百死别，绝域再生归。镜数成丝发，囊收抆血衣。酬恩有何力，只弃一毛微。

星汉纵横车马喧，风摇玉佩烛花繁。岂知羸卧穷荒外，日满深山犹闭门。

清时令节千官会，绝域穷山一病夫。遥想满堂欢笑处，几人缘我向西隅。

本欲云雨化，却随波浪翻。一沾太常第，十过潼关门。志力且虚弃，功名谁复论。主人故相问，[惭]笑不能言。

新浴振轻衣，满堂寒月色。主人有美酒，况是曾相识。

朝来驻马香街里，风度遥闻语笑声。无事闭门教日晚，山桃落尽不胜情。

南山双乔松，擢本皆千寻。夕流膏露津，朝被青云阴。负雪出深涧，摇风倚高岑。明堂久不构，云干何森森。匠意方雕巧，时情正夸淫。生材会有用，天地岂无心。

结构池梁上，登临日几回。晴空交密叶，阴岸积苍苔。爽气中央满，清风四面来。振衣生羽翰，高枕出尘埃。齐物鱼何乐，忘机鸟不猜。闲销炎昼静，选胜火云开。僻远宜孱性，优游赖废材。愿为长泛梗，莫作重然灰。守道穷非过，先时动是灾。寄言徐孺子，宾榻旦徘徊。

为理赖同力，陟明非所任。废田方垦草，新柘未成阴。术浅功难就，人疲感易深。烦君驻归棹，与慰不欺心。

布帛精麄任土宜，疲人识信每先期。明朝别后无他嘱，虽是蒲鞭也莫施。

高眠日出始开门，竹径旁通到后园。陶亮横琴空有意，任棠置水竟无言。松窗宿翠含风薄，槿援朝花带露繁。山郡本来车马少，更容相访莫辞喧。

清质悠悠素彩融，长川迥陆合为空。佳人甚近山城闭，夏夜相望水镜中。

意气曾倾四国豪，偶来幽寺息尘劳。严陵钓处江初满，梁甫吟时月正高。新识几人知杞梓，故园何岁长蓬蒿。期君自致青云上，不用伤心叹二毛。

僧家亦有芳春兴，自是禅心无滞境。君看池水湛然时，何曾不受花枝影。

同事先皇立玉墀，中和旧节又支离。今朝各自看花处，万里遥知掩泪时。

吏中习隐好跻攀，不扰疲人便自闲。闻说殷勤海阳事，令人转忆舜祠山。

尽日看花君不来，江城半夜与君开。楼中共指南园火，红烬随花落碧苔。

农人辛苦绿苗齐，正爱梅天水满堤。知汝使车行意速，但令骢马著鄣泥。

悠悠世路自浮沈，岂问仁贤待物心。最忆过时留宴处，艳歌催酒后亭深。

三五穷荒月，还应照北堂。回身向暗卧，不忍见圆光。

浸润成宫蛊，苍黄弄父兵。人情疑始变，天性感还生。宇县犹能洽，闺门讵不平。空令千载后，凄怆望思名。

息驾非穷途，未济岂迷津。独立大河上，北风来吹人。雪霜自兹始，草木当更新。严冬不肃杀，何以见阳春。

马嘶白日暮，剑鸣秋气来。我心浩无际，河上空徘徊。

即雠终自翦，覆国岂为雄。假号孤城里，何殊在甬东。

祀夏功何薄，尊周义不成。凄凉庾信赋，千载共伤情。

晨飙发荆州，落日到巴丘。方知刳剡利，可接鬼神游。二湖豁南寖，九派驶东流。襟带三千里，尽在岳阳楼。忆昔鬬群雄，此焉争上游。吴昌屯虎旅，晋盛骛龙舟。宋齐纷祸难，梁陈成寇雠。钟鼓长震耀，鱼龙不得休。风雪一萧散，功业忽如浮。今日时无事，空江满白鸥。

零桂佳山水，[荥]阳旧自同。经途看不暇，遇境说难穷。叠嶂青时合，澄湘漫处空。舟移明镜里，路入画屏中。岩壑千家接，松萝一径通。渔烟生缥缈，犬吠隔笼葱。戏鸟留余翠，幽花吝晚红。光翻沙濑日，香散橘园风。信美非吾土，分忧属贱躬。守愚资地僻，恤隐望年丰。且保心能静，那求政必工。课终如免戾，归养洛城东。

少陵最高处，旷望极秋空。君山喷清源，脉散秦川中。荷锸自成雨，由来非鬼工。如何盛明代，委弃伤豳风。泾灞徒络绎，漆沮虚会同。东流滔滔去，沃野飞秋蓬。大禹平水土，吾人得其宗。发机回地势，运思与天通。早欲献奇策，丰财叙西戎。岂知年三十，未识大明宫。卷尔出岫云，追吾入冥鸿。无为学惊俗，狂醉哭途穷。

皇家礼赤帝，谬获司风域。致斋紫盖下，宿设祝融侧。鸣涧惊宵寐，清猿递时刻。澡洁事夙兴，簪佩思尽饰。危坛象岳趾，秘殿翘翚翼。登拜不遑愿，酌献皆累息。赞道仪匪繁，祝史词甚直。忽觉心魂悸，如有精灵逼。漠漠云气生，森森杉柏黑。风吹虚箫韵，露洗寒玉色。寂寞有至公，馨香在明德。礼成谢邑吏，驾言归郡职。憩桑访蚕事，遵畴课农力。所愿风雨时，回首瞻南极。

行行忽到旧河源，城外千家作汉村。樵采为侵征虏墓，耕耘犹就破羌屯。金汤天险长全设，伏腊华风亦暗存。暂驻单车空下泪，有心无力复何言。

左南桥上见河州，遗老相依赤岸头。匝塞歌钟受恩者，谁怜被发哭东流。

忠驱义感即风雷，谁道南方乏武才。天下起兵诛董卓，长沙子弟最先来。

虎旗龙舰顺长风，坐引全吴入掌中。孙皓小儿何足取，便令千载笑争功。

长驱到处积人头，大斾连营压上游。建业乌栖何足问，慨然归去王中州。

天生杰异固难驯，应变摧枯若有神。夷甫自能疑倚啸，忍将虚诞误时人。

吴蜀成婚此水浔，明珠步障幄黄金。谁将一女轻天下，欲换刘郎鼎峙心。

孤棹迟迟怅有违，沿湘数日逗晴晖。人生随分为忧喜，回雁峰南是北归。

愁云重拂地，飞雪乱遥程。莫虑前山暗，归人正眼明。

筑坛登上将，膝席委前筹。虏灭南侵迹，朝分北顾忧。抗旌回广漠，抚剑动旄头。坐见黄云暮，行看白草秋。山横旧秦塞，河绕古灵州。戍守如无事，惟应猎骑游。

随缘聊振锡，高步出东城。水止无恒地，云行不计程。到时为彼岸，过处即前生。今日临岐别，吾徒自有情。

洞庭舟始泊，桂江帆又开。魂从会处断，愁向笑中来。惝恍看残景，殷勤祝此杯。衡阳刷羽待，成取一行回。

湘南孤白芷，幽托在清浔。岂有馨香发，空劳知处深。摧贤路已隔，赈乏力不任。惭我一言分，贞君千里心。寸义薄联组，片诚敌兼金。方期践冰雪，无使弱思侵。

慷慨视别剑，凄清泛离琴。前程楚塞断，此恨洞庭深。文字已久废，循良非所任。期君碧云上，千里一扬音。

忆年十五在江湄，闻说平凉且半疑。岂料殷勤洮水上，却将家信托袁师。

寻常纵恣倚青春，不契心期便不亲。今日烟波九疑去，相逢尽是眼中人。

匣有青萍筒有书，何门不可曳长裾。应须定取真知者，遣对明君说子虚。

羸马孤童鸟道微，三千客散独南归。山公念旧偏知我，今日因君泪满衣。

戚里容闲客，山泉若化成。寄游芳径好，借赏彩船轻。春至花常满，年多水更清。此中如传舍，但自立功名。

天子收郡印，京兆责狱囚。狂兄与狂弟，不解对花愁。

山樱先春发，红蕊满霜枝。幽处竟谁见，芳心空自知。似夺朝日照，疑畏煖风吹。欲问含彩意，恐惊轻薄儿。

夭桃临方塘，暮色堪秋思。托根岂求润，照影非自媚。罥挂青柳丝，零落绿钱地。佳期竟何许，时有幽禽至。

吉凶岂前卜，人事何翻覆。缘看数日花，却翦凌霜竹。常言契君操，今乃妨众目。自古病当门，谁言出幽独。

道州城北欧阳家，去郭一里占烟霞。主人虽朴甚有思，解留满地红桃花。桃花成泥不须扫，明朝更访桃源老。政成兴足告即归，门前便是家山道。

偶寻皇溪日欲没，早梅未尽山樱发。无事江城闭此身，不得坐待花间月。

红芳暗落碧池头，把火遥看且少留。半夜忽然风更起，明朝不复上南楼。

夭桃红烛正相鲜，傲吏闲斋困独眠。应是梦中飞作蝶，悠扬只在此花前。

遐视轻神宝，传归属圣猷。尧功终有待，文德本无忧。坐受朝汾水，行看告岱丘。那知鼎成后，龙驭弗淹留。

监抚垂三纪，声徽洽万方。礼因驰道著，明自垦田彰。积渐承鸿业，从容守太康。更留园寝诏，恭听有余芳。

早秋同轨至，晨斾露华滋。挽度千夫咽，笳凝六马迟。剑悲长闭日，衣望出游时。风起西陵树，凄凉满孝思。

可怜他山石，几度负贞坚。推迁强为用，雕斲伤自然。文含巴江浪，色起青城烟。更闻余玉声，时入朱丝弦。

酌言修旧典，刈楚始登堂。百拜宾仪尽，三终乐奏长。想同莺出谷，看似雁成行。礼罢知何适，随云入帝乡。

杳杳冲天鹤，风排势暂违。有心长自负，无伴可相依。万里宁辞远，三山讵忆归。但令毛羽在，何处不翻飞。

鸿灾起无朕，有见非前知。蚁入不足恤，柱倾何可追。良工操斤斧，沈吟方在斯。殚材事朽废，曷若新宏规。

我非好鹅癖，尔乏鸣雁姿。安得免沸鼎，澹然游清池。见生不忍食，深情固在斯。能自远飞去，无念稻粱为。

银宫翠岛烟霏霏，珠树玲珑朝日晖。神仙望见不得到，却逐回风何处归。

退浑儿，退浑儿，朔风长在气何衰。万群铁马从奴虏，强弱由人莫叹时。

退浑儿，退浑儿，冰消青海草如丝。明堂天子朝万国，神岛龙驹将与谁。

汉家婕妤唐昭容，工诗能赋千载同。自言才艺是天真，不服丈夫胜妇人。歌阑舞罢闲无事，纵恣优游弄文字。玉楼宝架中天居，缄奇秘异万卷馀。水精编帙录钿轴，云母捣纸黄金书。风吹花露清旭时，绮窗高挂红绡帷。香囊盛烟绣结络，翠羽拂案青琉璃。吟披啸卷终无已，皎皎渊机破研理。词萦彩翰紫鸾回，思耿寥天碧云起。碧云起，心悠哉。境深转苦坐自摧，金梯珠履声一断。瑶阶日夜生青苔，青苔秘空关。曾比群玉山，神仙杳何许。遗逸满人间，君不见洛阳南市卖书肆。有人买得研神记，纸上香多蠹不成。昭容题处犹分明，令人惆怅难为情。

千门俨云端，此地富罗纨。秋月三五夜，砧声满长安。幽人感中怀，静听泪汍澜。所恨捣衣者，不知天下寒。

东方殊未明，暗室虫正飞。先觉忽先起，衣裳颠倒时。严冬寒漏长，此夜如何其。不用思秉烛，扶桑有清晖。

墙下长安道，嚣尘咫尺间。久牵身外役，暂得病中闲。背喜朝阳满，心怜暮鸟还。吾庐在何处，南有白云山。

羸卧承新命，优容获所安。遣儿迎贺客，无力拂尘冠。偃仰晴轩暖，支离晓镜寒。那堪报恩去，感激对衰兰。

沉疴矌十旬，还过直城闉。老马犹知路，羸童欲怕人。久隳三径计，更强百年身。许国将何力，空生衣上尘。

夜疑关山月，晓似沙场雪。曾使西域来，幽情望超越。将念浩无际，欲言忘所说。岂是花感人，自怜抱孤节。

谁念独坐愁，日暮此南楼。云去舜祠闭，月明潇水流。猿声何处晓，枫叶满山秋。不分匣中镜，少年看白头。

南风吹烈火，焰焰烧楚泽。阳景当昼迟，阴天半夜赤。过处若彗扫，来时如电激。岂复辨萧兰，焉能分玉石。虫蛇尽烁烂，虎兕出奔迫。积秽一荡除，和气始融液。尧时既敬授，禹稼斯肇迹。遍生合颖禾，大秀两岐麦。家有京坻咏，人无沟壑戚。乃悟焚如功，来岁终受益。

碧水何逶迤，东风吹沙草。烟波千万曲，不辨嵩阳道。

病肺不饮酒，伤心不看花。惟惊望乡处，犹自隔长沙。

朱邑何为者，桐乡有古祠。我心常所慕，二郡老人知。

栖栖复汲汲，忽觉年四十。今朝满衣泪，不是伤春泣。

中夜兀然坐，无言空涕洟。丈夫志气事，儿女安得知。

越欧百炼时，楚卞三泣地。二宝无人识，千龄皆弃置。空岩起白虹，古狱生紫气。安得命世客，直来开奥秘。剑任刜钟看，玉从投火试。必能绝疑惑，然后论奇异。

微风生青蘋，习习出金塘。轻摇深林翠，静猎幽径芳。掩抑时未来，鸿毛亦无伤。一朝乘严气，万里号清霜。北走摧邓林，东去落扶桑。扫却垂天云，澄清无私光。悠然返空寂，晏海通舟航。

年过潘岳才三岁，还见星星两鬓中。纵使他时能早达，定知不作黑头公。

文章抛尽爱功名，三十无成白发生。辜负壮心羞欲死，劳君贵买断肠声。

绿原青垅渐成尘，汲井开园日日新。四月带花移芍药，不知忧国是何人。

百忧攒心起复卧，夜长耿耿不可过。风吹雪片似花落，月照冰文如镜破。

东池送客醉年华，闻道风流胜习家。独卧郡斋寥落意，隔帘微雨湿梨花。

忆吾未冠赏年华，二十年间在咄嗟。今来羡汝看花岁，似汝追思昨日花。

丈夫可杀不可羞，如何送我海西头。更生更聚终须报，二十年间死即休。

别馆月，犁牛冰河金山雪。道州月，霜树子规啼是血。壮心感此孤剑鸣，沈火在灰殊未灭。

青海风，飞沙射面随惊蓬。洞庭风，危樯欲折身若空。西驰南走有何事，会须一决百年中。

当代知文字，先皇记姓名。七年天下立，万里海西行。苦节终难辨，劳生竟自轻。今朝流落处，啸水遶孤城。

黄花古城路，上尽见青山。桑柘晴川口，牛羊落照间。野情随卷幔，尘事隔重关。道合偏重赏，官微独不闲。鹤分琴久罢，书到雁应还。为谢登临客，琼林寄一攀。

阮宅闲园暮，窗中见树阴。樵歌依野草，僧语过长林。鸟向花间井，人弹竹里琴。自嫌身未老，已有住山心。

几夏京城住，今朝独远归。修行四分律，护净七条衣。溪寺黄橙熟，沙田紫芋肥。九龙潭上路，同去客应稀。

柳州柳刺史，种柳柳江边。柳管依然在，千秋柳拂天。

终南南太守，南郡在云南。闲向南亭醉，南风变俗谈。

