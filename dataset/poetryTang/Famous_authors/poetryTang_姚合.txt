荒田一片石，文字满青苔。不是逢闲客，何人肯读来。

僻性爱古物，终岁求不获。昨朝得古砚，黄河滩之侧。念此黄河中，应有昔人宅。宅亦作流水，斯砚未变易。波澜所激触，背面生罅隙。质状朴且丑，今人作不得。捧持且惊叹，不敢施笔墨。或恐先圣人，尝用修六籍。置之洁净室，一日三磨拭。大喜豪贵嫌，久长得保惜。

湖南谯国尽英髦，心事相期节义高。解下佩刀无所惜，新闻天子付三刀。

衰病近来行少力，光公乞我百龄藤。闲来杖此向何处，过水缘山只访僧。

贵游多爱向深春，到处香凝数里尘。红杏花开连锦障，绿杨阴合拂朱轮。凤凰尊畔飞金盏，丝竹声中醉玉人。日暮垂鞭共归去，西园宾客附龙鳞。

将军作镇古汧洲，水腻山春节气柔。清夜满城丝管散，行人不信是边头。

箭利弓调四镇兵，蕃人不敢近东行。沿边千里浑无事，唯见平安火入城。

圣朝能用将，破敌速如神。掉剑龙缠臂，开旗火满身。积尸川没岸，流血野无尘。今日当场舞，应知是战人。

昼渡黄河水，将军险用师。雪光偏著甲，风力不禁旗。阵变龙蛇活，军雄鼓角知。今朝重起舞，记得战酣时。

破虏行千里，三军意气麤。展旗遮日黑，驱马饮河枯。邻境求兵略，皇恩索阵图。元和太平乐，自古恐应无。

每日寻兵籍，经年别酒徒。眼疼长不校，肺病且还无。僮仆惊衣窄，亲情觉语麤。几时得归去，依旧作山夫。

朝朝十指痛，唯署点兵符。贫贱依前在，颠狂一半无。身惭山友弃，胆赖酒杯扶。谁道从军乐，年来镊白须。

从谏停东幸，垂衣宝历昌。汉昭登位少，周代卜年长。彩仗三清路，麻衣万国丧。玄宫今一闭，终古柏苍苍。

晚色启重扉，旌旗路渐移。荆山鼎成日，湘浦竹斑时。臣子终身感，山园七月期。金茎看尚在，承露复何为。

紫陌起仙飙，川原共寂寥。灵輴万国护，仪殿百神朝。漏滴秋风路，笳吟灞水桥。微臣空感咽，踊绝觉天遥。

垂拱开成化，愔愔雅乐全。千官方就日，四海忽无天。尧舜非传子，殷周但卜年。圣功青史外，刊石在陵前。

代以无为理，车书万国同。继兄还付弟，授圣悉推公。云雾疑无日，笳箫别起风。金茎难复见，寒露落空中。

龙归攀不得，髯在侍臣边。彻奠新阡起，登山吉从全。关河佳气散，夷夏哭声连。寂寞玄宫闭，朝昏千万年。

晓漏启严城，宫臣缟素行。灵仪先卤簿，新谥在铭旌。云晦郊原色，风连霰雪声。凄凉望苑路，春草即应生。

寒日春宫闭，玄堂渭水滨。华夷笺乍绝，凶吉礼空新。薤露歌连哭，泉扉夜作晨。吹笙今一去，千古在逡巡。

服儒师道旨，粝食卧中林。谁识先生事，无身是本心。空山流水远，故国白云深。日夕谁来哭，唯应猿鸟吟。

修短皆由命，暗怀师出尘。岂知修道者，难免不亡身。永秘黄庭诀，高悬漉酒巾。可怜白犬子，闲吠远行人。

白日西边没，沧波东去流。名虽千古在，身已一生休。岂料文章远，那知瑞草秋。曾闻有书剑，应是别人收。

杳杳黄泉下，嗟君向此行。有名传后世，无子过今生。新墓松三尺，空堦月二更。从今旧诗卷，人觅写应争。

真珠为土玉为尘，未识遥闻鼻亦辛。天上还应收至宝，世间难得是佳人。朱丝自断虚银烛，红粉潜销冷绣裀。见说忘情唯有酒，夕阳对酒更伤神。

新诗十九首，丽格出青冥。得处神应骇，成时力尽停。正愁闻更喜，沈醉见还醒。自是天才健，非关笔砚灵。

新诗盈道路，清韵似敲金。调格江山峻，功夫日月深。蜀笺方入写，越客始消吟。后辈难知处，朝朝枉用心。

欲识为诗苦，秋霜若在心。神清方耿耿，气肃觉沈沈。皓素中方委，严凝得更深。依稀轻夕渚，髣髴在寒林。思劲凄孤韵，声酸激冷吟。还如饮冰士，励节望知音。

无生深旨诚难解，唯是师言得正真。远近迟斋来谛听，酒坊鱼市尽无人。

健夫结束执旌旗，晓度长江自合围。野外狐狸搜得尽，天边鸿雁射来稀。苍鹰落日饥唯急，白马平川走似飞。蜡节畋游非为己，莫惊刺史夜深归。

生灵苏息到元和，上将功成自执戈。烟雾扫开尊北岳，蛟龙斩断净南河。旗回海眼军容壮，兵合天心杀气多。从此四方无一事，朝朝雨露是恩波。

枉为乡里举，射鹄艺浑疏。归路羞人问，春城赁舍居。闭门辞杂客，开箧读生书。以此投知己，还因胜自余。

亲戚多离散，三年独在城。贫居深稳卧，晚学爱闲名。小弟有书至，异乡无地行。

三年病不出，苔藓满藤鞋。倚壁看经坐，闻钟吃药斋。茶烟熏杀竹，檐雨滴穿堦。无暇频相访，秋风寂寞怀。

一辞山舍废躬耕，无事悠悠住帝城。为客衣裳多不稳，和人诗句固难精。几年秋赋唯知病，昨日春闱偶有名。却出关东悲复喜，归寻弟妹别仁兄。

明明复夜夜，胡子即成翁。唯是真知性，不来生灭中。

为底胡姬酒，长来白鼻䯄。摘莲抛水上，郎意在浮花。

入门石径半高低，闲处无非是药畦。致得仙禽无去意，花间舞罢洞中栖。

旧客常乐坊，井泉浊而咸。新屋新昌里，井泉清而甘。僮仆惯苦饮，食美翻憎嫌。朝朝忍饥行，戚戚如难堪。中下无正性，所习便淫耽。一染不可变，甚于茜与蓝。近贫日益廉，近富日益贪。以此当自警，慎勿信邪谗。

碛露黄云下，凝寒鼓不鸣。战须移死地，军讳杀降兵。印马秋遮虏，蒸沙夜筑城。旧乡归不得，都尉负功名。

滥得进士名，才用苦不长。性癖艺亦独，十年作诗章。六义虽粗成，名字犹未扬。将军俯招引，遣脱儒衣裳。常恐虚受恩，不惯把刀枪。又无远筹略，坐使虏灭亡。昨来发兵师，各各赴战场。顾我同老弱，不得随戎行。丈夫生世间，职分贵所当。从军不出门，岂异病在床。谁不恋其家，其家无风霜。鹰鹘念搏击，岂贵食满肠。

江头数顷杏花开，车马争先尽此来。欲待无人连夜看，黄昏树树满尘埃。

日日门长闭，邻家亦懒过。头风春饮苦，眼晕夜书多。幽鸟偏栖竹，凡人笑种莎。近来难得酒，无计奈愁何。

天遥来雁小，江阔去帆孤。南陌游人回首去，东林道者杖藜归。萄藤洞庭头，引叶漾盈摇。皎洁钩高挂，玲珑影落寮。阴烟压幽屋，蒙密梦冥苗。清秋青且翠，冬到冻都凋。

授钺儒生贵，倾朝赴饯筵。麾幢官在省，礼乐将临边。代马龙相杂，汾河海暗连。远戎移帐幕，高鸟避旌旃。天下屯兵处，皇威破虏年。防秋嫌垒近，入塞必身先。中外恩重叠，科名岁接连。散材无所用，老向琐闱眠。

报功严祀典，宠诏下明庭。酒气飘林岭，香烟入杳冥。乐清三奏备，词直百神听。衣拂云霞湿，诗通水石灵。何因逐驺骑，暂得到岩扃。

酬恩不顾名，走马觉身轻。迢递河边路，苍茫塞上城。沙寒无宿雁，虏近少闲兵。饮罢挥鞭去，旁人意气生。

天子念疲民，分忧辍侍臣。红旗高起焰，绿野静无尘。阙下亲知别，江南惠化新。朝昏即千里，且愿话逡巡。

殷勤莫遽起，四坐悉同袍。世上诗难得，林中酒更高。隋堤傍杨柳，楚驿在波涛。别后书频寄，无辞费笔毫。

杭人遮道路，垂泣浙江前。谯国迎舟舰，行歌汴水边。周旋君量远，交代我才偏。寒日严旌戟，晴风出管弦。一杯诚淡薄，四坐愿留连。异政承殊泽，应为天下先。

饯幕俨征轩，行军归大藩。山程度函谷，水驿到夷门。晓日诗情远，春风酒色浑。逡巡何足贵，所贵尽残樽。

三十年来天下名，衔恩东守阖闾城。初经咸谷眠山驿，渐入梁园问水程。霁日满江寒浪静，春风遶郭白蘋生。虎丘野寺吴中少，谁伴吟诗月里行。

州城全是故吴宫，香径难寻古藓中。云水计程千里远，轩车送别九衢空。鹤声高下听无尽，潮色朝昏望不同。太守吟诗人自理，小斋闲卧白蘋风。

上国羞长选，戎装贵所从。山田依法种，兵食及时供。水汽诗书软，岚烟笔砚浓。几时无事扰，相见得从容。

见说为官处，烟霞思不穷。夜猿啼户外，瀑水落厨中。名药人难识，仙山路易通。还应施静化，谁复与君同。

失意寻归路，亲知不复过。家山去城远，日月在船多。楚塞数逢雁，浙江长有波。秋风别乡老，还听鹿鸣歌。

春色三千里，愁人意未开。木梢穿栈出，雨势隔江来。荒馆因花宿，深山羡客回。相如何物在，应只有琴台。

满座诗人吟送酒，离城此会亦应稀。春风下第时称屈，秋卷呈亲自束归。日晚山花当马落，天阴水鸟傍船飞。江边道路多苔藓，尘土无由得上衣。

不道弓箭字，罢官唯醉眠。何人荐筹策，走马逐旌旃。阵变孤虚外，功成语笑前。从今巂州路，无复有烽烟。

郤縠诗书将，衔恩赴梓州。遶身垂印绶，护马执戈矛。剑阁和铭峭，巴江带字流。从来皆惜别，此别复何愁。

上将得良策，恩威作长城。如今幷州北，不见有胡兵。晋野雨初足，汾河波亦清。所从古无比，意气送君行。

我梦何曾应，看君渡浐川。自无仙掌分，非是圣心偏。径草多生药，庭花半落泉。人间有此郡，况在凤城边。

赤府从军美，儒衣结束轻。凉飙下山寺，晓浪满关城。闲坐饶诗景，高眠长道情。将军不战术，计日立功名。

吟诗掷酒船，仙掌白楼前。从事关中贵，主人天下贤。此生无了日，终岁踏离筵。何计因归去，深山恣意眠。

仆射陂前郡，清高越四邻。丹霄凤诏下，太守虎符新。雾湿关城月，花香驿路尘。连枝相庭树，岁岁一家春。

炎天木叶焦，晓夕绝凉飙。念子独归县，何人不在朝。市连风浪动，帆彻海门遥。饮尽樽中酒，同年同寂寥。

儒有登坛贵，何人得此功。红旗烧密雪，白马踏长风。斧钺来天上，诗书理汉中。方知百胜略，应不在弯弓。

长年离别情，百盏酒须倾。诗外应无思，人间半是行。路遥嘶白马，林断出红旌。功业今应立，淮西有劲兵。

一钵与三衣，经行远近随。出家还养母，持律复能诗。春雪离京厚，晨钟近塞迟。亦知莲府客，夜坐喜同师。

人间扰扰唯闲事，自见高人只有诗。寂寞嵩峰云外寺，常多梦里过斋时。

城中听得新经论，却过关东说向人。旧国门徒终日望，见时应是见真身。

童穉便知闻，如今祗有君。百篇诗尽和，一盏酒须分。驿路多连水，州城半在云。离情同落叶，向晚更纷纷。

早得白眉名，之官濠上城。别离浮世事，迢遰长年情。广陌垂花影，遥林起雨声。出关春草长，过汴夏云生。黠吏先潜去，疲人相次迎。宴余和酒拜，魂梦共东行。

兰烛照重茵，飞杯复几分。主人寒不寐，上客晓离群。骑吏缘青壁，旌旗度白云。剑铭生藓色，巴字叠冰文。华省思仙侣，疲民爱使君。泠泠唯自适，郡邸有谁闻。

主人庭叶黑，诗稿更谁书。阙下科名出，乡中赋籍除。山春烟树众，江远晚帆疏。吾亦家吴者，无因到弊庐。

路岐知不尽，离别自无穷。行客心方切，主人樽未空。楚樯收月下，江树在潮中。人各还家去，还家庆不同。

相府旌旄重，还邀上客行。今朝郭门路，初彻蔡州城。从马唯提酒，防身不要兵。从来皆作使，君去是时平。

何物随身去，六经与一琴。辞家计已久，入谷住应深。偶坐僧同石，闲书叶满林。业成须谒帝，无贮白云心。

怀中天子书，腰下使君鱼。瀑布和云落，仙都与世疏。远程兼水陆，半岁在舟车。相送难相别，南风入夏初。

白须芸阁吏，羸马月中行。庄僻难寻路，官闲易出城。看山多失饭，过寺故题名。秋日田家作，唯添集卷成。

诗境西南好，秋深昼夜蛩。人家连水影，驿路在山峰。谷静云生石，天寒雪覆松。我为公府系，不得此相从。

圣代无邪触，空林獬豸归。谁知陇山鸟，长绕玉楼飞。风雨依山急，云泉入郭微。无同昔年别，别后寄书稀。

常省为官处，门前数树松。寻山屐费齿，书石笔无锋。果熟猿偷乱，花繁鸟语重。今来为客去，惜取最高峰。

欲出还成住，前程甚谪迁。佯眠随客醉，愁坐似僧禅。旧国归何处，春山买欠钱。几时无一事，长在故人边。

山翁来帝里，不肯住多时。尘土衣裳重，腥膻仆隶饥。林中愁不到，城外老应迟。喧寂一为别，相逢未有期。

兄寒弟亦饥，力学少闲时。何路免为客，无门卖得诗。几人携酒送，独我入山迟。少小同居止，今朝始别离。

凤凰楼下醉醺醺，晚出东门蝉渐闻。不使乡人治驿路，却将家累宿山云。闲时采药随僧去，每月请钱共客分。县吏若非三载满，自知无计更寻君。

水石随缘岂计程，东吴相遇别西京。夜禅月下袈裟湿，晓上山巅锡杖鸣。念我为官应易老，羡师依佛学无生。越中多有前朝寺，处处铁钟石磬声。

清晨相访立门前，麻履方袍一少年。懒读经文求作佛，愿攻诗句觅升仙。芳春山影花连寺，独夜潮声月满船。今日送行偏惜别，共师文字有因缘。

饯客未归城，东来驺骑迎。千山嵩岳峭，百县洛阳清。朔雁和云度，川风吹雨晴。藓庭公事暇，应祗独吟行。

萧关路绝久，石堠亦为尘。护塞空兵帐，和戎在使臣。风沙去国远，雨雪换衣频。若问凉州事，凉州多汉人。

送客客为谁，朱门处士稀。唯修曾子行，不着老莱衣。古寺随僧饭，空林共鸟归。壶中驻年药，烧得献庭闱。

贵是鸰原在紫微，荣逢知己领黄扉。人间盛事今全得，江上政声复欲归。风起满城山果落，雨余穿宅水禽飞。昔年尝作毘陵客，石峭泉清天下稀。

诏书飞下五云间，才子分符不等闲。驿路算程多是水，州图管地少于山。江头斑竹寻应遍，洞里丹砂自采还。清净化人人自理，终朝无事更相关。

独向山中觅紫芝，山人勾引住多时。摘花浸酒春愁尽，烧竹煎茶夜卧迟。泉落林梢多碎滴，松生石底足旁枝。明朝却欲归城市，问我来期总不知。

饯席离人起，贪程醉不眠。风沙移道路，仆马识山川。塞树花开小，关城雪下偏。胡尘今已尽，应便促朝天。

掷笔不作尉，戎衣从嫖姚。严冬入都门，仆马气益豪。沂州右镇雄，士勇旌旗高。洛东无忧虞，半夜开虎牢。丈夫贵功勋，不贵爵禄饶。仰眠作书生，衣食何由销。任生非常才，临事胆不摇。必当展长画，逆波斩鲸鳌。九陌尘土黑，话别立远郊。孟坚勒燕然，岂独在汉朝。

蜀山高岧嶤，蜀客无平才。日饮锦江水，文章盈其怀。十年作贡宾，九年多邅回。春来登高科，升天得梯阶。手持冬集书，还家献庭闱。人生此为荣，得如君者稀。李白蜀道难，羞为无成归。子今称意行，所历安觉危。与子久相从，今朝忽乖离。风飘海中船，会合难自期。长安米价高，伊我常渴饥。临岐歌送子，无声但陈词。义交外不亲，利交内相违。勉子慎其道，急若食与衣。苦𦶟道路赤，行人念前驰。一杯不可轻，远别方自兹。

鄱阳胜事闻难比，千里连连是稻畦。山寺去时通水路，郡图开处是诗题。化行应免农人困，庭静惟多野鹤栖。饮罢春明门外别，萧条驿路夕阳低。

东门送客道，春色如死灰。一客失意行，十客颜色低。住者既无家，去者又非归。穷愁一成疾，百药不可治。子贤我且愚，命分不合齐。谁开蹇踬门，日日同游栖。子行何所之，切切食与衣。谁能买仁义，令子无寒饥。野田不生草，四向生路岐。士人甚商贾，终日须东西。鸿雁春北去，秋风复南飞。勉君向前路，无失相见期。

士有经世筹，自无活身策。求食道路间，劳困甚徒役。我身与子同，日被饥寒迫。侧望卿相门，难入坚如石。为农昧耕耘，作商迷贸易。空把书卷行，投人买罪责。六月南风多，苦旱土色赤。坐家心尚焦，况乃远作客。羸马出郭门，饯饮晓连夕。愿君似醉肠，莫谩生忧戚。

劝君缓上车，乡里有吾庐。未得同归去，空令相见疏。山晴栖鹤起，天晓落潮初。此庆将谁比，献亲冬集书。

乡书落姓名，太守拜亲荣。访我波涛郡，还家雾雨城。海山窗外近，镜水世间清。何计随君去，邻墙过此生。

白云修道者，归去春风前。玉简通仙籍，金丹驻母年。锦文江一色，酒气雨相连。众说君平死，真师易义全。

送君一壶酒，相别野庭边。马上过秋色，舟中到锦川。峡猿啼夜雨，蜀鸟噪晨烟。莫便不回首，风光促几年。

迢递三千里，西南是去程。杜陵家已尽，蜀国客重行。雪照巴江色，风吹栈阁声。马嘶山稍煖，人语店初明。旅梦心多感，孤吟气不平。谁为李白后，为访锦官城。

年少登科客，从军诏命新。行装有兵器，祖席尽诗人。细雨湘城暮，微风楚水春。浔阳应足雁，梦泽岂无尘。猿叫来山顶，潮痕在树身。从容多暇日，佳句寄须频。

李白坟三尺，嵯峨万古名。因君还故里，为我吊先生。晴日移虹影，空山出鹤声。老郎闲未得，无计此中行。

出家侍母前，至孝自通禅。伏日江头别，秋风樯下眠。鸟声猿更促，石色树相连。此路多如此，师行亦有缘。

万叠赤城路，终年游客稀。朝来送师去，自觉有家非。石净山光远，云深海色微。此诗成亦鄙，为我写岩扉。

重重吴越浙江潮，刺史何门始得消。五字州人唯有此，四邻风景合相饶。橘村篱落香潜度，竹寺虚空翠自飘。君去九衢须说我，病成疏懒懒趋朝。

石桥寺里最清凉，闻说茆庵寄上方。林外猿声连院磬，月中潮色到禅床。他生念我身何在，此世唯师性亦忘。九陌相逢千里别，青山重叠树苍苍。

踏碎作赋笔，驱车出上京。离筵俯岐路，四坐半公卿。守命贫难掷，忧身梦数惊。今朝赴知己，休咏苦辛行。

子规啼欲死，君听固无愁。阙下声名出，乡中意气游。东川横剑阁，南斗近刀州。神圣题前字，千人看不休。

秋风离九陌，心事岂云安。曾是求名苦，当知此去难。辛勤程自远，寂寞夜多寒。诗句无人识，应须把剑看。

慈恩塔上名，昨日败垂成。赁舍应无直，居山岂钓声。半年犹小隐，数日得闲行。映竹窥猿剧，寻云探鹤情。爱花高酒户，煮药污茶铛。莫便多时住，烟霄路在城。

赤墀赐对使殊方，官重霜台紫绶光。玉节在船清海怪，金函开诏拜夷王。云晴渐觉山川异，风便那知道路长。谁得似君将雨露，海东万里洒扶桑。

荆州胜事众皆闻，幕下今朝又得君。才子何须藉科第，男儿终久要功勋。江村竹树多于草，山路尘埃半是云。新什定知饶景思，不应一向赋从军。

晓陌事戎装，风流粉署郎。机筹通变化，除拜出寻常。地冷饶霜气，山高碍雁行。应无离别恨，车马自生光。

故园偏接近，霅水洞庭边。归去知何日，相逢各长年。山川南北路，风雪别离天。楚色穷冬烧，淮声独夜船。从军丞相府，谈笑酒杯前。

寄家临禹穴，乘传出秦关。霜落橘满地，潮来帆近山。相门宾益贵，水国事多闲。晨省高堂后，余欢杯酒间。

献亲冬集书，比橘复何如。此去关山远，相思笑语疏。路寻丹壑断，人近白云居。幽石题名处，凭君亦记余。

罗刹楼头醉，送君西入京。秦吴无限地，山水半分程。海上烟霞湿，关中日月明。登科旧乡里，当为改嘉名。

谢守青山宅，山孤宅亦平。池塘无复见，春草野中生。常日登楼望，今朝送客行。殷勤拂石壁，为我一书名。

万法空门里，师修历几生。过来心已悟，未到行弥精。溪寂钟还度，林昏锡独鸣。朝簪抽未得，此别岂忘情。

吏事日纷然，无因到佛前。劳师相借问，知我亦通禅。古寺杉松出，残阳钟磬连。草庵盘石上，归此是因缘。

结得随缘伴，蝉鸣方出关。新经译旧寺，故国与谁还。斋为无钟早，心因罢讲闲。

大地无生理，吴中岂是归。自翻贝叶偈，人施福田衣。夏尽滩声出，潮来日色微。郡斋师去后，寂寞夜吟稀。

日日攻诗亦自彊，年年供应在名场。春风驿路归何处，紫阁山边是草堂。

师向边头去，边人业障轻。腥膻斋自洁，部落讲还成。传教多离寺，随缘不计程。三千世界内，何处是无生。

师经非纸上，师佛在心中。觉路何曾异，行人自不同。水云晴亦雨，山木夜多风。闻结西方社，尚书待远公。

昨来送君处，亦是九衢中。此日殷勤别，前时寂寞同。鸟啼寒食雨，花落暮春风。向晚离人起，筵收樽未空。

我住浙江西，君去浙江东。日日心来往，不畏浙江风。

东门携酒送廷评，结束从军塞上行。深碛路移唯马觉，断蓬风起与雕平。烟生远戍侵云色，冰叠黄河长雪声。须凿燕然山上石，登科记里是闲名。

几年山下事仙翁，名在长生箓籍中。烧得药成须寄我，曾为主簿与君同。

日日思朝位，偷闲城外行。唯求采药者，不道在官名。好异嫌山浅，寻幽喜迳生。病来文字拙，不要把归城。

懒作住山人，贫家日赁身。书多笔渐重，睡少枕长新。野客狂无过，诗仙瘦始真。秋风千里去，谁与我相亲。

病童随瘦马，难算往来程。野寺僧相送，河桥酒滞行。足愁无道性，久客会人情。何计羁穷尽，同居不出城。

记得春闱同席试，逡巡何啻十年余。今日相逢又相送，予乘五马子单车。

酒阑歌罢更迟留，携手思量凭翠楼。桃李容华犹叹月，风流才器亦悲秋。光阴不觉朝昏过，岐路无穷早晚休。似把剪刀裁别恨，两人分得一般愁。

山川重叠远茫茫，欲别先忧别恨长。红芍药花虽共醉，绿蘼芜影又分将。鸳鸯有路高低去，鸿雁南飞一两行。惆怅与君烟景迥，不知何日到潇湘。

醉与江涛别，江涛惜我游。他年婚嫁了，终老此江头。

漫向城中住，儿童不识钱。瓮头寒绝酒，灶额晓无烟。狂发吟如哭，愁来坐似禅。新诗有几首，旋被世人传。

憔悴王居士，颠狂不称时。天公与贫病，时辈复轻欺。茅屋随年借，盘飡逐日移。弃嫌官似梦，珍重酒如师。无竹栽芦看，思山叠石为。静窗留客话，古寺觅僧棋。瘦马寒来死，羸童饿得痴。唯应寻阮籍，心事远相知。

去年别君时，同宿黎阳城。黄河冻欲合，船入冰罅行。君为使滑州，我来西入京。丈夫不泣别，旁人叹无情。到京就省试，落籍先有名。惭辱乡荐书，忽欲自受刑。还家岂无路，羞为路人轻。决心住城中，百败望一成。腐草众所弃，犹能化为萤。岂我愚暗身，终久不发明。所悲道路长，亲爱难合幷。还如舟与车，奔走各异程。耳目甚短狭，背面若聋盲。安得学白日，远见君仪形。

出处难相见，同城似异乡。点兵寻户籍，烧药试仙方。事校千般别，心还一种忙。黄金如化得，相寄亦何妨。

微俸还同请，唯君独自闲。地偏无驿路，药贱管仙山。月色生松里，泉声在石间。吟诗复饮酒，何事更相关。

诗新得意恣狂疏，挥手终朝力有余。今到诗家浑手战，欲题名字倩人书。

年长方慕道，金丹事参差。故园归未得，秋风思难持。蹇拙公府弃，朴静高人知。以我齐杖屦，昏旭讵相离。吟诗红叶寺，对酒黄菊篱。所赏未及毕，后游良有期。粲粲华省步，屑屑旅客姿。未同山中去，固当殊路岐。

岁满休为吏，吟诗着白衣。爱山闲卧久，在世此心稀。听鹤向风立，捕鱼乘月归。比君才不及，谬得侍彤闱。

自闻憔客说，无计得相寻。几世传高卧，全家在一林。养情书览苦，采药路多深。愿得为邻里，谁能说此心。

日日新诗出，城中写不禁。清高疑对竹，闲雅胜闻琴。门户饶秋景，儿童解冷吟。云山今作主，还借外人寻。

故人为吏隐，高卧簿书间。遶院唯栽药，逢僧只说山。此宵欢不接，穷岁信空还。何计相寻去，严风雪满关。

天寒渐觉雁声疏，新月微微玉漏初。海峤只宜今日去，故乡已过十年余。发稀岂易胜玄冕，眼暗应难写谏书。阁下群公尽高思，谁能携酒访贫居。

梵书钞律千余纸，净院焚香独受持。童子病来烟火绝，清泉漱口过斋时。

郡中饶野兴，过客亦淹留。看月江楼晓，寻山石径秋。意归何处老，谁免此生愁。长爱东林子，安禅百事休。

幽处寻书坐，朝朝闭竹扉。山僧封茗寄，野客乞诗归。秋卷多唯好，时名屈更肥。明年取前字，杯酒赛春辉。

闭门常不出，惟觉长庭莎。朋友来看少，诗书卧读多。命随才共薄，愁与醉相和。珍重君名字，新登甲乙科。

九衢名与利，无计扰闲人。道远期轻世，才高贵重身。石脂稀胜乳，玉粉细于尘。骨换肌肤腻，心灵气色真。嵩山高到日，洛水煖如春。居住应安稳，黄金几灶新。

终日自缠绕，此身无适缘。万愁生雨夜，百病凑衰年。多睡憎明屋，慵行待暖天。疮头梳有虱，风耳乱无蝉。换白方多错，回金法不全。家贫何所怨，将在老僧边。

数杯黄菊酒，千里白云天。上国名方振，戎州病未痊。静愁惟忆醉，闲走不胜眠。惆怅东门别，相逢知几年。

九衢寒雾敛，双阙曙光分。彩杖迎春日，香烟接瑞云。珮声清漏间，天语侍臣闻。莫笑冯唐老，还来谒圣君。

秋思朝来起，侵人暑稍微。晓眠离北户，午饭尚生衣。山静云初白，枝高果渐稀。闻君家海上，莫与燕同归。

汴水从今不复浑，秋风鼙鼓动城根。梁园台馆关东少，相府旌旗天下尊。诗好四方谁敢和，政成三郡自无冤。几时诏下归丹阙，还领千官入合门。

阙下高眠过十旬，南宫印绶乞离身。诗中得意应千首，海内嫌官只一人。宾客分司真是隐，山泉遶宅岂辞贫。竹斋晚起多无事，唯到龙门寺里频。

千官晓立𬬻烟里，立近丹墀是起居。彩笔专书皇帝语，书成几卷太平书。

少在兵马间，长还系戎职。鸡飞不得远，岂要生羽翼。三年城中游，与君最相识。应知我中肠，不茍念衣食。主人树勋名，欲灭天下贼。愚虽乏智谋，愿陈一夫力。人生须气健，饥冻缚不得。睡当一席宽，觉乃千里窄。古人不惧死，所惧死无益。至交不可合，一合难离坼。君尝相劝勉，苦语毒胸臆。百年心知同，谁限河南北。

安康虽好郡，刺史是憨翁。买酒终朝饮，吟诗一室空。自知为政拙，众亦觉心公。亲事星河在，忧人骨肉同。簿书岚色里，鼓角水声中。井邑神州接，帆樯海路通。野亭晴带雾，竹寺夏多风。溉稻长洲白，烧林远岫红。旧山期已失，芳草思何穷。林下无相笑，男儿五马雄。

峭行得如如，谁分圣与愚。不眠知梦妄，无号免人呼。山海禅皆遍，华夷佛岂殊。何因接师话，清净在斯须。

此生修道浅，愁见未来身。谁为传真谛，唯应是上人。自悲年已长，渐觉事难亲。不向禅门去，他门无了因。

幽居邻里少，江际复山阿。潮去蝉声出，天晴鹤语多。老人能步蹇，才子奈贫何。曾见春官语，年来虚甲科。

别路在春色，故人云梦中。鸟啼三月雨，蝶舞百花风。烟束远山碧，霞欹落照红。想君登此兴，回首念飘蓬。

天府鹿鸣客，幽山秋未归。我知方甚爱，众说以为非。隔屋闻泉细，和云见鹤微。新诗此处得，清峭比应稀。

长沙事可悲，普掾罪谁知。千载人空尽，一家冤不移。吟寒应齿落，才峭自名垂。地远山重叠，难传相忆词。

采茶溪路好，花影半浮沈。画舸僧同上，春山客共寻。芳新生石际，幽嫩在山阴。色是春光染，香惊日气侵。试尝应酒醒，封进定恩深。芳贻千里外，怡怡太府吟。

家寄秦城非本心，偶然头上有朝簪。自当台直无因醉，一别诗宗更懒吟。世事每将愁见扰，年光唯与老相侵。欲知居处堪长久，须向山中学煮金。

寂寞荒原下，南山祗隔篱。家贫唯我并，诗好复谁知。草色无穷处，虫声少尽时。朝昏鼓不到，闲卧益相宜。

百门坡上住，石屋两三间。日月难教老，妻儿乞与闲。仙经拣客问，药债煮金还。何计能相访，终身得在山。

相别何容易，相逢便岁年。客来嫌路远，谁得到君边。岳色鸟啼里，钟声竹影前。只应访支遁，时得话诗篇。

洛下攻诗客，相逢祗是吟。夜觞欢稍静，寒屋坐多深。乌府偶为吏，沧江长在心。忆君难就寝，烛灭复星沈。

毛女峰前郡，烟霞气转清。庭分灵掌影，窗度瀑泉声。藓迳人稀到，松斋药自生。常飡亦芝术，闲客是公卿。看水逢仙鹤，登楼见帝城。养生非酒病，难隐是诗名。省署尝连步，江皋欲独耕。偶题无六义，聊以达微诚。

萧萧一亩宫，种菊十余丛。采摘和芳露，封题寄病翁。熟宜茶鼎里，飡称石瓯中。香洁将何比，从来味不同。

张颐任酒浇，开眼信花烧。旧国归何滞，新知别又遥。夜行篙触石，晚泊缆依桥。若未重相见，无门解寂寥。

石窗紫藓墙，此世此清凉。研露题诗洁，消冰煮茗香。闲云春影薄，孤磬夜声长。何计休为吏，从师老草堂。

白阁峰头雪，城中望亦寒。高僧多默坐，清夜到明看。世上无诸苦，林间只一飡。尝闻南北教，所得比师难。

暑天难可度，岂复更持觞。树里鸣蝉咽，宫中午漏长。病夫心益躁，静者室应凉。几欲相寻去，红尘满路旁。

贫居雀喧噪，况乃静巷陌。夜眠睡不成，空庭闻露滴。旁有一杯酒，欢然如对客。月光久逾明，照得笔墨白。平生志舒豁，难可似兹夕。四肢得自便，虽劳不为役。故人山中住，善治活身策。五谷口不尝，比僧更闲寂。我今暂得安，自谓脱幽戚。君身长逍遥，日月争老得。

莲华峰下郡，仙洞亦难胜。闾里苍苔水，虚空瀑布冰。酒香和药熟，山峭过云登。清净黎人泰，唯忧急诏征。

秋气日骚骚，星星双鬓毛。凉天吟自远，清夜梦还高。林下期同去，人间共是劳。头巾何所直，且漉瓮头糟。

相思春树绿，千里亦依依。鄠杜月频满，潇湘人不归。桂花风畔落，烟草蝶双飞。一别无消息，水南车迹稀。

阳和潜发荡寒阴，便使川原景象深。入户风泉声沥沥，当轩云岫影沈沈。残云带雨轻飘雪，嫩柳含烟小绽金。虽有眼前诗酒兴，邀游争得称闲心。

千骑红旗不可攀，水头独立暮方还。家人怪我浑如病，尊酒休倾笔砚间。

才归龙尾含鸡舌，更立螭头运兔毫。阊阖欲开金漏尽，冕旒初坐御香高。

独施清静化，千里管横汾。黎庶应深感，朝庭亦细闻。心期在黄老，家事是功勋。物外须仙侣，人间要使君。花多匀地落，山近满厅云。戎客无因去，西看白日曛。

太行山下路，荆棘昨来平。一自开元后，今逢上客行。地形吞北虏，人事接东京。埽洒氛埃静，游从气概生。蓟门春不艳，淇水煖还清。看野风情远，寻花酒病成。官闲身自在，诗逸语纵横。车马回应晚，烟光满去程。

腰间垂印囊，白发未归乡。还往应相责，朝昏亦自伤。穷愁山影峭，独夜漏声长。寂寞难成寐，寒灯侵晓光。

精心奉北宗，微宦在南宫。举世劳为适，开门事不穷。年来复几日，蝉去又鸣鸿。衰疾谁人问，闲情与酒通。四邻寒稍静，九陌夜方空。知老何山是，思归愚谷中。

十二门中寺，诗僧寺独幽。多年松色别，后夜磬声秋。见世虑皆尽，来生事更修。终须执瓶钵，相逐入牛头。

日出月复没，悠悠昏与明。修持经几劫，清净到今生。林下知无相，人间苦是情。终期逐师去，不拟老尘缨。

寻常自怪诗无味，虽被人吟不喜闻。见说与君同一格，数篇到火却休焚。

悄悄掩门扉，穷窘自维絷。世途已昧履，生计复乖缉。疏我非常性，端峭尔孤立。往还纵云久，贫蹇岂自习。所居率荒野，宁似在京邑。院落夕弥空，虫声雁相及。衣巾半僧施，蔬药常自拾。凛凛寝席单，翳翳灶烟湿。颓篱里人度，败壁邻灯入。晓思已暂舒，暮愁还更集。风凄林叶萎，苔糁行径涩。海峤誓同归，橡栗充朝给。

逍遥[罾]缴外，高鸟与潜鱼。阙下无朝籍，林间有诏书。夜眠青玉洞，晓饭白云蔬。四海人空老，九华君独居。此心谁复识，日与世情疏。

是法修行遍，方栖不二门。随缘嫌寺著，见性觉经繁。所叹身将老，始闻师一言。尘沙千万劫，劫尽佛长存。

汉朝共许贾生贤，迁谪还应是宿缘。仰德多时方会面，拜兄何暇更论年。嵩山晴色来城里，洛水寒光出岸边。清景早朝吟丽思，题诗应费益州笺。

冬冬九陌鼓声齐，百辟朝天马乱嘶。月照浓霜寒更远，风吹红烛举还低。官清立在金𬬻北，仗下归眠玉殿西。莫笑老人多独出，晴山荒景觅诗题。

霜月静幽居，闲吟梦觉初。秋深夜迢遰，年长意萧疏。海上归难遂，人间事尽虚。赖师方便语，渐得识真如。

夜归晓出满衣尘，转觉才名带累身。莫觅旧来终日醉，世间杯酒属闲人。

昨秋今复春，役役是非身。海上无归路，城中作老人。流年何处在，白日每朝新。闻有长生术，将求未有因。

蹇钝无大计，酷嗜进士名。为文性不高，三年住西京。相府执文柄，念其心专精。薄艺不退辱，特列为门生。事出自非意，喜常少于惊。春榜四散飞，数日遍八纮。眼始见花发，耳得闻鸟鸣。免同去年春，兀兀聋与盲。家寄河朔间，道路出陕城。暌违逾十年，一会豁素诚。同游山水穷，狂饮飞大觥。起坐不相离，有若亲弟兄。中外无亲疏，所算在其情。久客贵优饶，一醉旧疾平。家远归思切，风雨甚亦行。到兹恋仁贤，淹滞一月程。新诗忽见示，气逸言纵横。缠绵意千里，骚雅文发明。永昼吟不休，咽喉干无声。羁贫重金玉，今日金玉轻。

几岁乱军里，蒋亭名不销。无人知旧径，有药长新苗。树宿山禽静，池通野水遥。何因同此醉，永望思萧条。

独在山阿里，朝朝遂性情。晓泉和雨落，秋草上堦生。因客始沽酒，借书方到城。诗情聊自遣，不是趁声名。

不得之仁消息久，秋来体色复何如。苦将杯酒判身病，狂作文章信手书。官职卑微从客笑，性灵闲野向钱疏。几时身计浑无事，拣取深山一处居。

蝉稀虫唧唧，露重思悠悠。静者多便夜，豪家不见秋。同归方欲就，微恙几时瘳。今日沧江上，何人理钓舟。

路岐何渺邈，在客易蹉跎。却是去家远，因循住日多。几看春草绿，又见塞鸿过。未有进身处，忍教抛薜萝。

日暮掩重扉，抽簪复解衣。漏声林下静，萤色月中微。秋霁露华结，夜深人语稀。殷勤故山路，谁与我同归。

穷节弥惨栗，我讵自云乐。伊人婴疾恙，所对唯苦药。寂寞行稍稀，清羸飡自薄。幽斋外浮事，梦寐亦简略。雪户掩复明，风帘卷还落。方持数杯酒，勉子同斟酌。

白石师何在，师禅白石中。无情云可比，不食鸟难同。屦下苍苔雪，龛前瀑布风。相寻未有计，只是礼虚空。

疏拙祗如此，此身谁与同。高情向酒上，无事在山中。渐老病难理，久贫吟益空。赖君时访宿，不避北斋风。

晨飡夜复眠，日与月相连。天下谁无病，人间乐是禅。几生通佛性，一室但香烟。结得无为社，还应有宿缘。

不行门外地，斋戒得清真。长食施来饭，深居锁定身。朝昏常傍佛，起坐省逢人。非独心常净，衣无一点尘。

县斋还寂寞，夕雨洗苍苔。清气灯微润，寒声竹共来。虫移上阶近，客起到门回。想得吟诗处，唯应对酒杯。

别君须臾间，历日两度新。念彼白日长，复值人事并。未改当时居，心事如野云。朝朝恣行坐，百事都不闻。奈何道未尽，出山最艰辛。奔走衢路间，四枝不属身。名在进士场，笔毫争等伦。我性本朴直，词理安得文。纵然自称心，又不合众人。以此名字低，不如风中尘。昨逢卖药客，云是居山邻。说君忆我心，憔悴其形神。昔是同枝鸟，今作万里分。万里亦未遥，喧静终难群。

羁滞多共趣，屡屡同室眠。稍暇更访诣，宁唯候招延。愧君备蔬药，识我性所便。罢吏童仆去，洒扫或自专。古巷人易息，疏迥自江边。幸当中秋夕，复此无云天。月华更漏清，露叶光彩鲜。四邻亦悄悄，中怀益缠绵。兹境罕能致，居闲得弥偏。数杯罢复饮，共想山中年。

将军身在城，讵得虏尘清。酿酒邀闲客，吟诗直禁营。苍鹰春不下，战马夜空鸣。碣石应无业，皇州独有名。上山嫌{骨坒}重，拔剑叹衣生。公议今如此，登坛到即行。

会解如来意，僧家独有君。开经对天子，骑马过声闻。本寺远于日，新诗高似云。热时吟一句，凉冷胜秋分。

先生自说瀛洲路，多在青松白石间。海岸夜中常见日，仙宫深处却无山。犬随鹤去游诸洞，龙作人来问大还。今日偶闻尘外事，朝簪未掷复何颜。

一住毘陵寺，师应祗信缘。院贫人施食，窗静鸟窥禅。古磬声难尽，秋灯色更鲜。仍闻开讲日，湖上少鱼船。

怕见世间事，削头披佛衣。年小未受戒，会解如老师。天与出家肠，一食斋不饥。麻履踏雪路，与马不肯骑。嫌我身腥膻，似我见戎夷。彼此见会异，对面成别离。我师文宣王，立教垂书诗。但全仁义心，自然便慈悲。两教大体同，无处辨是非。莫以衣服别，到头不相知。

绝妙江南曲，凄凉怨女诗。古风无手敌，新语是人知。飞动应由格，功夫过却奇。麟台添集卷，乐府换歌词。李白应先拜，刘祯必自疑。贫须君子救，病合国家医。野客开山借，邻僧与米炊。甘贫辞聘币，依选受官资。多见愁连晓，稀闻债尽时。圣朝文物盛，太祝独低眉。

绕篱栽杏种黄精，晓侍罏烟暮出城。万事将身求总易，学君难得是长生。

久向空门隐，交亲亦不知。文高轻古意，官冷似前资。老觉僧斋健，贫还酒债迟。仙方小字写，行坐把相随。

宪皇十一祀，共得春闱书。道直淹曹掾，命通侍玉除。浮生年月促，九陌笑言疏。何计同归去，沧江有弊庐。

自君离海上，垂钓更何人。独宿空堂雨，闲行九陌尘。避时曾变姓，救难似嫌身。何处相期宿，咸阳酒市春。

西方清净路，此路出何门。见说师知处，从来佛不言。今生多病恼，自晓至黄昏。唯寐方无事，那堪梦亦喧。

先生居处僻，荆棘与墙齐。酒好宁论价，诗狂不着题。烧成度世药，踏尽上山梯。懒听闲人语，争如谷鸟啼。

只辫麻为衲，此中经几春。庵前多猛兽，径小绝行人。泉近𣸣瓶履，山深少垢尘。想师正法指，喻我独迷津。

贤哲论独诞，吾宗次定今。诗吟天地广，觉印果因深。教演归恭敬，名标中外钦。既能施六度，了悟达双林。

七十未成事，终南苍鬓翁。老来诗兴苦，贫去酒肠空。蟠蛰身仍病，鹏抟力未通。已无烧药本，唯有著书功。白马时何晚，青龙岁欲终。生涯枯叶下，家口乱云中。潭静鱼惊水，天晴鹤唳风。悲君还姓傅，独不梦高宗。

平日时风好涕流，谗书虽盛一名休。寰区叹屈瞻天问，夷貊闻诗过海求。向夕便思青琐拜，近年寻伴赤松游。何当世祖从人望，早以公台命卓侯。

身外无徭役，开门百事闲。倚松听唳鹤，策杖望秋山。萍任连池绿，苔从匝地斑。料无车马客，何必扫柴关。

闲卧销长日，亲朋笑我疏。诗篇随分有，人事度年无。情性僻难改，愁怀酒为除。谁能思此计，空备满床书。

白日逍遥过，看山复遶池。展书寻古事，翻卷改新诗。赊酒风前酌，留僧竹里棋。同人笑相问，羡我足闲时。

好景时牵目，茅斋兴有余。远山经雨后，庭树得秋初。道侣怜栽药，高人笑养鱼。优游随本性，甘被弃慵疏。

永日厨烟绝，何曾暂废吟。闲时随思缉，小酒恣情斟。看月嫌松密，垂纶爱水深。世间多少事，无事可关心。

一生能几日，愁恨也无端。遇酒酕醄饮，逢花烂熳看。青云非失路，白发未相干。以此多携解，将心但自宽。

万事徒纷扰，难关枕上身。朗吟销白日，沈醉度青春。演步怜山近，闲眠厌客频。市朝曾不到，长免满衣尘。

野性多疏惰，幽栖更称情。独行看影笑，闲坐弄琴声。懒拜腰肢硬，慵趋礼乐生。业文随日遣，不是为求名。

生计甘寥落，高名愧自由。惯无身外事，不信世间愁。好酒盈杯酌，闲诗任笔酬。凉风从入户，云水更宜秋。

拙直难和洽，从人笑掩关。不能行户外，宁解走尘间。被酒长酣思，无愁可上颜。何言归去事，着处是青山。

县去帝城远，为官与隐齐。马随山鹿放，鸡杂野禽栖。遶舍惟藤架，侵堦是药畦。更师嵇叔夜，不拟作书题。

方拙天然性，为官是事疏。惟寻向山路，不寄入城书。因病多收药，缘飡学钓鱼。养身成好事，此外更空虚。

微官如马足，祗是在泥尘。到处贫随我，终年老趁人。簿书销眼力，杯酒耗心神。早作归休计，深居养此身。

簿书多不会，薄俸亦难销。醉卧慵开眼，闲行懒系腰。移花兼蝶至，买石得云饶。且自心中乐，从他笑寂寥。

晓钟惊睡觉，事事便相关。小市柴薪贵，贫家砧杵闲。读书多旋忘，赊酒数空还。长羡刘伶辈，高眠出世间。

性疏常爱卧，亲故笑悠悠。纵出多携枕，因衙始裹头。上山方觉老，过寺暂忘愁。三考千余日，低腰不拟休。

客至皆相笑，诗书满卧床。爱闲求病假，因醉弃官方。鬓发寒唯短，衣衫瘦渐长。自嫌多检束，不似旧来狂。

一日看除目，终年损道心。山亦冲雪上，诗好带风吟。野客嫌知印，家人笑买琴。只应随分过，已是错弥深。

邻里皆相爱，门开数见过。秋凉送客远，夜静咏诗多。就架题书目，寻栏记药窠。到官无别事，种得满庭莎。

穷达天应与，人间事莫论。微官长似客，远县岂胜村。竟日多无食，连宵不闭门。斋心调笔砚，唯写五千言。

县僻仍牢落，游人到便回。路当边地去，村入郭门来。酒户愁偏长，诗情病不开。可曾衙小吏，恐谓踏青苔。

自下青山路，三年着绿衣。官卑食肉僭，才短事人非。野客教长醉，高僧劝早归。不知何计是，免与本心违。

日出方能起，庭前看种莎。吏来山鸟散，酒熟野人过。岐路荒城少，烟霞远岫多。同官数相引，下马上西[坡]。

作吏荒城里，穷愁欲不胜。病多唯识药，年老渐亲僧。梦觉空堂月，诗成满砚冰。故人多得路，寂寞不相称。

谁念东山客，栖栖守印床。何年得事尽，终日逐人忙。醉卧谁知叫，闲书不着行。人间长检束，与此岂相当。

朝朝眉不展，多病怕逢迎。引水远通涧，垒山高过城。秋灯照树色，寒雨落池声。好是吟诗夜，披衣坐到明。

簿籍谁能问，风寒趁早眠。每旬常乞假，隔月探支钱。还往嫌诗僻，亲情怪酒颠。谋身须上计，终久是归田。

闭门风雨里，落叶与堦齐。野客嫌杯小，山翁喜枕低。听琴知道性，寻药得诗题。谁更能骑马，闲行祗杖藜。

腥膻都不食，稍稍觉神清。夜犬因风吠，邻鸡带雨鸣。守官常卧病，学道别称名。小有洞中路，谁能引我行。

宦名浑不计，酒熟且开封。晴月销灯色，寒天挫笔锋。惊禽时并起，闲客数相逢。旧国萧条思，青山隔几重。

假日多无事，谁知我独忙。移山入县宅，种竹上城墙。惊蝶遗花蘂，游蜂带蜜香。唯愁明早出，端坐吏人旁。

门外青山路，因循自不归。养生宜县僻，说品喜官微。净爱山僧饭，闲披野客衣。谁怜幽谷鸟，不解入城飞。

一官无限日，愁闷欲何如。扫舍惊巢燕，寻方落壁鱼。从僧乞净水，凭客报闲书。白发谁能镊，年来四十余。

朝朝门不闭，长似在山时。宾客抽书读，儿童斫竹骑。久贫还易老，多病懒能医。道友应相怪，休官日已迟。

戚戚常无思，循资格上官。闲人得事晚，常骨觅仙难。醉卧疑身病，贫居觉道宽。新诗久不写，自算少人看。

漫作容身计，今知拙有余。青衫迎驿使，白发忆山居。道友怜蔬食，吏人嫌草书。须为长久事，归去自耕锄。

主印三年坐，山居百事休。焚香开敕库，踏月上城楼。饮酒多成病，吟诗易长愁。殷勤问渔者，暂借手中钩。

长忆青山下，深居遂性情。垒堦溪石净，烧竹灶烟轻。点笔图云势，弹琴学鸟声。今朝知县印，梦里百忧生。

自知狂僻性，吏事固相疏。祗是看山立，无嫌出县居。印朱霑墨砚，户籍杂经书。月俸寻常请，无妨乏斗储。

作吏无能事，为文旧致功。诗标八病外，心落百忧中。拜别登朝客，归依炼药翁。不知还往内，谁与此心同。

乍抛衫笏觉身轻，依旧还称学道名。欲泥山僧分屋住，羞从野老借牛耕。妻儿尽怕为逋客，亲故相邀遣到城。无奈同官珍重意，几回临路却休行。

青衫脱下便狂歌，种薤栽莎𣃁古坡。野客相逢添酒病，春山暂上著诗魔。亦知官罢贫还甚，且喜闲来睡得多。欲与九衢亲故别，明朝拄杖始经过。

九陌宅重重，何门怜此翁。荒庭唯菊茂，幽径与山通。落叶带衣上，闲云来酒中。此心谁得见，林下鹿应同。

先忆花时节，家山听更归。爱诗看古集，忆酒典寒衣。睡少身还健，愁多食不肥。自怜疏懒性，无事出门稀。

闲居无事扰，旧病亦多痊。选字诗中老，看山屋外眠。片霞侵落日，繁叶咽鸣蝉。对此心还乐，谁知乏酒钱。

不自识疏鄙，终年住在城。过门无马迹，满宅是蝉声。带病吟虽苦，休官梦已清。何当学禅观，依止古先生。

受得山野性，住城多事违。青山在宅南，回首东西稀。浅浅一井泉，数家同汲之。独我恶水浊，凿井庭之陲。自凿还自饮，亦为众所非。吁嗟世间事，洁身诚难为。

日出穷巷喜，温然胜重衣。重衣岂不煖，所煖人不齐。兀兀复行行，不离阶与墀。

丈夫非马蹄，安得知路岐。穷贱飧茹薄，兴与养性宜。乃知长生术，豪贵难得之。

终年城里住，门户似山林。客怪身名晚，妻嫌酒病深。写方多识药，失谱废弹琴。文字非经济，空虚用破心。

休看小字大书名，向日持经眼却明。时过无心求富贵，身闲不梦见公卿。因寻岳寺荤辛断，自到王城礼数生。斜月照床新睡觉，西风半夜鹤来声。

三年赁舍亲仁里，寂寞何曾似在城。饮酒自缘防冷病，寻人多是为闲行。轩车无路通门巷，亲友因诗道姓名。自别青山归未得，羡君长听石泉声。

客行野田间，此屋皆闭户。借问屋中人，尽去作商贾。官家不税商，税农服作苦。居人尽东西，道路侵垅亩。采玉上山颠，探珠入水府。边兵索衣食，此物同泥土。古来一人耕，三人食犹饥。如今千万家，无一把锄犂。我仓常空虚，我田生蒺藜。上天不雨粟，何由活烝黎。

居止日萧条，庭前唯药苗。身闲眠自久，眼荖视还遥。檐燕酬莺语，邻花杂絮飘。客来无酒饮，搔首掷空瓢。

深闭柴门长不出，功夫自课少闲时。翻音免问他人字，覆局何劳对手棋。生计如云无定所，穷愁似影每相随。到头归向青山是，尘路茫茫欲告谁。

寂寞日何为，闲居春色迟。惊风起庭雪，寒雨长檐澌。强饮樽中酒，嘲山世外诗。此生仍且在，难与老相离。

秋来梨果熟，行哭小儿饥。邻富鸡长往，庄贫客渐稀。借牛耕地晚，卖树纳钱迟。墙下当官道，依前夹竹篱。

野人惯去山中住，自到城来闷不胜。宫树蝉声多却乐，侯门月色少于灯。饥来唯拟重餐药，归去还应只别僧。闻道旧溪茆屋畔，春风新上数枝藤。

为客久未归，寒山独掩扉。晓来山鸟散，雨过杏花稀。天远云空积，溪深水自微。此情对春色，尽醉欲忘机。

十年通籍入金门，自愧名微枉搢绅。炼得丹砂疑不食，从兹白发日相亲。家山迢遰归无路，杯酒稀疏病到身。汉有冯唐唐有我，老为郎吏更何人。

旅人无事喜，终日思悠悠。逢酒嫌杯浅，寻书怕字稠。贫来许钱圣，梦觉见身愁。寂寞中林下，饥鹰望到秋。

夜睡常惊起，春光属野夫。新衔添一字，旧友逊前途。喜过还疑梦，狂来不似儒。爱花持烛看，忆酒犯街沽。天上名应定，人间盛更无。报恩丞相合，何啻杀微躯。

年年九陌看春还，旧隐空劳梦寐间。迟日逍遥芸草长，圣朝清净谏臣闲。偶逢游客同倾酒，自有前驺耻见山。道侣书来相责诮，朝朝欲报作何颜。

忆昔未出身，索寞无精神。逢人话天命，自贱如埃尘。君今才出身，飒爽鞍马春。逢人话天命，自重如千钧。信涉名利道，举动皆丧真。君今自世情，何况天下人。

闲处无人到，乖疏称野情。日高搔首起，林下散衣行。泉引窗前过，云看石罅生。别来愁欲老，虚负出山名。

客行无定止，终日路岐间。马为赊来贵，僮缘借得顽。诗书愁触雨，店舍喜逢山。旧业嵩阳下，三年未得还。

半年留醉待花开，晓去迎春夜始回。风煖慢行寻曲水，天晴远望立高台。亦知无处将诗请，唯得终朝把酒催。今日柳条全弄色，游人相伴看春来。

正月一日后，寻春更不眠。自知还近僻，众说过于颠。看水宁依路，登山欲到天。悠悠芳思起，多是晚风前。

官卑长少事，县僻又无城。未晓冲寒起，迎春忍病行。树枝风掉软，菜甲土浮轻。好个林间鹊，今朝足喜声。

诗酒相牵引，朝朝思不穷。苔痕雪水里，春色竹烟中。迎雨缘池草，摧花倚树风。书非名利事，爱此少人同。

尘中主印吏，谁遣有高情。趁煖檐前坐，寻芳树底行。土融凝墅色，冰败满池声。渐觉春相泥，朝来睡不轻。

疏顽无异事，随例但添年。旧历藏深箧，新衣薄絮绵。暖风浑酒色，晴日畅琴弦。同伴无辞困，游春贵在先。

看春长不足，岂更觉身劳。寺里花枝净，山中水色高。嫩云轻似絮，新草细如毛。并起诗人思，还应费笔毫。

悠悠小县吏，憔悴入新年。远思遭诗恼，闲情被酒牵。恋花林下饮，爱草野中眠。疏懒今成性，谁人肯更怜。

处处春光遍，游人亦不稀。向阳倾冷酒，看影试新衣。嫩树行移长，幽禽语旋飞。同来皆去尽，冲夜独吟归。

朝朝看春色，春色似相怜。酒醒莺啼里，诗成蝶舞前。摘花盈手露，折竹满庭烟。亲故多相笑，疏狂似少年。

卑官还不恶，行止得逍遥。晴野花侵路，春陂水上桥。尘埃生暖色，药草长新苗。看却烟光散，狂风处处飘。

身被春光引，经时更不归。嚼花香满口，书竹粉黏衣。弄日莺狂语，迎风蝶倒飞。自知疏懒性，得事亦应稀。

晓脱青衫出，闲行气味长。一瓶春酒色，数顷野花香。朝客闻应羡，山僧见亦狂。不将僮仆去，恐为损风光。

闲人祗是爱春光，迎得春来喜欲狂。买酒怕迟教走马，看花嫌远自移床。娇莺语足方离树，戏蝶飞高始过墙。颠倒醉眠三数日，人间百事不思量。

春来眠不得，谁复念生涯。夜听四邻乐，朝寻九陌花。轻烟浮草色，微雨濯年华。乞假非关病，朝衣在酒家。

野步出茆斋，闲行坐石台。久悲乡路远，犹喜杏花开。鸥鹭皆飞去，帆樯何处来？因凝千里目，落日尚徘徊。

广陵寒食天，无雾复无烟。煖日凝花柳，春风散管弦。园林多是宅，车马少于船。莫唤游人住，游人困不眠。

满郭是春光，街衢土亦香。竹风轻履舃，花露腻衣裳。谷鸟鸣还艳，山夫到更狂。可怜游赏地，炀帝国倾亡。

江北烟光里，淮南胜事多。市鄽持烛入，邻里漾船过。有地惟栽竹，无家不养鹅。春风荡城郭，满耳是笙歌。

今朝一百五，出户雨初晴。舞爱双飞蝶，歌闻百啭莺。江深青草岸，花满白云城。为政多孱懦，应无酷吏名。

出城烟火少，况复是今朝。闲坐将谁语，临觞只自谣。堦前春藓遍，衣上落花飘。伎乐州人戏，使君心寂寥。

穷巷少芳菲，苍苔一径微。酒醒闻客别，年长送春归。宿愿眠云峤，浮名系锁闱。未因丞相庇，难得脱朝衣。

寂寂春将老，闲人强自欢。迎风莺语涩，带雨蝶飞难。傍砌木初长，眠花景渐阑。临轩平目望，情思若为宽。

昨迎今复送，来晚去逡巡。芳尽空繁树，愁多独病身。静思倾酒懒，闲望上楼频。为向春风道，明年早报春。

留春不得被春欺，春若无情遣泥谁。寂寞自疑生冷病，凄凉还似别亲知。随风未辨归何处，浇酒唯求住少时。一去近当三百日，从朝至夜是相思。

闲斋深夜静，独坐又闲行。密树月笼影，疏篱水隔声。断猿时叫谷，栖鸟每摇柽。寂寞求名士，谁知此夕情。

秋来不复眠，但觉思悠然。菊色欲经露，虫声渐替蝉。诗情生酒里，心事在山边。旧里无因到，西风又一年。

昨宵白露下，秋气满山城。风劲衣巾脆，窗虚笔墨轻。临书爱真迹，避酒怕狂名。祗拟随麋鹿，悠悠过一生。

疏散永无事，不眠常夜分。月中松露滴，风引鹤同闻。

酒熟菊还芳，花飘盏亦香。与君先一醉，举世待重阳。风色初晴利，虫声向晚长。此时如不饮，心事亦应伤。

帝里闲人少，谁同把酒杯。砚山篱下菊，今日几枝开。晓角惊眠起，秋风引病来。长年归思切，更值雁声催。

萧萧晚景寒，独立望江壖。沙渚几行雁，风湾一只船。落霞澄返照，孤屿隔微烟。极目思无尽，乡心到眼前。

衰残归未遂，寂寞此宵情。旧国当千里，新年隔数更。寒犹近北峭，风渐向东生。谁见长安陌，晨钟度火城。

殷勤惜此夜，此夜在逡巡。烛尽年还别，鸡鸣老更新。傩声方去疫，酒色已迎春。明日持杯处，谁为最后人。

年年到此日，沥酒拜街中。万户千门看，无人不送穷。

送穷穷不去，相泥欲何为。今日官家宅，淹留又几时。

古人皆恨别，此别恨消魂。只是空相送，年年不出门。

霭霭纷纷不可穷，戛笙歌处尽随龙。来依银汉一千里，归傍巫山十二峰。呈瑞每闻开丽色，避风仍见挂乔松。怜君翠染双蝉鬓，镜里朝朝近玉容。

愁云残腊下阳台，混却乾坤六出开。与月交光呈瑞色，共花争艳傍寒梅。飞随郢客歌声远，散逐宫娥舞袖回。其那知音不相见，剡溪乘兴为君来。

霏微著草树，渐布与阶平。远近如空色，飘飏无落声。飞鸦疑翅重，去马觉蹄轻。遥想故山下，樵夫应滞行。

银轮玉兔向东流，莹净三更正好游。一片黑云何处起，皂罗笼却水精球。

亭亭千万里，三五复秋中。此夕光应绝，常时思不同。九霄微有露，四海静无风。惆怅逡巡别，谁能看碧空。

长空埃{土盍}灭，皎皎月华临。色正秋将半，光鲜夜自深。九霄晴更彻，四野气难侵。静照遥山出，孤明列宿沈。高人应不寐，惊鹊复何心。

银汉波澜溢，经旬雨未休。细听宜隔牖，远望忆高楼。风急飘还断，云低落更稠。走童惊掣电，饥鸟啄浮沤。丝网张空际，蛛绳续瓦沟。青蛙多入户，潢潦欲胜舟。雷怒疑山破，池浑似土流。灰人漫禳厌，水马恣沈浮。广陌应翻浪，贫居恐作湫。阳精藏不耀，阴气盛难收。远色重林暮，繁声四壁秋。望晴思见日，防冷欲披裘。枕润眠还懒，车羸出转忧。散空烟漠漠，迸溜竹修修。树暗蝉吟咽，巢倾燕语愁。琴书凉簟净，灯烛夜窗幽。天下那能向，龙边岂易求。湿烟凝灶额，荒草覆墙头。酒思凄方罢，诗情耿始抽。下床先仗屐，汲井恐飘瓯。危坐徒相忆，佳期未有由。劳君寄新什，终日不能酬。

清气润华屋，东风吹雨匀。花低惊艳重，竹净觉声真。山际凝如雾，云中散似尘。萧萧下碧落，点点救生民。缓洒雷霆细，微霑瓦砾新。诗成难继和，造化笔通神。

凶神扇{/欺}恶神行，汹涌挨排白雾生。风击水凹波扑凸，雨漴山口地嵌坑。龙喷黑气翻腾滚，鬼掣红光劈划揁。哮吼忽雷声揭石，满天啾唧闹轰轰。

江昏山半晴，南阻绝人行。葭菼连云色，松杉共雨声。早秋仍燕舞，深夜更鼍鸣。为报迷津客，讹言未可轻。

西郭尘埃外，新亭制度奇。地形当要处，人力是闲时。结构方殊绝，高低更合宜。栋梁清俸买，松竹远山移。佛寺幽难敌，仙家景可追。良工惭巧尽，上客恨逢迟。两面寒波涨，当前软柳垂。清虚宜月入，凉冷胜风吹。宴赏军容静，登临妓乐随。鱼龙听弦管，凫鹤识旌旗。泛鹢春流阔，飞觞白日欹。闲花长在户，嫩藓乍缘墀。永望情无极，频来困不辞。云峰晴转翠，烟树晓逾滋。向野惟贪静，临空遽觉危。行人如不到，游乐更何为。

亭亭白云榭，下有清江流。见江不得亲，不如波上鸥。有榭江可见，无榭无双眸。

僮仆不到阈，双扉常自关。四壁画远水，堂前耸秋山。时闻有仙鼠，窃药檐隙间。

编草覆柏椽，轩扉皆竹织。合成似僧居，学僧居未得。有时公府劳，还复来此息。

盘盘松上盖，下覆青石坛。月中零露垂，日出露尚漙。山翁称绝境，海桥无所观。

药院径亦高，往来踏葼影。方当繁暑日，草𪨗微微冷。爱此不能行，折薪坐煎茗。

种竹爱庭际，亦以资玩赏。穷秋雨萧条，但见墙垣长。宣尼高数仞，固应非土壤。

布石满山庭，磷磷洁还清。幽人常履此，月下屐齿鸣。药草枝叶动，似向山中生。

茅堂阶岂高，数寸是苔藓。只恐秋雨中，窗户亦不溅。眼前无此物，我情何由遣。

芭蕉丛丛生，月照参差影。数叶大如墙，作我门之屏。稍稍闻见稀，耳目得安静。

桃花四散飞，桃子压枝垂。寂寂青阴里，幽人举步迟。殷勤念此径，我去复来谁。

方塘菡萏高，繁艳相照耀。幽人夜眠起，忽疑野中烧。晓寻不知休，白石岸亦峭。

蒙蒙紫花藤，下复清溪水。若遣随波流，不如风飘起。风飘或近堤，随波千万里。

晓向潭上行，夕就潭边宿。清冷无波澜，潎潎鱼相逐。钓翁坐不起，见我往来熟。

此路何潇洒，永无公卿迹。日日多往来，藜杖与桑屐。路边何所有，磊磊青渌石。

念昔有此峰，在彼江陵先。举世未能知，愚亦望同贤。我来心益闷，欲上天公笺。

不与江水接，自出林中央。穿花复远水，一山闻杏香。我来持茗瓯，日屡此来尝。

叶叶新春筠，下复清浅流。微风屡此来，决决复修修。诗人月下吟，月堕吟不休。

森森枫树林，护此石门堰。杏堤数里余，枫影覆亦遍。鸬鹚与钓童，质异同所愿。

散漫复潺湲，半砂半和石。清风波亦无，历历鱼可搦。我来亦屡久，归路常日夕。

旧山宁要去，此有濯缨泉。晓景松枝覆，秋光月色连。行寻屐齿尽，坐对角巾偏。寂寂幽栖处，无妨请俸钱。

由钓起茅亭，柴扉复竹楹。波清见丝影，坐久识鱼情。白鸟依窗宿，青蒲傍砌生。欲同渔父舍，须自减逢迎。

幽岛藓层层，诗人日日登。坐危石是榻，吟冷唾成冰。静对唯秋水，同来但老僧。竹枝题字处，小篆复谁能。

微径婵娟里，唯闻静者知。迹深苔长处，步狭笋生时。高是连幽树，穷应到曲池。纱巾灵寿杖，行乐复相宜。

不上酒家楼，池边日献酬。杯来转巴字，客坐遶方流。酹滴苔纹断，泉连石岸秋。若能山下置，岁晚愿同游。

泉眼高千尺，山僧取得归。架空横竹引，凿石透渠飞。洗药溪流浊，浇花雨力微。朝昏长遶看，护惜似持衣。

数日自穿池，引泉来近陂。寻渠通咽处，遶岸待清时。深好求鱼养，闲堪与鹤期。幽声听难尽，入夜睡常迟。

浮萍重叠水团圆，客遶千遭屐齿痕。莫惊池里寻常满，一井清泉是上源。

我尝游太湖，爱石青嵯峨。波澜取不得，自后长咨嗟。奇哉卖石翁，不傍豪贵家。负石听苦吟，虽贫亦来过。贵我辨识精，取价复不多。比之昔所见，珍怪颇更加。背面淙注痕，孔隙若琢磨。水称至柔物，湖乃生壮波。或云此天生，嵌空亦非他。气质偶不合，如地生江河。置之书房前，晓雾常纷罗。碧光入四邻，墙壁难蔽遮。客来谓我宅，忽若岩之阿。

补天残片女娲抛，扑落禅门压地坳。霹雳划深龙旧攫，屈槃痕浅虎新抓。苔黏月眼风挑剔，尘结云头雨磕敲。秋至莫言长矻立，春来自有薜萝交。

楼有章亭号，涛来自古今。势连苍海阔，色比白云深。怒雪驱寒气，狂雷散大音。浪高风更起，波急石难沈。鸟惧多遥过，龙惊不敢吟。坳如开玉穴，危似走琼岑。但褫千人魄，那知伍相心。岸摧连古道，洲涨碚丛林。跳沫山皆湿，当江日半阴。天然与禹凿，此理遣谁寻。

赁居求贱处，深僻任人嫌。盖地花如绣，当门竹胜帘。劝僧尝药酒，教仆辨书签。庭际山宜小，休令著石添。

营营是与非，前乐后还悲。今世已如此，他生愿似师。禅房空旦暮，画壁半陈隋。遶径苍苔迹，幽人来是谁。

千重山崦里，楼阁影参差。未暇寻僧院，先看置寺碑。竹深行渐暗，石稳坐多时。古塔虫蛇善，阴廊鸟雀痴。云开上界近，泉落下方迟。为爱青桐叶，因题满树诗。

此女骨为土，贞名不可移。精灵閟何处，蘋藻奠空祠。水石生异状，杉松无病枝。我来方谢雨，延滞失归期。

帝里谁无宅，青山只属君。闲窗连竹色，幽砌上苔文。远近高低树，东西南北云。朝朝常独见，免被四邻分。

入门尘外思，苔径药苗间。洞里应生玉，庭前自有山。帝城唯此静，朝客更谁闲。野鹤松中语，时时去复还。

春入池亭好，风光暖更鲜。寻芳行不困，逐胜坐还迁。细草乱如发，幽禽鸣似弦。苔文翻古篆，石色学秋天。花落能漂酒，萍开解避船。暂来还愈疾，久住合成仙。迸笋搘堦起，垂藤压树偏。此生应借看，自计买无钱。

每日树边消一日，遶池行过又须行。异花多是非时有，好竹皆当要处生。斜立小桥看岛势，远移幽石作泉声。浮萍著岸风吹歇，水面无尘晚更清。

每来归意懒，都尉似山人。台榭栖双鹭，松篁隔四邻。迸泉清胜雨，深洞暖如春。更看题诗处，前轩粉壁新。

旧隐即云林，思归日日深。如今来此地，无复有前心。古石生灵草，长松栖异禽。暮潮檐下过，溅浪湿衣襟。

东园连宅起，胜事与心期。幽洞自生药，新篁迸入池。密林行不尽，芳草坐难移。石翠疑无质，莺歌似有词。莎台高出树，藓壁净题诗。我独多来赏，九衢人不知。

幽栖一亩宫，清峭似山峰。邻里不通径，俸钱唯买松。野人时寄宿，谷鸟自相逢。朝路床前是，谁知晓起慵。

焚香书院最风流，莎草缘墙绿藓秋。近砌别穿浇药井，临街新起看山楼。栖禽恋竹明犹在，闲客观花夜未休。好是暗移城里宅，清凉浑得似江头。

心在林泉身在城，凤凰楼下得闲名。洞中见凿寻仙路，月里犹烧煮药铛。数树异花皆敕赐，并竿修竹自天生。诗人多说离君宅，不得青苔地上行。

亭亭河上亭，鱼踯水禽鸣。九曲何时尽，千峰今日清。晨光秋更远，暑气夏常轻。杯里移樯影，琴中有浪声。岸莎连砌静，渔火入窗明。来此多沈醉，神高无宿酲。

亭亭新阁成，风景益鲜明。石尽太湖色，水多湘渚声。翠筠和粉长，零露逐荷倾。时倚高窗望，幽寻小径行。林疏看鸟语，池近识鱼情。政暇招闲客，唯将酒送迎。

平阳池馆枕秦川，门鏁南山一带烟。素柰花开西子面，绿榆枝种沈郎钱。装帘玳瑁随风落，庭岸䴔䴖趁煖眠。寂寞空余歌舞地，玉箫惊起凤归天。

卿仕在关东，林居思不穷。朝衣挂壁上，厩马放田中。隅坐唯禅子，随行只药童。砌莎留宿露，庭竹出清风。浓翠生苔点，辛香发桂丛。莲池伊水入，石径远山通。愚者心还静，高人迹自同。无能相近住，终日羡邻翁。

秋赋春还计尽违，自知身是拙求知。惟思旷海无休日，却喜孤舟似去时。连浦一程兼汴宋，夹堤千柳杂唐隋。从来此恨皆前达，敢负吾君作楚词。

客行长似病，烦热束四肢。到君读书堂，忽若逢良医。堂前水交流，堂下树交枝。两门延风凉，洗我昏浊肌。与子还往熟，坐卧恣所宜。时时相献酬，文字当酒卮。野饭具藜藿，永日亦不饥。茍飡非其所，鲙炙为蒺藜。时清士人闲，耕作唯文词。岂独乡里荐，当取四海知。

引水穿风竹，幽声胜远溪。裁衣延野客，翦翅养山鸡。酒熟听琴酌，诗成削树题。惟愁春气暖，松下雪和泥。

闲居昼掩扉，门柳荫蔬畦。因病方收药，寻僧始度溪。少逢人到户，时有燕衔泥。萧洒身无事，名高孰与齐。

忆师眠复起，永夜思迢迢。月下门方掩，林中寺更遥。钟声空下界，池色在清宵。终拟修禅观，窗间卷欲烧。

清羸一饭师，闲院亦披衣。应诏常翻译，修心出是非。雪中疏磬度，林际晚风归。蔬食常来此，人间护净稀。

九经通大义，内典自应精。帘冷连松影，苔深减覆声。相逢幸此日，相失恐来生。觉路何门去，师须引我行。

九陌最幽寺，吾师院复深。烟霜同覆屋，松竹杂成林。鸟语境弥寂，客来机自沈。早知能到此，应不戴朝簪。

上国千余里，逢春且胜游。暂闻新鸟戏，似解旅人愁。野色吞山尽，江烟衬水流。村醪须一醉，无恨滞行舟。

不吃胡麻饭，杯中自得仙。隔篱招好客，扫室置芳筵。家酝香醪嫩，时新异果鲜。夜深唯畏晓，坐稳岂思眠。棋罢嫌无敌，诗成贵在前。明朝题壁上，谁得众人传。

有相无相身，唯师说始真。修篁半庭影，清磬几僧邻。古壁丹青落，虚檐鸟雀驯。伊余求了义，羸马往来频。

寥寥听不尽，孤磬与疏钟。烦恼师长别，清凉我暂逢。蚁行经古藓，鹤毳落深松。自想归时路，尘埃复几重。

寺对远山起，幽居仍是师。斜阳通暗隙，残雪落疏篱。松静鹤栖定，廊虚钟尽迟。朝朝趋府吏，来此是相宜。

偶寻灵迹去，幽径入氲氛。转壑惊飞鸟，穿山踏乱云。水从岩下落，溪向寺前分。释子游何处，空堂日渐曛。

闲立津桥上，寒光动远林。皇宫对嵩顶，清洛贯城心。雪路初晴出，人家向晚深。自从王在镐，天宝至如今。

年长归何处，青山未有家。赏春无酒饮，多看寺中花。

晓上上方高处立，路人羡我此时身。白云向我头上过，我更羡他云路人。

策杖度溪桥，云深步数劳。青猿吟岭际，白鹤坐松梢。天外浮烟远，山根野水交。自缘名利系，好此结蓬茆。

踏得度溪湾，晨游暮不还。月明松影路，春满杏花山。戏狖跳林末，高僧住石间。未肯离腰组，来此复何颜。

行行方避梦，又到谢亭来。举世皆如此，伊余何处回？竹鲜多透石，泉洁亦无苔。坐与僧同语，谁能顾酒杯。

终日游山困，今朝始傍河。寻芳愁路尽，逢景畏人多。鸟语催沽酒，鱼来似听歌。醉时眠石上，肢体自婆娑。

闲上津桥立，天涯一望间。秋风波上岸，旭日气连山。偶圣今方变，朝宗岂复还。昆仑在蕃界，作将亦何颜。

秋蟾流异彩，斋洁上坛行。天近星辰大，山深世界清。仙飙石上起，海日夜中明。何计长来此，闲眠过一生。

性同相见易，紫府共闲行。阴径红桃落，秋坛白石生。藓文连竹色，鹤语应松声。风定药香细，树声泉气清。垂檐灵草影，遶壁古山名。围外坊无禁，归时踏月明。

暑月放朝频，青槐路绝尘。雨晴江色出，风动草香新。独立分幽岛，同行得静人。此欢宜稍滞，此去与谁亲。

晓看楼殿更鲜明，遥隔朱栏见鹿行。武帝自知身不死，教修玉殿号长生。

避暑高楼上，平芜望不穷。鸟穿山色去，人歇树阴中。数带长河水，千条弱柳风。暗思多少事，懒话与芝翁。

高楼初霁后，远望思无穷。雨洗青山净，春蒸大野融。碧池舒煖景，若柳亸和风。为有登临兴，独吟落照中。

官散有闲情，登楼步稍轻。窗云带雨气，林鸟杂人声。晓日襟前度，微风酒上生。城中会难得，扫壁各书名。

故人九寺长，邀我此同欢。永夜开筵静，中年饮酒难。微风侵烛影，叠漏过林端。腊后分朝日，天明几刻残。

诗家会诗客，池阁晓初晴。鸟尽山中语，琴多谱外声。映花相劝酒，入洞各题名。疏野常如此，谁人信在城。

军城夜禁乐，饮酒每题诗。坐稳吟难尽，寒多醉较迟。远钟惊漏压，微月被灯欺。此会诚堪惜，天明是别离。

花落莺飞深院静，满堂宾客尽诗人。城中杯酒家家有，唯是君家酒送春。

竹里开华馆，珍羞次第尝。春风酒影动，晴日乐声长。久坐难辞醉，衰年亦暂狂。殷勤还继烛，永夕梦相妨。

墙北走红尘，墙东接白云。山光衣上见，药气酒中闻。此会诚堪惜，穷秋日又曛。人间唯有醉，醉后复何云。

九寺名卿才思雄，邀欢笔下与杯中。六街鼓绝尘埃息，四座筵开语笑同。焰焰兰缸明狭室，丁丁玉漏发深宫。即听鸡唱天门晓，吏事相牵西复东。

闻君有美酒，与我正相宜。溢瓮清如水，黏杯半似脂。岂唯消旧病，且要引新诗。况此便便腹，无非是满卮。

老人罢卮酒，不醉已经年。自饮君家酒，一杯三日眠。味轻花上露，色似洞中泉。莫厌时时寄，须知法未传。

嫩绿微黄碧涧春，采时闻道断荤辛。不将钱买将诗乞，借问山翁有几人。

直庐仙掖近，春气曙犹寒。隐隐银河在，丁丁玉漏残。微风飘更切，万籁杂应难。凤阁明初启，鸡人唱渐阑。静宜来禁里，清是下云端。我识朝天路，从容自整冠。

符印悬腰下，东山不得归。独行南北近，渐老往还稀。迸笋侵窗长，惊蝉出树飞。田田池上叶，长是使君衣。

西园春欲尽，芳草径难分。静语唯幽鸟，闲眠独使君。密林生雨气，古石带潮文。虽去清秋远，朝朝见白云。

钱塘刺史谩题诗，贫褊无恩懦少威。春尽酒杯花影在，潮回画槛水声微。闲吟山际邀僧上，暮入林中看鹤归。无术理人人自理，朝朝渐觉簿书稀。

默默沧江老，官分右掖荣。立朝班近殿，奏直上知名。晓雾和香气，晴楼下乐声。蜀笺金屑腻，月兔笔毫精。禁树霏烟覆，宫墙瑞草生。露盘秋更出，玉漏昼还清。碧藓无尘染，寒蝉似鸟鸣。竹深云自宿，天近日先明。孱懦难封诏，疏愚但掷觥。素飡终日足，宁免众人轻。

临江府署清，闲卧复闲行。苔藓疏尘色，梧桐出雨声。渐除身外事，暗作道家名。更喜仙山近，庭前药自生。

十日公府静，巾栉起清晨。寒蝉近衰柳，古木似高人。学佛宁忧老，为儒自喜贫。海山归未得，芝术梦中春。

宫殿半山上，人家向下居。古厅眠易魇，老吏语多虚。雨水浇荒竹，溪沙拥废渠。圣朝收外府，皆是九天除。

鼓绝门方掩，萧条作吏心。露垂庭际草，萤照竹间禽。棋罢嫌无月，眠迟听尽砧。还知未离此，时复更相寻。

竹屋临江岸，清宵兴自长。夜深倾北斗，叶落映横塘。渚闹渔歌响，风和角粽香。却愁南去棹，早晚到潇湘。

左右分京阙，黄河与宅连。何功来此地，窃位已经年。天下才弥小，关中镇最先。陇山望可见，惆怅是穷边。

除官东守洛阳宫，恩比藩方任更雄。拜表出时传七刻，排班衙日有三公。旌旗严重临关外，庭宇清深接禁中。三十六峰诗酒思，朝朝闲望与谁同。

兼秩恩归第一流，时寻仙路向瀛洲。钟声迢递银河晓，林色葱笼玉露秋。紫殿讲筵邻御座，青宫宾榻入龙楼。从来共结归山侣，今日多应独自休。

南山雪色彻皇州，钟鼓声交晓气浮。鸳鹭簪裾上龙尾，蓬莱宫殿压鳌头。夕郎夜直吟仙掖，天乐和声下禁楼。赠荅诗成才思敌，病夫欲和几朝愁。

鱼钥千门启，鸡人唱晓传。冕旒临玉殿，丞相入炉烟。列位同居左，分行忝在前。仰闻天语近，俯拜珮声连。彩杖祥光动，彤庭霁色鲜。威仪谁可纪，柱史有新篇。

圣朝同舜日，作相有夔龙。理化知无外，烝黎尽可封。燮和皆达识，出入并登庸。武骑增余勇，儒冠贵所从。赠诗全六义，出镇越千峰。连日陈天乐，芳筵叠酒锺。乌台情已洽，凤阁分弥浓。栈转旌摇水，崖高马蹋松。恩深施远俗，化美见前踪。江晓流巴字，山晴耸剑峰。双油拥上宰，四海羡临邛。先路声华远，离京诏旨重。岁除今向尽，春色即相逢。嫩叶抽頳蘂，新苔长翠茸。冰销鱼潎潎，林煖鸟噰噰。泉落闻难尽，花开看不供。青城方眷恋，黄阁竟从容。计日归台席，还听长乐钟。

西亭秋望好，宁要更垂帘。夫子墙还峻，酂侯宅过谦。微风红叶下，新雨绿苔黏。窗外松初长，栏中药旋添。海图装玉轴，书目记牙签。竹色晴连地，山光远入檐。酒浓杯稍重，诗冷语多尖。属和才虽浅，题高免客嫌。

官清书府足闲时，晓起攀花折柳枝。九陌城中寻不尽，千峰寺里看相宜。高人酒味多和药，自古风光只属诗。见说往来多静者，未知前日更逢谁。

笑辞聘礼深坊住，门馆长闲似退居。太学官资清品秩，高人公事说经书。年华未是登朝晚，春色何因向酒疏。且看牡丹吟丽句，不知此外复何如。

献寿人皆庆，南山复北堂。从今千万日，此日又初长。

结构立嘉名，轩窗四面明。丘墙高莫比，萧宅僻还清。池际龟潜戏，庭前药旋生。树深檐稍邃，石峭径难平。道旷襟情远，神闲视听精。古今功独出，大小隐俱成。曙雨新苔色，秋风长桂声。携诗就竹写，取酒对花倾。古寺招僧饭，方塘看鹤行。人间无此贵，半仗暮归城。

茅屋临江起，登庸复应期。遥知归去日，自致太平时。幽药禅僧护，高窗宿鸟窥。行人尽歌咏，唯子独能诗。

天福坤维厚，忠贤拥节旄。江同渭滨远，山似傅岩高。元气符才格，文星照笔毫。五言全丽则，六义出风骚。圣日麻双下，洪炉柄共操。宠荣连雨露，先后比萧曹。唱绝时难和，吟多客讵劳。四方虽纸贵，谁怕费钱刀。

寒日南宫晚，闲吟半醉归。位高行路静，诗好和人稀。古树苔文匝，遥峰雪色微。宁知逢彩笔，寂寞有光辉。

圣代无为化，郎中似散仙。晚眠随客醉，夜坐学僧禅。酒用林花酿，茶将野水煎。人生知此味，独恨少因缘。

罢草王言星岁久，嵩高山色日相亲。萧条雨夜吟连晓，撩乱花时看尽春。此世逍遥应独得，古来闲散有谁邻。林中长老呼居士，天下书生仰达人。酒挈数瓶杯亦阔，诗成千首语皆新。纶闱并命诚宜贺，不念衰年寄上频。

九陌喧喧骑吏催，百官拜表禁城开。林疏晓日明红叶，尘静寒霜覆绿苔。玉佩声微班始定，金函光动按初来。此时共想朝天客，谢食方从阁里回。

往还知分熟，酬赠思同新。嗜饮殷偏逸，闲吟卿亦贫。古苔寒更翠，修竹静无邻。促席灯浮酒，听鸿霜满身。浅才唯是我，高论更何人。携手宜相访，穷行少路尘。

淅淅复修修，凉风似水流。此生难免老，举世大同愁。萤影明苔藓，鸿声傍斗牛。犹分省署直，何日是归休。

辞得官来疾渐平，世间难有此高情。新秋月满南溪里，引客乘船处处行。

莲华峰下郡斋前，遶砌穿池贮瀑泉。君到亦应闲不得，主人草圣复诗仙。

九衢难会宿，况复是寒天。朝客清贫老，林僧默悟禅。眠迟消漏水，吟苦堕寒涎。异日来寻我，沧江有钓船。

霜台同处轩窗接，粉署先登语笑疏。皓月满帘听玉漏，紫泥盈手发天书。吟诗清美招闲客，对酒逍遥卧直庐。荣贵人间难有比，相公离此十年余。

河倾月向西，九陌鼓声齐。尘静霜华远，烟生曙色低。禁门人已度，宫树鸟犹栖。疏懒劳相问，登山有旧梯。

新居多野思，不似在京城。墙上云相压，庭前竹乱生。寻师望药力，依谱上琴声。好是中秋夜，无尘有月明。

四郊初雨歇，高树滴犹残。池满红莲湿，云收绿野宽。花开半山晓，竹动数村寒。鬬雀翻衣袂，惊鱼触钓竿。樽前多野客，膝下尽郎官。𣃁石通泉脉，移松出药栏。关东分务重，天下似公难。半醉思韦白，题诗染彩翰。

闲卧襟情远，西风菊渐芳。虚窗通晓景，珍簟卷秋光。果坠青莎径，尘离绿藓墙。药奁开静室，书阁出丛篁。对酒吟难尽，思山梦稍长。王言生彩笔，朝服惹炉香。松影幽连砌，虫声冷到床。诗成谁敢和，清思若怀霜。

今朝街鼓何人听，朝客开门对雪眠。岂比直庐丹禁里，九重天近色弥鲜。

一年离九陌，壁上挂朝袍。物外诗情远，人间酒味高。思归知病长，失寝觉神劳。衰老无多思，因君把笔毫。

一会一分离，贫游少定期。酒多为客稳，米贵入城迟。晴日偷将睡，秋山乞与诗。纵然眉得展，不似见君时。

不来知尽怪，失意懒春游。闻鸟宁惊梦，看花怕引愁。赌棋招敌手，沽酒自扶头。何似华筵上，推辞候到筹。

冬日易惨恶，暴风拔山根。尘沙落黄河，浊波如地翻。飞鸟皆束翼，居人不开门。独我赴省期，冒此驰毂辕。陕城城西边，逢子亦且奔。所趋事一心，相见如弟昆。我惨得子舒，我寒得子温。同行十日程，僮仆性亦敦。到京人事多，日无闲精魂。念子珍重我，吐辞发蒙昏。反复千万意，一百六十言。格高思清冷，山低济浑浑。尝闻朋友惠，赠言始为恩。金玉日消费，好句长存存。倒篚别收贮，不与俗士论。每当清夜吟，使我如哀猿。

闲居多僻静，犹恐道相违。只是夜深坐，那堪春未归。嫩苔黏野色，香絮扑人衣。纵有野僧到，终朝不话非。

本求仙郡是闲居，岂向郎官更有书。溪石谁思玉匠爱，烟鸿愿与弋人疏。自来江上眠方稳，旧在城中病悉除。唯见君诗难便舍，寒宵吟到晓更初。

昨是儿童今是翁，人间日月急如风。常闻欲向沧江去，除我无人与子同。

看月空门里，诗家境有余。露寒僧梵出，林静鸟巢疏。远色当秋半，清光胜夜初。独无台上思，寂寞守吾庐。

下伏秋期近，还知扇渐疏。惊飙坠邻果，暴雨落江鱼。贵寺虽同秩，闲曹只管书。朝朝廊下食，相庇在肴葅。

栖栖沧海一耕人，诏遣江边作使君。山顶雨余青到地，涛头风起白连云。诗成客见书墙和，药熟僧来就鼎分。珍重来章相借分，芳名未识已曾闻。

粟如流水帛如山，依念仓边语笑间。篇什纵横文案少，亲朋撩乱吏人闲。杯觞引满从衣湿，墙壁书多任手顽。遥贺来年二三月，彩衣先辈过春关。

贡籍常同府，周行今一时。谏曹诚已忝，京邑岂相宜。黑发年来尽，沧江归去迟。何时得携手，林下静吟诗。

以病辞朝谒，迂疏种药翁。心弥念鱼鸟，诏遣理兵戎。遶户旌旗影，吹人鼓角风。雪晴嵩岳顶，树老陕城宫。莅职才微薄，归山路未通。名卿诗句峭，诮我在关东。

未得沧江外，衰残读药书。圣朝优上秩，仁里许闲居。树对枝相接，泉同井不疏。酬章深自鄙，欲寄复踌蹰。

幽斋琴思静，晚下紫宸朝。旧隐同溪远，周行隔品遥。深槐蝉唧唧，疏竹雨萧萧。不是相寻懒，烦君举酒瓢。

日日在心中，青山青桂丛。高人多爱静，归路亦应同。罢吏方无病，因僧得解空。新诗劳见问，吟对竹林风。

筐封紫[葡]萄，筒卷白茸毛。卧煖身应健，含消齿免劳。衾衣疏不称，梨栗鄙难高。晓起题诗报，寒澌满笔毫。

皇恩特许拜杭坛，欲谢旌旄去就难。偷拟白头瞻画戟，四神俱散发毛寒。

得陪桃李植芳丛，别感生成太昊功。今日无言春雨后，似含冷涕谢东风。

上方清净无因住，唯愿他生得住持。

道同无宿约，三伏自从容。窗豁山侵座，扇摇风下松。客吟多遶竹，僧饭只凭钟。向晚分归路，莓苔行迹重。

穷居稀出入，门户满尘埃。病少闲人问，贫唯密友来。茅斋从埽破，药酒遣生开。多事经时别，还愁不宿回。就林烧嫩笋，遶树拣香梅。相对题新什，迟成举罚杯。

布囊悬蹇驴，千里到贫居。饮酒谁堪伴，留诗自与书。爱眠知不醉，省语似相疏。军吏衣裳窄，还应暗笑余。

欲出心还懒，闲吟遶寝床。道书虫食尽，酒律客偷将。愁至为多病，贫来减得狂。见君何所似，如热得清凉。

晓立侍炉烟，夜归蓬荜眠。露华明菊上，萤影灭灯前。清漏和砧叠，栖禽与叶连。高人来此宿，为似在山颠。

雨里难逢客，闲吟不复眠。虫声秋并起，林色夜相连。爱酒此生里，趋朝未老前。终须携手去，沧海棹鱼船。

客来初夜里，药酒自开封。老渐多归思，贫惟长病容。苦寒灯焰细，近晓鼓声重。僧可还相舍，深居闭古松。

内殿臣相命，开樽话旧时。夜钟催鸟绝，积雪阻僧期。林静寒声远，天阴曙色迟。今宵复何夕，鸣珮坐相随。

访师师不遇，礼佛佛无言。依旧将烦恼，黄昏入宅门。

忍寒停酒待君来，酒作凌凘火作灰。半夜出门重立望，月明先自下高台。

入门愁自散，不假见僧翁。花落煎茶水，松生醒酒风。拂床寻古画，拔刺看新丛。别有游人见，多疑住此中。

蕙带缠腰复野蔬，一庄水竹数房书。举头忽见南山雪，便说休官相近居。

遶鬓沧浪有几茎，珥貂相问夕郎惊。祗应为酒微微变，不是因年渐渐生。东观诗成号良史，中台官罢揖高名。即提彩笔裁天诏，谁得吟诗自在行。

晓起闲看雨，垂檐自滴堦。风清想林壑，云湿似江淮。石信浮沤重，泥从积藓埋。气消浓酒力，心助独吟怀。飒飒通琴韵，萧萧静竹斋。彩毫无限思，念与夕郎乖。

疏散无世用，为文乏天格。把笔日不休，忽忽有所得。所得良自慰，不求他人识。子独访我来，致诗过相饰。君子无浮言，此诗应亦直。但虑忧我深，鉴亦随之惑。子在名场中，屡战还屡北。我无数子明，端坐空叹息。昨闻过春关，名系吏部籍。三十登高科，前涂浩难测。诗人多峭冷，如水在胸臆。岂随寻常人，五藏为酒食。期来作酬章，危坐吟到夕。难为间其辞，益贵我纸墨。

四松相对植，苍翠映中台。擢干凌空去，移根𣃁石开。阴阳气潜煦，造化手亲栽。日月滋佳色，烟霄长异材。清音胜在涧，寒影遍生苔。静遶霜霑履，闲看酒满杯。同荣朱户际，永日白云隈。密叶闻风度，高枝见鹤来。赏心难可尽，丽什妙难裁。此地无因到，循环几百回。

露荷迎曙发，灼灼复田田。乍见神应骇，频来眼尚颠。光凝珠有蒂，焰起火无烟。粉腻黄丝蘂，心重碧玉钱。日浮秋转丽，雨洒晚弥鲜。醉艳酣千朵，愁红思一川。绿茎扶萼正，翠菂满房圆。淡晕还殊众，繁英得自然。高名犹不厌，上客去争先。景逸倾芳酒，怀浓习彩笺。海霞宁有态，蜀锦不成妍。客至应消病，僧来欲破禅。晓多临水立，夜只傍堤眠。金似明沙渚，灯疑宿浦船。风惊丛乍密，鱼戏影微偏。秾彩烧晴雾，殷姿缬碧泉。画工投粉笔，宫女弃花钿。鸟恋惊难起，蜂偷困不前。遶行香烂熳，折赠意缠绵。谁计江南曲，风流合管弦。

葩叠萼相重，烧栏复照空。妍姿朝景里，醉艳晚烟中。乍怪霞临砌，还疑烛出笼。遶行惊地赤，移坐觉衣红。殷丽开繁朵，香浓发几丛。裁绡样岂似，染茜色宁同。嫩畏人看损，鲜愁日炙融。婵娟涵宿露，烂熳抵春风。纵赏襟情合，闲吟景思通。客来归尽懒，莺恋语无穷。万物珍那比，千金买不充。如今难更有，纵有在仙宫。

芙蓉池里叶田田，一本双花出碧泉。浓淡共妍香各散，东西分艳蒂相连。自知政术无他异，纵是祯祥亦偶然。四野人闻皆尽喜，争来入郭看嘉莲。

欲种数茎苇，出门来往频。近陂收本土，选地问幽人。静看唯思长，初移未觉匀。坐中寻竹客，将去更逡巡。

拟服松花无处学，嵩阳道士忽相教。今朝试上高枝采，不觉倾翻仙鹤巢。

黄金色未足，摘取且尝新。若待重阳日，何曾异众人。

黄金丝挂粉墙头，动似颠狂静似愁。游客见时心自醉，无因得见谢家楼。

叶叶如眉翠色浓，黄莺偏恋语从容。桥边陌上无人识，雨湿烟和思万重。

江上东西离别饶，旧条折尽折新条。亦知春色人将去，犹胜狂风取次飘。

二月杨花触处飞，悠悠漠漠自东西。谢家咏雪徒相比，吹落庭前便作泥。

江亭杨柳折还垂，月照深黄几树丝。见说隋堤枯已尽，年年行客怪春迟。

秋蛩声尚在，切切起苍苔。久是忘情者，今还有事来。微霜风稍静，圆月雾初开。此思谁能遣，应须执酒杯。

往年六月蝉应到，每到闻时骨欲惊。今日槐花还似发，却愁听尽更无声。

秋来吟更苦，半咽半随风。禅客心应乱，愁人耳愿聋。雨晴烟树里，日晚古城中。远思应难尽，谁当与我同。

羽毛生未齐，嶛峭丑于鸡。夜夜穿笼出，𢭏衣砧上栖。

春来深谷雪方消，莺别寒林傍翠条。到处为怜烟景好，隔帘多爱语声娇。不同蜀魄啼残月，唯逐天鸡啭诘朝。少妇听时思旧曲，玉楼从此动云韶。

卧来扶不起，唯向主人嘶。惆怅东郊道，秋来雨作泥。

铸为明镜绝尘埃，翡翠窗前挂玉台。绣带共寻龙口出，菱花争向匣中开。孤光常见鸾踪在，分处还因鹊影回。好是照身宜谢女，嫦娥飞向玉宫来。

时人嫌古画，倚壁不曾收。露滴胶山断，风吹绢海秋。残云飞屋里，片水落床头。尚胜凡花鸟，君能补缀不。

素月闲秋景，骚人泛洞庭。沧波正澄霁，凉叶未飘零。练彩凝葭菼，霜容静杳冥。晓栖河畔鹤，宵映渚边萤。圆彩含珠魄，微𩙪发桂馨。谁怜采蘋客，此夜宿孤汀。

