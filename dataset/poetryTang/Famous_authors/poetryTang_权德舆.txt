闲吟理轻步，不厌凉夜咏。断续风际声，清羸月中影。萤光拂花露，泉脉连桐井。心畅百虑销，境条万籁静。前贤有遗韵，顾我三日省。朗怀方自怡，星河渐耿耿。

移疾门常掩，今朝枉绣衣。笑言之乍惬，拜伏力犹微。晚岁贞筠少，贫家上客稀。如何忽见访，里巷有清辉。

片云飞暮雨，潇洒小亭闲。细响疏芜里，目凉坐卧间。已深池际水，更绿枕前山。未敢劳车马，柴扉且闭关。

自咎咎何穷，飘然荜户中。清时名未立，稔岁室犹空。幽独惭芳桂，飞鸣羡早鸿。出门何所见，歏息向秋风。（以上《四部丛刊》影印大兴氏刊本《权载之文集》一）-382-。

一迳茅茨下，千峰麋鹿群。鸿妻同懒逸，渔父每知闻。旦暮鸟择木，天阴山出云。此心终不动，鼓腹向尧君。（同前七）。

香刹西天寺，昔游梦中。烟萝迷俗驾，猿狖应山童。萧飒松静，欹危石栈通。云霞栖半壁，丹绀照晴空。世累悲何已，心期惜未同。相看整归骑，花雨夕洪蒙蒙。（同前七）。

忆昔辛未岁，诏书下江酒濡。尽室赴礼官，脂车杂辎𫐌。行役过梁苑，淹留经圃田。（郡君表姐婿元俯为宣武从事，权理宋州，郡君从婿李融，时为郑州，各淹留累日。）秦关信百二，征驾逾三千。仙掌眺莲峰，灵祠谒八天。驺驭俨已驻，女巫争来前。动容既纷若，展敬方肃然。（时为女竺所导，过于恭敬，不能具举。）蹇步入国门，华簪拱祥烟。谏曹迨居守，倏已十六迁。及兹东乘辕，二十余三年。盛明受恩泽，清近皆联翩。忽当礼寺重，俄忝相印悬。陈力才不任，乞骸词颇坚。解龟罢八鼎，赐剑犹要么泉。鄙夫何所能，实赖中馈贤。谈笑皆体远，箴规谅才全。拜恩理晨装，诏使来骈阗。风生鞍马疾，日出旌旗鲜。信宿历道途，曩游记周旋。暂别亦不易，沉疴今未痊。医文验桐君，道术依竺干。庶凭神明佑，得使疾恙蠲。（医工辅氏，深于药术诊切，大-383-比丘尼优昙持念精至，并约同来，累路将护。）永怀心如惔，引望脰已{疒/肙}。离披夏云尽，皎镜秋月圆。开缄讽色丝，撰日驰平肩。延企劳梦寐，涕洟暗潺湲。想君路经兹，还复申祝延。摄拜奠清酤，相期保华颠。远惭周君较，聊拟顾彦先。殷勤俟来报，泪墨书此篇。（同前十）。

-159-素彩皓通津，孤舟入清旷。已爱隔帘看，还宜卷帘望。隔帘当此时，（《四部丛刊》本《权载之文集》卷六收此诗，此句作“隔帘卷帘时此时”，与《临平记》同。）惆怅思君君不知。（此见《永乐大典》卷二二七一“六模”“湖”字《临平湖》条〖二函二十册〗。此诗亦见沈谦《临平记》卷四，惟第五句作“隔帘卷帘当此时”为异。）-160-。

光风澹荡百花吐，楼上朝朝学歌舞。身年二八婿侍中，幼妹承恩兄尚主。绿窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。

回合千峰里，晴光似画图。征车随反照，候吏暎寒芜。石濑侵行径，溪云拂路隅。未酬知己分，宁敢学潜夫。-992-。

客路去漫漫，桐溪上水滩。扣船乘晓月，欹枕听回滩。烟重江枫湿，沙平宿鹭寒。闲吟试一望，疑在画屏看。（均见《四部丛刊》本《权载之文集》卷六）。

锡宴朝野洽，追欢尧舜情。秋堂丝管动，水榭烟霞生。黄花媚新霁，碧树含余清。同和六律应，交泰万宇平。春藻下中天，湛恩阐文明。小臣谅何以，亦此彯华缨。

令节在丰岁，皇情喜乂安。丝竹调六律，簪裾列千官。烟霜暮景清，水木秋光寒。筵开曲池上，望尽终南端。天文丽庆霄，墨妙惊飞鸾。愿言黄花酒，永奉今日欢。

玉醴宴嘉节，拜恩欢有余。煌煌菊花秀，馥馥萸房舒。白露秋稼熟，清风天籁虚。和声度箫韶，瑞气深储胥。百辟皆醉止，万方今宴如。宸衷在化成，藻思焕琼琚。微臣徒窃抃，岂足歌唐虞。

仲春蔼芳景，内庭宴群臣。森森列干戚，济济趋钩陈。大乐本天地，中和序人伦。正声迈咸濩，易象含羲文。玉俎映朝服，金钿明舞茵。韶光雪初霁，圣藻风自薫。时泰恩泽溥，功成行缀新。赓歌仰昭回，窃比华封人。

万方庆嘉节，宴喜皇泽均。晓开蓂叶初，景丽星鸟春。藻思贞百度，着明并三辰。物情舒在阳，时令弘至仁。衢酒和乐被，薰弦声曲新。赓歌武弁侧，永荷玄化醇。

嘉节在阳数，至欢朝野同。恩随千锺洽，庆属五稼丰。时菊洗露华，秋池涵霁空。金丝响仙乐，剑舃罗宗公。天道光下济，睿词敷大中。多惭撃壤曲，何以荅尧聪。

寒露应秋杪，清光澄曙空。泽均行苇厚，年庆华黍丰。声明畅八表，宴喜陶九功。文丽日月合，乐和天地同。圣言在推诚，臣职惟匪躬。琐细何以报，翾飞淳化中。

干旄羽籥相亏蔽，一进一退殊行缀。昔献三雍盛礼容，今陈六佾崇仪制。

荀寅士吉射，诚乃蔽聪明。奈何赵志父，专举晋阳兵。下令汉七国，借此以为名。吾嘉徙薪智，祸乱何由生。

忆昔溴梁会，岂伊无诸侯。群臣自盟歃，君政如赘旒。有力则宗楚，何人复尊周。空文徒尔贬，见此[眦]□血流。

故人怆久别，兹夕款郊扉。山僮漉野酝，穉子褰书帷。清露泫珠莹，金波流玉徽。忘言我造适，瞪视君无违。但令静胜躁，自使癯者肥。不待蘧生年，从此知昔非。

沈疴结繁虑，卧见书窗曙。方外三贤人，惠然来相亲。整巾起曳策，喜非车马客。支郎有佳文，新句凌碧云。霓裳何飘飘，浩志凌紫氛。复有沈冥士，远系三茅君。各言麋鹿性，不与簪组群。清言出象系，旷迹逃玄𫄸。心源𫏐澄寂，世故方𫄙纷。终当逐师辈，岩桂香氲芬。

行年未四十，已觉百病生。眼眩飞蝇影，耳厌远蝉声。甘辛败六藏，冰炭交七情。唯思曲肱枕，搔首掷华缨。

月中有桂树，无翼难上天。海底有龙珠，下隔万丈渊。人生大限虽百岁，就中三十称一世。晦明乌兔相推迁，雪霜渐到双鬓边。沈忧戚戚多浩叹，不得如意居太半。一气暂聚常恐散，黄河清兮白石烂。

残雨倦欹枕，病中时序分。秋虫与秋叶，一夜隔窗闻。虚室对摇落，晤言无与群。冥心试观化，世故如丝棼。但看鸢戾天，岂见山出云。下里徒撃节，朱弦秘南薰。梧桐秀朝阳，上有威凤文。终待九成奏，来仪瑞吾君。

一杯宜病士，四体委胡床。𫏐得遗形处，陶然在醉乡。

三伏鼓洪炉，支离一病夫。倦眠身似火，渴歠汗如珠。悸乏心难定，沈烦气欲无。何时洒微雨，因与好风俱。

秋来皎洁白须光，试脱朝簪学酒狂。一曲酣歌还自乐，儿孙嬉笑挽衣裳。

隐几日无事，风交松桂枝。园庐含晓霁，草木发华姿。迹似南山隐，官从小宰移。万殊同野马，方寸即灵龟。弱质常多病，流年近始衰。图书传授处，家有一男儿。

退朝此休沐，闭户无尘氛。杖策入幽迳，清风随此君。琴觞恣偃傲，兰蕙相氛氲。幽赏方自适，林西烟景曛。

季子乏二顷，杨雄才一廛。伊予此南亩，数已逾前贤。顷岁辱明命，铭勋镂贞坚。遂兹操书致，内顾增缺然。乃葺场圃事，迨今三四年。适因昭陵拜，得抵咸阳田。田夫竞致辞，乡耋争来前。村盘既罗列，鸡黍皆珍鲜。古称禄代耕，人以食为天。自惭廪给厚，谅使井税先。涂涂沟塍雾，漠漠桑柘烟。荒蹊没古木，精舍临秋泉。池笼岂所安，樵牧乃所便。终当解缨络，田里谐因缘。

虚斋坐清昼，梅坼柳条鲜。节候开新历，筋骸减故年。振衣惭艾绶，窥镜叹华颠。独有开怀处，孙孩戏目前。

见尔府中趋，初官足慰吾。老牛还舐犊，凡鸟亦将雏。喜至翻成感，痴来或欲殊。因惭玉润客，应笑此非夫。

和静有真质，斯人称最灵。感物惑天性，触里纷多名。祸机生隐微，智者鉴未形。败礼因近习，喆人自居贞。当令念虑端，鄙嫚不能萌。苟非不逾矩，焉得遂性情。谨之在事初，动用各有程。千里起步武，彗云自纤茎。心源一流放，骇浪奔长鲸。渊木苟端深，枝流则贞清。和理通性术，悠久方昭明。先师留中庸，可以导此生。

绝境殊不远，湖塘直吾庐。烟霞旦夕生，泛览诚可娱。慈颜俯见喻，辍尔诗与书。清旭理轻舟，嬉游散烦劬。宿雨荡残燠，惠风与之俱。心灵一开旷，机巧眇已疏。中流有荷花，花实相芬敷。田田绿叶映，艳艳红姿舒。繁香好风结，净质清露濡。丹霞无容辉，嫮色亦踟蹰。秾芳射水木，欹叶游龟鱼。化工若有情，生植皆不如。轻舟任沿溯，毕景乃踌躇。家人亦恬旷，稚齿皆忻愉。素弦激凄清，旨酒盈樽壶。寿觞既频献，乐极随歌呼。圆月初出海，澄辉来满湖。清光照酒酣，𫖯倾百虑无。以兹心目畅，敌彼名利途。轻肥何为者，浆藿自有余。愿销区中累，保此湖上居。无用诚自适，年年玩芙蕖。

清晨坐虚斋，群动寂未諠。泊然一室内，因见万化源。得丧心既齐，清净教益敦。境来每自惬，理胜或不言。亭柯见荣枯，止水知清浑。悠悠世上人，此理法难论。

养拙方去諠，深居绝人事。返耕忘帝力，乐道疏代累。翛然衡茅下，便有江海意。宁知肉食尊，自觉儒衣贵。烟霜当暮节，水石多幽致。三径日闲安，千峰对深邃。策藜出村渡，岸帻寻古寺。月魄清夜琴，猿声警朝寐。地偏芝桂长，境胜烟霞异。独鸟带晴光，疏篁净寒翠。窗前风叶下，枕上溪云至。散发对农书，斋心看道记。清言核名理，开卷穷精义。求誉观朵颐，危身陷芳饵。纷吾守孤直，世业常恐坠。就学缉韦编，铭心对欹器。元和畅万物，动植咸使遂。素履期不渝，永怀丘中志。

避諠非傲世，幽兴乐郊园。好古每开卷，居贫常闭门。曙钟来古寺，旭日上西轩。稍与清境会，𫏐无尘事烦。静看云起灭，闲望鸟飞翻。乍问山僧偈，时听渔父言。体羸谙药性，事简见心源。冠带惊年长，诗书喜道存。小池泉脉凑，危栋燕雏喧。风入松阴静，花添竹影繁。灌园输井税，学稼奉晨昏。此外知何有，怡然向一樽。

闲卧藜床对落晖，翛然便觉世情非。漠漠稻花资旅食，青青荷叶制儒衣。山僧相访期中饭，渔父同游或夜归。待学尚平婚稼毕，渚烟溪月共忘机。

弱冠无所就，百忧锺一身。世德既颠坠，素怀亦堙沦。风烟隔嵩丘，羸疾滞漳滨。昭代未通籍，丰年犹食贫。敢求庖有鱼，但虑甑生尘。俛首愧僮仆，蹇步羞亲宾。岂伊当途者，一一由中人。已矣勿复言，吾将问秋旻。

杖策出蓬荜，浩歌秋兴长。北风吹荷衣，箫飒景气凉。通逵抵山郭，里巷连湖光。孤云净远峰，绿水溢芳塘。鱼鸟乐天性，杂英互芬芳。我心独何为，万虑萦中肠。履道身未泰，主家谋不臧。心为世教牵，迹寄翰墨场。出处两未定，羁羸空自伤。沈忧不可裁，伫立河之梁。晚归茅檐下，左右陈壶觞。独酌复长谣，放心游八荒。得丧同一域，是非亦何常。胡为苦此生，矻矻徒自强。乃知杯中物，可使忧患忘。因兹谢时辈，栖息无何乡。

洞真善救世，守夜看仙经。俾我外持内，当兹申配庚。斋心已恬愉，澡身自澂明。沈沈帘帏下，霭霭灯烛清。四支动用息，一室虚白生。收视忘趋舍，叩齿集神灵。伊予嗜欲寡，居常疴恙轻。三尸既伏窜，九藏乃和平。无令耳目胜，则使性命倾。窅然深夜中，若与元气幷。释宗称定慧，儒师著诚明。派分示三教，理诣无二名。吉祥能止止，委顺则生生。视履苟无咎，天祐期永贞。应物智不劳，虚中理自冥。岂资金丹术，即此驻颓龄。

清朝起藜床，雪霜对枯篱。家人来告予，今日无晨炊。鹾酰一已整，薪炭固难期。厚生彼何人，工拙各异宜。间岁从使檄，亲宾苦川驰。虽非悖而[入]□，[与出]□□常相随。吴门与南亩，颇亦持镃基。有时[遇丰年]□□□，岁计犹不支。颜渊谅贤人，陋巷能自怡。[中忆裴]□□□子野，泰然倾薄糜。愧非古人心，戚戚愁[朝饥]□□。[近]□古犹不及，太上那可希。奈何时风扇，使[我正性]□□□衰。巧智竞忧劳，展转生浇漓。吾观黄金[印]□，[未]□胜青松枝。麤令有鱼菽，岂复求轻肥。顾惭[主家]□□拙，甘使群下嗤。如何致一杯，醉后无所知。

独酌复独酌，满盏流霞色。身外皆虚名，酒中有全德。风清与月朗，对此情何极。

名教自可乐，搢绅贵行道。何必学狂歌，深山对丰草。

言之或未行，前哲所不取。方寸虽浩然，因之三缄口。

美禄与贤人，相逢自可亲。愿将花柳月，尽赏醉乡春。

五更钟漏歇，千门扃钥开。紫宸残月下，黄道晓光来。辨色趋中禁，分班列上台。祥烟初缭绕，威凤正裴回。斧藻归全德，轮辕适众材。化成风偃草，道合鼎调梅。渥命随三接，皇恩畅九垓。嘉言造膝去，喜气沃心回。东阁延多士，南山赋有台。阳春那敢和，空此咏康哉。

一德承昌运，三公翊至尊。云龙谐理代，鱼水见深恩。别墅池塘晓，晴郊草木蕃。沟塍连杜曲，茅土盛于门。卜筑因登览，经邦每讨论。退朝鸣玉会，入室断金言。材俊依东阁，壶觞接后园。迳深云自起，风静叶初翻。宰物归心匠，虚中即化源。巴人宁敢和，空此愧游藩。

上宰坐论道，郊居仍里仁。六符既昭晰，万象随陶钧。旭旦下玉墀，鸣驺拂车茵。轩窗退残暑，风物迎萧辰。山泽蜃雨出，林塘鱼鸟驯。岂同求羊迳，共是羲皇人。石君五曹重，左户三壤均。居止烟火接，逢迎鸡黍频。大方本无隅，盛德必有邻。千年郢曲后，复此闻阳春。

韦曲冠盖里，鲜原郁青葱。公台睦中外，墅舍邻西东。驺驭出国门，晨曦正曈昽。燕居平外土，野服参华虫。疆畎分古渠，烟霞连灌丛。长幼序以齿，欢言无不同。忆昔全盛时，勋劬播休功。代业扩宇内，光尘蔼墟中。慨息多永叹，歌诗厚时风。小生忝瓜葛，慕义斯无穷。

凭槛辍繁务，晴光烟树分。中邦均禹贡，上药验桐君。满迳风转蕙，卷帘山出云。锵然玉音发，余兴在斯文。

夙驾趋北阙，晓星启东方。鸣驺分骑吏，列烛散康庄。照灼华簪并，逶迤绮陌长。腰金初辨色，喷玉自生光。献替均三壤，贞明集百祥。下才叨接武，空此愧文昌。

玉帐元侯重，黄枢上宰雄。缘情词律外，宣力庙谋中。震耀恭天讨，严凝助岁功。行看画麟阁，凛凛有英风。

天子爱全才，故人雄外台。绿油登上将，青绶亚中台。亭障鸣笳入，风云转斾来。兰坊分杳杳，麦垅望莓莓。月向雕弓满，莲依宝剑开。行师齐鹤列，锡马尽龙媒。壮志征梁甫，嘉招萃楚材。千寻推直干，百炼去纤埃。间阔劳相望，欢言幸早陪。每联花下骑，几泛竹间杯。芳讯双鱼远，流年两鬓催。何时介圭觐，携手咏康哉。

晓开阊阖出丝言，共喜全才镇北门。职重油幢推上略，荣兼革履见深恩。昔岁经过同二仲，登朝并命惭无用。曲台分季奉斋祠，直笔系年陪侍从。芬芳鸡舌向南宫，伏奏丹墀迹又同。公望数承黄纸诏，虚怀自号白云翁。戎装躞蹀纷出祖，金印煌煌宠司武。时看介士阅犀渠，每狎儒生冠章甫。晋祠汾水古幷州，千骑双旌居上头。新握兵符应感激，远缄诗句更风流。缁衣诸侯谅称美，白衣尚书何可比。只今麟阁待丹青，努力加餐报天子。

文行蕴良图，声华挹大巫。抡才超粉署，駮议在黄枢。自得环中辨，偏推席上儒。八音谐雅乐，六辔骋康衢。密侍仝锵珮，雄才本弃𦈡。炉烟霏琐闼，宫漏滴铜壶。旧友双鱼至，新文六义敷。断金挥丽藻，比玉咏生刍。交辟尝推重，单辞忽受诬。风波疲贾谊，岐路泣杨朱。溟涨前程险，炎荒旅梦孤。空悲鸢跕水，翻羡雁衔芦。故国方迢遰，羁愁自郁纡。远猷来象魏，霈泽过番禺。尽室扁舟客，还家万里途。索居因仕宦，著论拟潜夫。帆席来应驶，郊园半已芜。夕阳寻古迳，凉吹动纤枯。忆昔同驱传，忘怀或据梧。幕庭依古刹，缗税给中都。瓜步经过惯，龙沙眺听殊。春山岚漠漠，秋渚露涂涂。孰谓原思病，非关宁武愚。方看簪獬豸，俄叹絷𫘦駼。芳讯风情在，佳期岁序徂。二贤欢最久，三益义非无。柏悦心应尔，松寒志不渝。子将陪禁掖，亭伯限江湖。交分终推毂，离忧莫向隅。分曹日相见，延首忆田苏。

常寮几处伏明光，新诏联翩夕拜郎。五夜漏清天欲曙，万年枝暖日初长。分曹列侍登文石，促膝闲谣接羽觞。共说汉朝荣上赏，岂令三友滞冯唐。

里仁无外事，徐步一开颜。荆玉收难尽，齐竽喜暂闲。秋风倾菊酒，霁景下蓬山。不用投车辖，甘从倒载还。

紫垣宿清夜，蔼蔼复沈沈。圆月衡汉净，好风松涤深。轩窗韵虚籁，兰雪怀幽音。珠露销暑气，玉徽结遐心。盛才本殊伦，雅诰方在今。伫见舒彩翮，翻飞归凤林。

三接履声退，东亭斯旷然。风流披鹤氅，操割佩龙泉。云卷岩𪩘叠，雨余松桂鲜。岂烦禽尚游，所贵天理全。

共嗟王粲滞荆州，才子为郎忆旧游。凉夜偏宜粉署直，清言远待玉人酬。风生北渚烟波阔，露下南宫星汉秋。早晚得为同舍侣，知君两地结离忧。

骢马别已久，鲤鱼来自烹。殷懃故人意，怊怅中林情。茫茫重江外，杳杳一枝琼。搔首望良觌，为君华发生。

寓直久叨荣，新恩倍若惊。风清五夜永，节换一阳生。潘鬓年空长，齐竽艺本轻。常时望连茹，今日剧悬旌。枉步欢方接，含毫思又萦。烦君白雪句，岁晏若为情。

五年承乏奉如纶，才薄那堪侍从臣。禁署独闻清漏晓，命书惭对紫泥新。周班每喜簪裾接，郢曲偏宜讽咏频。忆昔曲台尝议礼，见君论著最相亲。

春山仙掌百花开，九棘腰金有上才。忽向庭中摹峻极，如从洞里见昭回。小松已负干霄状，片石皆疑缩地来。都内今朝似方外，仍传丽曲寄云台。

芳讯来江湖，开缄粲瑶碧。诗因乘黄赠，才擅雕龙格。深陈名教本，谅以仁义积。藻思成采章，雅音闻皦绎。清时左冯翊，贵士二千石。前日应星文，今兹敞华戟。谢公尝乞墅，宁氏终相宅。往岁疲草玄，忘年齐举白。酒酣吟更苦，夜艾谈方剧。枣巷风雨秋，石头烟水夕。多逢长者辙，不屑诸公辟。酷似仰牢之，雄词挹亭伯。老骥念千里，饥鹰舒六翮。叵能舍郊扉，来偶朝中客。

十载别文昌，藩符寄武当。师贞上介辟，恩擢正员郎。藻思烟霞丽，归轩印绶光。还希驻辇问，莫自叹冯唐。

晋季天下乱，安丘佐关中。德辉霭家牒，侯籍推时功。簪缨盛西州，清白传素风。逢时有舒卷，缮性无穷通。吾兄挺奇资，向晦道自充。耕凿汝山下，退然安困蒙。诗成三百篇，儒有一亩宫。琴书满座右，芝术生墙东。丽藻粲相鲜，晨辉艳芳丛。清光杳无际，皓魄流霜空。邦有贤诸侯，主盟词律雄。荐贤比文举，理郡迈文翁。楼中赏不独，池畔醉每同。圣朝辟四门，发迹贵名公。小生何为者，往岁学雕虫。华簪映武弁，一年被微躬。开缄捧新诗，琼玉寒青葱。谬进空内讼，结怀远忡忡。时来无自疑，刷翮摩苍穹。

浩歌坐虚室，庭树生凉风。碧云灭奇彩，白露萎芳丛。感此时物变，悠然遐想通。偶来被簪组，自觉如池龙。少年才藻新，金鼎世业崇。凤文已彪炳，琼树何青葱。联镳长安道，接武承明宫。君登玉墀上，我侍彤庭中。疲病多内愧，切磋常见同。起予览新诗，逸韵凌秋空。相爱每不足，因兹寓深衷。

莲花出水地无尘，中有南宗了义人。已取贝多翻半字，还将阳焰谕三身。碧云飞处诗偏丽，白月圆时信本真。更喜开缄销热恼，西方社里旧相亲。

芜城十年别，蓬转居不足。终岁白屋贫，独谣清酒圣。风尘韦带减，霜雪松心劲。何以浣相思，启元能尽性。

墨翟突不黔，范丹甑生尘。君今复劳歌，鹤发吹湿薪。前诏许真秩，何如巾软轮。

诏下忽临山水郡，不妨从事恣攀登。莫言向北千行雁，别有图南六月鹏。

临风结烦想，客至传好音。白雪缄郢曲，朱弦亘蜀琴。泠泠响幽韵，款款寄遐心。岁晚何以报，与君期断金。

良牧闲无事，层台思眇然。六条萦印绶，三晋辨山川。洗嫧讴谣合，开襟眺听偏。秋光连大卤，霁景下新田。叶落径庭树，人归曲沃烟。武符颁美化，亥字访疑年。经术推多识，卿曹亦累迁。斋祠常并冕，官品每差肩。按部青丝骑，裁诗白露天。知音愧相访，商洛正闲眠。

春光深处曲江西，八座风流信马蹄。鹤发杏花相映好，羡君终日醉如泥。

杜城韦曲遍寻春，处处繁花满目新。日暮归鞍不相待，与君同是醉乡人。

受氏自有殷，树功缅前秦。圭田接土宇，侯籍相纷纶。道义集天爵，菁华极人文。握兰中台并，折桂东堂春。祖德蹈前哲，家风播清芬。先公秉明义，大节逢艰屯。独立挺忠孝，至诚感神人。命书备追锡，迹远道不伸。小生谅无似，积庆遭昌辰。九年西掖忝，五转南宫频。司理因旷职，曲台仍礼神。愧非夔龙姿，忽佐尧舜君。内惟负且乘，徒以弱似仁。岂足议大政，所忧玷彝伦。叔父贞素履，含章穷典坟。百氏若珠贯，九流皆翚分。黄锺蕴声调，白玉那缁磷。清论坐虚室，长谣宜幅巾。开关接人祠，支策无俗宾。种杏当暑热，烹茶含露新。井径交碧藓，轩窗栖白云。飞沈禽鱼乐，芬馥兰桂薰。经术弘义训，息男茂嘉闻。筮仕就色养，宴居忘食贫。四方有翘车，上国有蒲轮。行当反招隐，岂得常退身。秦吴路杳杳，朔海望沄沄。侍坐驰梦寐，结怀积昏昕。发函捧新诗，慈诲情殷勤。省躬日三复，拜首书诸绅。

杳杳尘外想，悠悠区中缘。如何战未胜，曾是教所牵。远郊有灵峰，夙昔栖真仙。鸾声去已久，马迹空依然。丹崖转初旭，碧落凝秋烟。松风共箫飒，萝月想婵娟。内兄蕴遐心，嘉遁性所便。不能栖枳棘，且复探云泉。中有冥寂人，闲读逍遥篇。联袂共支[策]，抠衣赏绝编。徐行石上苔，静韵风中弦。烟霞湿儒服，日月生寥天。新诗来起予，璀璨六义全。能尽含写意，转令山水鲜。若闻笙鹤声，宛在耳目前。登攀阻心赏，愁绝空怀贤。出处岂异途，心冥即真筌。𫏐从西府檄，终卧东菑田。不嫌予步蹇，但恐君行膻。如能固旷怀，谷口期穷年。

东风变[蘅]薄，时景日妍和。更想千峰夜，浩然幽意多。蕙香袭闲趾，松露泫乔柯。潭影漾霞月，石床封薜萝。夫君非岁时，已负青冥姿。龙虎一门盛，渊云四海推。骎骎步騕袅，婉婉翥长离。悬圃尽琼树，家林轻桂枝。声荣徒外奖，恬淡方自适。逸气凌颢清，仁祠访金碧。芊眠瑶草秀，断续云窦滴。芳讯发幽缄，新诗比良觌。故人石渠署，美价满中朝。落落杉松直，芬芬兰杜飘。雄词鼓溟海，旷达豁烟霄。营道幸同术，论心皆后凋。循环伐木咏，缅邈招隐情。惭兹拥肿才，爱彼潺湲清。拘牵尚多故，梦想何由幷。终结方外期，不待华发生。

耿耿宵欲半，振衣庭户前。浩歌抚长剑，临风泛清弦。晴霜丽寒芜，微月露碧鲜。杉梧韵幽籁，河汉明秋天。良夜虽可玩，沈忧逾浩然。楼中迟启明，林际挥宿烟。晨风响钟鼓，曙色映山川。滔滔天外驶，杲杲朝日悬。因穷西南永，得见天地全。动植相𫄙纷，车从竞喧阗。鳣鲔跃洪流，麕麚倚荒阡。嗈嗈白云雁，嘒嘒清露蝉。一气鼓万殊，晦明相推迁。羲和无停鞅，不得常少年。当令志气神，及此鬓发玄。岂唯十六族，今古称其贤。夫君才气雄，振藻何翩翩。诗轻沈隐侯，赋拟王仲宣。小鸟抢榆枋，大鹏激三千。与君期晚岁，方结林栖缘。

达士无外累，隐几依南郭。茅栋上江开，布帆当砌落。支颐散华发，欹枕曝灵药。入鸟不乱行，观鱼还自乐。何时金马诏，早岁建安作。往事尽筌蹄，虚怀寄杯杓。邦君驻千骑，清论时间酌。凭槛出烟埃，振衣向寥廓。心源齐彼是，人境胜岩壑。何必栖冥冥，然为避矰缴。

喜得赏心处，春山岂计程。连溪芳草合，半岭白云晴。绝涧漱冰碧，仙坛挹颢清。怀君在人境，不共此时情。

白发今朝见，虚斋晓镜清。乍分霜简色，微映铁冠生。幕下多能事，周行挹令名。流年未可叹，正遇太阶平。

莫羡檐前柳，春风独早归。阳和次第发，桃李更芳菲。

亚相冠貂蝉，分忧统十联。火星当永日，云汉倬炎天。斋祷期灵贶，精诚契昔贤。中宵出驺驭，清夜旅牲牷。触日看初起，随车应物先。雷音生绝𪩘，雨足晦平阡。潇洒四冥合，空蒙万顷连。歌谣諠泽国，稼穑遍原田。故事三台盛，新文六义全。作霖应自此，天下待丰年。

专城书素至留台，忽报张纲揽辔回。共看昨日蝇飞处，并是今朝鹊喜来。

鹤发州民拥使车，人人自说受恩初。如今天下无冤气，乞为邦君雪谤书。

众人哺啜喜君醒，渭水由来不杂泾。遮莫雪霜撩乱下，松枝竹叶自青青。

中峰云暗雨霏霏，水涨花塘未得归。心忆琼枝望不见，几回虚湿薜萝衣。

忽惊西江侣，共作南宫郎。宿昔芝兰室，今兹鸳鹭行。子猷美风味，左户推公器。含毫白雪飞，出匣青萍利。子云尝燕居，作赋似相如。闲成考课奏，别贡贤良书。子玉谅贞实，持刑慎丹笔。秋天鸿鹄姿，晚岁松筠质。伊予诚薄才，何幸复趋陪。偶来尘右掖，空此忆中台。时节东流驶，悲欢追往事。待月登庾楼，排云上萧寺。盍簪莲府䜩，落帽龙沙醉。极浦送风帆，灵山眺烟翠。解颐通善谑，喻指穷精义。搦管或飞章，分曹时按吏。雨散与蓬飘，秦吴两寂寥。方期全拥肿，岂望蹑扶摇。夜直分三署，晨趋共九霄。外庭时接武，广陌更连镳。北极星辰拱，南薰气序调。欣随众君子，并立圣明朝。

寓宿春闱岁欲除，严风密雪绝双鱼。思君独步西垣里，日日含香草诏书。

欹枕直庐暇，风蝉迎早秋。沈沈玉堂夕，皎皎金波流。对掌喜新命，分曹谐旧游。相思玩华彩，因感庾公楼。

风雨竦庭柯，端忧坐空堂。多病时节换，所思道里长。故人朱两轓，出自尚书郎。下车今几时，理行远芬芳。琼瑶览良讯，芣苢满素囊。结根在贵州，蠲疾传古方。探撷当五月，殷勤逾八行。深情婉如此，善祝何可忘。复有金玉音，焕如龙凤章。一闻灵洞说，若睹群仙翔。三清飞庆霄，百汰成雄铓。体物信无对，洒心愿相将。昔年同旅食，终日窥文房。春风眺芜城，秋水渡柳杨。君为太史氏，弱质羁楚乡。今来忝司谏，千骑遥相望。归云夕鳞鳞，圆魄夜苍苍。远思结铃阁，何人交羽觞。伫见征颖川，无为薄淮阳。政成看再入，列侍炉烟傍。

十年江浦卧郊园，闲夜分明结梦魂。舍下烟萝通古寺，湖中云雨到前轩。南宗长老知心法，东郭先生识化源。觉后忽闻清漏晓，又随簪珮入君门。

弱植素寡偶，趋时非所任。感恩再登龙，求友皆断金。彪炳睹奇采，凄锵闻雅音。适欣佳期接，遽叹离思侵。靡靡遵远道，忡忡劳寸心。难成独酌谣，空奏伐木吟。泬寥清冬时，萧索白昼阴。交欢谅如昨，滞念纷在今。因风试矫翼，倦飞会归林。向晚清淮驶，回首楚云深。

前年冠獬豸，戎府随宾介。去年簪进贤，赞导法宫前。今兹戴武弁，谬列金门彦。问我何所能，头冠忽三变。野性惯疏闲，晨趋兴暮还。花时限清禁，霁后爱南山。晚景支颐对尊酒，旧游忆在江湖久。庾楼柳寺共开襟，枫岸烟塘几携手。结庐常占练湖春，犹寄藜床与幅巾。疲羸只欲思三径，戆直那堪备七人。更想东南多竹箭，悬圃琅玕共葱蒨。裁书且附双鲤鱼，偏恨相思未相见。

片石丛花画不如，庇身三迳岂吾庐。主人千骑东方远，唯望衡阳雁足书。

美酒步兵厨，古人尝宦游。赤城临海峤，君子今督邮。吏隐丰暇日，琴壶共冥搜。新诗寒玉韵，旷思孤云秋。志士诚勇退，鄙夫自包羞。终当就知己，莫恋潺湲流。

常日区中暇，时闻象外言。曹溪有宗旨，一为勘心源。

马足早尘深，飘缨又满襟。吾师有甘露，为洗此时心。

缄题桂阳印，持寄朗陵兄。刺举官犹屈，风谣政已成。行看换龟纽，奏最谒承明。

候晓起徒驭，春江多好风。白波连青云，荡漾晨光中。四望浩无际，沈忧将此同。未离奔走途，但恐成悲翁。俯见触饵鳞，仰目凌霄鸿。缨尘日已厚，心累何时空。区区此人世，所向皆樊笼。唯应杯中物，醒醉为穷通。故人悬圃姿，琼树纷青葱。终当此山去，共结兰桂丛。

靡靡南轩蕙，迎风转芳滋。落落幽涧松，百尺无附枝。世物自多故，达人心不羁。偶陈幕中画，未负林间期。感恩从慰荐，循性难絷维。野鹤无俗质，孤云多异姿。清[泠]松露泫，照灼岩花迟。终当税尘驾，来就东山嬉。

湖上烟景好，鸟飞云自还。幸因居止近，日觉性情闲。独酌乍临水，清机常见山。此时何所忆，净侣话玄关。

客心宜静夜，月色澹新秋。影落三湘水，诗传八咏楼。何穷对酒望，几处卷帘愁。若问相思意，随君万里游。

移疾喜无事，卷帘松竹寒。稍知名是累，日与静相欢。蹇浅逢机少，迂疏应物难。只思闲夜月，共向沃州看。

此身会逐白云去，未洗尘缨还自伤。今夜幸逢清净境，满庭秋月对支郎。

月帔飘飖摘杏花，相邀洞口劝流霞。半酣乍奏云和曲，疑是龟山阿母家。

石路泉流两寺分，寻常钟磬隔山闻。山僧半在中峰住，共占青峦与白云。

身随猿鸟在深山，早有诗名到世间。客至上方留盥漱，龙泓洞水昼潺潺。

白草黄云塞上秋，曾随骠骑出幷州。辘轳剑折虬须白，转战功多独不侯。

何事年年恋隐沦，成名须遣及青春。明时早献甘泉去，若待公车却误人。

白首书窗成钜儒，不知簪组遍屠沽。劝君莫问长安路，且读鲁山于𫇭于。

威凤翔紫气，孤云出寥天。奇采与幽姿，缥缈皆自然。尝闻陶唐氏，亦有巢由全。以此耸风俗，岂必效羁牵。大君遂群方，左史蹈前贤。振衣去朝市，赐告归林泉。滑和固难久，循性得所便。有名皆畏途，无事乃真筌。旧壑穷杳窱，新潭漾沦涟。嵓花落又开，山月缺复圆。轻策逗萝迳，幅巾凌翠烟。机闲鱼鸟狎，体和芝术鲜。四皓本违难，二疏犹待年。况今寰海清，复此鬓发玄。顾惭缨上尘，未绝区中缘。齐竽终自退，心寄嵩峰巅。

达人旷迹通出处，每忆安居旧山去。乞身已见抗疏频，优礼新闻诏书许。家法遥传阙里训，心源早逐嵩丘侣。南史编年著盛名，东朝侍讲常虚伫。角巾华发忽自遂，命服金龟君更与。白云出岫暂逶迤，鸿鹄入冥无处所。归路依依童稚乐，都门蔼蔼壶觞举。能将此道助皇风，自可殊途并伊吕。

蜀国本多士，雄文似相如。之子西南秀，名在贤能书。薄禄且未及，故山念归欤。迢迢三千里，返驾一羸车。玉垒长路尽，锦江春物余。此行无愠色，知尔恋林庐。

西南使星去，远彻通朝聘。烟雨僰道深，麾幢汉仪盛。途轻五尺险，水爱双流净。上国洽恩波，外臣遵礼命。离堂驻驺驭，且尽樽中圣。

驿骑归时骢马蹄，莲花府映若邪溪。帝城人日风光早，不惜离堂醉似泥。

旌斾翩翩拥汉官，君行常得远人欢。分职南台知礼重，辍书东观见才难。金章玉节鸣驺远，白草黄云出塞寒。欲散别离唯有醉，暂烦宾从驻征鞍。

拜首直城阴，樽开意不任。梅仙归剧县，阮巷奏离琴。春草吴门绿，秋涛浙水深。十年曾旅寓，应惬宦游心。

随牒忽离南北巷，解巾都吏有清风。巴城鏁印六联静，尽日闲谣廨署中。

留连出关骑，斟酌临岐酒。旧业传一经，新官栽五柳。去去望行尘，青门重回首。

芊芊远郊外，杳杳春嵓曲。愁处映微波，望中连净绿。日暮藉离觞，折芳心断续。

命驾相思不为名，春风归骑出关程。离堂莫起临岐叹，文举终当荐祢衡。

解龟辞汉庭，却忆少微星。直指常持宪，平反更恤刑。闲思紫芝侣，归卧白云扃。明诏优筋力，安车适性灵。群公来蔼蔼，独鹤去冥冥。想到挥金处，嵩吟枕上青。

月旦继平舆，风流仕石渠。分曹向瀍洛，守职正图书。棣萼荣相映，琼枝色不如。宾朋争漉酒，徒御侍巾车。异日始离抱，维思烹鲤鱼。

二纪乐箪瓢，烟霞暮与朝。因君宦游去，记得春江潮。远别更搔首，初官方折腰。青门望离袂，魂为阿连销。

{蠹虫虫=砳}露宗通法已传，麻衣筇杖去悠然。扬州后学应相待，遥想旛花古寺前。

一樽岁酒且留欢，三峡黔江去路难。志士感恩无远近，异时应戴惠文冠。

青光照目青门曙，玉勒雕戈拥驺驭。东方连帅南阳公，文武吉甫如古风。独奉新恩来谒帝，感深更见新诗丽。共看三接欲为霖，却念百城同望岁。双旌去去恋储胥，归路莺花伴隼旟。今日汉庭求上略，留侯自有一编书。

五代武弁侍明光，辍佐中权拜外郎。记事还同楚倚相，传经远自汉扶阳。离堂处处罗簪组，东望河桥壮鼙鼓。三城晓角启轩门，一县繁花照莲府。上略儒风并者稀，翩翩驺骑有光辉。只今右职多虚位，应待他时伏奏归。

淳化洽声明，殊方均惠养。计书重译至，锡命双旌往。星辞北极远，水泛东溟广。斗柄辨宵程，天琛宜昼赏。孤光洲岛迥，净绿烟霞敞。展礼盛宾徒，交欢觌君长。经途劳视听，怆别萦梦想。延颈旬岁期，新恩在归鞅。

家风本钜儒，吏职化双凫。启事才方惬，临人政自殊。地雄韩上党，秩比鲁中都。拜首春郊夕，离杯莫向隅。

夏云如火铄晨辉，款段羸车整素衣。知尔业成还出谷，今朝莫怆断行飞。

稔岁在芝田，归程入洞天。白云辞上国，青鸟会群仙。自以碁销日，宁资药驻年。相看话离合，风驭忽泠然。

昨日馈连营，今来刺列城。方期建礼直，忽访永嘉程。郡内裁诗暇，楼中迟客情。凭君减千骑，莫遣海鸥惊。

五谏留中禁，双旌辍上才。内臣持凤诏，天厩锡龙媒。宴语暌兰室，辉荣亚柏台。怀黄宜命服，举白叹离杯。景霁山川迥，风清雾露开。辰溪分浩淼，僰道接萦回。胜理环中得，殊琛徼外来。行看旬岁诏，传庆在公台。

天子坐法宫，诏书下江东。懿此嘉遁士，蒲车赴丘中。褐衣入承明，朴略多古风。直道侍太子，昌言沃宸聪。嵓居四十年，心与鸥鸟同。一朝受恩泽，自说如池龙。乞骸归故山，累疏明深衷。大君不夺志，命锡忽以崇。旭旦出国门，轻装若秋蓬。家依白云峤，手植丹桂丛。竹斋引寒泉，霞月相玲珑。旷然解赤绶，去逐冥冥鸿。

春云结暮阴，侍坐捧离襟。黄绶轻装去，青门芳草深。十年尘右职，三径寄遐心。便道停桡处，应过旧竹林。

忽佩交州印，初辞列宿文。莫言方任远，且贵主忧分。迥转朱鸢路，连飞翠羽群。戈船航涨海，旌斾卷炎云。绝徼褰帷识，名香夹毂焚。怀来通北户，长养洽南薰。暂叹同心阻，行看异绩闻。归时无所欲，薏苡或烦君。

念尔强学殖，非贯早从师。温温禀义方，慥慥习书诗。计偕来上国，宴喜方怡怡。经术既修明，艺文亦葳蕤。伊予谅无取，琐质荷洪慈。偶来贰仪曹，量力何可支。废业固相受，避嫌诚自私。徇吾刺促心，婉尔康庄姿。古人贵直道，内讼乖坦夷。用兹处大官，无乃玷清时。羸车出门去，怅望交涕洟。琢磨贵分阴，岁月若飙驰。千里起足下，丰年系镃{钅基}。苟令志气坚，伫见缨珮随。斑斓五彩服，前路春物熙。旧游忆江南，环堵留蓬茨。湖水白于练，莼羹细若丝。别来十三年，梦寐时见之。宠荣忽逾量，荏苒不自知。晨兴愧华簪，止足为灵龟。遐路各自爱，大来行可期。青冥在目前，努力调羽仪。

殊邻覆露同，奉使小司空。西候车徒出，南台节印雄。吊祠将渥命，导驿畅皇风。故地山河在，新恩玉帛通。塞云凝废垒，关月照惊蓬。青史书归日，翻轻五利功。

炎光三伏昼，洞府宜幽步。宿雨润芝田，鲜风摇桂树。阴阴台殿敞，靡靡轩车驻。晚酌临水清，晨装出关路。偏荣本郡辟，倍感元臣遇。记室有门人，因君达书素。

桑门许辩才，外学接宗雷。护法麻衣净，翻经贝叶开。宗通知不染，妄想自堪哀。或结西方社，师游早晚回。

上略在安边，吴钩结束鲜。三公临右地，七萃拥中坚。旧垒销烽火，新营辨井泉。伐谋师以律，贾勇士争先。塞迥晴看月，沙平远际天。荣薰知屈指，应在盛秋前。

安康地里接商于，帝命专城总赋舆。夕拜忽辞青琐闼，晨装独捧紫泥书。深山古驿分驺骑，芳草闲云逐隼旟。绮皓清风千古在，因君一为谢岩居。

计偕十上竟无成，忽忆嵓居便独行。志业尝探绝编义，风尘虚作弃𦈡生。岁储应叹山田薄，里社诗逢野酝清。惆怅中年群从少，相看欲别倍关情。

商于留异绩，河洛贺新迁。朝选吾公守，时推杜尹贤。如纶披凤诏，出匣淬龙泉。风雨交中土，簪裾敞别筵。清明人比玉，照灼府如莲。伫报司州政，征黄似颕川。

九派寻阳郡，分明似画图。秋光连瀑布，晴翠辨香𬬻。才子厌兰省，邦君荣竹符。江城多暇日，能寄八行无。

年少守南阳，新恩印绶光。轻轩出绕霤，利刃发干将。风劲初下叶，云寒方护霜。想君行县处，露冕菊潭香。

满树铁冠琼树枝，樽前烛下心相知。明朝又与白云远，自古河梁多别离。

伊人茂天爵，恬澹卧郊园。傲世方隐几，说经久颛门。浩歌曳柴车，讵羡丹毂尊。严霜被鹑衣，不知狐白温。游心羲文际，爱我相讨论。潢污忽朝宗，传骑令载奔。峥嵘岁阴晚，愀怆离念繁。别馆丝桐清，寒郊烟雨昏。中饮见逸气，纵谈穷化元。伫见公车起，圣代待乞言。

将军易道令威仙，华发清谈得此贤。惆怅今朝广陵别，辽东后会复何年。

不嫌临海远，微禄代躬耕。古郡纪纲职，扁舟山水程。诗因琪树丽，心与瀑泉清。盛府知音在，何时荐政成。

相看结离念，尽此林中渌。夷代轻远游，上才随薄禄。参卿滞孙楚，隐市同梅福。吏散时泛弦，宾来闲覆局。襟情无俗虑，谈笑成逸躅。此路足滩声，羡君多水宿。

与君相识处，吏隐在墙东。启闭千门静，逢迎两掖通。罢官多暇日，肄业有儒风。归去尘寰外，春山桂树丛。

越郡佳山水，菁江接上虞。计程航一苇，试吏佐双凫。云壑窥仙籍，风谣验地图。因寻黄绢字，为我吊曹盱。

知向东阳去，晨装见彩衣。客愁青眼别，家喜玉人归。漠漠水烟晚，萧萧枫叶飞。双溪泊船处，候吏拜胡威。

已见风姿美，仍闻艺业勤。清秋上国路，白皙少年人。带月轻帆疾，迎霜彩服新。过庭若有问，一为说漳滨。

儒衣两少年，春棹毂溪船。湖月供诗兴，岚风费酒钱。上帆涵浦岸，欹枕傲晴天。不用愁羁旅，宣城太守贤。

功名不复求，旧业向东周。白草辞边骑，青门别故侯。摧残宝剑折，羸病绿珠愁。日暮寒风起，犹疑大漠秋。

上国路绵绵，行人候晓天。离亭绿绮奏，乡树白云连。江露湿征袂，山莺宜泊船。春风若为别，相顾起尊前。

异乡兄弟少，见尔自依然。来酌林中酒，去耕湖上田。何朝逢暑雨，几夜泊鱼烟。余力当勤学，成名贵少年。

年少一仙官，清羸驾彩鸾。洞宫云渺渺，花路水漫漫。岁计芝田熟，晨装月帔寒。遥知小山桂，五马待邀欢。

西笑意如何，知随贡举科。吟诗向月露，驱马出烟萝。晚色平芜远，秋声候雁多。自怜归未得，相送一劳歌。

家承晋太傅，身慕鲁诸生。又见一帆去，共愁千里程。沙平古树迥，潮满晓江晴。从此幽深去，无妨隐姓名。

贡士去翩翩，如君最少年。彩衣行不废，儒服代相传。晓月经淮路，繁阴过楚天。清谈遇知己，应访孝廉船。

鹓鹭承新命，翻飞入汉庭。歌诗能合雅，献纳每论经。月晓蜀江迥，猿啼楚树青。幸因焚草暇，书札访沈冥。

还归柳市去，远远出人群。苔甃桐花落，山窗桂树薰。引泉通绝涧，放鹤入孤云。幸许宗雷到，清谈不易闻。

送君当岁暮，{豆斗}酒破离颜。车骑拥寒水，雪云凝远山。且安黄绶屈，莫羡白鸥闲。从此图南路，青云步武间。

解巾州主簿，捧檄不辞遥。独鹤九霄翼，寒松百尺条。晨装沾雨雪，旅宿候风潮。为政闲无事，清谈肃郡僚。

工为楚辞赋，更著鲁衣冠。岁俭山田薄，秋深晨服寒。武人荣燕颔，志士恋渔竿。会被公车荐，知君久晦难。

方袍相引到龙华，支策开襟路不赊。法味已同香积会，礼容疑在少施家。逸民羽客期皆至，疏竹青苔景半斜。究竟相依何处好，匡山古社足烟霞。

儒衣风貌清，去抵汉公卿。宾贡年犹少，篇章艺已成。临流惜暮景，话别起乡情。离酌不辞醉，西江春草生。

校缗税亩不妨闲，清兴自随鱼鸟间。知君此去足佳句，路出桐溪千万山。

旧俗采菱处，津亭风景和。沅江收暮霭，楚女发清歌。曲岸萦湘叶，荒堦上白波。兰桡向莲府，一为枉帆过。

知君儒服贵，彩绣两相辉。婉婉成名后，翩翩拥传归。江深烟屿没，山暗雨云飞。共待酬恩罢，相将去息机。

津亭风雪霁，{豆斗}酒留征棹。星传指湘江，瑶琴多楚调。偏愁欲别处，黯黯颓阳照。

不惮征路遥，定缘宾礼重。新知折柳赠，旧侣乘篮送。此去佳句多，枫江接云梦。

暂来城市意何如，却忆葛阳溪上居。不惮薄田输井税，自将嘉句著州闾。波翻极浦樯竿出，霜落秋郊树影疏。想到家山无俗侣，逢迎只是坐篮舆。

暂辞长老去随缘，候晓轻装寄客船。佳句已齐康宝月，清谈远指谢临川。滩经水濑逢新雪，路过渔潭宿暝烟。暇日若随千骑出，南岩只在郡楼前。

耿耿离念繁，萧萧凉叶脱。缁尘素衣敝，风露秋江阔。想得读书窗，岩花对巾褐。

嘉招不辞远，捧檄利攸往。行役念前程，䜩游睽旧赏。征轺星乍动，江信潮应上。烟水飞一帆，霜云摇五两。纷纷别袂举，切切离鸿响。后会杳何时，悠然劳梦想。

芜城陌上春风别，干越亭边岁暮逢。驱车又怆南北路，返照寒江千万峰。

响深涧，思啼猿。暗入蘋洲暖，轻随柳陌暄。澹荡乍飘云影，芳菲遍满花源。寂寞春江别君处，和烟带雨送征轩。

黯离堂兮日晚，俨壶觞兮送远。远水霁兮微明，杜蘅秀兮白芷生。波泫泫兮烟幂幂，凝暮色于空碧。纷离念兮随君，溯九江兮经七泽。君之去兮不可留，五采裳兮木兰舟。

十年曾一别，征路此相逢。马首向何处，夕阳千万峰。

新读兵书事护羌，腰间宝剑映金章。少年百战应轻别，莫笑儒生泪数行。

人生天地间，瞥若六辔驰。夭寿既常数，奈何生别离。迹当中人域，正性日已衰。是非千万境，杳霭情尘滋。出门事何常，暂别亦难期。冉冉叹流景，悠悠限山陂。尽此一夕欢，华樽会前墀。鸡鸣东方曙，夙驾临通逵。欲出强移步，欲留难致辞。两情不得已，念此留何为。天明去已远，寂默居人归。入门复上堂，恍恍生惊疑。经履同游处，犹言常相随。览物或临盘，翻怪来何迟。乃知前日欢，本为今日悲。特此别后心，宁及未见时。则知交疏分，久久翻易持。报君未别后，别后当自知。

晓出文昌宫，憩兹青莲宇。洁斋奉明祀，凭览伤夐古。秦为三月火，汉乃一抔土。诈力自湮沦，霸仪终莽卤。中南横峻极，积翠泄云雨。首夏谅清和，芳阴接场圃。仁祠閟严净，稽首洗灵府。虚室僧正禅，危梁燕初乳。通庄走声利，结驷乃旁午。观化复何如，刳心信为愈。盛时忽过量，弱质本无取。静永环中枢，益愧腰下组。尘劳期抖擞，陟降聊俯偻。遗韵留壁间，凄然感东武。

清秋寿原上，诏拜承吉卜。尝读贞观书，及兹幸斋沐。文皇昔潜耀，隋季自颠覆。抚运斯顺人，救焚非逐鹿。神祇戴元圣，君父纳大麓。良将授兵符，直臣调鼎𫗧。无疆传庆祚，有截荷亭育。仙驭凌紫氛，神游弃黄屋。方祗护山迹，先正陪岩腹。杳杳九嵕深，沈沈万灵肃。鸟飞田已辟，龙去云犹簇。金气爽林峦，乾冈走崖谷。吾皇弘孝理，率士蒙景福。拥佑乃清夷，威灵谅回复。礼承三公重，心愧二卿禄。展敬何所伸，曾以斧山木。

仲月当南吕，晨装拜谷林。逢君在东观，不得话离襟。策马缘云路，开缄扣玉音。还期才浃日，里社酒同斟。

之子共乘轺，清秋拜上霄。曙霞迎夙驾，零雨湿回镳。甘谷行初尽，轩台去渐遥。望中犹可辨，耘鸟下山椒。

大明南至庆天正，朔旦圆丘乐六成。文轨尽同尧历象，斋祠忝备汉公卿。星辰列位祥光满，金石交音晓奏清。更有观台称贺处，黄云捧日瑞升平。

崇饰山园孝理深，万方同感圣人心。已闻东阁招从事，每向西垣奉德音。公府从容谈婉婉，宾堦清切景沈沈。与君跬步如同舍，终日相期此盍簪。

五辂导灵辒，千夫象缭垣。行宫移晓漏，彩杖下秋原。莫究希夷理，空怀涣汗恩。颐神方蹈道，传圣乃尊尊。共祝如山寿，俄惊凭几言。遐荒七月会，肸蚃百灵奔。豹尾从风直，鸾旗映日翻。涂刍联法从，营骑肃旌门。杳霭虞泉夕，凄清楚挽喧。不堪程尽处，呜咽望文园。

清斋四体泰，白昼一室空。摧颓有古树，骚屑多悲风。

元礼门前劳引望，句龙坛下阻欢娱。此时对局空相忆，博进何人更乐输。

凉夜清秋半，空庭皓月圆。动摇随积水，皎洁满晴天。多病嘉期阻，深情丽曲传。偏怀赏心处，同望庾楼前。

紫禁宿初回，清明花乱开。相招直城外，远远上春台。谏曹将列宿，几处期子玉。深竹与清泉，家家桃李鲜。折芳行载酒，胜赏随君有。愁疾自无悰，临风一搔首。

二贤同载笔，久次入新年。焚草淹轻秩，藏书厌旧编。竹风晴翠动，松雪瑞光鲜。庆赐行春令，从兹伫九迁。

令节一阳新，西垣宿近臣。晓光连凤沼，残漏近鸡人。白雪飞成曲，黄钟律应均。层霄翔迅羽，广陌驻归轮。清切晨趋贵，恩华夜直频。辍才时所重，分命秩皆真。左掖期连茹，南宫愧积薪。九年叨此地，回首倍相亲。

嬴女乘鸾已上天，仁祠空在鼎湖边。凉风遥夜清秋半，一望金波照粉田。

璿枢无停连，四序相错行。寄言赫曦景，今日一阴生。

清昼开帘坐，风光处处生。看花诗思发，对酒客愁轻。社日双飞燕，春分百啭莺。所思终不见，还是一含情。

万里烟尘合，秦吴遂渺然。无人来上国，洒泪向新年。世故看风叶，生涯寄海田。屠苏聊一醉，犹赖主人贤。

佳期人不见，天上喜新秋。玉珮霑新露，香车渡浅流。东西一水隔，迢遰两年愁。别有穿针处，微明月暎楼。

穷年路歧客，西望思茫茫。积水曾南渡，浮云失旧乡。海边寻别墅，愁里见重阳。草露荷衣冷，山风菊酒香。独谣看坠叶，远目遍秋光。更羡登攀处，烟花满练塘。

萧飒秋声楼上闻，霜风漠漠起阴云。不见携觞王太守，空思落帽孟参军。风吟蟋蟀寒偏急，酒泛茱萸晚易醺。心忆旧山何日见，并将愁泪共纷纷。

龙沙重九会，千骑驻旌旗。水木秋光净，丝桐雅奏迟。烟芜敛暝色，霜菊发寒姿。今日从公醉，全胜落帽时。

帘外寒江千里色，林中樽酒七人期。宁知腊日龙沙会，却胜重阳落帽时。

绝顶耸苍翠，清湍石磷磷。先生晦其中，天子不得臣。心灵栖颢气，缨冕犹缁尘。不乐禁中卧，却归江上春。潜驱东汉风，日使薄者醇。焉用佐天子，特此报故人。人知大贤心，不独私自身。弛张有深致，耕钓陶天真。奈何清风后，扰扰论屈伸。交情同市道，利欲相纷纶。我行访遗台，仰古怀逸民。矰缴鸿鹄远，雪霜松桂新。江流去不穷，山色凌秋旻。人世自今古，清辉照无垠。

清晨策羸车，嘲唽闻村鸡。行将骑吏亲，日与情爱暌。东风变林樾，南亩事耕犂。青菰冒白水，方塘接广畦。杂英被长坂，野草蔓幽蹊。泻卤成沃壤，枯株发柔荑。芳树莺命雏，深林麏引麑。杳杳途未极，团团日已西。哲士务缨弁，鄙夫恋蓬藜。终当税尘驾，盥濯依春溪。

龙剑昔未发，泥沙相晦藏。向非张茂先，孰辨斗牛光。神物不自达，圣贤亦彷徨。我行丰城野，慷慨心内伤。

草草理夜装，涉江又登陆。望路殊未穷，指期今已促。传呼戒徒御，振辔转林麓。阴云拥嵓端，霔雨当山腹。震雷如在耳，飞电来照目。兽迹不敢窥，马蹄唯务速。虔心若斋礼，濡体如沐浴。万窍相怒号，百泉暗奔瀑。危梁虑足跌，峻坂忧车覆。问我何以然，前日受微禄。转知人代事，缨组乃徽束。向若家居时，安枕春梦熟。遵途稍已近，候吏来相续。晓霁心始安，林端见初旭。

细柳肃军令，条侯信殊伦。棘门乃儿戏，从古多其人。神武今不杀，介夫如搢绅。息驾幸兹地，怀哉悚精神。

吕叟年八十，皤然持钓钩。意在静天下，岂唯食营丘。师臣有家法，小白犹尊周。日暮驻征策，爱兹清渭流。

一路斜分古驿前，阴风切切晦秋烟。铅华新旧共冥寞，日暮愁鸱飞野田。

空见水名敷，秦楼昔事无。临风驻征骑，聊复捋髭须。

缭垣复道上层霄，十月离宫万国朝。胡马忽来清跸去，空余台殿照山椒。

石瓮灵泉胜宝井，汲人回挂青丝绠。厨烟半逐白云飞，当昼老僧来灌顶。

盘豆绿云上古驿，望思台下使人愁。江充得计太子死，日暮戾园风雨秋。

返照满寒流，轻舟任摇漾。支颐见千里，烟景非一状。远岫有无中，片帆风水上。天清去鸟灭，浦迥寒沙涨。树晚叠秋岚，江空翻宿浪。胸中千万虑，对此一清旷。回首碧云深，佳人不可望。

深潭与浅滩，万转出新安。人远禽鱼净，山深水木寒。啸起青蘋末，吟瞩白云端。即事遂幽赏，何心挂儒冠。

扣船不得寐，浩露清衣襟。弥伤孤舟夜，远结万里心。幽兴惜瑶草，素怀寄鸣琴。三奏月初上，寂寞寒江深。

客程殊未极，舣櫂泊回塘。水宿知寒早，愁眠觉夜长。远钟和暗杵，曙月照晴霜。此夕相思意，摇摇不暂忘。

萧萧凉雨歇，境物望中闲。风际片帆去，烟中独鸟还。断桥通远浦，野墅接秋山。更喜陪清兴，尊前一解颜。

又入乱峰去，远程殊未归。烟萝迷客路，山果落征衣。攲石临清浅，晴云出翠微。渔潭明夜泊，心忆谢玄晖。

晓风摇五两，残月映石壁。稍稍曙光开，片帆在空碧。

孤舟漾暧景，独鹤下秋空。安流日正昼，净绿天无风。

古树夕阳尽，空江暮霭收。寂寞扣船坐，独生千里愁。

猿声到枕上，愁梦纷难理。寂寞深夜寒，青霜落秋水。

驷牡龙旗庆至今，一门儒服耀华簪。人望皆同照乘宝，家风不重满籝金。护衣直夜南宫静，焚草清时左掖深。何幸末班陪两地，阳春欲和意难任。

伯仲尽时贤，平舆与颍川。桂枝尝遍折，棣萼更相鲜。丹地晨趋并，黄扉夕拜联。岂如分侍从，来就凤池边。

累抗乞身章，湛恩比上庠。宾筵徴稷嗣，家法自扶阳。簪组欢言久，琴壶雅兴长。阴岚冒苔石，轻籁韵风篁。佩玉三朝贵，挥金百虑忘。因知卧商洛，岂胜白云乡。

珠树共飞栖，分封受紫泥。正名推五字，贵仕仰三珪。继组心知忝，腰章事颇齐。蓬山有佳句，喜气在新题。

博士本秦官，求才帖职难。临风曲台净，对月璧池寒。讲学分阴重，斋祠晓漏残。朝衣辨色处，双绶更宜看。

蜗舍映平湖，皤然一鲁儒。唯将酒作圣，不厌谷名愚。兵法窥黄石，天官辨白榆。行看软轮起，未可号潜夫。

环列从容蹀躞归，光风骀荡发红薇。莺藏密叶宜新霁，蝶遶低枝爱晚晖。艳色当轩迷舞袖，繁香满迳拂朝衣。名卿洞壑仍相近，佳句新成和者稀。

杏林微雨霁，灼灼满瑶华。左掖期先至，中园景未斜。含毫歌白雪，藉草醉流霞。独限金闺籍，支颐啜茗花。

昼漏沈沈倦琐闱，西垣东观阅芳菲。繁花满树似留客，应为主人休澣归。

方驾游何许，仙源去似归。萦回留胜赏，萧洒出尘机。泛菊贤人至，烧丹姹女飞。步虚清晓籁，隐几吸晨晖。竹迳琅玕合，芝田沆瀣晞。银钩三洞字，瑶笥六铢衣。丽句翻红药，佳期限紫微。徒然一相望，郢曲和应稀。

休沐君相近，时容曳履过。花间留客久，台上见春多。松色明金艾，莺声杂玉珂。更逢新酒熟，相与藉庭莎。

摄山标胜绝，暇日谐想瞩。萦纡松路深，缭绕云岩曲。重楼回树杪，古像凿山腹。人远水木清，地深兰桂馥。层台耸金碧，绝顶摩净绿。下界诚可悲，南朝纷在目。焚香入古殿，待月出深竹。稍觉天籁清，自伤人世促。宗雷此相遇，偃放从所欲。清论松枝低，闲吟茗花熟。一生如土梗，万虑相桎梏。永愿事潜师，穷年此栖宿。

偶来人境外，心赏幸随君。古殿烟霞夕，深山松桂薰。岩花点寒溜，石磴扫春云。清净诸天近，喧尘下界分。名僧康宝月，上客沈休文。共宿东林夜，清猿彻曙闻。

竹径茆堂接洞天，闲时麈尾漱春泉。世人车马不知处，时有归云到枕边。

湖上荒亭临水开，龟文篆字积莓苔。曲江北海今何处，尽逐东流去不回。

士友惜贤人，天朝丧守臣。才华推独步，声气幸相亲。理析寰中妙，儒为席上珍。笑言成月旦，风韵挹天真。丹地膺推择，青油寄抚循。岂言朝象魏，翻是卧漳滨。命赐龙泉重，追荣密印陈。撤弦惊物故，庀具见家贫。牢落风悲笛，汍澜涕泣巾。只嗟蒿里月，非复柳营春。黄绢碑文在，青松隧路新。音容无处所，归作北邙尘。

书来远自薄寒山，缭绕洮河出古关。今日难裁秣陵报，薤歌寥落柳车边。

子春伤足日，况有寝门哀。元伯归全去，无由白马来。笳箫里巷咽，龟筮墓田开。片石潺湲泪，含悲叙史才。

故人随化往，倏忽今六霜。及我就拘限，清风留此堂。松竹逾映蔚，芝兰自销亡。绝弦罢流水，闻笛同山阳。颎如冰玉姿，粲若鸾凤章。欲翥摧劲翮，先秋落贞芳。正平赋鹦鹉，文考颂灵光。二子古不吊，夫君今何伤。黄墟既杳杳，玄化亦茫茫。岂必限宿草，含凄洒衣裳。

华封西祝尧，贵寿多男子。二贤无主后，贫贱大壮齿。未成鸿鹄姿，遽顿骅骝趾。子渊将叔度，自古不得已。

涂刍随昼哭，数里至松门。贵尽人间礼，宁知逝者魂。笳箫出古陌，烟雨闭寒原。万古皆如此，伤心反不言。

枯荄没古基，駮藓蔽丰碑。向晚微风起，如闻坐啸时。

英威今寂寞，陈迹对崇丘。壮志清风在，荒坟白日愁。穷泉那复晓，乔木不知秋。岁岁寒塘侧，无人水自流。

万古荒坟在，悠然我独寻。寂寥红粉尽，冥寞黄泉深。蔓草映寒水，空郊暧夕阴。风流有佳句，吟眺一伤心。

下马荒堦日欲曛，潺潺石溜静中闻。鸟啼花落人声绝，寂寞山窗掩白云。

芸阁为郎一命初，桐州寄傲十年余。魂随逝水归何处，名在新诗众不如。蹉跎江浦生华发，牢落寒原会素车。更忆八行前日到，含凄为报秣陵书。

寥落留三径，柴扉对楚江。蟏蛸集暗壁，蜥蜴走寒窗。松盖欹书幌，苔衣上酒缸。平生断金契，到此泪成双。

覆露雍熙运，澄清教化源。赓歌凝庶绩，羽舞被深恩。纂业光文祖，贻谋属孝孙。恭闻留末命，犹是爱元元。

梯航来万国，玉帛庆三朝。湛露恩方浃，薰风曲正调。晏车悲卤簿，广乐遏箫韶。最怆号弓处，龙髯上紫霄。

常时柏梁宴，今日谷林归。玉斝恩波遍，灵辒烟雨霏。乔山森羽骑，渭水拥旌旗。仙驭何由见，耘田鸟自飞。

十叶开昌运，三辰丽德音。荐功期瘗玉，昭俭每捐金。解泽皇风遍，虞泉白日沈。仍闻起居注，焚奏感人心。

孝理本忧勤，玄功在啬神。睿图传上嗣，寿酒比家人。仙驭三清远，行宫万象新。小臣司吉从，还扈属车尘。

候晓传清跸，迎风引彩旒。共瞻宫辂出，遥想望陵愁。弓剑随云气，衣冠奉月游。空余驾龙处，摇落鼎湖秋。

淮水源流远，涂山礼命升。往年求故剑，今夕祔初陵。鸾镜金波涩，翚衣玉彩凝。千年子孙庆，孝理在蒸蒸。

筮水灵源濬，因山祔礼崇。从龙开{土遂}路，合璧向方中。殿帐金根出，廞衣玉座空。唯余文母化，阴德满公宫。

配礼归清庙，灵仪出直城。九虞宁厚载，一惠易尊名。晓漏铜壶涩，秋风羽翣轻。容车攀望处，孺慕切皇情。

哀笳出长信，宝剑入延津。呜咽宫车进，凄凉祠殿新。青乌灵兆久，白燕瑞书频。从此山园夕，金波照玉尘。

前星落庆霄，薤露逐晨飙。宫仗黄麾出，仙游紫府遥。空嗟凤吹去，无复鸡鸣朝。今夜西园月，重轮更寂寥。

东朝闻楚挽，羽翿依稀转。天归京兆新，日与长安远。兰芳落故殿，桂影销空苑。骑吹咽不前，风悲九旗卷。

盘石公封重，瑶山赠礼尊。归全荣备物，乐善积深恩。雁沼寒波咽，鸾旌夕吹翻。唯余西靡树，千古霸陵原。

铜壶晓漏初，羽翣拥涂车。方外留鸿宝，人间得善书。清笳悲画绶，朱邸散长裾。还似缑山驾，飘飘向碧虚。

追饰崇汤沐，遗芳蔼禁闱。秋原森羽卫，夜壑掩容辉。睿藻悲难尽，公宫望不归。笳箫向烟雾，疑是彩鸾飞。

旧馆闭平阳，容车启寿堂。霜凝蕣英落，风度薤歌长。淑德图书在，皇慈礼命彰。凄凉霸川曲，垄树已成行。

汉制荣车服，周诗美肃雍。礼尊同姓主，恩锡大名封。外馆留图史，阴堂闭德容。睿词悲薤露，千古仰芳踪。

秦楼晓月残，卤簿列材官。红绶兰桂歇，粉田风露寒。凝笳悲驷马，清镜掩孤鸾。愍册徽音在，都人雪涕看。

外馆嫔仪贵，中参睿渥深。初笄横白玉，盛服镂黄金。风度箫声远，河低婺彩沈。夜台留册谥，凄怆即徽音。

杳霭异湘川，飘飖驾紫烟。凤楼人已去，鸾镜月空悬。雾湿汤沐地，霜凝脂粉田。音容无处所，应在玉皇前。

翊戴推元老，谋猷合大君。河山封故地，金石表新坟。剑履归长夜，笳箫咽暮云。还经誓师处，薤露不堪闻。

授律勋庸盛，居中鼎鼐和。佐时调四气，尽力净三河。忽访天京兆，空传汉伏波。今朝麟阁上，偏轸圣情多。

直城朱户相逦连，九逵丹毂声阗阗。春官自有花源赏，终日南山当目前。晨摇玉佩趋温室，莫入竹溪疑洞天。烟销雨过看不足，晴翠鲜飙逗深谷。独谣一曲泛流霞，闲对千竿连净绿。萦回疏凿随胜地，石磴岩扉光景异。虚斋寂寂清籁唫，幽涧纷纷杂英坠。家承麟趾贵，剑有龙泉赐。上奉明时事无事，人间方外兴偏多。能以簪缨狎薜萝，常通内学青莲偈。更奏新声白雪歌，风入松，云归栋。鸿飞灭处犹目送，蝶舞闲时梦忽成。兰台有客叙交情，返照中林曳履声。直为君恩催造膝，东方辨色谒承明。

元侯重寄贞师律，三郡四封今静谧。丹毂常思阙下来，紫泥忽自天中出。军装喜气倍趋程，千骑鸣珂入凤城。周王致理称申甫，今日贤臣见明主。拜恩稽首纷无已，凝旒前席皇情喜。逢时自是山出云，献可还同石投水。昔岁褒衣梁甫吟，当时已有致君心。专城一鼓妖氛静，拥斾十年天泽深。日日披诚奉昌运，王人织路传清问。仙酝尝分玉斝浓，御闲更辍金羁骏。元正前殿朝君臣，一人负扆百福新。宫悬彩仗俨然合，瑞气炉烟相与春。万年枝上东风早，珮玉晨趋光景好。涂山已见首诸侯，麟阁终当画元老。温室沈沈漏刻移，退朝宾侣每相随。雄词乐职波涛阔，旷度交欢云雾披。自古全才贵文武，懦夫只解冠章甫。见公抽匣百炼光，试欲磨铅谅无助。

澹荡韶光三月中，牡丹偏自占春风。时过宝地寻香径，已见新花出故丛。曲水亭西杏园北，浓芳深院红霞色。擢秀全胜珠树林，结根幸在青莲城。艳蘂鲜房次第开，含烟洗露照苍苔。庞眉依杖禅僧起，轻翅萦枝舞蝶来。独坐南台时共美，闲行古刹情何已。花间一曲奏阳春，应为芬芳比君子。

上人远自西天竺，头陁行遍国朝寺。口翻贝叶古字经，手持金策声泠泠。护法护身唯振锡，石濑云溪深寂寂。乍来松径风更寒，遥映霜天月成魄。后夜空山禅诵时，寥寥挂在枯树枝。真法常传心不住，东西南北随缘路。佛川此去何时回，应真莫便游天台。

伯英草圣称绝伦，后来学者无其人。白眉年少未弱冠，落纸纷纷运纤腕。初闻之子十岁余，当时时辈皆不如。犹轻昔日墨池学，未许前贤团扇书。艳彩芳姿相点缀，水映荷花风转蕙。三春并向指下生，万象争分笔端势。有时当暑如清秋，满堂风雨寒飕飕。乍疑崩崖瀑水落，又见古木饥鼯愁。变化纵横出新意，眼看一字千金贵。忆昔谢安问献之，时人虽见那得知。

黄叶从风散，暗嗟时节换。忽见鬓边霜，勿辞林下觞。躬行君子道，身负芳名早。帐殿汉官仪，巾车塞垣草。交情剧断金，文律每招寻。始知蓬山下，如见古人心。

酒杯春醉好，飞雪晚庭闲。久忆同前赏，中林对远山。

五杂组，旗亭客。往复还，城南陌。不得已，天涯谪。

一区杨雄宅，恬然无所欲。二顷季子田，岁晏常自足。三端固为累，事物反徽束。四体苟不动，安得丰菽粟。五侯诚暐晔，荣甚或为辱。六翮未鶱翔，虞罗乃相触。七人称作者，杳杳有遐躅。八桂挺奇姿，森森照初旭。九歌伤泽畔，怨思徒刺促。十翼有格言，幽贞谢浮俗。

虚怀何所欲，岁晏聊懒逸。云翼谢翩翻，松心保贞实。风秋景气爽，叶落井迳出。陶然美酒酣，所谓幽人吉。自当轻尺璧，岂复埽一室。安用簪进贤，少微斯可必。

节变忽惊春，临风骋望频。支颐倦书幌，步履整山巾。时鸟渐成曲，杂芳随意新。曙霞连观阙，绮陌丽咸秦。天地今交泰，云雷背遘屯。中孚谅可乐，书此示家人。

七泽兰芳千里春，潇湘花落石磷磷。有时浪白微风起，坐钓藤阴不见人。

藩宣秉戎寄，衡石崇势位。年纪信不留，弛张良自愧。樵苏则为惬，瓜李斯可畏。不顾荣官尊，每陈丰亩利。家林类岩𪩘，负郭躬敛积。忌满宠生嫌，养蒙恬胜智。疏钟皓月晓，晚景丹霞异。涧谷永不谖，山梁冀无累。颇符生肇学，得展禽尚志。从此直不疑，支离疏世事。

金兰同道义，琼简复芝田。平楚白云合，幽崖丹桂连。松峰明爱景，石窦纳新泉。冀永南山寿，欢随万福延。

金谷盛繁华，凉台列簪组。石崇留客醉，绿珠当座舞。丝泪可销骨，冶容竟何补。竹林谅贤人，满酌无所苦。匏居容宴豆，儒室贵环堵。土鼓与污尊，颐神则为愈。革道当在早，谦光斯可取。木雁才不才，吾知养生主。

建节出王都，雄雄大丈夫。除书加右职，骑吏拥前驱。满月张繁弱，含霜耀鹿卢。平明跃騕袅，清夜击珊瑚。定远功那比，平津策乃迂。执心思报国，效节在忘躯。破胆销丹浦，颦蛾舞绿珠。危冠徒自爱，长毂事应殊。成绩封千室，畴劳使五符。收功轻骠卫，致埋迈黄虞。开济今如此，英威古不侔。闭关草玄者，无乃误为儒。

金罍暎玉俎，宾友纷宴喜。木兰泛方塘，桂酒启皓齿。水榭临空迥，酣歌当座起。火云散奇峰，瑶瑟韵清徴。土梗乃虚论，康庄有逸轨。谷成一编书，谈笑佐天子。

大妇刺绣文，中妇缝罗裙。小妇无所作，娇歌遏行云。丈人且安坐，金炉香正薰。

岩岩五岳镇方舆，八极廓清氛祲除。挥金得谢归里闾，象床角枕支体舒。

被病独行逢乳虎，狂风骇浪失櫂橹。举人看榜闻晓鼓，孱夫孽子遇妒母。

华嵩为佩河为带，南交北朔跬步内。搏鹏作腊巨鳌鲙，伸舒轶出元气外。

醯鸡伺晨驾蚊翼，毫端棘刺分畛域。蛛丝结构聊荫息，蚁垤崔嵬不可陟。

婉彼嬴氏女。吹箫偶萧史，彩鸾驾非烟。绰约两仙子，神期谅交感。相顾乃如此，岂比成都人，琴心中夜起。

阳台巫山上，风雨忽清旷。朝云与游龙，变化千万状。魂交复目断，缥缈难比况。兰泽不可亲，凝清坐惆怅。

淇水春正绿，上宫兰叶齐。光风两摇荡，鸣珮出中闺。一顾授横波，千金呈瓠犀。徒然路傍子，恍恍复凄凄。

碧树泛鲜飙，玉琴含妙曲。佳人掩鸾镜，婉婉凝相瞩。文袿映束素，香黛宜{目曼}绿。寂寞远怀春，何时来比目。

含颦倚瑶瑟，丹慊结繁虑。失身不自还，万恨随玉箸。蘼芜山下路，团扇秋风去。君看心断时，犹在目成处。

广陵实佳丽，隋季此为京。八方称辐凑，五达如砥平。大斾映空色，笳箫发连营。层台出重霄，金碧摩颢清。交驰流水毂，迥接浮云甍。青楼旭日映，绿野春风晴。喷玉光照地，颦蛾价倾城。灯前互巧笑，陌上相逢迎。飘飘翠羽薄，掩映红襦明。兰麝远不散，管弦闲自清。曲士守文墨，达人随性情。茫茫竟同尽，冉冉将何营。且申今日欢，莫务身后名。肯学诸儒辈，书窗误一生。

家人强进酒，酒后能忘情。持杯未饮时，众感纷已盈。明月照我房，庭柯振秋声。空庭白露下，枕席凉风生。所思万里余，水阔山纵横。佳期凭梦想，未晓愁鸡鸣。愿将一心人，当年欢乐平。长筵暎玉俎，素手弹秦筝。{目曼}睇呈巧笑，惠音激凄清。此愿良未果，永怀空如酲。

随风柳絮轻，暎日杏花明。无奈花深处，流莺三数声。

兰桡画舸转花塘，水映风摇路渐香。任兴不知行近远，更怜微月照鸣榔。

檐前晓色惊双燕，户外春风舞百花。粉署可怜闲对此，唯令碧玉泛流霞。

枕上觉，窗外晓。怯朝光，惊曙鸟。花坠露，满芳沼。柳如丝，风袅袅。佳期远，相见少。试一望，魂杳渺。

闲庭无事，独步春辉。韶光满目，落蘂盈衣。芳树交柯，文禽并飞。婉彼君子，怅然有违。对酒不饮，横琴不挥。不挥者何，知音诚稀。

江春好游衍，处处芳菲积。彩舫入花津，香车依柳陌。绿杨烟袅袅，红蘂莺寂寂。如何愁思人，独与风光隔。

曙月渐到窗前，移尊更就芳筵。轻吹乍摇兰烛，春光暗入花钿。丝竹偏宜静夜，绮罗共占韶年。不遣通宵尽醉，定知辜负风烟。

露洗百花新，帘开月照人。绿窗销暗烛，兰迳埽清尘。双燕频惊梦，三桃竞报春。相思寂不语，珠泪洒红巾。

雨歇风轻一院香，红芳绿草接东墙。春衣试出当轩立，定被邻家暗断肠。

春风半，春光遍。柳如丝，花似霰。归心劳梦寐，远目伤游眄。可惜长安无限春，年年空向江南见。

少小别潘郎，娇羞倚画堂。有时裁尺素，无事约残黄。鹊语临妆镜，花飞落绣床。相思不解说，明月照空房。

风光澹荡百花吐，楼上朝朝学歌舞。身年二八婿侍中，幼妹承恩兄尚主。绿窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。

秋江平，秋月明，孤舟独夜万里情。万里情，相思远，人不见兮泪满眼。

渡秋江兮渺然，望秋月兮婵娟。色如练，万里遍，我有所思兮不得见。不得见兮露寒水深，耿遥夜兮伤心。

三五二八月如练，海上天涯应共见。不知何处玉楼前，乍入深闺玳瑁筵。露浓香迳和愁坐，风动罗帏照独眠。初卷珠帘看不足，斜抱箜篌未成曲。稍映妆台临绮窗，遥知不语泪双双。此时愁望知何极，万里秋天同一色。霭霭遥分陌上光，迢迢对此闺中忆。早晚归来欢䜩同，可怜歌吹月明中。此夜不堪肠断绝，愿随流影到辽东。

昔住邯郸年尚少，只是娇羞弄花鸟。青楼碧纱大道边，绿杨日暮风袅袅。婵娟玉貌二八余，自怜颜色花不如。丽质全胜秦氏女，藁砧宁用专城居。岁去年来年渐长，青春红粉全堪赏。玉楼珠箔但闲居，南陌东城讵来往。韶光日日看渐迟，[摽]梅既落行有时。宁知燕赵娉婷子，翻嫁幽幷游侠儿。年年结束青丝骑，出门一去何时至。秋月空悬翡翠帘，春帏懒卧鸳鸯被。沙塞经时不寄书，深闺愁独意何如。花前拭泪情无限，月下调琴恨有余。离别苦多相见少，洞房愁梦何由晓。闲看双燕泪霏霏，静对空床魂悄悄。镜里红颜不自禁，陌头香骑动春心。为问佳期早晚是，人人总解有黄金。

夕阳不驻东流急，荣名贵在当年立。青春虚度无所成，白首衔悲亦何及。拂衣西笑出东山，君臣道合俄顷间。一言一笑玉墀上，变化生涯如等闲。朱门杳杳列华戟，座中皆是王侯客。鸣环动珮暗珊珊，骏马花骢白玉鞍。十千{豆斗}酒不知贵，半醉留宾邀尽欢。银烛煌煌夜将久，侍婢金罍泻春酒。春酒盛来琥珀光，暗闻兰麝几般香。乍看皓腕暎罗袖，微听清歌发杏梁。双鬟美人君不见，一一皆胜赵飞燕。迎杯乍举石榴裙，匀粉时交合欢扇。未央钟漏醉中闻，联骑朝天曙色分。双阙烟云遥霭霭，五衢车马乱纷纷。罢朝鸣珮骤归鞍，今日还同昨日欢。岁岁年年恣游䜩，出门满路光辉遍。一身自乐何足言，九族为荣真可羡。男儿称意须及时，闭门下帷人不知。年光看逐转蓬尽，徒咏东山招隐诗。

寥寥深夜雪初晴，楼上云开月渐明。池中片影依稀见，帘外清光远近生。皎皎晴空疑破镜，广庭积素偏相映。珠帘卷却光更深，玉指持来色逾净。梦觉青楼最可怜，婵娟素魄满寒天。天地寥寥同一色，秦淮楚江无限极。归鸿断猿何处声，深闺旅馆遥相忆。长安五侯华阁开，嘉宾列坐倾金罍。赏明月，玩流雪，纤手蛾眉座中设。清歌一声无断绝，夜已央，乐未阑。狐裘兽炭不知寒，珠环翠珮声珊珊。履舃纷纭桂袖攒，朱颜倚醉尽君欢。人生少年全不久，相看且劝杯中酒。丈夫富贵自有期，映雪读书徒白首。

莺啼兰已红，见出凤城东。粉汗宜斜日，衣香逐上风。情来不自觉，暗驻五花骢。

婵娟二八正娇羞，日暮相逢南陌头。试问佳期不肯道，落花深处指青楼。

隐映罗衫薄，轻盈玉腕圆。相逢不肯语，微笑画屏前。

知向辽东去，由来几许愁。破颜君莫怪，娇小不禁羞。

楼上吹箫罢，闺中刺绣阑。佳期不可见，尽日泪潺潺。

泪尽珊瑚枕，魂销玳瑁床。罗衣不忍着，羞见绣鸳鸯。

君去期花时，花时君不至。檐前双燕飞，落妾相思泪。

空闺灭烛后，罗幌独眠时。泪尽肠欲断，心知人不知。

秋风一夜至，吹尽后庭花。莫作经时别，西邻是宋家。

独自披衣坐，更深月露寒。隔帘肠欲断，争敢下堦看。

昨夜裙带解，今朝蟢子飞。铅华不可弃，莫是藁砧归。

万里行人至，深闺夜未眠。双眉灯下埽，不待镜台前。

知向巫山逢日暮，轻袿玉佩暂淹留。晓随云雨归何处，还是襄王梦觉愁。

月入孤舟夜半晴，寥寥霜雁两三声。洞房烛影在何处，欲寄相思梦不成。

丛鬓愁眉时势新，初笄绝代北方人。一颦一笑千金重，肯似成都夜失身。

乍听丝声似竹声，又疑丹穴九雏惊。金波露洗净于昼，寂寞不堪深夜情。

琥珀尊开月暎帘，调弦理曲指纤纤。含羞敛态劝君住，更奏新声刮骨盐。

乳燕双飞莺乱啼，百花如绣照深闺。新妆对镜知无比，微笑时时出瓠犀。

巫山云雨洛川神，珠襻香腰稳称身。惆怅妆成君不见，含情起立问傍人。

辛苦事行役，风波倦晨暮。摇摇结遐心，靡靡即长路。别来如昨日，每见缺蟾兔。潮信催客帆，春光变江树。宦游岂云惬，归梦无复数。愧非超旷姿，循此局促步。笑言思暇日，规劝多远度。鹑服我久安，荆钗君所慕。伊予多昧理，初不涉世务。适因拥肿材，成此懒慢趣。一身常抱病，不复理章句。胸中无町畦，与物且多忤。既非大川檝，则守南山雾。胡为出处间，徒使名利污。羁孤望予禄，孩穉待我𫗦。未能即忘怀，恨恨以此故。终当税鞿鞅，岂待毕婚娶。如何久人寰，俛仰学举措。衡茅去迢遰，水陆两驰骛。晰晰窥晓星，涂涂践朝露。静闻田鹤起，远见沙{凡鸟}聚。怪石不易跻，急湍那可溯。渔商闻远岸，烟火明古渡。下碇夜已深，上埼波不驻。畏途信非一，离念纷难具。枕席有余清，壶觞无与晤。南方出兰桂，归日自分付。北窗留琴书，无乃委童孺。春江足鱼雁，彼此勤尺素。早晚到中闺，怡然两相顾。

栖鸟向前林，暝色生寒芜。孤舟去不息，众感非一途。川程方浩淼，离思方郁纡。转枕眼未熟，拥衾泪已濡。窘然风水上，寝食疲朝晡。心想洞房夜，知君还向隅。

东南江路旧知名，惆怅春深又独行。新妇山头云半敛，女儿滩上月初明。风前荡飏双飞蝶，花里间关百啭莺。满目归心何处说，欹眠搔首不胜情。

家寄江东远，身对江西春。空见相思树，不见相思人。

石楠红叶透帘春，忆得妆成下锦茵。试折一枝含万恨，分明说向梦中人。

斗子滩头夜已深，月华偏照此时心。春江风水连天阔，归梦悠扬何处寻。

驱车振楫越山川，候晓通宵冒烟雨。青枫浦上魂已销，黄蘗馆前心自苦。

自叹清明在远乡，桐花覆水葛溪长。家人定是持新火，点作孤灯照洞房。

通籍在金闺，怀君百虑迷。迢迢五夜永，脉脉两心齐。步履疲青琐，开缄倦紫泥。不堪风雨夜，转枕忆鸿妻。

愚夫何所任，多病感君深。自谓青春壮，宁知白发侵。寝兴劳善祝，疏懒愧良箴。寂寞闻宫漏，那堪直夜心。

良辰当五日，偕老祝千年。彩缕同心丽，轻裾暎体鲜。寂寥斋画省，款曲擘香笺。更想传觞处，孙孩遍目前。

重九共游娱，秋光景气殊。他时头似雪，还对插茱萸。

秋光风露天，令节庆初筵。易象家人吉，闺门女士贤。招邀菊酒会，属和柳花篇。今日同心赏，全胜落帽年。

三日韶光处处新，九华仙洞七香轮。老夫留滞何由往，珉玉相和正遶身。

禊饮寻春兴有余，深情婉婉见双鱼。同心齐体如身到，临水烦君便祓除。

上巳好风景，仙家足芳菲。地殊兰亭会，人似山阴归。丹灶缀珠掩，白云岩迳微。真宫集女士，虚室涵春辉。拘限心杳杳，欢言望依依。滞兹文墨职，坐与琴觞违。丽曲涤烦虚，幽缄发清机。支颐一吟想，恨不双翻飞。

小年尝读桃源记，忽睹良工施绘事。岩迳初欣缭绕通，溪风转觉芬芳异。一路鲜云杂彩霞，渔舟远远逐桃花。渐入空蒙迷岛道，宁知掩映有人家。庞眉秀骨争迎客，凿井耕田人世隔。不知汉代有衣冠，犹说秦家变阡陌。石髓云英甘且香，仙翁留饭出青囊。相逢自是松乔侣，良会应殊刘阮郎。内子闲吟倚瑶瑟，玩此沈沈销永日。忽闻丽曲金玉声，便使老夫思阁笔。

泥泥露凝叶，骚骚风入林。以兹皓月圆，不厌良夜深。列坐屏轻箑，放怀弦素琴。儿女各冠笄，孙孩遶衣襟。乃知大隐趣，宛若沧洲心。方结偕老期，岂惮华发侵。笑语向兰室，风流传玉音。愧君袖中字，价重双南金。

今日云𫐌渡鹊桥，应非脉脉与迢迢。家人竞喜开妆镜，月下穿针拜九霄。

合卺交欢二十年，今朝比翼共朝天。风传漏刻香车度，日照旌旗彩仗鲜。顾我华簪鸣玉珮，看君盛服耀金钿。相期偕老宜家处，鹤发鱼轩更可怜。

启土封成纪，宜家县安喜。同欣井赋开，共受闺门祉。珩璜联采组，琴瑟谐宫徴。更待悬车时，与君欢暮齿。

五色金光鸾凤飞，三川墨妙巧相辉。尊崇善祝今如此，共待曾玄捧翟衣。

彩仗列森森，行宫夜漏深。殳鋋方启路，钲鼓正交音。曙月思兰室，前山辨谷林。家人念行役，应见此时心。

南宫烟景浓，平视中南峰。官闲似休沐，尽室来相从。日抱汉阴瓮，或成蝴蝶梦。树老欲连云，竹深疑入洞。欢言交羽觞，列坐俨成行。歌吟不能去，待此明月光。好逑蕴明识，内顾多惭色。不厌梁鸿贫，常讥伯宗直。予婿信时英，谏垣金玉声。男儿才弱冠，射策幸成名。偃放斯自足，翛然去营欲。散木固无堪，虚舟常任触。大隐本吾心，喜君流好音。相期悬车岁，此地即中林。

外孙争乞巧，内子共题文。隐暎花奁对，参差绮席分。鹊桥临片月，河鼓掩轻云。羡此婴儿辈，欢呼彻曙闻。

转枕挑灯候晓鸡，相君应叹太常妻。长年多病偏相忆，不遣归时醉似泥。

子城风煖百花初，楼上龟兹引导车。曲罢卿卿理驺驭，细君相望意何如。

铜壶漏滴斗阑干，泛滟金波照露盘。遥想洞房眠正熟，不堪深夜凤池寒。

常日每齐眉，今朝共解颐。遥知大官膳，应与众雏嬉。

恩霑长寿酒，归遗同心人。满酌共君醉，一杯千万春。

五驱龙虎节，一入凤皇池。令尹自无喜，羊公人不疑。天归京兆日，叶下洞庭时。湘水秋风至，凄凉吹素旗。

丹旐发江皋，人悲雁亦号。湘南罢亥市，汉上改词曹。表墓双碑立，尊名一字褒。常闻平楚狱，为报里门高。

悠悠驱匹马，征路上连冈。晚翠深云窦，寒苔净石梁。荻花偏似雪，枫叶不禁霜。愁见前程远，空郊下夕阳。

春光何处好，柱史有林塘。莺啭风初暖，花开日欲长。凿池通野水，扫径阅新芳。更置盈尊酒，时时醉楚狂。

新果真琼液，来应宴紫兰。圆疑窃龙颔，色已夺鸡冠。远火微微辨，残星隐隐看。茂先知味易，曼倩恨偷难。忍用烹骍骆，从将玩玉盘。流年如可驻，何必九华丹。

征途无旅馆，当昼喜逢君。羸病仍留客，朝朝扫白云。

身羁从事驱征传，江入新安泛暮涛。今夜子陵滩下泊，自惭相去九牛毛。

云公兰若深山里，月明松殿微风起。试问空门清净心，莲花不着秋潭水。

一径萦纡至此穷，山僧盥漱白云中。闲吟定后更何事，石上松枝常有风。

萧萧落叶送残秋，寂寞寒波急暝流。今夜不知何处泊，断猿晴月引孤舟。

莎栅东行五谷深，千峰万壑雨沈沈。细君几日路经此，应见悲翁相望心。

清斋独向丘园拜，盛服想君兴庆朝。明日一阳生百福，不辞相望阻寒宵。

兄弟泣殊方，天涯指故乡。断云无定处，归雁不成行。草莽人烟少，风波水驿长。上虞亲渤澥，东楚隔潇湘。古戍阴传火，寒芜晓带霜。海门潮滟滟，沙岸荻苍苍。京辇辞芸阁，衡方忆草堂。知君始宁隐，还缉旧荷裳。

笑语欢今夕，烟霞怆昔游。清羸还对月，迟暮更逢秋。胜理方自得，浮名不在求。终当制初服，相与卧林丘。

耒水波纹细，湘江竹叶轻。古时楼上清明夜，月照楼前撩乱花。今日成阴复成子，可怜春尽未归家。新妇矶头云半敛，女儿滩畔月初明。回合千峰里，晴光似画图。征车随反照，候吏暎白云。

