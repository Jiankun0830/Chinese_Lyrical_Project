忽闻天上将，关塞重横行。始返楼兰国，还向朔方城。黄金装战马，白羽集神兵。星月开天阵，山川列地营。晚风吹画角，春色耀飞旌。宁知班定远，独是一书生。

事父尽孝敬，事君端忠贞。兄弟敦和睦，朋友笃信诚。从官重公慎，立身贵廉明。待士慕谦让，莅民尚宽平。理讼惟正直，察狱必审情。谤议不足怨，宠辱讵须惊？处[满]（蒲）常惮溢，居高本虑倾。诗、礼固可学，郑、卫不足听。幸能修实操，何俟钧虚声？白珪玷可灭，黄金诺不轻。秦穆饮盗马，楚客报绝缨。言行既无择，存殁自扬名。（《文苑英华》七九○《铭》）。

昆仑元气，实生庆云。大人作矣，五色氤氲。昔在帝妫，南风既薰。丛芳烂熳，郁郁纷纷。旷矣千祀，庆云来止。玉叶金柯，祚我天子。非我天子，庆云谁昌。非我圣母，庆云谁光。庆云光矣，周道昌矣。九万八千，天授皇年。

微月生西海，幽阳始代升。圆光正东满，阴魂已朝凝。太极生天地，三元更废兴。至精谅斯在，三五谁能征。

兰若生春夏，芊蔚何青青。幽独空林色，朱蕤冒紫茎。迟迟白日晚，袅袅秋风生。岁华尽摇落，芳意竟何成。

苍苍丁零塞，今古缅荒途。亭堠何摧兀，暴骨无全躯。黄沙幕南起，白日隐西隅。汉甲三十万，曾以事匈奴。但见沙场死，谁怜塞上孤。

乐羊为魏将，食子殉军功。骨肉且相薄，他人安得忠。吾闻中山相，乃属放麑翁。孤兽犹不忍，况以奉君终。

市人矜巧智，于道若童蒙。倾夺相夸侈，不知身所终。曷见玄真子，观世玉壶中。窅然遗天地，乘化入无穷。

吾观龙变化，乃知至阳精。石林何冥密，幽洞无留行。古之得仙道，信与元化幷。玄感非象识，谁能测沈冥。世人拘目见，酣酒笑丹经。昆仑有瑶树，安得采其英。

白日每不归，青阳时暮矣。茫茫吾何思，林卧观无始。众芳委时晦，𫛸鴂鸣悲耳。鸿荒古已颓，谁识巢居子。

吾观昆仑化，日月沦洞冥。精魄相交会，天壤以罗生。仲尼推太极，老聃贵窈冥。西方金仙子，崇义乃无明。空色皆寂灭，缘业定何成。名教信纷藉，死生俱未停。

圣人秘元命，惧世乱其真。如何嵩公辈，诙谲误时人。先天诚为美，阶乱祸谁因。长城备胡寇，嬴祸发其亲。赤精既迷汉，子年何救秦。去去桃李花，多言死如麻。

深居观元化，悱然争朵颐。谗说相啖食，利害纷{口疑}{口疑}。便便夸毘子，荣耀更相持。务光让天下，商贾竞刀锥。已矣行采芝，万世同一时。

吾爱鬼谷子，青谿无垢氛。囊括经世道，遗身在白云。七雄方龙鬬，天下久无君。浮荣不足贵，遵养晦时文。舒可弥宇宙，卷之不盈分。岂徒山木寿，空与麋鹿群。

呦呦南山鹿，罹罟以媒和。招摇青桂树，幽蠹亦成科。世情甘近习，荣耀纷如何。怨憎未相复，亲爱生祸罗。瑶台倾巧笑，玉杯殒双蛾。谁见枯城蘖，青青成斧柯。

林居病时久，水木澹孤清。闲卧观物化，悠悠念无生。青春始萌达，朱火已满盈。徂落方自此，感叹何时平。

临岐泣世道，天命良悠悠。昔日殷王子，玉马遂朝周。宝鼎沦伊谷，瑶台成古丘。西山伤遗老，东陵有故侯。

贵人难得意，赏爱在须臾。莫以心如玉，探他明月珠。昔称夭桃子，今为舂市徒。鸱鸮悲东国，麋鹿泣姑苏。谁见鸱夷子，扁舟去五湖。

圣人去已久，公道缅良难。蚩蚩夸毘子，尧禹以为谩。骄荣贵工巧，势利迭相干。燕王尊乐毅，分国愿同欢。鲁连让齐爵，遗组去邯郸。伊人信往矣，感激为谁叹。

幽居观天运，悠悠念群生。终古代兴没，豪圣莫能争。三季沦周赧，七雄灭秦嬴。复闻赤精子，提剑入咸京。炎光既无象，晋虏复纵横。尧禹道已昧，昏虐势方行。岂无当世雄，天道与胡兵。咄咄安可言，时醉而未醒。仲尼溺东鲁，伯阳遁西溟。大运自古来，旅人胡叹哉。

逶迤势已久，骨鲠道斯穷。岂无感激者，时俗颓此风。灌园何其鄙，皎皎于陵中。世道不相容，嗟嗟张长公。

圣人不利己，忧济在元元。黄屋非尧意，瑶台安可论。吾闻西方化，清净道弥敦。奈何穷金玉，雕刻以为尊。云构山林尽，瑶图珠翠烦。鬼工尚未可，人力安能存。夸愚适增累，矜智道逾昏。

玄天幽且默，群议曷嗤嗤。圣人教犹在，世运久陵夷。一绳将何系？忧醉不能持。去去行采芝，勿为尘所欺。

蜻蛉游天地，与世本无患。飞飞未能止，黄雀来相干。穰侯富秦宠，金石比交欢。出入咸阳里，诸侯莫敢言。宁知山东客，激怒秦王肝。布衣取丞相，千载为辛酸。

微霜知岁晏，斧柯始青青。况乃金天夕，浩露沾群英。登山望宇宙，白日已西暝。云海方荡潏，孤鳞安得宁。

翡翠巢南海，雄雌珠树林。何知美人意，骄爱比黄金。杀身炎州里，委羽玉堂阴。旖旎光首饰，葳蕤烂锦衾。岂不在遐远，虞罗忽见寻。多材信为累，叹息此珍禽。

挈瓶者谁子，姣服当青春。三五明月满，盈盈不自珍。高堂委金玉，微缕悬千钧。如何负公鼎，被{兑攵}笑时人。

玄蝉号白露，兹岁已蹉跎。群物从大化，孤英将奈何？瑶台有青鸟，远食玉山禾。昆仑见玄凤，岂复虞云罗。

荒哉穆天子，好与白云期。宫女多怨旷，层城闭蛾眉。日耽瑶池乐，岂伤桃李时。青苔空萎绝，白发生罗帷。

朝发宜都渚，浩然思故乡。故乡不可见，路隔巫山阳。巫山彩云没，高丘正微茫。伫立望已久，涕落沾衣裳。岂兹越乡感，忆昔楚襄王。朝云无处所，荆国亦沦亡。

昔日章华宴，荆王乐荒淫。霓旌翠羽盖，射兕云梦林。朅来高唐观，怅望云阳岑。雄图今何在？黄雀空哀吟。

丁亥岁云暮，西山事甲兵。赢粮匝邛道，荷戟争羌城。严冬阴风劲，穷岫泄云生。昏噎无昼夜，羽檄复相惊。拳跼竞万仞，崩危走九冥。籍籍峰壑里，哀哀冰雪行。圣人御宇宙，闻道泰阶平。肉食谋何失，藜藿缅纵横。

可怜瑶台树，灼灼佳人姿。碧华映朱实，攀折青春时。岂不盛光宠，荣君白玉墀。但恨红芳歇，凋伤感所思。

朅来豪游子，势利祸之门。如何兰膏叹，感激自生冤。众趋明所避，时弃道犹存。云渊既已失，罗网与谁论。箕山有高节，湘水有清源。唯应白鸥鸟，可为洗心言。

索居犹几日，炎夏忽然衰。阳彩皆阴翳，亲友尽暌违。登山望不见，涕泣久涟洏。宿梦感颜色，若与白云期。马上骄豪子，驱逐正蚩蚩。

金鼎合神丹，世人将见欺。飞飞骑羊子，胡乃在峨眉。变化固幽类，芳菲能几时。疲疴苦沦世，忧痗日侵淄。眷然顾幽褐，白云空涕洟。

朔风吹海树，萧条边已秋。亭上谁家子，哀哀明月楼。自言幽燕客，结发事远游。赤丸杀公吏，白刃报私雠。避雠至海上，被役此边州。故乡三千里，辽水复悠悠。每愤胡兵入，常为汉国羞。何知七十战，白首未封侯。

本为贵公子，平生实爱才。感时思报国，拔剑起蒿莱。西驰丁零塞，北上单于台。登山见千里，怀古心悠哉。谁言未忘祸，磨灭成尘埃。

浩然坐何慕，吾蜀有峨眉。念与楚狂子，悠悠白云期。时哉悲不会，涕泣久涟洏。梦登绥山穴，南采巫山芝。探元观群化，遗世从云螭。婉变时永矣，感悟不见之。

朝入云中郡，北望单于台。胡秦何密迩，沙朔气雄哉。藉藉天骄子，猖狂已复来。塞垣无名将，亭堠空崔嵬。咄嗟吾何叹，边人涂草莱。

仲尼探元化，幽鸿顺阳和。大运自盈缩，春秋递来过。盲飙忽号怒，万物相纷劘。溟海皆震荡，孤凤其如何。

鸱夷双白玉，此玉有缁磷。悬之千金价，举世莫知真。丹青非异色，轻重有殊伦。勿信玉工言，徒悲荆国人。

飞飞鸳鸯鸟，举翼相蔽亏。俱来绿潭里，共向白云涯。音容相眷恋，羽翮两逶迤。蘋萍戏春渚，霜霰遶寒池。浦沙连岸净，汀树拂潭垂。年年此游玩，岁岁来追随。凤凰起丹穴，独向梧桐枝。鸿雁来紫塞，空忆稻粱肥。乌啼倦依托，鹤鸣伤别离。岂若此双禽，飞翻不异林。刷尾青江浦，交颈紫山岑。文章负奇色，和鸣多好音。闻有鸳鸯绮，复有鸳鸯衾。持为美人赠，勖此故交心。

龙种生南岳，孤翠郁亭亭。峰岭上崇崒，烟雨下微冥。夜闻鼯鼠叫，昼聒泉鹤声。春风正淡荡，白露已清泠。哀响激金奏，密色滋玉英。岁寒霜雪苦，含彩独青青。岂不厌凝洌，羞比春木荣。春木有荣歇，此节无凋零。始愿与金石，终古保坚贞。不意伶伦子，吹之学凤鸣。遂偶云和瑟，张乐奏天庭。妙曲方千变，箫韶亦九成。信蒙雕斲美，常愿事仙灵。驱驰翠虬驾，伊郁紫鸾笙。结交嬴台女，吟弄升天行。携手登白日，远游戏赤城。低昂玄鹤舞，断续彩云生。永随众仙逝，三山游玉京。

北登蓟丘望，求古轩辕台。应龙已不见，牧马空黄埃。尚想广成子，遗迹白云隈。

南登碣石坂，遥望黄金台。丘陵尽乔木，昭王安在哉。霸图怅已矣，驱马复归来。

王道已沦昧，战国竞贪兵。乐生何感激，仗义下齐城。雄图竟中夭，遗叹寄阿衡。

秦王日无道，太子怨亦深。一闻田光义，匕首赠千金。其事虽不立，千载为伤心。

自古皆有死，徇义良独稀。奈何燕太子，尚使田生疑。伏剑诚已矣，感我涕沾衣。

大运沦三代，天人罕有窥。邹子何寥廓，漫说九瀛垂。兴亡已千载，今也则无推。

逢时独为贵，历代非无才。隗君亦何幸，遂起黄金台。

葳蕤苍梧凤，嘹唳白露蝉。羽翰本非匹，结交何独全。昔君事胡马，余得奉戎旃。携手向沙塞，关河缅幽燕。芳岁几阳止，白日屡徂迁。功业云台薄，平生玉佩捐。叹此南归日，犹闻北戍边。代水不可涉，巴江亦潺湲。揽衣度函谷，衔涕望秦川。蜀门自兹始，云山方浩然。

峡口大漠南，横绝界中国。丛石何纷𫄙，赤山复翕赩。远望多众容，逼之无异色。崔崒乍孤断，逶迤屡回直。信关胡马冲，亦距汉边塞。岂依河山险，将顺休明德。物壮诚有衰，势雄良易极。逦迤忽而尽，泱漭平不息。之子黄金躯，如何此荒域。云台盛多士，待君丹墀侧。

闻君东山意，宿昔紫芝荣。沧洲今何在？华髪旅边城。还汉功既薄，逐胡策未行。徒嗟白日暮，坐对黄云生。桂枝芳欲晚，薏苡谤谁明。无为空自老，含叹负生平。

回中[烽]火入，塞上追兵起。此时边朔寒，登陇思君子。东顾望汉京，南山云雾里。

赤螭媚其彩，婉娈苍梧泉。昔者琅琊子，躬耕亦慨然。美人岂遐旷，之子乃前贤。良辰在何许，白日屡颓迁。道心固微密，神用无留连。舒可弥宇宙，揽之不盈拳。蓬莱久芜没，金石徒精坚。良宝委短褐，闲琴独婵娟。

汉家失中策，胡马屡南驱。闻诏安边使，曾是故人谟。废书怅怀古，负剑许良图。出关岁方晏，乘障日多虞。虏入白登道，烽交紫塞途。连兵屯北地，清野备东胡。边城方晏闭，斥堠始昭苏。复闻韩长孺，辛苦事匈奴。雨雪颜容改，纵横才位孤。空怀老臣策，未获赵军租。但蒙魏侯重，不受谤书诬。当取金人祭，还歌凯入都。

南星中大火，将子涉清淇。西林改微月，征斾空自持。碧潭去已远，瑶华折遗谁。若问辽阳戍，悠悠天际旗。

平生白云志，早爱赤松游。事亲恨未立，从宦此中州。主人亦何问，旅客非悠悠。方谒明天子，清宴奉良筹。再取连城璧，三陟平津侯。不然拂衣去，归从海上鸥。宁随当代子，倾侧且沈浮。

皎皎白林秋，微微翠山静。禅居感物变，独坐开轩屏。风泉夜声杂，月露宵光冷。多谢忘机人，尘忧未能整。

昨夜银河畔，星文犯遥汉。今朝紫气新，物色果逢真。言从天上落，乃是地仙人。白璧疑冤楚，乌裘似入秦。摧藏多古意，历览备艰辛。乐广云虽睹，夷吾风未春。凤歌空有问，龙性讵能驯。宝剑终应出，骊珠会见珍。未及冯公老，何惊孺子贫。青云傥可致，北海忆孙宾。

闻道白云居，窈窕青莲宇。岩泉万丈流，树石千年古。林卧对轩窗，山阴满庭户。方释尘事劳，从君袭兰杜。

晓霁望嵩丘，白云半岩足。氛氲涵翠微，宛如嬴台曲。故人昔所尚，幽琴歌断续。变化竟无常，人琴遂两亡。白云失处所，梦想暧容光。畴昔疑缘业，儒道两相妨。前期许幽报，迨此尚茫茫。晤言既已失，感叹情何一。始忆携手期，云台与峨眉。达兼济天下，穷独善其时。诸君推管乐，之子慕巢夷。奈何苍生望，卒为黄绶欺。铭鼎功未立，山林事亦微。抚孤一流恸，怀旧日暌违。卢子尚高节，终南卧松雪。宋侯逢圣君，骖驭游青云。而我独蹭蹬，语默道犹屯。征戍在辽阳，蹉跎草再黄。丹丘恨不及，白露已苍苍。远闻山阳赋，感涕下沾裳。

平生闻高义，书剑百夫雄。言登青云去，非此白头翁。胡兵屯塞下，汉骑属云中。君为白马将，腰佩骍角弓。单于不敢射，天子伫深功。蜀山余方隐，良会何时同。

东山宿昔意，北征非我心。孤负平生愿，感涕下沾襟。暮登蓟楼上，永望燕山岑。辽海方漫漫，胡沙飞且深。峨眉杳如梦，仙子曷由寻。击剑起叹息，白日忽西沈。闻君洛阳使，因子寄南音。

四十九变化，一十三死生。翕忽玄黄里，驱驰风雨情。是非纷妄作，宠辱坐相惊。至人独幽鉴，窈窕随昏明。咫尺山河道，轩窗日月庭。别离焉足问，悲乐固能幷。我辈何为尔，栖皇犹未平。金台可攀陟，宝界绝将迎。户牖观天地，阶基上杳冥。自超三界乐，安知万里征。中国要荒内，人寰宇宙荣。弦望如朝夕，宁嗟蜀道行。

幽寂旷日遥，林园转清密。疲疴澹无豫，独坐泛瑶瑟。怀挟万古情，忧虞百年疾。绵绵多滞念，忽忽每如失。缅想赤松游，高寻白云逸。荣吝始都丧，幽人遂贞吉。图书纷满床，山水蔼盈室。宿昔心所尚，平生自兹毕。愿言谁见知，梵筵有同术。八月高秋晚，凉风正萧瑟。

平生倦游者，观化久无穷。复来登此国，临望与君同。坐见秦兵垒，遥闻赵将雄。武安君何在，长平事已空。且歌玄云曲，御酒舞薰风。勿使青衿子，嗟尔白头翁。

山图之白云兮，若巫山之高丘。纷群翠之鸿溶，又似蓬瀛海水之周流。信夫人之好道，爱云山以幽求。

嘉锦筵之珍树兮，错众彩之氛氲。状瑶台之微月，点巫山之朝云。青春兮不可逢，况蕙色之增芬。结芳意而谁赏，怨绝世之无闻。红荣碧艳坐看歇，素华流年不待君。故吾思昆仑之琪树，厌桃李之缤纷。

感阳春兮生碧草之油油，怀宇宙以伤远，登高台而写忧。迟美人兮不见，恐青岁之遂遒。从毕公以酣饮，寄林塘而一留。采芳荪于北渚，忆桂树于南州。何云木之美丽，而池馆之崇幽。星台秀士，月旦诸子。嘉青鸟之辰，迎火龙之始。挟宝书与瑶瑟，芳蕙华而兰靡。乃掩白蘋，藉绿芷。酒既醉，乐未已。击青钟，歌渌水。怨青春之萎绝，赠瑶台之旖旎。愿一见而道意，结众芳之绸缪。曷余情之荡漾，瞩青云以增愁。怅三山之飞鹤，忆海上之白鸥。重曰：群仙去兮青春颓，岁华歇兮黄鸟哀。富贵荣乐几时兮，朱宫碧堂生青苔，白云兮归来。

前不见古人，后不见来者。念天地之悠悠，独怆然而涕下。

独幽默以三月兮，深林潜居。时岁忽兮，孤愤遐吟。谁知我心，孺子孺子，其可与理分。

遥遥去巫峡，望望下章台。巴国山川尽，荆门烟雾开。城分苍野外，树断白云隈。今日狂歌客，谁知入楚来。

故乡杳无际，日暮且孤征。川原迷旧国，道路入边城。野戍荒烟断，深山古木平。如何此时恨，噭噭夜猿鸣。

钟梵经行罢，香林坐入禅。岩庭交杂树，石濑泻鸣泉。水月心方寂，云霞思独玄。宁知人世里，疲病得攀缘。

平生白云意，疲薾愧为雄。君王谬殊宠，旌节此从戎。挼绳当系虏，单马岂邀功。孤剑将何托，长谣塞上风。

古壁仙人画，丹青尚有文。独舞纷如雪，孤飞暧似云。自矜彩色重，宁忆故池群。江海联翩翼，长鸣谁复闻。

边地无芳树，莺声忽听新。间关如有意，愁绝若怀人。明妃失汉宠，蔡女没胡尘。坐闻应落泪，况忆故园春。

灼灼青春仲，悠悠白日升。声容何足恃，荣吝坐相矜。愿与金庭会，将待玉书征。还丹应有术，烟驾共君乘。

匈奴犹未灭，魏绛复从戎。怅别三河道，言追六郡雄。雁山横代北，狐塞接云中。勿使燕然上，惟留汉将功。

禺山金碧路，此地饶英灵。送君一为别，凄断故乡情。片云生极浦，斜日隐离亭。坐看征骑没，惟见远山青。

别馆分周国，归骖入汉京。地连函谷塞，川接广阳城。望迥楼台出，途遥烟雾生。莫言长落羽，贫贱一交情。

转蓬方不定，落羽自惊弦。山水一为别，欢娱复几年。离亭暗风雨，征路入云烟。还因北山迳，归守东陂田。

故人洞庭去，杨柳春风生。相送河洲晚，苍茫别思盈。白蘋已堪把，绿芷复含荣。江南多桂树，归客赠生平。

银烛吐青烟，金樽对绮筵。离堂思琴瑟，别路遶山川。明月隐高树，长河没晓天。悠悠洛阳道，此会在何年。

紫塞白云断，青春明月初。对此芳樽夜，离忧怅有余。清冷花露满，滴沥檐宇虚。怀君欲何赠，愿上大臣书。

楚江复为客，征棹方悠悠。故人悯追送，置酒此南洲。平生亦何恨，夙昔在林丘。违此乡山别，长谣去国愁。

宝剑千金买，平生未许人。怀君万里别，持赠结交亲。孤松宜晚岁，众木爱芳春。已矣将何道，无令白首新。

负书犹在汉，怀策未闻秦。复此穷秋日，芳樽别故人。黄金装屡尽，白首契逾新。空羡双凫舄，俱飞向玉轮。

阳山淫雾雨，之子慎攀登。羌笮多珍宝，人言有爱憎。欲酬明主惠，当尽使臣能。勿以王阳道，迢递畏崚嶒。

金天方肃杀，白露始专征。王师非乐战，之子慎佳兵。海气侵南部，边风扫北平。莫卖卢龙塞，归邀麟阁名。

黄鹤烟云去，青江琴酒同。离帆方楚越，沟水复西东。芙蓉生夏浦，杨柳送春风。明日相思处，应对菊花丛。

谢病南山下，幽卧不知春。使星入东井，云是故交亲。惠风吹宝瑟，微月忆清真。凭轩一留醉，江海寄情人。

蓟楼望燕国，负剑喜兹登。清规子方奏，单戟我无能。仲冬边风急，云汉复霜棱。慷慨竟何道，西南恨失朋。

美人挟赵瑟，微月在西轩。寂寞夜何久，殷勤玉指繁。清光委衾枕，遥思属湘沅。空帘隔星汉，犹梦感精魂。

山水开精舍，琴歌列梵筵。人疑白楼赏，地似竹林禅。对户池光乱，交轩岩翠连。色空今已寂，乘月弄澄泉。

白玉仙台古，丹丘别望遥。山川乱云日，楼榭入烟霄。鹤舞千年树，虹飞百尺桥。还疑赤松子，天路坐相邀。

金门有遗世，鼎实恣和邦。默语谁能识，琴樽寄北窗。子牟恋魏阙，渔父爱沧江。良时信同此，岁晚迹难双。

人生固有命，天道信无言。青绳一相点，白璧遂成冤。请室闲逾邃，幽庭春未暄。寄谢韩安国，何惊狱吏尊。

昔时幽径里，荣耀杂春丛。今来玉墀上，销歇畏秋风。细叶犹含绿，鲜花未吐红。忘忧谁见赏，空此北堂中。

寻春游上路，追宴入山家。主第簪缨满，皇州景望华。玉池初吐溜，珠树始开花。欢娱方未极，林阁散余霞。

公子好追随，爱客不知疲。象筵开玉馔，翠羽饰金卮。此时高宴所，讵减习家池。

三五月华新，遨游逐上春。相邀洛城曲，追宴小平津。楼上看珠妓，车中见玉人。芳宵殊未极，随意守灯轮。

圣人信恭己，天命允昭回。苍极神功被，青云秘箓开。垂衣受金册，张乐宴瑶台。云凤休征满，鱼龙杂戏来。崇恩逾五日，惠泽畅三才。玉帛群臣醉，徽章缛礼该。方睹升中禅，言观拜洛回。微臣固多幸，敢上万年杯。

大君忘自我，应运居紫宸。揖让期明辟，讴歌且顺人。轩宫帝图盛，皇极礼容申。南面朝万国，东堂会百神。云陛旗常满，天庭玉帛陈。钟石和睿思，雷雨被深仁。承平信娱乐，王业本艰辛。愿罢瑶池宴，来观农扈春。卑宫昭夏德，尊老睦尧亲。微臣敢拜手，歌舞颂维新。

游人献书去，薄暮返灵台。传道寻仙友，青囊卖卜来。闻莺忽相访，题凤久裴回。石髓空盈握，金经秘不开。还疑缝掖子，复似洛阳才。

日落沧江晚，停桡问土风。城临巴子国，台没汉王宫。荒服任周甸，深山尚禹功。岩悬青壁断，地险碧流通。古木生云际，孤帆出雾中。川途去无限，客思坐何穷。

秣马临荒甸，登高览旧都。犹悲堕泪碣，尚想卧龙图。城邑遥分楚，山川半入吴。丘陵徒自出，贤圣几凋枯。野树苍烟断，津楼晚气孤。谁知万里客，怀古正踌蹰。

的的明月水，啾啾寒夜猿。客思浩方乱，洲浦寂无喧。忆作千金子，宁知九逝魂。虚闻事朱阙，结绶骛华轩。委别高堂爱，窥觎明主恩。今成转蓬去，叹息复何言。

沿流辞北渚，结缆宿南洲。合岸昏初夕，回塘暗不流。卧闻塞鸿断，坐听峡猿愁。沙浦明如月，汀葭晦若秋。不及能鸣雁，徒思海上鸥。天河殊未晓，沧海信悠悠。

少学纵横术，游楚复游燕。栖遑长委命，富贵未知天。闻道沈冥客，青囊有秘篇。九宫探万象，三算极重玄。愿奉唐生诀，将知跃马年。非同墨翟问，空滞杀龙川。

忽闻天上将，关塞重横行。始返楼兰国，还向朔方城。黄金装战马，白羽集神兵。星月开天阵，山川列地营。晚风吹画角，春色耀飞旌。宁知班定远，犹是一书生。

昨夜沧江别，言乖天汉游。宁期此相遇，尚接武陵洲。结绶还逢育，衔杯且对刘。波潭一弥弥，临望几悠悠。山水丹青杂，烟云紫翠浮。终愧神仙友，来接野人舟。

輶轩凤皇使，林薮鹖鸡冠。江湖一相许，云雾坐交欢。兴尽崔亭伯，言忘释道安。林光稍欲暮，岁物已将阑。古树苍烟断，虚亭白露寒。瑶琴山水曲，今日为君弹。

世上无名子，人间岁月赊。纵横策已弃，寂寞道为家。卧病谁能问，闲居空物华。犹忆灵台友，栖真隐太霞。还丹奔日御，却老饵云芽。宁知白社客，不厌青门瓜。

摘兰藉芳月，祓宴坐回汀。泛滟清流满，葳蕤白芷生。金弦挥赵瑟，玉指弄秦筝。岩榭风光媚，郊园春树平。烟花飞御道，罗绮照昆明。日落红尘合，车马乱纵横。

江潭共为客，洲浦独迷津。思积芳庭树，心断白眉人。同衾成楚越，别岛类胡秦。林岸随天转，云峰逐望新。遥遥终不见，默默坐含嚬。念别疑三月，经游未一旬。孤舟多逸兴，谁共尔为邻。

空蒙岩雨霁，烂熳晓云归。啸旅乘明发，奔桡骛断矶。苍茫林岫转，络绎涨涛飞。远岸孤烟出，遥峰曙日微。前瞻未能眴，坐望已相依。曲直多今古，经过失是非。还期方浩浩，征思日騑騑。寄谢千金子，江海事多违。

肃徒歌伐木，骛檝漾轻舟。靡迤随回水，潺湲溯浅流。烟沙分两岸，露岛夹双洲。古树连云密，交峰入浪浮。岩潭相映媚，谿谷屡环周。路迥光逾逼，山深兴转幽。麕鼯寒思晚，猿鸟暮声秋。誓息兰台策，将从桂树游。因书谢亲爱，千岁觅蓬丘。

东岩初解缆，南浦遂离群。出没同洲岛，沿洄异渚𣸣。风烟犹可望，歌笑浩难闻。路转青山合，峰回白日曛。奔涛上漫漫，积水下沄沄。倏忽犹疑及，差池复两分。离离间远树，蔼蔼没遥氛。地上巴陵道，星连牛斗文。孤狖啼寒月，哀鸿叫断云。仙舟不可见，摇思坐氛氲。

生涯良浩浩，天命固谆谆。闻道神仙尉，怀德遂为邻。畴昔逢尧日，衣冠仕汉辰。交游纷若凤，词翰宛如麟。太息劳黄绶，长思谒紫宸。金兰徒有契，玉树已埋尘。把臂虽无托，平生固亦亲。援琴一流涕，旧馆几霑巾。杳杳泉中夜，悠悠世上春。幽明长隔此，歌哭为何人。

寂寥守寒巷，幽独卧空林。松竹生虚白，阶庭横古今。郁蒸炎夏晚，栋宇閟清阴。轩窗交紫霭，檐户对苍岑。凤蕴仙人箓，鸾歌素女琴。忘机委人代，闭牖察天心。蛱蝶怜红药，蜻蜓爱碧浔。坐观万象化，方见百年侵。扰扰将何息，青青长苦吟。愿随白云驾，龙鹤相招寻。

孟秋首归路，仲月旅边亭。闻道兰山战，相邀在井陉。屡鬬关月满，三捷虏云平。汉军追北地，胡骑走南庭。君为幕中士，畴昔好言兵。白虎锋应出，青龙阵几成。披图见丞相，按节入咸京。宁知玉门道，翻作陇西行。北海朱旄落，东归白露生。纵横未得意，寂寞寡相迎。负剑空叹息，苍茫登古城。

汉庭荣巧宦，云阁薄边功。可怜骢马使，白首为谁雄。

故乡今日友，欢会坐应同。宁知巴峡路，辛苦石尤风。

望苑长为客，商山遂不归。谁怜北陵井，未息汉阴机。

白云苍梧来，氛氲万里色。闻君太平世，栖泊灵台侧。

有道君匡国，无闷余在林。白云峨眉上，岁晚来相寻。

暮春嘉月，上巳芳辰。群公禊饮，于洛之滨。奕奕车骑，粲粲都人。连帷竞野，袨服缛津。青郊树密，翠渚萍新。今我不乐，含意□申。

