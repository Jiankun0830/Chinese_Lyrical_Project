沙场三万里，猛将五千兵。旌断冰谿戍，笳吹铁关城。阴云暮下雪，寒日昼无晶。直为怀恩苦，谁知边塞情。

秋入长门殿，木落洞房虚。妾思宵徒静，君恩日更疏。坠露清金阁，流萤点玉除。还将闺里恨，遥问马相如。

巫峡裴回雨，阳台淡荡云。江山空窈窕，朝暮自纷氲。萤色寒秋露，猿啼清夜闻。谁怜梦魂远，肠断思纷纷。

