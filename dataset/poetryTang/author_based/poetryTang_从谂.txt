鸡鸣丑，愁见起来还漏逗。裙子褊（《偈颂》作“偏”）衫个也无，袈裟形相些些有。裩无腰（一作“裆”），袴无口，头上青灰三五斗。比望（一作“本为”）修行利济人，谁知变作（一作“翻成”）不唧溜。（按：宋圆悟《碧岩录》卷四仰山引此首，注“一作”者为其异文。）-1134-。

平旦寅，荒村破院实难论。解斋粥米全无粒，空对闲窗与隙尘。唯雀噪，勿人亲，独坐时闻落叶频。谁道出家憎爱断，思量不觉泪沾巾。

日出卯，清净却翻为烦恼。有为功德被尘谩（《偈颂》作“幔”），无限田地未曾扫。攒眉多，称心少，尀耐东村黑黄老。供利不曾将得来，放驴吃我堂前草。

食时辰，烟火徒劳望四邻。馒头𩠌{右为追}子前年别，今日思量空咽津。持念少，嗟叹频，一百家中无善人。来者祇道觅茶吃，不得茶童（《偈颂》作“噇”）去又嗔。

禺中巳，削发谁知到如此。无端被请作村僧，屈辱饥凄受欲死。胡张三，黑李四，恭敬不曾生些子。适来忽尔到门头，唯道借茶兼借纸。

日南午，茶饭轮还无定度。行却南家到北家，果至北家不推注。苦沙盐，大麦醋，蜀黍米饭虀莴苣。唯称供养不等闲，和尚道心须坚固。

日昳未，者回不践光阴地。曾闻一饱忘百饥，今日老僧身便是。不习禅，不论义，铺个破席日里睡。想料上方兜率天，也无如此日炙背。

晡时申，也有烧香礼拜人。五个老婆三个瘿，一双面子黑皴皴。油麻茶，实是珍，金刚不用苦张筋。愿我来年蚕麦熟，罗喉{右为日}罗儿与一文。

日入酉，除却荒凉更何守。云水高流定委无，历寺沙弥镇常有。出格言，不到口，枉续牟尼子孙后。一条拄杖麤楋蔾，不但登山兼打狗。-1135-。

黄昏戌，独坐一间空暗室。阳焰灯光永不逢，眼前纯是金州漆。钟不闻，虚度日，唯闻老鼠闹啾唧。凭何更得有心情，思量念个波罗蜜。

人定亥，门前明月谁人爱。向里唯愁卧去时，勿个衣裳着甚盖。刘维那，赵五戒，口头说善甚奇怪。任你山僧囊罄空，问着都缘总不会。

半夜子，心境何曾得暂止。思量天下出家人，似我住持能有几？土榻床，破芦蕟{下为废}，老榆木枕全无被。尊香不烧安息香，灰里唯闻牛粪气。（此组诗又见《禅门诸祖师偈颂》卷上之下）。

石桥南，赵州北，中有观音有弥勒。祖师留下一只履，直到如今觅不得。（此首又见《祖堂集》卷十八）。

四大犹（《五灯会元》卷四作“由”）来造化功，有声全贵里头空。莫怪不与凡夫说，祇为宫商调不同。

奇异根苗带雪鲜，不知何代别西天。淤泥深浅人不识，出水方知是白莲。

渠说佛有难，我说渠有灾。但看我避难，何处有相随？有无不是说，去来非去来。为你说难法，对面识得来。（以上十六首均见宋渭颐藏主《古尊宿语录》卷十四《赵州真际禅师语录》卷下）-1136-。

当机直面提，直面当机疾（《五灯会元》录二“直”字皆作“觌”）。报尔凌行婆，哭声何得失。（见《景德传灯录》卷八、《五灯会元》卷三）。

