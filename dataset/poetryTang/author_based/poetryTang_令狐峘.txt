儒服学从政，遂为尘事婴。衔命东复西，孰堪异乡情。怀禄且怀恩，策名敢逃名。羡彼农亩人，白首亲友幷。江山入秋气，草木雕晚荣。方塘寒露凝，旅管凉飙生。懿交守东吴，梦想闻颂声。云水方浩浩，离忧何平时。

肃肃先师庙，依依胄子群。满庭陈旧礼，开户拜清芬。万舞当华烛，箫韶入翠云。颂歌清晓听，雅吹度风闻。澹泊调元气，中和美圣君。唯余东鲁客，蹈舞向南熏。

