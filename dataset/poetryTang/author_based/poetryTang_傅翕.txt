识托浮泡起，生从爱欲来。昔时曾长大，今日复婴孩。星眼随人转，朱唇向乳开。为迷真法性，还却受轮回。

览镜容颜改，登阶气力衰。咄哉今已老，趋拜礼还亏。身似临崖树，心如念水龟。尚犹耽有漏，不肯学无为。

忽染沈疴疾，因成卧病身。妻儿愁不语，朋友厌相亲。楚痛抽千脉，呻吟彻四邻。不知前路险，犹向恣贪嗔。-1711-。

精魄辞生路，游魂入死关。只闻千万去，不见一人还。宝马空嘶立，庭花永绝攀。早求无上道，应免四方山。

遍参四大海，观寻五阴山。如来行道处，灵智甚清闲。实殿明珠曜，花座美玉鲜。心王明教法，敷扬般若莲。浄土菩提子，盖得天中天。

观此色身中，心王般若空。圣智安居处，凡夫路不同。出入无门户，观寻不见踪。大体宽无际，小心尘不容。欲得登彼岸，高张智慧篷。

清净明珠戒，庄严佛道场。身作如来相，心为般若王。愿早登莲座，口放大圆光。广照无边界，为佛作桥梁。开大毘尼藏，名传戒定香。

观达无生智，空中谁往来？永超三界狱，不染四魔胎。游戏莲华上，安居法性台。天上悉瞻仰，冥空赞善哉！有缘逢广化，般若妙门开。

夜夜抱佛眠，朝朝还共起。行住镇相随，坐卧同居止。分毫不相离，如身影相似。欲知佛何在，只这语声是。

寂是法王根，动是法王苗。涅槃既不远，常住亦非遥。回心名浄土，烦恼应时消。欲过三涂海，勤修六度桥。定当成正觉，喻若待来潮。-1712-。

伏藏不离体，珠在内身中。但向心边会，莫远外于空。

万类同真性，千般体一如。若人解此法，何用苦寻渠。四生同一体，六趣会归余。无明即是佛，烦恼不须除。

不须贪，看取游鱼戏碧潭。只是爱他钩下饵，一条线向口中含。

不须瞋，瞋则能招地狱因。但将定力降风火，便是端严紫磨身。

不须痴，痴被无明六贼欺。恶业自身心所造，愚迷披却畜生皮。

劝君一，专心常念波罗密。勤修六度向菩提，五浊三涂自然出。

劝君二，夫人处世莫求利。纵然求得𫏐时间，须臾不久归蒿里。

劝君三，人身难得大须惭。昼夜六时常念佛，勤修三宝向伽蓝。

劝君四，努力经营修善事。莫言少壮好光容，未委前程是何处。

劝君五，寻思地狱真成苦。眼前富贵逞容仪，须臾不久还归土。

劝君六，第一莫吃众生肉。若非菩萨化身来，便是生前亲眷属。

劝君七，万事无过须的实。朝三暮四不为人，此理安身终不吉。

劝君八，吃肉之人真罗刹。今生若也杀他身，来生还被他人杀。-1713-。

劝君九，天堂地狱分明有。莫将酒肉劝僧人，五百生中无脚手。

劝君十，相劝修行须在急。一朝命尽入黄泉，父娘妻子徒劳泣。

空手把锄头，步行骑水牛。人从桥上过，桥流水不流。

有物先天地，无形本寂寥。能为万象主，不逐四时雕。（延寿《心赋注》引此首）。

还源去，生死涅槃齐。由心不平等，法性有高低。

还源去，说易运心难。般若无形相，教君若为观。

还源去，欲求般若易。但息是非心，自然成大智。

还溴去，触处可幽栖。涅槃生死是，烦恼即菩提。

还源去，依理莫随情。法性无增减，妄说有亏盈。

还源去，何须更远寻。欲求真解脱，端坐自观心。

还源去，心性不思议。志小无为大，芥子纳须弥。

还源去，解脱无边际。和光与物同，如空不染世。

还源去，何须次第求。法性无前后，一念一时修。（此首见《宗镜录》卷十四）。

还源去，心性不沈浮。安住三（《宗镜录》卷二七作“王”）三昧，万行悉圆收。-1714-。

还源去，生死本纷沦。横计虚为实，六情常自昏。

还源去，般若酒澄清。能治烦恼病，自饮劝众生。

君不见骤雨近着庭际流，水上随生无数沤。一滴初成一滴破，几回销尽几回浮。浮沤聚散无穷已，大小殊形色相似。有时忽起名浮沤，销尽还同本来水。浮沤自有还自无，象空象实总名虚。究竟还同幻化影，愚人唤作半边珠。此时感叹闲居士，一见浮沤悟生死。皇皇人世总名虚，𫏐借浮沤以相比。念念人间多盛衰，逝水东注永无期。

独自山，茅茨草屋安。熊罴撩人戏，飞鸟共来飧。

独自居，何意此勤劬。翘心寻本性，节志服真如。

独自眠，寂寞好思玄。休息攀缘境，不着有无边。

独自坐，静思观无我。调直个身心，慈悲成萨埵。

独自处，本誓如应语。示道在经中，扣破无明主。

独自行，见色恰如盲。轻躯同类化，蠕动未曾惊。

独自戏，问我心中有何为？若见无记在心中，急断令还般若义。

独自往，触处随缘皆妄想。妄想心内富驰求，即此驰求亦非往。-1715-。



独自作，问我心中何所著？推（《止观辅行传法诀》作“巡”）检四运并无生，千端万绪何能缚？（此首又见湛然《止观辅行传法诀》卷二之三）。



独自精，其实离声名。

独自美，迢迢弃朝市。追昔本愿证无生，不得无生终不止。

独自佳，禅味朝飧不同虾。弊此抟食如应与，假借五阴以为家。

独自乐，但欲求无学。急断三界绳，得免泥犂恶。

独自好，决求菩萨道。万行为众生，未取泥洹宝。

独自欢，试取世缘看。捉此无常境，一理向心观。

独自奇，正是学无为。回首多许念，运向涅槃池。

独自足，愿心无限局。怨亲法界语圆真，始得应身化群育。

独自宿，意里心储蓄。为作良友系衣珠，历劫弥生根会熟。

一更始，心香遍界起。敬礼无上尊，心心已无已。-1716-。

二更至，跏趺静禅思。通达无彼我，真如一不二。

三更中，观法空不空。无起无生灭，体一真如同。

四更前，观法缘无缘。真如四句绝，百非宁复煎。

五更初，稽首礼如如。归依无新故，不实亦不虚。-1717-。

君不见自心非断亦非常，普在诸方不入方。亦复不依前后际，又复非圆非短长。湛然无生亦无灭，非白非黑非青黄。虽复念虑知诸法，而实不住念中央。众生入而无所入，虽取六境无所伤。智者分明了知此，是故号曰法中王。自悟知此非知法，因尔智慧等金刚。不藉外缘资内府，戒定慧品自闲防。安住普超三昧顶，忆想颠倒永消亡。觉诸烦恼真如相，称此空名为道场。为众班宣演常教，如此妙义未曾彰。行路难，路难微妙甚难行。若以无知照知法，现前证得本无生。

君不见真照分明性无照，通鉴坦荡复无平。安住无明知明照，了达明照之无明。一心永断于诸行，始复勤行于不行。一心非心亦非一，无一无心行不生。识心即是无生法，非离生法有无生。若知诸缘性无起，随心颠倒任纵横。解了空心无隔碍，世间言论不庸争。若复苦欲争言论，方为贪痴之所盲。是故经说乐知见，五阴尘劳随复生。若能专心复本际，自得正道坦然平。性正心平无有正，假设平正引群生。行路难，路难常居五阴山。涅槃虚玄不为寂，虽有生死独清闲。

君不见心相微细最奇精，非作非缘非色名。虽复恬然非有相，若凡若圣己之灵。此灵无形而常应，虽复常应实无形。心性无来亦无去，缘虑流转实无停。正觉此之（《宗镜录》卷二九作“觉此”）真常觉，方便鹿苑制尊经。为度妄想诸邪见，令知寂灭得安宁。广说菩提与诸行，而此二法即音声。了达音声处非处，三毒烦恼不亏盈。又达五阴皆空寂，正慧无生制六情。于兹六情随念灭，即是真了涅槃城。行路难，-1718-路难无往复无还。贪嗔不在于内外，亦复的不在中间。

君不见决定法中无决定，虚妄颠倒是菩提。若心分别菩提法，分别菩提还复迷。若了此迷无分别，迷与分别即菩提。分别菩提非一异，恒一同体不相离。安住性空真实性，空性无空亦不齐。同体大悲含一切，故知真性不乖迷。只此昏迷即无性，亦复不论齐不齐。若舍尘劳更无法，喻若莲花生淤泥。如来法身无别处，普通三界苦泥犁。三界泥犁本非有，微妙谁复得见蹊？行路难，路难本自是泥洹。

君不见烦恼茫然非是一，虽复非一亦非多。若能照知其本际，即是真身卢舍那。入于微尘亦无碍，无碍体寂遍娑婆。凡圣两途非二处，生死涅槃常共和。虽复强立名和字，只个爱痴真佛陀。般若深空智非智，以无心意制众魔。余既诚心学此术，聊抽拙抱作斯歌。行路难，路难心性实极宽。贪欲本来常寂灭，智者于此可盘桓。

君不见智人求心不求佛，诸法寂灭即贪淫。爱欲贪淫从心起，我亦征心于无心。若也求心复不得，自然无处起贪淫。贪淫无起亦无灭，颠倒非浅亦非深。又亦不得非贪欲，无得不得妙难寻。三毒性中恒如此，具足常同坚固林。余事贪淫为佛事，更无三毒横相侵。若求出离还沉没，分别出没还复沈。-1719-诸佛善得于三毒，众生虚妄不能任。我亦勤修三毒性，更不愿求诸佛心。行路难，路难心中本无物。无物即是净菩提，无见心中常见佛。

君不见般若真源本常净，生死根际自虚微。即此生死真般若，离斯外觅反相违。心若分别于生死，诸苦毒难竟相追。今若事之为功匠，虚妄颠倒不能归。而此但假空言语，净秽两边俱不依。无心舍离于生死，涅槃无心即生死，生死无心般若晖。般若无心明照用，无照无用断言辞。亦复不欲有诸见，即是法王无上医。善解于此无心药，三有诸病尽能治。行路难，路难遣之而复遣。识此遣性本来空，无心终是摩诃衍。

君不见本际之中无复本，无本真际无人知。若人无知了斯际，清净妙不为奇。知与无知常自尔，苦乐等同于大悲。三界众生乃迷骛，于其实录是无为。亦复无此无为法，强自生心是苦疲。苦疲皆空如炎响，生平不住不分离。能知此心无隔碍，生死虚妄不能羁。而此一心皆悉具，八万四千诸律仪。亦复不堕过人法，崄巇绝危而不危。一切法中无有法，世人遑遽欲何为？行路难，路难心中无可看。昔日谓言诸佛远，今知贪嗔是涅槃。

君不见文殊妙德非为远，三障三毒即二空。五分法身缠五阴，六人无知为六通。四倒四果何曾异，八-1720-邪八正体还同。七觉菩提性无别，七识流浪会真宗。一切烦恼皆空寂，诸佛法藏在心胸。恒将法忍相随逐，只自差舛不相逢。诸佛如来住何所，并在贪淫爱欲中。今劝断贪淫爱欲，但是方便化童蒙。贪欲本相真清净，假说空名名亦空。行路难，路难心中非是心。寄语真修无念士，慎勿分别毁贪淫。

君不见寂灭性中无寂灭，真实觉中无觉和。亦复无有无知觉，清虚寂寞离方规。法性自尔无因致，忆想颠倒性无为。正使飘流遍三界，于其心中实不移。无去无来亦无住，善达无住亦无亏。诸佛世雄非尊大，三毒四倒亦非卑。却寻缘心无所得，无缘心中缘复弥。若欲速去无上道，无知三毒性能资。三毒生于三解脱，七识还生七觉支。倒心去来无有实，去来无急亦无迟。觉诸烦恼观前境，但自惩心而却推。心本无根何有本，六尘五欲不能拘。行路难，路难微妙甚希奇。昔日殷勤勇精进，不知精进背无为。

君不角大士自观身中法，身是如来净法身。虚空往还最迅速，独脱自在不由人。出入毛孔而无碍，爱取尘时不染尘。现处凡情等诸圣，离斯求道更无真。建立诸法而无法，即是真如无上真。亿劫本有而非故，于今现觉亦非新。成就大我而无我，具足大人无有人。圣体无明不可说，为复方便名心神。即此心是真常法，亦是涅槃之上珍。愿诸学人同此悟，各自守门而禁津。行路难，路难名异理无分。若能了于无生死，便得除消生死云。-1721-。

君不见金刚语句非真实，万象森罗同一无。而此空无为佛母，复是真如无上珠。世人不知求此宝，贫穷匆匆六趣奴。不事身中法身佛，冗冗向外礼浮图。乍看而欲似精进，检责身中皆并麄。用个麄心逞言语，不了真源由是愚。随情忆想而分别，五阴六贼竞来诛。不肯寻求无上道，但知虚妄取名誉。口虽唱善还生恶，空言真实反成虚。余今反虚持作实，亦不证实入无余。行路难，路难举世皆虚妄。十缠五阴性无知，愚人于中自生障。

君不见诸法但假空施设，寂静无门为法门。一切法中心为主，余今不复得心源。究检心源既不得，岂知诸法并无根。用此无根心照境，照之分明弥复惛。即此惛心还自照，正照之理未曾存。照之与境俱差异，是故智士不能论。世人往往强分别，无中照见乱精魂。若能智照亡非照，分别智照复还奔。诸法本尔谁人作，寂静无寂亦无喧。故知众生颠倒想，还是众生无上尊。行路难，路难舍痴而非痴。飞禽走兽我能伏，只个心贼独难治。

君不见诸佛圣人心无碍，为通道化说三无。虽说三无实无说，心为万境所由居。正使颠倒造五逆，随情所作并归如。抱檏澄神念无念，亦不分别灭无余。所以安心不择处，了知真俗体非殊。息虑心空不舍事，名理言行不相扶。不依六尘心摇动，真如无作顺空虚。无去无来常不住，心神竭尽亦非无。不-1722-坏于身随一相，不断贪淫而不居。若谓无差还自缚，言其体异转伤躯。犹如梦幻无真实，本来非有若为除。行路难，路难顿尔难料理。凡夫妄见有差殊，真实凝心无彼此。

君不见邪见非边不离边，颠倒分别亦非缘。自心非心念非念，常来常去实无迁。犹若金刚难沮坏，诸佛用此作金坚。世人称誉涅槃妙，余道生死最深玄。即是无生之上忍，又是摩诃无碍禅。正士由心于是定，不为八风之所牵。天乐之在无心恋，小小财色岂能缠。随逢苦乐心无变，永别忆想忘忧煎。虚心无人无我所，任性浮沈如似颠。实照常法知无定，知法无性号为贤。行路难，路难非空亦非有。有无双遗两俱存，俱存无遗亦无受。

君不见大道寂寞叵思寻，通融万象尽皆深。一切恬然无起灭，颠倒分别并从心。智者求心无处所，茫然绝相离贪活。了了分明何所见，犹如病眼睹空针。若人体知颠倒想，不为妄苦所浦沈。世间诸法如阳焰，行者慎莫致怨嫌。恒以空心而照，无上佛道亦能任。行路难，路难微妙实无双。若识六情空非有，众魔结贼自然降。

君不见法性无知不可说，有漏无漏幷虚通。虽复乖差作诸地，寻其本际尽皆同。亦复无同可同法，亦不以空持作宗。若欲知斯殊妙道，但自穷搜五阴丛。如实无来亦无去，亦不的在六情中。即是无原真-1723-法界，湛然常存无始终。行路难，路难苦乐何未央。时往西方无量寿，或复托化现东方。

君不见爱欲贪淫诸佛母，诸佛世尊贪欲儿。从来菩提为我匠，今使我为众匠师。昔日千端外求佛，佛在衣中今始知。无量痴心本是道，三毒四倒不思议。虚妄行慈愍众苦，不知众苦是慈悲。嗔恚无明最微妙，世间智者不能思。昔日辛勤学知见，不知知见自无知。四趣三涂悉非有，三障三脱不分离。行路难，路难无有俱并忘。了知烦恼无生相，即是如来坐道场。

君不见正心修行诸佛子，以见非心故不忧。知心非心意非意，八风伤逼岂怀愁。随风东西无我所，独脱逍遥不系舟。设使住时终非住，走遍十方而不流。不见我时于无我，善哉设性任沈浮。世间妄想无真实，吾于此中何所求？只用非心觉非学，亦复正修于不修。若人不知如此处，不应称名作比丘。为个痴心作奴仆，爱结缠之不自由。而此更增诸苦恼，永劫长涂三界囚。生死相连弥复甚，盼不能得永长休。行路难，路难无令过诸念。无念之念乃为真，真念无真还自炎。

君不见无上菩提最为近，四大五阴皆深奥。其实清净妙难知，不悟此心真卒暴。和合性中无有实，是故称为诸法要。于中无妄亦无真，只用无为作微妙。寻其体寂不应言，假为众生立名号。若知名号即非名，解了众生知佛教。觉知无因之正因，当得无因无果报。善达贪爱得无生，无名去来无动摇。不-1724-见圣果异凡情，分别圣凡还复倒。若人无愿齐无修，必定当为世间导。行路难，路难非秽亦非净。是非双泯复还存，泯存叵测见真性。

佛生具一体，生佛本地同。触目皆如此，无心自性中。行路易，路易不修行。有无心永息，只个是无生。

众生是佛祖，佛是众生翁。三宝不相离，菩提皆共同。行路易，路易真无作。持经不动口，坐禅终日卧。

无生无处所，无处是无生。若觅无生处，无生无处生。行路易，路易坦然平。无心真解脱，自性任纵横。

菩提无处所，无处是菩提。若觅菩提处，终身累劫迷。行路易，路易真不虚。善恶无分别，此则是真如。

有无皆解脱，累息在无生。菩提是颠倒，生死最为精。行路易，路易人莫疑。解我如此语，修道不须师。

东山水上浮，西山行不住。北斗下阎浮，是真解脱处。行路易，路易人不识。半夜日头明，不悟真疲剧（《宗镜录》卷六作“极”）。

猛风不动树，打鼓不闻声。日出树无影，牛从水上行。行路易，路易真可怜。修道解此意，长伸两脚眠。-1725-。

佛心与众生，是三终不移。虚空合真理，人我在无为。行路易，路易真难测。寄语行路人，大应须努力。

人道行路难，我道行路易。入山十二年（《宗镜录》卷四十一作“数载余”），长伸两脚睡。行路易，路易莫思量。刹那心不二（《宗镜录》作“异”），终日是天堂。

须弥芥子父，芥子须弥爷。山海平坦地（《宗镜录》卷二五作“坦然平”），烧冰将（《宗镜录》作“来”）煮茶。行路易，路易真寂寞。菩提在心中，世人元不觉。

有无来去心永息，内外中间心总无。欲觅如来真佛处，但看石牛生象儿。行路易，路易须及早。不用学多闻，无言真是道。

无明是无作，无作是无心。若见无心处，杨花水底沈。行路易，路易真无得。讲说千般论，不如少时默。

无情正是道，木石尽真如。达时遍处是，不悟永乖疏。行路易，路易真可乐。刹那登正觉，不用披三教。

无心真无事，无事少人知。无为无处所。无处是无为。行路易，路易人莫惊。无有无为事，空有无为名。

无我无人真出家，何须剃发染袈裟。欲识逍遥真解脱，但看水牛生象牙。行路易，路易君谛听。无觉无菩提，无垢亦无净。-1726-。

携明是今日，感应在明阳。想思深洞尽，企子实难当。朝忆生眷恋，夕望动心伤。若期灵树下，度脱不相忘。忍见孤憔悴，惧愿普趋蹡。双飞白日顶，出气紫云光。神龙左右梵，散花来芬芳。菲菲常乐境，蔼蔼升金堂。

近背天宫乐，念苦暂羁斯。舒散金来抱，流缁布交知。唯仰相随善，依令使忘疲。同登八位境，共乐宝莲池。肉身变金体，妙果遂众奇。

改缁素容转，体净得金兰。从修无上道，常乐自然完。拂拭明珠莹，光发遍界看。

肯入七宝车，宁归地狱所。刀山已伤形，剑树方应处。日更痛难当，年年无暂弭。流泄三涂中，憔悴玉容毁。不听余今训，尔时仙步阻。

愿子从为善，名价身为呈。诸天散花下，飞梵来相迎。同升珍宝殿，处处皆光明。共居常乐境，齐悦证无生。-1727-。

唯愿趣真道，研虑荡众缘。累尽超妙国，逍遥无畏天。

脱中如不如，缚中莫如相。乃会三菩提，如如等无上。法相并无双，恒乖未曾各。沈浮随不随，摇漾泊无泊。

持戒如天日，能明本有躯。照见家中宝，兼闻额上珠。直超三有海，径到萨云衢。并会等无等，齐证拘无拘。

破戒如船浛，没溺大江海。临穷方唤佛，志操不能改。命如风中灯，迅灭宁相待。身死罪犹存，牵向司鼻门。千苦俱时至，万痛切神魂。独婴烧煮炙，困剧事难论。

修空截三有，精进作医王。共弘调御法，甘雨注无方。泽润群生等，慧解悉芬芳。普会三菩室，齐证真如房。

罢世还本源，离有绝名相。栖神不二境，体一上无上。-1728-。

性狎无彼此，心由不去归。逍遥空寂苑，悦竟境忘依。（以上均见《傅大士语录》〖复日大学图书馆藏清佚名校本〗卷三）。

舍世荣，舍世荣华道理长。努力殷勤学三谏，谏我身心还本乡。谏意意根莫令起，谏口口根莫说彰。谏手手根莫鞭杖，三谏三王王自香。（此间似脱一句）虚空自得到仙堂。仙堂不近亦不远，徘徊只是众中央。若欲行住仙堂里，不用匍匐在他乡。若欲求念弥陀佛，东西南北是西方。西方弥陀触处是，面前背后七重行。或黄或赤或红白，或大或小或短长。天盖正是弥陀屋，木孔木穿弥陀房。天上空中弥陀路，草木正是弥陀乡。日夜前后嘈嘈闹，正是弥陀口放光。若欲礼拜弥陀佛，不用思想强干忙。若不诳人是礼拜，若不求人是道场。努力自使三功作，殷勤肆力种衣粮。山河是家无尽藏，草木是人常满仓。泥水是人常满库，藤萝是人无底囊。多作功夫自成就，自行手脚熟严装。若欲往生安乐国，只是个物是西方。（见《宗镜录》卷二九）。

诸佛村乡在世界，四海三田遍满生。佛共众生同一体，众生是佛之假名。若欲见佛看三郡，田宅园林处处停。或飞虚空中扰扰，或掷山水口轰轰。或结群朋往来去，或复孤单而独行。或使白日东西走，或使暗夜巡五更。或乌或赤而复白，或紫或黑而黄青。或大或小而新养，或老或少旧时生。或身腰上有灯火，或羽翼上有琴筝。或游虚空乱上下，或在草石乱纵横。或无言行自出宅，或入土抗暂寄生。或-1729-攅木孔为乡贯，或遍草木或窠城。或转罗网为树巷，或卧土石作阶厅。诸佛菩萨家如是，只个名为舍卫城。（同前）。

佛亦不离心，心亦不离佛。心寂即涅槃，心能即有物。物则变成魔，无物即见佛。若能如是用，十八从何出？（同前卷十九）。

能知此心无隔碍，生死虚妄不能羁。而此一心皆悉具，八万四千诸律仪。（同前卷二九）。

凡地修圣道，果地习凡因。恒行无所践，常度无度人。（同前卷十四）（按：传大士诸诗，冯惟讷、丁福保、逯钦立皆不取，殆疑其为后人依托。然如前所录，湛然〖天宝、大历间在世〗、延寿〖吴越时僧〗所见，与传本大致相同，晚唐日本僧人携归书目中亦提及其集，知即其依托，亦应出唐时人之手，故录存之。）。

