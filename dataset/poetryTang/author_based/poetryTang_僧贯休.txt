万里桑干傍，茫茫古蕃壤。将军貌憔悴，抚剑悲年长。胡兵尚陵逼，久住亦非强。邯郸少年辈，个个有伎俩。拖枪半夜去，雪片大如掌。

碛中有阴兵，战马时惊蹶。轻猛李陵心，摧残苏武节。黄金锁子甲，风吹色如铁。十载不封侯，茫茫向谁说。

凉风吹远念，使我升高台。宁知数片云，不是旧山来。故人天一涯，久客殊未回。雁来不得书，空寄声哀哀。

埽尽狂胡迹，回戈望故关。相逢唯死鬬，岂易得生还。纵宴参胡乐，收兵过雪山。不封十万户，此事亦应闲。

玉帐将军意，殷勤把酒论。功高宁在我，阵没与招魂。塞色干戈束，军容喜气屯。男儿今始是，敢出玉关门。

回首陇山头，连天草木秋。圣君应入梦，半路遣封侯。水不担阴雪，柴令倒戍楼。归来麟阁上，春色满皇州。

单于烽火动，都护去天涯。别赐黄金甲，亲临白玉墀。塞垣须静谧，师旅审安危。定远条支宠，如今胜古时。

方见将军贵，分明对冕旒。圣恩如远被，狂虏不难收。臣节唯期死，功勋敢望侯。终辞修里第，从此出皇州。

百里精兵动，参差便渡辽。如何好白日，亦照此天骄。远树深疑贼，惊蓬迥似雕。凯歌何日唱？碛路共天遥。

憧憧合合，八表一辙。黄尘雾合，车马火热。名汤风雨，利辗霜雪。千车万駄，半宿关月。上有尧禹，下有夔契。紫气银轮兮常覆金阙，仙掌捧日兮浊河澄澈。愚将草木兮有言，与华封人兮不别。

兔不迟，乌更急，但恐穆王八骏，着鞭不及。所以蒿里，坟出蕺蕺，气凌云天，龙腾凤集，尽为风消土吃，狐掇蚁拾。黄金不啼玉不泣，白杨骚屑。乱风愁月，折碑石人。莽秽榛没，牛羊窸窣。时见牧童儿，弄枯骨。

北风北风，职何严毒。摧壮士心，缩金乌足。冻云嚣嚣碍雪，一片下不得。声绕枯桑，根在沙塞。黄河彻底，顽直到海。一气搏束，万物无态。唯有吾庭前杉松树枝，枝枝健在。

有美一人兮婉如清扬，识曲别音兮令姿煌煌。绣袂捧琴兮登君子堂，如彼萱草兮使我忧忘。欲赠之以紫玉尺，白银珰，久不见之兮湘水茫茫。

父不父，兄不兄，上留田，蝥贼生。徒陟冈，泪峥嵘，我欲使诸凡鸟雀，尽变为鹡鸰。我欲使诸凡草木，尽变为田荆。邻人歌，邻人歌，古风清，清风生。

高树风多，吹尔巢落。深蒿叶暖，宜尔依薄。莫近鸮类，珠网亦恶。饮野田之清水，食野田之黄粟。深花中睡，{土孛}土里浴。如此即全胜啄太仓之谷，而更穿人屋。

霍嫖姚，赵充国，天子将之平朔漠。肉胡之肉，烬胡帐幄。千里万里，惟留胡之空壳。边风萧萧，榆叶初落。杀气昼赤，枯骨夜哭。将军既立殊勋，遂有胡无人曲。我闻之，天子富有四海，德被无垠。

为口莫学阮嗣宗，不言是非非至公。为手须似朱云辈，折槛英风至今在。男儿结发事君亲，须𢽾前贤多慷慨。历数雍熙房与杜，魏公姚公宋开府。

列鼎佩金章，泪眼看风枝。却思食藜藿，身作屠沽儿。负米无远近，所希升斗归。为人无贵贱，莫学鸡狗肥。斯言如不忘，别更无光辉。斯言如或忘，即安用人为。

我爱正考甫，思贤作商颂。我爱扬子云，理乱皆如凤。振衣中夜起，露花香旖旎。扑碎骊龙明月珠，敲出凤凰五色髓。陋卷萧萧风淅淅，缅想斯人胜珪璧。寂寥千载不相逢，无限区区尽虚掷。君不见沈约道，佳人不在兹，春光为谁惜。

安得龙猛笔，点石为黄金。散问酷吏家，使无贪残心。甘棠密叶成翠幄，颍凤不来天地塞。所以倾城人，如今不可得。

锦衣鲜华手擎鹘，闲行气貌多轻忽。

自拳五色球，迸入他人宅。却捉苍头奴，玉鞭打一百。

面白如削玉，猖狂曲江曲。马上黄金鞍，适来新赌得。

绣林锦野，春态相压。谁家少年，马蹄蹋蹋。鬬鸡走狗夜不归，一掷赌却如花妾。惟云不颠不狂，其名不彰。悲夫！。

木落萧萧，蛩鸣唧唧。不觉朱蔫脸红，霜劫鬓漆。世途多事，泣向秋日。方吟少壮不努力，老大徒伤悲。

不会当时作天地，刚有多般愚与智。到头还用真宰心，何如上下皆清气。大道冥冥不知处，那堪顿得羲和辔。义不义兮仁不仁，拟学长生更容易。负心为炉复为火，缘木求鱼应且止。君不见烧金炼石古帝王，鬼火荧荧白杨里。

君不见道傍废井生古木，本是骄奢贵人屋。几度美人照影来，素绠银缾濯纤玉。云飞雨散今如此，绣闼雕甍作荒谷。沸渭笙歌君莫夸，不应长是西家哭。休说遗编行者几，至竟终须合天理。败他成此亦何功，苏张终作多言鬼。行路难，行路难，不在羊肠里。

九有茫茫共尧日，浪死虚生亦非一。清净玄音竟不闻，花眼酒肠暗如漆。或偶因片言只字登第光二亲，又不能献可替不航要津。口谈羲轩与周孔，履行不及屠沽人。行路难，行路难，日暮途远空悲叹。

君不见道傍树有寄生枝，青青郁郁同荣衰。无情之物尚如此，为人不及还堪悲。父归坟兮未朝夕，已分黄金争田宅。高堂老母头似霜，心作数支泪常滴。我闻忽如负芒刺，不独为君空叹息。古人尺布犹可缝，浔阳义犬令人忆。寄言世上为人子，孝义团圆莫如此。

君不见山高海深人不测，古往今来转青碧。浅近轻浮莫与交，池卑只解生荆棘。谁道黄金如粪土，张耳陈余断消息。行路难，行路难，君自看。

离恨如旨酒，古今饮皆醉。只恐长江水，尽是儿女泪。伊余非此辈，送人空把臂。他日再相逢，清风动天地。

秦之无道兮四海枯，筑长城兮遮北胡。筑人筑土一万里，杞梁贞妇啼呜呜。上无父兮中无夫，下无子兮孤复孤。一号城崩塞色苦，再号杞梁骨出土。疲魂饥魄相逐归，陌上少年莫相非。

蟪蛄切切风骚骚，芙蓉喷香蟾蜍高。孤灯耿耿征妇劳，更深扑落金错刀。

