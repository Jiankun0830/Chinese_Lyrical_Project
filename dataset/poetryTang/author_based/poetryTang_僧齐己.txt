巫山高，巫女妖。雨为暮兮云为朝，楚王憔悴魂欲销。秋猿嗥嗥日将夕，红霞紫烟凝老壁。千岩万壑花皆坼，但恐芳菲无正色。不知今古行人行，几人经此无秋情。云深庙远不可觅，十二峰头插天碧。

磨尔牙，错尔爪，狐莫威，兔莫狡，饮来吞噬取肠饱。横行不怕日月明，皇天产尔为生狞。

圣人不生，麟龙何瑞？梧桐不高，凤皇何止？吾闻古之有君子，行藏以时，进退求己。荣必为天下荣，耻必为天下耻。

冰峰撑空寒矗矗，雪凝水冻埋海陆。杀物之性，伤人之欲。既不能断绝蒺藜荆棘之根株，又不能展凤皇麒麟之拳跼。如此则何如为和煦，为膏雨。自然天下之荣枯，融融于万户。

大鹏刷翮谢溟渤，青云万层高突出。下视秋涛空渺弥，旧处鱼龙皆细物。人生在世何容易，眼浊心昏信生死。愿除嗜欲待身轻，携手同寻列仙事。

双双野田雀，上下同饮啄。暖去栖蓬蒿，寒归傍篱落。殷勤避罗网，乍可遇雕鹗。雕鹗虽不仁，分明在寥廓。

越江女，越江莲。齐菡萏，双婵娟。嬉游向何处？采摘且同船。浩唱发容与，清波生漪涟。时逢岛屿泊，几共鸳鸯眠。襟袖既盈溢，馨香亦相传。薄暮归去来，苎罗生碧烟。

身不沈，骨不重，驱青鸾，驾白凤。幢盖飘飘入冷空，天风瑟瑟星河动。瑶阙参差阿母家，楼台戏闭凝彤霞。五三仙子乘龙车，堂前碾烂蟠桃花。回头却顾蓬山顶，一点浓岚在深井。

离宫划开赤帝怒，喝起六龙奔日驭。下土熬熬若煎煮，苍生惶惶无处处。火云峥嵘焚泬寥，东皋老农肠欲焦。何当一雨苏我苗？为君击坏歌帝尧。

玉鞭金镫骅骝蹄，横眉吐气如虹霓。五陵春暖芳草齐，笙歌到处花成泥。日沈月上且鬬鸡，醉来莫问天高低。伯阳道德何涕唾，仲尼礼乐徒卑栖。

行路难，君好看。惊波不在黤黮间，小人心里藏奔湍。七盘九折寒崷崪，翻车倒盖犹堪出。未似是非唇舌危，暗中潜毁平人骨。君不见楚灵均，千古沈冤湘水滨。又不见李太白，一朝却作江南客。

下浸与高盘，不为行路难。是非真险恶，翻覆作峰峦。漆愧同时黑，朱惭巧处丹。令人畏相识，欲画白云看。

凤楼高映绿阴阴，凝碧多含雨露深。莫谓一枝柔软力，几曾牵破别离心。

馆娃宫畔响廊前，依托吴王养翠烟。剑去国亡台榭毁，却随红树噪秋蝉。

秾低似中陶潜酒，软极如伤宋玉风。多谢将军遶营种，翠中闲卓战旗红。

高僧爱惜遮江寺，游子伤残露野桥。争似著行垂上苑，碧桃红杏对摇摇。

