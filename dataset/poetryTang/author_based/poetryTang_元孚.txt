天生石月架空虚，树缀龙髯子贯珠。三十年前已攀折，建公曾到上方无。（见明陶宗仪《古刻丛钞》。）（诗下原署曰“上都左街保寿寺文章应制内供奉大德元孚”。又《宝刻丛编》卷十五有《唐房田寺经藏院记》，云唐崔龟从撰，僧元孚书，会昌二年立。则元孚者，武宗提人也。）。

独夜相思但自劳，阮生吟罢梦云涛。此时小定未禅寂，古塔月中松磬高。

朱丝写别鹤泠泠，诗满红笺月满庭。莫学楚狂隳姓字，知音还有子期听。

