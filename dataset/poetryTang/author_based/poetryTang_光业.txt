-500-。

云锁涪江水似天，又闻怀杲已升仙。强思齐见应催胆，张茂卿闻必耸肩（强与张二玄士）。三尺霜刀（一作锋）充绛节，两条朱棒替香烟。报伊广德先生道，社稷威灵不偶然。

山上擒来镇里收，天然模样已成囚。妄占气色为征兆，更引文章说御楼。长榜数张悬市内，短刀一队送江头。旋驱旋斩教随水，只此名为正道流。（〖1〗以上二首原作一首，从赵遂之说分为二首。）。

夜深灯火满坛铺，拔剑挥空乱叫呼。黑撒半筐兵甲豆，朱书一道厌人符。重臣𫗪饲刚教活，圣主慈悲未忍诛。佛说毘卢三界了（一作“乃三界”），如何更有《混元图》。

