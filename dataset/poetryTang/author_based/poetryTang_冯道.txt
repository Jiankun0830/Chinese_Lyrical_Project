公事之余喜坐禅，少曾将胁到床眠。虽然现出宰官相，长老之名天下传。（见宋金盈之八卷本《醉翁谈录》卷六。）（〖1〗《醉翁谈录》：“近代冯相于中书退朝之暇，未始不以坐禅为念。故天下万口一词，遂以冯长老之名归之，况冯相平日自有诗曰〖略〗。”）。

曾叨腊月牛头赐。（见宋程大昌《演繁露》卷十三《牛鱼》。）。

穷达皆由命，何劳发叹声。但知行好事，莫要问前程。冬去冰须泮，春来草自生。请君观此理，天道甚分明。

莫为危时便怆神，前程往往有期因。须知海岳归明主，未必乾坤陷吉人。道德几时曾去世，舟车何处不通津？但教方寸无诸恶，狼虎丛中也立身。

去年今日奉皇华，只为朝廷不为家。殿上一杯天子泣，门前双节国人嗟。龙荒冬往时时雪，兔苑春归处处花。上下一行如骨肉，几人身死掩风沙。

燕山窦十郎，教子有义方。灵椿一株老，丹桂五枝芳。

高却垣墙钥却门，监丞从此罢垂纶。池中鱼鳖应相贺，从此方知有主人。

朝披四袄专藏手，夜覆三衾怕露头。牛头偏得赐，象笏更容持。已落地花方遣埽，未经霜草莫教锄。视草北来唐学士，拥旄西去汉将军。

