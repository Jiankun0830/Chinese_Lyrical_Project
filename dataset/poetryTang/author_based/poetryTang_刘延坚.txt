植来高节岁经霜，浓翠穿云出上方。花界静标千树秀，禅心闲对四时凉。根磻藓石龙形老，（“磻”，蒋、项皆云当作“蟠”。）乳滴金沙琥珀香。为爱奇材看在尽，题诗留在远公房。

伯阳宫馆好烟霞，知换浮生几岁华。虽访灵芝身不远，未逢真诀道还赊。玉清难测无穷景，金露能摧有限花。南待总抛荣辱了，始应亲近得仙家。

