槐花结子桐叶焦，单飞越鸟啼青霄。翠轩辗云轻遥遥，燕脂泪迸红线条。瑶草歇芳心耿耿，玉佩无声画屏冷。朱弦暗断不见人，风动花枝月中影。青鸾脉脉西飞去，海阔天高不知处。

梧桐阶下月团团，洞房如水秋夜阑。吴刀翦破机头锦，茱萸花坠相思枕。绿窗寂寞背灯时，暗数寒更不成寝。

五湖春水接遥天，国破君亡不记年。唯有妖娥曾舞处，古台寂寞起愁烟。

