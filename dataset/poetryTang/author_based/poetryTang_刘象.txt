春意送残腊，春晴融小洲。蒲茸才簇岸，柳颊已遮楼。便有杯觞兴，可摅羁旅愁。凫鹥亦相狎，尽日戏清流。

清流环绿筿，清景媚虹桥。莺刷初迁羽，莎拳拟拆苗。细沙擢暖岸，淑景动和飙。倍忆同袍侣，相欢倒一瓢。

一瓢欢自足，一日兴偏多。幽意人先赏，疏丛蝶未过。知音新句苦，窥沼醉颜酡。万虑从相拟，今朝欲奈何。

洁白孤高生不同，顶丝清软冷摇风。窥鱼翘立荷香里，慕侣低翻柳影中。几日下巢辞紫阁，多时凝目向晴空。摩霄志在潜修羽，会接銮凰别苇丛。

几处兵戈阻路岐，忆山心切与山违。时难何处披怀抱，日日日斜空醉归。

一别杜陵归未期，秪凭魂梦接亲知。近来欲睡兼难睡，夜夜夜深闻子规。

未栉凭栏眺锦城，烟笼万井二江明。香风满阁花盈户，树树树梢啼晓莺。

万古亭亭倚碧霄，不成擎亦不成招。何如掬取天池水，洒向人间救旱苗。

顷年曾住此中来，今日重游事可哀。忆得几家欢宴处，家家家业尽成灰。

到处逢人求至药，几回染了又成丝。素丝易染髭难染，墨翟当时合泣髭。

