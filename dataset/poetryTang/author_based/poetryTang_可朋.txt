农舍田头鼓，王孙筵上鼓。击鼓兮皆为鼓，一何乐兮一何苦。上有烈日，下有焦土。愿我天翁，降之以雨。令桑麻熟，仓箱富。不饥不寒，上下一般。

周极八百里，凝眸望则劳。水涵天影阔，山拔地形高。贾客停非久，渔翁转几遭。飒然风起处，又是鼓波涛。

盛名传出自皇州，一举参差便缩头。月里岂无攀桂分，湖中刚爱钓鱼休。童偷诗藁呈邻叟，客乞书题谒郡侯。独泛短舟何限景，波涛西接洞庭秋。

五色毛衣比凤雏，深花丛里祗如无。美人买得偏怜惜，移向金钗重几铢。

来多不似客，坐久却垂帘。虹收千嶂雨，潮展半江天。诗因试客分题僻，棋为饶人下着低。伤心尽日有啼鸟，独步残春空落花。唯陪北楚三千客，多话东林十八贤。乍当暖景飞仍慢，欲就芳丛舞更高。

登楼仍喜此宵晴，圆魄才观思便清。海面乍浮犹隐映，天心高挂最分明。片云想有神仙出，回野应无鬼魅形。曾向洞庭湖上看，君山半雾水初平。

世上屡更改，山中常晏安。六爻穷《易》象，九转炼神丹。洞里花开晚，峰头雪落残。为余琴一弄，鹤舞下松端。（影印本《诗渊》第一册第四○七页。）。

来多不自（一作“似”）客，坐久却垂帘。（见《吟窗杂录》卷三二《古今诗僧》。）。

虽（一作“唯”）陪北楚三千客，多话东林十八贤。（同前。又见《唐诗纪事》卷七四。）（按：以上四句《全唐诗》卷八四九已收，缺题，今重录。）-1546-。

