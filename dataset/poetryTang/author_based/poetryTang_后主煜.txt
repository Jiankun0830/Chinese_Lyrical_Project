晚雨秋阴酒乍醒，感时心绪杳难平。黄花冷落不成艳，红叶飕飗竞鼓声。背世返能厌俗态，偶缘犹未忘多情。自从双鬓斑斑白，不学安仁却自惊。

残莺何事不知秋，横过幽林尚独游。老舌百般倾耳听，深黄一点入烟流。栖迟背世同悲鲁，浏亮如笙碎在缑。莫更留连好归去，露华凄冷蓼花愁。

山舍初成病乍轻，杖藜巾褐称闲情。炉开小火深回暖，沟引新流几曲声。暂约彭涓安朽质，终期宗远问无生。谁能役役尘中累，贪合鱼龙构强名。

且维轻舸更迟迟，别酒重倾惜解携。浩浪侵愁光荡漾，乱山凝恨色高低。君驰桧楫情何极，我凭阑干日向西。咫尺烟江几多地，不须怀抱重凄凄。

江南江北旧家乡，三十年来梦一场。吴苑宫闱今冷落，广陵台殿已荒凉。云笼远岫愁千片，雨打归舟泪万行。兄弟四人三百口，不堪闲坐细思量。

珠碎眼前珍，花凋世外春。未销心里恨，又失掌中身。玉笥犹残药，香奁已染尘。前哀将后感，无泪可霑巾。

艳质同芳树，浮危道略同。正悲春落实，又苦雨伤丛。秾丽今何在？飘零事已空。沈沈无问处，千载谢东风。

永念难消释，孤怀痛自嗟。雨深秋寂莫，愁引病增加。咽绝风前思，昏蒙眼上花。空王应念我，穷子正迷家。

又见桐花发旧枝，一楼烟雨暮凄凄。凭阑惆怅人谁会，不觉澘然泪眼低。

层城无复见娇姿，佳节缠哀不自持。空有当年旧烟月，芙蓉城上哭蛾眉。

殷勤移植地，曲槛小阑边。共约重芳日，还忧不盛妍。阻风开步障，乘月溉寒泉。谁料花前后，蛾眉却不全。

失却烟花主，东君自不知。清香更何用，犹发去年枝。

浮生共憔悴，壮岁失婵娟。汗手遗香渍，痕眉染黛烟。

侁自肩如削，难胜数缕绦。天香留凤尾，余煖在檀槽。

憔悴年来甚，萧条益自伤。风威侵病骨，雨气咽愁肠。夜鼎唯煎药，朝髭半染霜。前缘竟何似，谁与问空王。

病身坚固道情深，宴坐清香思自任。月照静居唯𢭏药，门扃幽院只来禽。庸医懒听词何取，小婢将行力未禁。赖问空门知气味，不然烦恼万涂侵。

风情渐老见春羞，到处消魂感旧游。多谢长条似相识，强垂烟态拂人头。

牙签万轴裹红绡，王粲书同付火烧。不于祖龙留面目，遗篇那得到今朝。

迢迢牵牛星，杳在河之阳。粲粲黄姑女，耿耿遥相望。莺狂应有恨，蝶舞已无多。揖让月在手，动摇风满怀。病态如衰弱，厌厌向五年。衰颜一病难牵复，晓殿君临颇自羞。冷笑秦皇经远略，静怜姬满苦时巡。鬓从今日添新白，菊是去年依旧黄。万古到头归一死，醉乡葬地有高原。人生不满百，刚作千年画。日暎仙云薄，秋高天碧深。乌照始潜辉，龙烛便争秉。凝珠满露枝，游飏日已西。肃穆寒初至，九重开扇鹄。四牖炳灯鱼，羽觞无算酌。倾碗更为寿，深卮递酬宾。

浪花有意千里雪，桃花无言一队春。一壶酒，一竿身，快活如侬有几人。

一櫂春风一叶舟，一纶茧缕一轻钩。花满渚，酒满瓯，万顷波中得自由。

多少恨，昨夜梦魂中。还似旧时游上苑，车如流水马如龙，花月正春风。

多少泪，霑袖复横颐。心事莫将和泪滴，凤笙休向月明吹，肠断更无疑。

闲梦远，南国正芳春。船上管弦江面绿，满城飞絮混轻尘，愁杀看花人。

闲梦远，南国正清秋。千里江山寒色暮，芦花深处泊孤舟，笛在月明楼。

深院静，小庭空，断续寒砧断续风。无奈夜长人不寐，数声和月到帘栊。

云鬟乱，晚妆残，带恨眉儿远岫攒。斜托香腮春笋懒，为谁和泪倚阑干。

林花谢了春红，太匆匆。无奈朝来寒雨，晚来风。胭脂泪，相留醉，几时重。自是人生长恨，水长东。

无言独上西楼，月如钩。寂寞梧桐深院，锁清秋。翦不断，理还乱，是离愁。别是一般滋味，在心头。

一重山，两重山。山远天高烟水寒，相思枫叶丹。菊花开，菊花残。塞雁高飞人未还，一帘风月闲。

云一緺，玉一梭。澹澹衫儿薄薄罗，轻颦双黛螺。秋风多，雨如和。帘外芭蕉三两窠，夜长人奈何。

红日已高三丈透，金𬬻次第添香兽，红锦地衣随步皱。佳人舞点金钗溜，酒恶时拈花蘂齅，别殿遥闻箫鼓奏。

转烛飘蓬一梦归，欲寻陈迹怅人非，天教心愿与身违。待月池台空逝水，荫花楼阁漫斜晖，登临不惜更霑衣。

辘轳金井梧桐晚，几树惊秋，昼雨如愁，百尺虾须上玉钩。琼窗春断双蛾皱，回首边头，欲寄鳞游，九曲寒波不溯流。

亭前春逐红英尽，舞态徘徊，细雨霏微，不放双眉时暂开。绿窗冷静芳音断，香印成灰，可奈情怀，欲睡朦胧入梦来。

花明月暗笼轻雾，今宵好向郎边去。刬袜步香阶，手提金缕鞋。画堂南畔见，一晌偎人颤。好为出来难，教君恣意怜。

蓬莱院闭天台女，画堂昼寝无人语。抛枕翠云光，绣衣闻异香。潜来珠锁动，惊觉鸳鸯梦。慢脸笑盈盈，相看无限情。

铜簧韵脆锵寒竹，新声慢奏移纤玉。眼色暗相钩，秋波横欲流。雨云深绣户，来便谐衷素。宴罢又成空，梦迷春睡中。

人生愁恨何能免，消魂独我情何限。故国梦重归，觉来双泪垂。高楼谁与上，长记秋晴望。往事已成空，还如一梦中。

别来春半，触目愁肠断。砌下落梅如雪乱，拂了一身还满。雁来音信无凭，路遥归梦难成。离恨却如春草，更行更远还生。

晓月坠，宿云微，无语枕频欹。梦回芳草思依依，天远雁声稀。啼莺散，余花乱，寂寞画堂深院。片红休埽尽从伊，留待舞人归。

东风吹水日衔山，春来长是闲。落花狼藉酒阑珊，笙歌醉梦间。春睡觉，晚妆残，无人整翠鬟。留连光景惜朱颜，黄昏独倚阑。

昨夜风兼雨，帘帏飒飒秋声。烛残漏滴频欹枕，起坐不能平。世事漫随流水，算来一梦浮生。醉乡路稳宜频到，此外不堪行。

一钩初月临妆镜，蝉鬓凤钗慵不整。重帘静，层楼迥，惆怅落花风不定。柳堤芳草径，梦断辘轳金井。昨夜更阑酒醒，春愁过却病。

碧砌花光照眼明，朱扉长日镇长扃。余寒欲去梦难成，炉香烟冷自亭亭。辽阳月，秣陵砧，不传消息但传情。黄金台下忽然惊，征人归日二毛生。

帘外雨潺潺，春意阑珊。罗衾不耐五更寒，梦里不知身是客，一晌贪欢。独自暮凭阑，无限江山。别时容易见时难，流水落花春去也，天上人间。

往事只堪哀，对景难排。秋风庭院藓侵阶，一桁珠帘闲不卷，终日谁来。金剑已沈埋，壮气蒿莱。晚凉天净月华开，想得玉楼瑶殿影，空照秦淮。

晓妆初了明肌雪，春殿嫔娥鱼贯列。凤箫声断水云闲，重按霓裳歌遍彻。临风谁更飘香屑，醉拍阑干情未切。归时休放烛花红，待蹋马蹄清夜月。

风回小院庭芜绿，柳眼春相续。凭阑半日独无言，依旧竹声新月，似当年。笙歌未散尊罍在，池面冰初解。烛明香暗画楼深，满鬓清霜残雪，思难禁。

春花秋月何时了，往事知多少。小楼昨夜又东风，故国不堪回首，月明中。雕阑玉砌应犹在，只是朱颜改。问君能有几多愁，恰似一江春水，向东流。

晚妆初过，沈檀轻注些儿个，向人微露丁香颗。一曲清歌，暂引樱桃破。罗袖裛残殷色可，杯深旋被香醪涴，绣床斜凭娇无那。烂嚼红茸，笑向檀郎唾。

樱桃落尽春归去，蝶翻轻粉双飞。子规啼月小楼西，玉钩罗幕，惆怅暮烟垂。别巷寂寥人散后，望残烟草低迷。炉香闲袅凤皇儿，空持罗带，回首恨依依。

遥夜亭皋闲信步，才过清明，渐觉伤春暮。数点雨声风约住，朦胧澹月云来去。桃李依依香暗度，谁在秋千，笑里轻轻语。一片芳心千万绪，人间没个安排处。

四十年来家国，三千里地山河。凤阙龙楼连霄汉，玉树琼枝作烟萝，几曾识干戈？一旦归为臣虏，沈腰潘鬓销磨。最是苍黄辞庙日，教坊独奏别离歌，垂泪对宫娥。

