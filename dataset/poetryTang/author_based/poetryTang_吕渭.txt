忆长安，八月时，阙下天高旧仪。衣冠共颁金镜，犀象对舞丹墀。更爱终南灞上，可怜秋草碧滋。

江南仲冬天，紫蔗节如鞭。海将盐作雪，山用火耕田。

独坐贡闱里，愁多芳草生。仙翁昨日事，应见此时情。

皇心不向晦，改节号中和。淑气同风景，嘉名别咏歌。湔裙移旧俗，赐尺下新科。历象千年正，酺醵四海多。花随春令发，鸿度岁阳过。天地齐休庆，欢声欲荡波。

岩居旧风景，人世今成昔。木落古山空，猿啼秋月白。谁同西府僚，几谢南平客。摧残松桂老，萧散烟云夕。迹留异代远，境入空门寂。惟有草堂僧，陈诗在石壁。

