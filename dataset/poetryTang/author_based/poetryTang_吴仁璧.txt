东门上相好知音，数尽台前郭隗金。累重虽然容食椹，力微无计报焚林。弊貂不称芙蓉幕，衰朽仍惭玳瑁簪。十里溪光一山月，可堪从此负归心。

人寰急景如波委，客路浮云似盖轻。回首故山天外碧，十年无计却归耕。

门前樵径连江寺，岸下渔矶系海槎。待到秋深好时节，与君长醉隐侯家。

身虽一旦尘中老，名拟三清会里题。二午九斋余日在，请君相伴醉如泥。

金徽玉轸韵泠然，言下浮生指下泉。恰称秋风西北起，一时吹入碧湘烟。

扶持一疏满遗编，汉陛前头正少年。谁道恃才轻绛灌，却将惆怅吊湘川。

雪霁凝光入坐寒，天明犹自卧袁安。貂裘穿后鹤氅敝，自此风流不足看。

金风渐利露珠团，广陌长堤黛色残。水殿狂游隋炀帝，一千余里可堪看。

香红嫩绿正开时，冷蝶饥蜂两不知。此际最宜何处看，朝阳初上碧梧枝。

浅绛浓香几朵匀，日镕金铸万家新。堪疑刘宠遗芳在，不许山阴父老贫。

人间路霭青天半，鳌岫云生碧海涯。虽抱雕笼密扃钥，可能长在叔伦家。

为惜苔钱妨换砌，因怜山色旋开尊。高阁烟霞禅客睡，满城尘土世人忙。五龙金角向星斗，三洞玉音愁鬼神。蒲草薄裁连蒂白，胭脂浓染半葩红。

