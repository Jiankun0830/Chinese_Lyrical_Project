何处风尘岁，云阳古驿前。三冬不再稔，晓日又明年。春入江南柳，寒归塞北天。还伤知候客，花景对韦编。

江亭闲望处，远近见秦源。古寺迟春景，新花发杏园。萼中轻蘂密，枝上素姿繁。拂雨云初起，含风雪欲翻。容辉明十地，香气遍千门。愿莫随桃李，芳菲不为言。

三百六十日云终，故乡还与异乡同。非唯律变情堪恨，抑亦才疏命未通。何处夜歌销腊酒，谁家高烛候春风。诗成始欲吟将看，早是去年牵课中。

