赵高胡亥速天诛，率土兴兵怨毒痡。丰沛见机群小吏，功成儿戏亦何殊。

秦法烦苛霸业隳，一夫攘臂万夫随。王侯无种英雄志，燕雀喧喧安得知。

九垓垂定弃谋臣，一阵无功便杀身。壮士诚知轻性命，不思辜负八千人。

智士宁为暗主谟，范公曾不读兵书。平生心力为谁尽，一事无成空背疽。

爱子从烹报主时，安知强啜不含悲。太公悬命临刀几，忍取杯羹欲为谁。

北伐匈奴事可悲，当时将相是其谁。君臣束手平城里，三十万兵能忍饥。

为主坚能不顾身，赴汤蹈火见忠臣。后来邦国论心义，谁是君王出热人。

共怪酂侯第一功，咸称得地合先封。韩生不是萧君荐，猎犬何人为指踪。

社肉分平未足奇，须观大用展无私。一朝如得宰天下，必使还如宰社时。

黥布称兵孰敢当，薛公三计为斟量。上中良策知非用，南取长沙是死乡。

上将风戈赏罚明，矛鋋严闭亚夫营。人君却禀将军令，按辔垂鞭为缓行。

儒素逢时得自媒，忽从徒步列公台。北辰如不延吾辈，东阁何由逐汝开。

栋梁徒自保坚贞，毁穴难防雀鼠争。不是主人知诈伪，如何柱石免欹倾。

汉代中微亦再昌，忠臣忧国冀修禳。赤精符谶诚非妄，枉杀无辜夏贺良。

权归诸吕牝鸡鸣，殷鉴昭然讵可轻。新室不囚崇外戚，水中安敢寄生营。

重赋严刑作祸胎，岂知由此乱离媒。家传揖让亦难济，况是身从倾篡来。

铜马朱眉满四方，总缘居摄乱天常。因君多少布衣士，不是公卿即帝王。

不拔金钗赂汉臣，徒嗟玉艳委胡尘。能知货贿移妍丑，岂独丹青画美人。

不纳良谋刘縯言，胡为衔璧向崇宣。伤哉乱帝途穷处，何必当时谮福先。

庸中佼佼铁铮铮，百万长驱入帝京。首事纵隳三善在，归仁何虑不全生。

剑蜀金汤孰敢争，子阳才业匪雄英。方知在德不在险，危栈何曾阻汉兵。

成败非儒孰可量，儒生何指指萧王。萧王得众能宽裕，吴汉归来帝业昌。

朝臣咸佞孰知非，张佚公忠语独奇。博士一言除太傅，谥为明帝信其宜。

能嫌跋扈斩梁王，宁便荣枯信段张。襄楷忠言谁佞惑，忍教奸祸起萧墙。

榜悬金价鬻官荣，千万为公五百卿。公瑾孔明穷退者，安知高卧遇雄英。

乱兵如猬走王师，社稷颠危孰为持。夜逐萤光寻道路，汉家天子步归时。

秪为曹侯数贵人，普天黔首尽黄巾。汉灵早听侍中谏，安得献生称不辰。

咸怨刑科有党偏，耕夫无不事戎旃。是时老幼饥号处，一斛黄禾五百千。

子密封侯岂所宜，能高德义必无为。当时若缚还彭氏，率土何忧不自归。

鱼悬洁白振清风，禄散亲宾岁自穷。单席寒厅惭使者，葛衣何以至三公。

为国推贤匪惠私，十金为报遽相危。无言暗室何人见，咫尺斯须已四知。

绿林清旦正朝饥，岂计行人瘦与肥。为感在原哀叫切，鹡鸰休报听双飞。

麄衣闲寂阅群书，荐达嫔妃广帝居。再实伤根嫌贵宠，惠慈劳悴育皇储。

萝挂青松是所依，松凋萝更改何枝。操刀必割腕可断，磐石徒坚心不移。

心摧目断哭江𣸣，窥浪无踪日又昏。不入重泉寻水底，此生安得见沈魂。

绿水双鸳一已沈，皇天更欲配何禽。不将血涕随霜刃，谁见朱殷未死心。

君恶奢华意不欢，一言从俭亦何难。但能和乐同琴瑟，未必恩情在绮纨。

狱无良吏雪无由，处处戈鋋自执仇。吕母衔冤穷老妇，亦能为帅复私雠。

豫州军败信途穷，徐庶推能荐卧龙。不是卑词三访谒，谁令玄德主巴邛。

一家区宇忽三分，龌龊车书曷足论。定有伊姜为佐辅，忍教鸿雁各乾坤。

万峰如剑载前来，危阁横空信险哉。对此玄休长叹息，方知刘禅是庸才。

吴宫季主恣骄奢，移尽江南百媚花。一旦狂风江上起，花随风散落谁家。

王表闻声莫见身，吴中敬事甚君亲。是知邦国将亡灭，不听人臣听鬼神。

轻财重义见英奇，圣主贤臣是所依。公瑾窘饥求子敬，一言才起数船归。

汉贪金帛鬻公卿，财赡羸军冀国宁。晋武鬻官私室富，是知犹不及桓灵。

君人为理在安民，论道求贤德自新。经国远图无所问，何曾言指一何神。

蛙鸣堪笑问官私，更劝饥人食肉糜。蒙昧万机犹妇女，寇戎安得不纷披。

贾后甘为废戮人，齐王还杀赵王伦。一从天下无真主，瓜割中原四百春。

蕃汉戈矛遍九垓，两京簪绂走黄埃。刘聪大会平阳日，遣帝行觞事可哀。

耕牛吃尽大田荒，二两黄金籴斗粮。御粥又闻无麹屑，不降胡虏奈饥肠。

谁疑忠谏郭钦言，不逐戎夷出塞垣。晋室既无明圣主，果为胡虏乱中原。

六合谁为辅弼臣，八风昏处尽胡尘。是知济弱扶倾术，不属高谈虚论人。

韩魏荆扬日岂堪，胡风看欲过江南。中原一片生灵血，谁秉王纲色不惭。

闻说贪泉近郁林，隐之今日得深斟。徒言滴水能穿石，其那坚贞匪石心。

贪泉何处是泉源，只在灵台一点间。必也心源元自有，此泉何必在江山。

戎羯谁令识善言，刑将不舍遽能原。垂成却罢凤仪殿，仍改逍遥纳谏园。

官从主簿至专征，谁遣凉王破赵名。益信用贤由拔擢，穰苴不是将家生。

太武南征似卷蓬，徐阳兖蔡杀皆空。从来吊伐宁如此，千里无烟血草红。

明庄节闵并罹殃，命在朱高二悖王。已叹一年三易换，更嗟殴辱下东廊。

百万南征几马归，叛亡如猬亦何悲。宾擒敌国诸戎主，更遣权兵过在谁。

空知勇锐不知兵，困兽孤军未可轻。安有长驱百余万，身驰几旅欲先征。

水影星光怪异多，不思修德事干戈。无谋拒谏仍轻敌，国破身擒将奈何。

栖栖老楚未遭时，债主凭陵似迫危。人杰既为王谧识，刁逵诛斩独何悲。

肆意荒狂杀不辜，方嗟废帝又苍梧。自言威震为英武，肯虑湘东与玉夫。

定策谁扶捕鼠儿，不忧萧衍畏潘妃。长围既合刀临项，犹惜金钱对落晖。

梁武年高厌六龙，繁华声色尽归空。不求贤德追尧舜，翻作忧囚一病翁。

兴亡何故遽环回，汤纣身为事可哀。莫是自长嫌胜己，蔽贤犹执匹夫才。

救兵方至强抽军，与贼开城是简文。曲项琵琶催酒处，不图为乐向谁云。

木栅江城困魏军，王褒横议遏谋臣。宾降未免俱为戮，一死安能谢益仁。

叛奴逃数岂堪留，忠节曾无肯到头。朱异早能同远见，青衫宁假帝登楼。

徒览儒书不学兵，彦和虚得不廉名。四郊多垒犹相罪，国破将何谢太清。

为政残苛兽亦饥，除饥机在养疲羸。人能善政兽何暴，焉用劳人以槛为。

宣帝骄奢恣所为，后宫升降略无时。乘危自有妻公在，安许鸾凰是尉迟。

忠谏能坚信正臣，三沈三屈竟何云。每沈良久方能语，及语还呼桀纣君。

孤儿寡妇忍同欺，辅政刚教篡夺为。矫诏必能疏昉译，直臣诚合重颜仪。

腹生奚强有亲疏，怜者为贤弃者愚。储贰不遭谗构死，隋亡宁便在江都。

拒谏劳兵作祸基，穷奢极武向戎夷。兆人疲弊不堪命，天下嗷嗷新主资。

破敌江军意气豪，请除倾国斩妖娆。红绡忍染娇春雪，瞪目看行切玉刀。

历代兴亡亿万心，圣人观古贵知今。古今成败无多事，月殿花台幸一吟。

考摭妍媸用破心，翦裁千古献当今。闲吟不是闲吟事，事有闲思闲要吟。

祆氛不起瑞烟轻，端拱垂衣日月明。传事四方无外役，茅茨深处土堦平。

进善惩奸立帝功，功成揖让益温恭。满朝卿士多元凯，为黜兜苗与四凶。

苍梧一望隔重云，帝子悲寻不记春。何事泪痕偏在竹，贞姿应念节高人。

潇湘何代泣幽魂，骨化重泉志尚存。若道地中休下泪，不应新竹有啼痕。

尧违天孽赖询谟，顿免洪波浸碧虚。海内生灵微伯禹，尽应随浪化为鱼。

万古龙门一旦开，无成甘死作黄能。司空定有匡尧术，九载之前何处来。

师保何人为琢磨，安知父祖苦辛多。酒酣禽色方为乐，讵肯闲听五子歌。

人惟邦本本由农，旷古谁高后稷功。百谷且繁三曜在，牲牢郊祀信无穷。

昭然明德报天休，禴祭惟馨胜杀牛。二老五侯何所诈，不归商受尽归周。

文王寝膳武王随，内竖言安色始怡。七载岂堪囚羑里，一夫为报亦何疑。

昌猎关西纣猎东，纣怜崇虎弃非熊。危邦自谓多麟凤，肯把王纲取钓翁。

东邻不事事西邻，御物卑和物自亲。天下言知天下者，兆人无主属贤人。

千妖万态逞妍姿，破国亡家更是谁。匡政必能除茍媚，去邪当断勿狐疑。

陵柏无心竹变秋，不能同戚拟同休。岁寒焉在空垂涕，覆水如何欲再收。

文武传芳百代基，几多贤哲守成规。仍闻吐握延儒素，犹恐民疵未尽知。

让国由衷义亦乖，不知天命匹夫才。将除暴虐诚能阻，何异崎岖助纣来。

伊商胡越尚同图，管蔡如何有异谟。不念祖宗危社稷，强于仁圣遣行诛。

成王有过伯禽笞，圣惠能新日自奇。王道既成何所感，越裳呈瑞凤来仪。

狼烟篝火为边尘，烽候那宜悦妇人。厚德未闻闻厚色，不亡家国幸亡身。

犬戎西集杀幽王，邦土何由不便亡。宜臼东来年更远，川流难绝信源长。

吴鲁燕韩岂别宗，曾无外御但相攻。当时周郑谁为相，交质将何服远戎。

周室衰微不共匡，干戈终日互争强。诸侯若解尊天子，列国何因次第亡。

今古难堤是小人，茍希荣宠任相亲。陈谋不信怀忧惧，反间须防却害身。

齐甲强临力有余，鲁庄为战念区区。鱼丽三鼓微曹刿，肉食安能暇远谟。

贤为邻用国忧危，庙算无非委艳奇。两叶翠娥春乍展，一毛须去不难吹。

好龙天为降真龙，及见真龙瘁厥躬。接下不勤徒好士，叶公何异鲁哀公。

鸿鹄轻腾万里高，何殊朝野得贤豪。能知翼戴穹苍力，不是蒙茸腹背毛。

灭虢吞虞未息兵，柔秦败楚霸威成。文公徒欲三强服，分晋元来是六卿。

觉病当宜早问师，病深难疗恨难追。晋侯徒有秦医缓，疾在膏肓救已迟。

子鱼无隐欲源清，死不忘忠感卫灵。伯玉既亲知德润，残桃休吃悟兰馨。

谁与陈君嫁祸来，孔宁行父夏姬媒。灵公徒认徴舒面，至死何曾识祸胎。

楚聘宣尼欲道光，是时陈蔡畏邻强。庸谋但解遮贤路，不解迎贤谋自昌。

芹中遇蛭强为吞，不欲缘微有害人。何事免成心腹疾，皇天惟德是相亲。

不听陈轸信张仪，六里商于果见欺。既舍黔中西换得，又令生去益堪悲。

不得商于又失齐，楚怀方寸一何迷。明知秦是虎狼国，更忍车轮独向西。

韩惠开渠止暴秦，营田万顷饱秦人。何殊般肉供羸兽，兽壮安知不害身。

秦陷荆王死不还，秪缘偏听子兰言。顷襄还信子兰语，忍使江鱼葬屈原。

猛兽来兵秪为文，岂宜凉德拟图尊。君看豹彩蒙麋质，人取无难必不存。

未知军法忌偏颇，徒解于思腹漫皤。昔日羊斟曾不预，今朝为政事如何。

诸孟憎吾似犬狞，贤臧哭孟倍伤情。季孙爱我如甘疾，疾足亡身药故宁。

吴起南奔魏国荒，必听公叔失贤良。无谋纵欲离安邑，可免河沟徙大梁。

庄辛正谏谓妖词，兵及鄢陵始悔思。见兔必能知顾犬，亡羊补栈未为迟。

曾嫌胜己害贤人，钻火明知速自焚。断足尔能行不足，逢君谁肯不酬君。

失水枯鳞得再生，翳桑无地谢深情。朱轮为染酬恩血，公子何由见赤诚。

秦袭邯郸岁月深，何人沾赠郭开金。廉颇还国李牧在，安得赵王为尔擒。

杯羹忍啜得非忠，巧佞胡为惑主聪。盈箧谤书能寝默，中山不是乐羊功。

割地求和国必危，安知坚守绝来思。年年来伐年年割，割尽韩郸何所之。

门客家臣义莫俦，漆身吞炭不能休。中行智伯思何异，国士终期国士酬。

不识囊中颕脱锥，功成方信有英奇。平原门下三千客，得力何曾是素知。

定获英奇不在多，然须设网遍山河。禽虽一目罗中得，岂可空张一目罗。

下客常才不足珍，谁为狗盗脱强秦。秦关若待鸡鸣出，笑杀临淄土偶人。

门下三千各自矜，频弹剑客独无能。田文不厌无能客，三窟全身果有凭。

兔窟穿成主再兴，辈流狐伏敢骄矜。冯讙不是无能者，要试君心欲展能。

在家能子必能臣，齐将功成以孝闻。改葬义无欺死父，临戎安肯背生君。

磷磷谁为惑温温，至宝凡姿甚易分。自是时人多贵耳，目无明鉴使俱焚。

吹毛霜刃过千金，生许徐君死挂林。宝剑徒称无价宝，行心更贵不欺心。

理国无难似理兵，兵家法令贵遵行。行刑不避君王宠，一笑随刀八阵成。

信听谗言疾不除，忠臣须杀竟何如。会稽既雪夫差死，泉下胡颜见子胥。

宝贵亲仁与善邻，邻兵何要互相臻。螳螂定是遭黄雀，黄雀须访挟弹人。

百步穿杨箭不移，养由堪教听弘规。身隆业著未知退，勿遣功名一旦隳。

鬻拳强谏惧威刑，退省怀惭不顾生。双刖忍行留痛恨，惟君适足见忠诚。

反刃相酬是匹夫，安知突骑驾群胡。有心为报怀权略，可在于期与地图。

几尺如霜利不群，恩仇未报反亡身。诚哉利器全由用，可惜吹毛不得人。

丹青徒有逞喧哗，有足由来不是蛇。杀将破军为柱国，君今官极更何加。

厨抛败肉士怀饥，仓烂余粮客未炊。临难欲行求死士，将何恩信致扶危。

忠臣祝寿吐嘉词，鲍叔临轩酒一卮。安不忘危臣所愿，愿思危困必无危。

正人徒以刃相危，贪利忘忠死不为。麋鹿命悬当有处，驱车何必用奔驰。

下泽逢蛇盖是常，还如山上见豺狼。国中有怪非蛇兽，不用贤能是不祥。

马毙厩人欲就刑，百年临尽一言生。赖逢贤相能匡救，仍免吾君播恶声。

重禄存家不敢言，小臣忧祸亦如然。明开谏诤能无罪，秪此宜为理国先。

老能劝学照余生，似夜随灯到处明。往行前言如不见，暗中无烛若为行。

三国连兵敌就擒，晋阳城下碧波深。风涛撼处看沈赵，舟楫不从翻自沈。

攻城来下惜先分，一旦家邦属四邻。徒逞威强称智伯，不知权变是愚人。

君子常闻不迫危，城崩何用急重围。叛亡能退修文德，果见中牟以义归。

三逐乡闾五去君，莫知何地可容身。杨回不是逢英鉴，白首无成一旅人。

陋巷箪瓢困有年，是时端木饫腥膻。宣尼行教何形迹，不肯分甘救子渊。

救鲁亡吴事可伤，谁令利口说田常。吴亡必定由端木，鲁亦宜其运不长。

一言能使定安危，安己危人是所宜。仁义不思垂教化，背恩亡德岂儒为。

郑相清贤慎有余，好鱼鱼至竟何如。退鱼留得终身禄，禄在何忧不得鱼。

为政何门是化源，宽仁高下保安全。如嫌水德人多狎，拯溺宜将猛济宽。

美酒浓馨客要沽，门深谁敢强提壶。茍非贤主询贤士，肯信沽人畏子獹。

社鼠穿墙巧庇身，何由攻灌若为熏。能知窟穴依形势，不听谗邪是圣君。

西子能令转嫁吴，会稽知尔啄姑苏。迹高尘外功成处，一叶翩翩在五湖。

满朝皆醉不容醒，众浊如何拟独清。江上流人真浪死，谁知浸润悮深诚。

春申随质若王图，为主轻生大丈夫。女子异心安足听，功成何更用阴谟。

连环要解解非难，忽碎瑶堦一旦间。两国相持兵不解，会应俱碎似连环。

侧影频移未退朝，喜逢贤相日从高。当时不有樊姬问，令尹何由进叔敖。

三往何劳万乘君，五来方见一微臣。微臣傲爵能轻主，霸主如何敢傲人。

敌临烹子一何庸，激怒来军速自攻。结怨岂思围不解，愚谋多以杀为雄。

简子雄心蓄霸机，贤愚聊欲试诸儿。假言藏宝非真宝，不是生知焉得知。

谔谔能昌唯唯亡，亦由匡正得贤良。一从忠谠无周舍，吾过何人为短长。

门人曾不有提弥，连嗾呀呀孰敢支。临难若教无茍免，乱朝争那以獒为。

去年秦伐我宜阳，今岁天灾旱且荒。对此不思人力困，楼门何可更高张。

冒雨如何固出畋，虑乖群约失乾乾。文侯不是贪禽者，示信将为教化先。

陈乐无懽璧在隅，宰臣怀智有微谟。茍非成子当明哲，谁是仁人可托孤。

丱岁徒闻有壮名，及令为副误荆卿。是时环柱能相副，谁谓燕囚事不成。

太子无嫌礼乐亏，愿听贫富与安危。贱贫骄物贫终在，富贵骄人贵必隳。

穰穰何祷手何赍，一呷村浆与只鸡。以少求多诚可笑，还如轻币欲全齐。

戏问将何对所耽，滑稽无骨是常谭。昔时王者皆通四，近见君王祗好三。

曲突徙薪不谓贤，焦头烂额飨盘筵。时人多是轻先见，不独田家国亦然。

少年为吏虑非循，一骑奔追委使臣。使者不追何所对，车中缘见白头人。

船骥由来是股肱，在虞虞灭在秦兴。裁量何异刀将尺，秪系用之能不能。

童稚逢蛇叹不祥，虑悲来者为埋藏。是知阳报由阴施，天爵昭然契日彰。

昔迸烧牛发战机，夜奔惊火走燕师。今来跃马怀骄惰，十万如无一撮时。

子怜温润欲归仁，吾贵坚廉是宝身。自有不贪身内宝，玉人徒献外来珍。

虞虢相依自保安，谋臣吞度不为难。贪怜璧马迷香饵，肯信之奇谕齿寒。

九牧金镕物像成，辞昏去乱祚休明。兴亡在德不在鼎，楚子何劳问重轻。

夜雨邻娃告屋倾，一宵从寄念悲惊。诚知独处从烧烛，君子行心要自明。

强兵四合国将危，赖有谋臣为发挥。城内蒿铜诚自有，无谋谁解见玄机。

按剑临笼震咄呼，鹞甘枭戮伏鸠辜。能怜钝拙诛豪俊，悯弱摧强真丈夫。

赵解重围魏再昌，信陵贤德日馨芳。昏蒙愚主听谗说，公子云亡国亦亡。

屠肆监门一贱微，信陵交结国人非。当时不是二君计，匹马那能解赵围。

走敌存亡义有余，全由雄勇与英谟。但如公子能交结，朱亥侯嬴何代无。

鹿马何难辨是非，宁劳卜筮问安危。权臣为乱多如此，亡国时君不自知。

盗贼纵横主恶闻，遂为流矢犯君轩。怪言何不早言者，若使早言还不存。

