范阳从事独相怜，见惠霜毫与彩笺。三副紧缠秋月兔，五般方翦蜀江烟。宵征觉有文通梦，日习惭无子谅篇。欲着不将两处用，归山闲向墨池前。（苏易简《文房四谱》四《纸谱》）。

碧峰顶上开禅坐，纵目聊穷宇宙间。白日才离东海底，清光先照户窗间。（宋李俊甫《莆阳比提》卷七收此诗，题作《灵严上方》，“东海”作“沧海”。《全唐诗续补遗》卷十三据《莆风清籁集》卷五八《游踪》收此诗，题作《灵岩广化寺》，“户窗间”作“户窗前”，今删彼存此。”）（此诗见道光甲辰年侯官严鸿谟校刊《周太朴诗》。按诗集原为明徐{火勃}兴公所编，严刊本于徐编增诗二首，此即其中一首，云据《莆风清籁集》增。又按：此诗《全唐诗》仅存“白日才离东海底，清光先照户窗间”两句，此则其全璧也。）。

子孙何处闲为客，松柏被人伐作薪。（同前见《周太朴诗》，云据《他日州志》录存。（见《吟窗杂录》卷二八。）-247-。

层阁叠危壁，瑞因千古名。几连扬子路，独倚润州城。云近衔江色，雕高背磬声。僧居上方久，端坐见营营。

院深尘自外，如佛值玄公。常迹或非次，志门因得中。衣巾离暑气，床榻向凉风。是事不逾分，秪应明德同。

瓯闽在郊外，师院号东禅。物得居来正，人经论后贤。瓟槽柳塞马，盖地月支𫄧。鹳鹊尚巢顶，谁堪举世传。

大沩清复深，万象影沈沈。有客衣多毳，空门偈胜金。王侯皆作礼，陆子只来吟。我问师心处，师言无处心。

愁多难得寐，展转读书床。不是旅人病，岂知秋夜长。归乡凭远梦，无梦更思乡。枕上移窗月，分明是泪光。

旅人游汲汲，春气又融融。农事蛙声里，归程草色中。独惭出谷雨，未变暖天风。子玉和予去，应怜恨不穷。

桐庐江水闲，终日对柴关。因想别离处，不知多少山。钓舟春岸泊，庭树晓莺还。莫便求栖隐，桂枝堪恨颜。

陇树塞风吹，辽城角几枝。霜凝无暂歇，君貌莫应衰。万里平沙际，一行边雁移。那堪朔烟起，家信正相离。

随风身不定，今夜在苍梧。客泪有时有，猿声无处无。潮添瘴海阔，烟拂粤山孤。却忆零陵住，吟诗半玉壶。

庵前古折碑，夜静念经时。月皎海霞散，露浓山草垂。鬼闻抛故冢，禽听离寒枝。想得天花坠，馨香拂白眉。

湖州安吉县，门与白云齐。禹力不到处，河声流向西。去衙山色远，近水月光低。中有高人在，沙中曳杖藜。

良夜岁应足，严风为变春。遍回寒作暖，通改旧成新。秀树因馨雨，融冰雨泛蘋。韶光不偏党，积渐煦疲民。

柳色尚沈沈，风吹秋更深。山河空远道，乡国自鸣砧。巷有千家月，人无万里心。长城哭崩后，寂绝至如今。

峩峩双髻山，瀑布泻云间。尘世自疑水，禅门长去关。茯神松不异，藏宝石俱闲。向此师清业，如何方可攀。

不学世所惜，是何无了公。灵匡虚院外，虎迹乱山中。昼夜必连去，古今争敢同。禅情岂堪问，问答更无穷。

王君上升处，信首古居前。皂树即须朽，白龟应亦全。云间犹一日，尘里已千年。碧色坛如黛，时人谁可仙。

旧居桐柏观，归去爱安闲。倒树造新屋，化人修古坛。晚花霜后落，山雨夜深寒。应有同溪客，相寻学炼丹。

年高来远戍，白首罢干戎。夜色蓟门火，秋声边塞风。碛浮悲老马，月满引新弓。百战阴山去，唯添上将雄。

系马向山立，一杯聊奠君。野烟孤客路，寒草故人坟。琴韵归流水，诗情寄白云。日斜休哭后，松韵不堪闻。

野寺度残夏，空房欲暮时。夜听猿不睡，秋思客先知。竹迥烟生薄，山高月上迟。又登尘路去，难与老僧期。

浮世师休话，晋时灯照岩。禽飞穿静户，藤结入高杉。存没诗千首，废兴经数函。谁知将俗耳，来此避嚣谗。

秦筑长城在，连云碛气侵。风吹边草急，角绝塞鸿沈。世世征人往，年年战骨深。辽天望乡者，回首尽霑襟。

寺还名玉泉，澄水亦遭贤。物尚犹如此，人争合偶然。溪流云断外，山峻鸟飞还。初日长廊下，高僧正坐禅。

早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。

不掩盈窗日，天然格调高。凉风移蟋蟀，落叶在离骚。回笔挑灯烬，悬图见海潮。因论三国志，空载几英豪。

万里重山遶福州，南横一道见溪流。天边飞鸟东西没，尘里行人早晚休。晓日青山当大海，连云古堑对高楼。那堪望断他乡目，只此萧条自白头。

齐心楼上望浮云，万古千秋空姓名。尧水永销天际去，姬风一变世间平。高踪尽共烟霞在，大道长将日月明。从此安然寰海内，后来无复谩相倾。

升山自古道飞来，此是神功不可猜。气色虽然离禹穴，峰峦犹自接天台。岩边折树泉冲落，顶上浮云日照开。南望闽城尘世界，千秋万古卷尘埃。

三年翦拂感知音，哭向青山永夜心。竹在晓烟孤凤去，剑荒秋水一龙沈。新坟日落松声小，旧色春残草色深。不及此时亲执绋，石门遥想泪霑襟。

良匠用材为塔了，神光寺更得高名。风云会处千寻出，日月中时八面明。海水旋流倭国野，天文方戴福州城。相轮顶上望浮世，尘里人心应总平。

开元寺里七重塔，遥对方山影拟齐。杂俗人看离世界，孤高僧上觉天低。唯堪片片紫霞映，不与蒙蒙白雾迷。心若无私罗汉在，参差免向日虹西。

荒郊一望欲消魂，泾水萦纡傍远村。牛马放多春草尽，原田耕破古碑存。云和积雪苍山晚，烟伴残阳绿树昏。数里黄沙行客路，不堪回首思秦原。

灼灼春园晚色分，露珠千点映寒云。多情舞蝶穿花去，解语流莺隔水闻。冷酒杯中宜泛滟，暖风林下自氛氲。仙桃不肯全开拆，应借余芳待使君。

黄纸晴空坠一缄，圣朝恩泽洗冤谗。李膺门客为闲客，梅福官衔改旧衔。名自石渠书典籍，香从芸阁着衣衫。寰中不用忧天旱，霖雨看看属傅岩。

松店茅轩向水开，东头舍赁一裴徊。窗吟苦为秋江静，枕梦惊因晓角催。邻舍见愁赊酒与，主人知去索钱来。眼看白笔为霖雨，肯使红鳞便曝腮。

晓擎弓箭入初场，一发曾穿百步杨。仙籍旧题前进士，圣朝新奏校书郎。马疑金马门前马，香认芸香阁上香。闲伴李膺红烛下，慢吟丝竹浅飞觞。

东南一境清心目，有此千峰插翠微。人在下方冲月上，鹤从高处破烟飞。岩深水落寒侵骨，门静花开色照衣。欲识蓬莱今便是，更于何处学忘机。

受降城必破，回落陇头移。蕃道北海北，谋生今始知。

一阵风来一阵砂，有人行处没人家。黄河九曲冰先合，紫塞三春不见花。

石国胡儿向碛东，爱吹横笛引秋风。夜来云雨皆飞尽，月照平沙万里空。

生在巫山更向西，不知何事到巴溪。中宵为忆秋云伴，遥隔朱门向月啼。

桃花春色暖先开，明媚谁人不看来。可惜狂风吹落后，殷红片片点莓苔。

薛老峰头三个字，须知此与石齐生。直叫截断苍苔色，浮世人侪眼始明。

群玉诗名冠李唐，投诗换得校书郎。吟魂醉魄知何处，空有幽兰隔岸香。

建造上方藤影里，高僧往往似天台。不知名树檐前长，曾问道人岩下来。

古陵寒雨集，高鸟夕阳明。高情千里外，长啸一声初。月离山一丈，风吹花数苞。晓来山鸟闹，雨过杏花稀。曲渚回湾锁钓舟，平潮晚影沈清底。远岳危栏等翠尖。白日才离沧海底，清光先照户窗前。连云天堑有山色，极目海门无雁行。可怜黄雀衔将去，从此庄周梦不成。禅是大沩诗是朴，大唐天子只三人。

雨后灵岩寺上方，如何云者合思量。

咸通五载后伏里，登此福唐县上楼。

早起赴前程，邻鸡尚未鸣。（以上均见明刻本《吟窗杂录》卷十二沙门文彧《诗格》引）。

临风千点雪。（见《全芳备祖前集》卷九《梨花门》）-1164-。

华亭参后最幽玄，一句能教万古传。猿抱子归青嶂后，鸟衔花落碧崖前。虽知物理无穷际，却恐沧溟有尽年。为报五湖云外客，何妨来此老林泉。（按：《沅湘耆旧集》卷八云：“琮案：元慈利张兑《天门山图诗》末云：‘可怜宜都周内史，古冢累累在山址。感时抚景亦怆然，周朴小诗何足拟？’即指此诗也。次联为中和间僧传明语。传明即善会，自鹤林入夹山，有僧问如何是夹山境，答以猿抱子归云云，朴即用其语也。”）。

春山到处喜相从，又是天门十六峰。翠壁深深回鹳鹤，青峰矗矗隐芙蓉。乍疑日出同吴观，祇少金泥拟汉封。愿借仙人杖九节，临风直欲舞双龙。

徙倚高楼夜色残，故人聊得罄交欢。千林日落晴偏雨，五月云深暑亦寒。诘曲断岩飞鸟度，参差倒影过江看。惭予浪着登山屐，酒罢豪吟兴未阑。（以上三首均见《鸿湘耆旧集》卷八、同治十三刊增寿等纂《直隶澧州志》卷二五、同治八年刊魏湘纂《续修慈利县志》卷十四）-1165-（〖1〗《直隶澧州志》卷十六《隐逸》云：“周朴，隐居天门山，楚王马殷征召不起，著有《灵泉诗集》。”〖2〗同书卷二六《辨讹》云：“周朴，能诗而隐，有气节。闽诗集中所载小传，与《慈志》异。其避地福州不降黄巢遇害者，吴兴人也。居天〖缺二十字〗于□□仅为〖缺九字〗征□则又为唐□□□人，未可强合为一。其《天门灵泉院》诗‘不惟用唐僧，传明语即起’，已直溯其事。章华孙斯亿乃谓朴生于晋，老于五代，所咏之灵泉，属慈，非石门夹山之灵泉寺。指为唐僧周朴诗，志亦载其墓，称晋处士，不知何考？若谓生于石晋时，则马氏早灭；若所指司马晋，则又先马殷数百年，相距凡七姓八朝。只是诗与《南楼》二首俱近体，非前五代人作。而廖大隐《楚风补》又以朴为慈利人，唐末寓福州，摭采闽集，益以《南楼》二作。不知寓福者，本吴兴人。闽徐兴公刻朴诗集，叙述甚详，集内亦无《灵泉院》、《南楼》诗，与志载居若墓并在天门山，自当另为一朴。但闽集有《吊李群玉》一绝，曰‘知何处’，曰‘隔岸香’，固亦尝游澧者。其《灵泉院》、《南楼诗》之为慈周朴作，抑为吴周朴游澧时作，而闽集或以隔远失采，惜不得《慈父》中所纪《灵泉诗集》具览，一厘正之，并以决朴墓之在慈与辞楚辟之，信有事否？若氏族谱，直载为福州人，则尤疏谬者也。”今按：《全唐诗》卷六七三收周朴诗一卷，其中有《吊李群玉》一首，可证朴确曾客澧。又《宿玉泉寺》一首，《直隶澧州志》卷二四，以为寺在澧州。又有《春中途中寄南巴崔使君》、《喜贺拔先辈衡阳除正字》、《次梧州却寄永州使君》，疑朴自巴东入湘，复南行经澧、衡、永、梧而南游。《直隶澧州志》所载慈利另有一周朴之根据，尚嫌不足。惟此说罕为人知，谨录出以资研究。）。

