憔悴容华怯对春，寂寥宫殿锁闲门。此身却羡宫中树，不失芳时雨露恩。

背云冲石出深山，浅碧泠泠一带寒。不独有声流出此，会归沧海助波澜。

日高邻女笑相逢，慢束罗裙半露胸。莫向秋池照绿水，参差羞杀白芙蓉。

牢落画堂空锁尘，荒凉庭树暗消春。豪家莫笑此中事，曾见此中人笑人。

姑射仙人笑脸开，肯将脂粉涴香腮。只因悮入桃源洞，惹得春风上面来。（见《永乐大典》卷二八○九，中华书局影印本第三五册。）（按：《粤诗搜逸》卷二引《连州志》谓𣸣为渭弟。若其言可信，则𣸣应为南汉末至宋初入。惜尚无从证定，姑仍从《全唐诗》收入事迹无考作者。）。

