不分殊幽显，那堪异古今。阴阳徒自隔，聚散两难心。

兰阶兔月斜，银烛半含花。自怜长夜客，泉路以为家。

寝室悲长簟，妆楼泣镜台。独悲桃李节，不共夜泉开。魂兮若有感，髣髴梦中来。

常时华堂静，笑语度更筹。恍惚人事改，冥寞委荒丘。阳原歌薤露，阴壑惜藏舟。清夜妆台月，空想画眉愁。

峄阳桐半死，延津剑一沈。如何宿昔内，空负百年心。

