名山狎招隐，俗外远相求。还如倒景望，忽似阆风游。临崖俯大壑，披雾仰飞流。岁积松方偃，年深椿欲秋。野花开石镜，云叶掩山楼。何须问方士，此处即瀛洲。

纷吾世网暇，灵岳展幽寻。寥廊风尘远，杳冥川谷深。山昏五里雾，日落二华阴。疏峰起莲叶，危塞隐桃林。何必东都外，此处可抽簪。

绵绵夕漏深，客恨转伤心。抚弦无人听，对酒时独斟。故乡万里绝，穷愁百虑侵。秋草思边马，遶枝惊夜禽。风度谷余响，月斜山半阴。劳歌欲叙意，终是白头吟。

地籁风声急，天津云色愁。悠然万顷满，俄尔百川浮。远似金堤溢，翻如碧海流。惊涛遥起鹭，回岸不分牛。徒知怀赵景，终是倦阳侯。木梗诚无托，芦灰岂暇求。思得乘槎便，萧然河汉游。

名岳标形胜，危峰远郁纡。成象建环极，大壮阐规模。层台从灵鹫，高殿迩阳乌。暂同游阆苑，还类入仙都。三休开碧岭，万户洞金铺。摄心罄前礼，访道挹中虚。遥瞻尽地轴，长望极天隅。白云起梁栋，丹霞映栱栌。露花疑濯锦，泉月似沈珠。今日桃源客，相顾失归涂。

仁祠表虚旷，祗园展肃恭。栖息翠微岭，登顿白云峰。映流看夜月，临峰听晓钟。涧芳十步草，崖阴百丈松。萧然遥路绝，无复市朝踪。

大君膺宝历，出豫表功成。钧天金石响，洞庭弦管清。八音动繁会，九变叶希声。和云留睿赏，熏风悦圣情。盛烈光韶濩，易俗迈咸英。窃吹良无取，率舞抃群生。

莲舟泛锦碛，极目眺江干。沿流渡檝易，逆浪取花难。有雾疑川广，无风见水宽。朝来采摘倦，讵得久盘桓。

华亭失侣鹤，乘轩宠遂终。三山凌苦雾，千里激悲风。心危白露下，声断彩弦中。何言斯物变，翻复似辽东。

金陵已去国，铜梁忽背飞。失路远相送，他乡何日归。

灵关九折险，蜀道二星遥。乘槎若有便，希泛广陵潮。

早秋惊叶落，飘零似客心。翻飞未肯下，犹言惜故林。

谁分菱花影，还看蓬鬓秋。

