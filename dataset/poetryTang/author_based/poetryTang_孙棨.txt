韶妙如何有远图，未能相为信非夫。泥中莲子虽无染，移入家园未得无。（见《北里志》。）。

彩翠仙衣红玉肤，轻盈年在破瓜初。霞杯醉劝刘郎赌，云髻慵邀阿母梳。不怕寒侵缘带宝，每忧风举倩持裾。谩图西子晨妆样，西子元来未得如。

移壁回窗费几朝，指镮偷解博红椒。无端鬬草输邻女，更被拈将玉步摇。

寒绣衣裳饷阿娇，新团香兽不禁烧。东邻起样裙腰阔，剩蹙黄金线几条。

试共卿卿语笑初，画堂连遣侍儿呼。寒肌不耐金如意，白獭为膏郎有无。

引君来访洞中仙，新月如眉拂户前。领取嫦娥攀取桂，便从陵谷一时迁。

寻常凡木最轻樗，今日寻樗桂不如。汉高新破咸阳后，英俊奔波遂吃虚。

