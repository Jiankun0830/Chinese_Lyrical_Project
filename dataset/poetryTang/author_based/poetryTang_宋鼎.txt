紫气朝明主，丹丘送老臣。谁知探穴处，更有散金人。陌上神仙日，城东梅柳春。遥知归隐处，烟浪隔嚣尘。（同前）-826-。

汉上登飞幰，荆南历旧居。已尝临砌橘，更睹跃池鱼。盛德继微渺，深衷能卷舒。义申蓬阁际，情切庙堂初。郡挹文章美，人怀燮理余。皇恩傥照亮，岂厌承明庐。

举櫂乘春水，归山抚岁华。碧潭宵见月，红树晚开花。肃穆轻风度，依微隐径斜。危亭暗松石，幽涧落云霞。思鸟吟高树，游鱼戏浅沙。安知余兴尽，相望紫烟赊。

