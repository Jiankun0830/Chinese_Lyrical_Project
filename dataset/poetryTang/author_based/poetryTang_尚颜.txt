矻矻被吟牵，因师贾浪仙。江山风月处，一十二三年。雅颂在于此，浮华致那边。犹惭功未至，谩道近千篇。

到来江上久，谁念旅游心。故国无秋信，邻家有夜砧。坐遥翻不睡，愁极却成吟。即恐髭连鬓，还为白所侵。

无才加性拙，道理合藏踪。是处非深远，其山已万重。经时邻境战，独夜隔云舂。昨日泉中见，常鱼亦化龙。

不难饶白发，相续是滩波。避世嫌身晚，思家乞梦多。暑衣经雪着，冻砚向阳呵。岂谓临岐路，还闻圣主过。

天高紫阁侵，隐者信沈沈。道长年兼长，云深草复深。如非禅客见，即是猎人寻。北笑长安道，埃尘古到今。

锺陵城外住，喻似玉沈泥。道直贫嫌杀，神清语亦低。雪深加酒债，春尽减诗题。记得曾邀宿，山茶独自携。

一生吟兴僻，方见业精微。事若终难得，乡应不易归。乱收西日叶，双掩北风扉。合国诸卿相，皆曾着布衣。

布褐东南隐，相传继谢敷。高谭夫子道，静看海山图。事免伤心否，碁逢敌手无。关中花数内，独不见菖蒲。

剑[佩]已深扃，茅为岳面亭。诗犹少绮美，画肯爱丹青。换笔修僧史，焚香阅道经。相邀来未得，但想鹤仪形。

舟行复陆行，始得到咸京。准拟何人口，吹嘘六义名。乱山遥减翠，丛菊早含英。衣锦还乡日，他时有此荣。

力进凭诗业，心焦阙问安。远行无处易，孤立本来难。楚月船中没，秦星马上残。明年有公道，更以命推看。

格外缀清诗，诗名独得知。闲居公道日，醉卧牡丹时。海鸟和涛望，山僧带雪期。仍闻称处士，圣主肯相违。

无愁无累者，偶向市朝游。此后乘孤艇，依前入乱流。高眠歌圣日，下钓坐清秋。道不离方寸，而能混俗求。

万里去非忙，惟携贮药囊。山家消夜景，酒肆过年光。立鹤洲侵浪，喧蛬壁近床。谁人临上路，乞得变髭方。

久食主人鱼，春来复旧居。远无千里浪，轻有半船书。过片晴云淡，消残暮雪虚。岳阳多异境，搜思勿令疏。

长安冬欲尽，又送一遗贤。醉后情浑可，言休理不然。射衣秦岭雪，摇月汉江船。亦过春兼夏，回期信有蝉。

长安人扰扰，独自有闲心。海上山中去，风前月下吟。引猿秋果熟，藏鹤晓云深。易姓更名数，难教弟子寻。

诸机忘尽未忘诗，似向诗中有所依。远境等闲支枕觅，空山容易杖藜归。清猿一一居林叫，白鸟双双避钓飞。欲画净名居士像，焚香愿见陆探微。

临水登山自有期，不同游子暮何之。闲眠默坐身堪赏，已去还来事可知。林鸟隔云飞一饷，草虫和雨叫多时。思君最易令人老，倚槛空吟所寄诗。

山斋西向蜀江𣸣，四载安居复有群。风雁势高犹可见，雪猿声苦不堪闻。新诗写出难胜宝，破衲披行却类云。每喜溯流宾客说，元瑜刀笔润雄军。

传衣传钵理难论，绮靡销磨二雅尊。不许姓名留月观，终携瓶锡去云门。窗间挂烛通宵在，竹上题诗隔岁存。珍重荆门郑从事，十年同受景升恩。

竹锡铜瓶配衲衣，殷公楼畔偶然离。白莲几看从开日，明月长吟到落时。活计本无桑柘润，疏慵寻有水云资。今朝回去精神别，为得头厅宰相诗。

䌷衣木突此乡尊，白尽须眉眼未昏。醉舞神筵随鼓笛，闲歌圣代和儿孙。黍苗一顷垂秋日，茅栋三间映古原。也笑长安名利处，红尘半是马蹄翻。

梧桐雨畔夜愁吟，抖擞衣裾藓色侵。枉道一生无系着，湘南山水别人寻。

诗为儒者禅，此格的惟仙。古雅如周颂，清和甚舜弦。冰生听瀑句，香发早梅篇。想得吟成夜，文星照楚天。

九冬三十夜，寒与暖分开。坐到四更后，身添一岁来。鱼灯延腊火，兽炭化春灰。青帝今应老，迎新见几回。

多才与命违，末路忆柴扉。白发何人问，青山一剑归。晴烟独鸟没，野渡乱花飞。寂寞长亭外，依然空落晖。

青门聊极望，何事久离群。芳草失归路，故乡空暮云。信回陵树老，梦断灞流分。兄弟正南北，鸿声堪独闻。

五城初罢构，海上忆闲行。触雪麻衣静，登山竹锡轻。天寒岳寺出，日晚岛泉清。坐与幽期遇，何湖心渺冥。

行人方倦役，到此似还乡。流水来关外，青山近洛阳。溪云归洞鹤，松月半轩霜。坐恐晨钟动，天涯道路长。

山空蕙气香，乳管折云房。愿值壶中客，亲传肘后方。三更礼星斗，寸匕服丹霜。默坐树阴下，仙经横石床。

浩渺行无极，扬帆但信风。云山过海半，乡树入舟中。波定遥天出，沙平远岸穷。离心寄何处，目击曙霞东。

寺近朝天路，多闻玉佩音。鉴人开慧眼，归鸟息禅心。磬接星河曙，窗连夏木深。此中能宴坐，何必在云林。

平生闲放久，野鹿许为群。居止邻西岳，轩窗度白云。斋心饭松子，话道接茅君。汉主恩情去，空山起夕氛。

浸浸三楚白，渺渺九江寒。

无风来竹院，有月在沙（《诗学指南》本作“莎”）亭。（见《吟窗杂录》卷十四《诗中旨格》）。

