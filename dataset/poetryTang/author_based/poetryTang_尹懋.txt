君子每垂眷，江山共流眄。水远林外明，岩近雾中见。终日西北望，何处是京县。屡登高春台，徒使泪如霰。

熊轼巴陵地，鹢舟湘水浔。江山与势远，泉石自幽深。杳霭入天壑，冥茫见道心。超然无俗事，清宴有空林。

江上饶奇山，巑罗云水间。风和树色杂，苔古石文斑。巴俗将千溠，{氵邕}湖凡几湾。嬉游竟不尽，乘月泛舟还。

风光淅淅草中飘，日彩荧荧水上摇。幸奏潇湘云壑意，山旁容与动仙桡。

