五材□水流，千流会谷王。委输绵厚载，朝宗极大荒。浮天纳星汉，浴日吐扶桑。奔涛疑叠岛，惊浪似浮航。云撤青丘见，雾卷碧流长。金台焕霞景，银阙藻春光。九夷骄巨壑，五辂出辽阳。朝神泛弘舸，鞭石济飞梁。曜戈威海□，振楫落星芒。幸厕[歌]旅□，极望恧成章。（《翰林学士集》）（按：此诗原署“中书令江陵县开国子弘文馆学士臣岑文本上”。张步云《唐代逸诗辑存》收此诗。）。

时雍表昌运，日正叶灵符。德兼三代礼，功包四海图。逾沙纷在列，执玉俨相趋。清跸喧辇道，张乐骇天衢。拂蜺九旗暎，仪凤八音殊。佳气浮仙掌，熏风绕帝梧。天文光七政，皇恩被九区。方陪瘗玉礼，珥笔岱山隅。

六文开玉篆，八体曜银书。飞毫列锦绣，拂素起龙鱼。凤举崩云绝，鸾惊游雾疏。别有临池草，恩霑垂露余。

金兰笃惠好，尊酒畅生平。既欣投辖赏，暂缓望乡情。爱景含霜晦，落照带风轻。于兹欢宴洽，宠辱讵相惊。

甲第多清赏，芳辰命羽卮。书帷通竹径，琴台枕槿篱。池疑夜壑徙，山似郁洲移。雕楹网萝薜，激濑合埙篪。鸟戏翻新叶，鱼跃动清漪。自得淹留趣，宁劳攀桂枝。

