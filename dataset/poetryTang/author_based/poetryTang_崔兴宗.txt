行苦神亦秀，泠然谿上松。铜瓶与竹杖，来自祝融峰。常愿入灵岳，藏经访遗踪。南归见长老，且为说心胸。

青扈绕青林，翩翾陋体一微禽。不应常在藩篱下，他日凌云谁见心。

未央朝谒正逶迤，天上樱桃锡此时。朱实初传九华殿，繁花旧杂万年枝。未胜晏子江南橘，莫比潘家大谷梨。闻道令人好颜色，神农本草自应知。

驻马欲分襟，清寒御沟上。前山景气佳，独往还惆怅。

穷巷空林常闭关，悠然独卧对前山。今朝忽枉嵇生驾，倒屣开门遥解颜。

