阳羡诸峰顶，何曾异剡山。雨晴人到寺，木落夜开关。缝衲纱灯亮，看心锡杖闲。西方知有社，未得与师还。

行尽江南塞北时，无人不诵鲍家诗。东堂桂树何年折，直至如今少一枝。

越井岗头松柏老，越王台上生秋草。古木多年无子孙，牛羊践踏成官道。

长松落落胜天台，佛殿经窗半岭开。郭里钟声山里去，上方流水下方来。（见《会稽掇英总集》卷六）。

