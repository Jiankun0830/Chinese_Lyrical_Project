懿彼明德，赫赫煌煌。名高阃域，功著旗常。道符休泰，运叶祺祥。庆传万祀，以播耿光。

帝业光扬，皇图翕赫。圣德孔彰，神功不测。信及豚鱼，恩霑动植。懿范鸿名，传之万亿。

晋国肇兴，雄图再固。黼黻帝道，金玉王度。皇天无亲，惟德是辅。载诞英明，永光圣祚。

庆传瓒祚，位正瑶图。功宣四海，化被八区。静彰帝道，动合乾符。千秋万祀，永荷昭苏。

艰难王业，返正皇唐。先天再造，却日重光。汉绍世祖，夏资少康。功成德茂，率祀无疆。

仁君御宇，寰海谧清。运符武德，道协文明。九成式叙，百度惟贞。金门积庆，玉叶传荣。

