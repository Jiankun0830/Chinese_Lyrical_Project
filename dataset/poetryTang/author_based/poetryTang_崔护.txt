春事日已歇，池塘旷幽寻。残红披独坠，嫩绿间浅深。偃仰卷芳褥，顾步爱新阴。谋春未及竟，夏初遽见侵。

结根挺涯涘，垂影覆清浅。睡脸寒未开，懒腰晴更软。摇空条已重，拂水带方展。似醉烟景凝，如愁月露泫。丝长鱼悮恐，枝弱禽惊践。长别几多情，含春任攀搴。

上巳余风景，芳辰集远坰。彩舟浮泛荡，绣毂下娉婷。林树回葱蒨，笙歌入杳冥。湖光迷翡翠，草色醉蜻蜓。鸟弄桐花日，鱼翻谷雨萍。从今留胜会，谁看画兰亭。

庐峰开石镜，人说舞山鸡。物象纤舞隐，禽情只自迷。景当烟雾歇，心喜锦翎齐。宛转乌呈彩，婆娑凤欲栖。何言资羽族，在地得天倪。应笑翰音者，终朝饮败酰。

去年今日此门中，人面桃花相映红。人面不知何处在，桃花依旧笑春风。

黯黯严城罢鼓鼙，数声相续出寒栖。不嫌惊破纱窗梦，却恐为奴半夜啼。

