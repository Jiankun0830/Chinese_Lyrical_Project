夜台一闭无时尽，逝水东流何处还？田家收已尽，苍苍只白茅。

绿笋总成竹，红花亦成子。能当此时好，独自幽闺里。夜夜苦更长，愁来不如死。

支公已寂灭，影塔山上古。更有真僧来，道场救诸苦。一承微妙法，寓宿清净土。身心能自观，色相了无取。森森松映月，漠漠云近户。岭外飞电明，夜来前山雨。然灯见栖鸽，作礼闻信鼓。晓霁南轩开，秋华净天宇。愿言出世尘，谢尔申及甫。

无媒嗟失路，有道亦乘流。客处不堪别，异乡应共愁。我生早孤贱，沦落居此州。风土至今忆，山河皆昔游。一从文章事，两京春复秋。君去问相识，几人今白头。

寥寥远天净，谿路何空蒙。斜光照疏雨，秋气生白虹。云尽山色暝，萧条西北风。故林归宿处，一叶下梧桐。

灵溪氛雾歇，皎镜清心颜。空色不映水，秋声多在山。世人久疏旷，万物皆自闲。白鹭寒更浴，孤云晴未还。昔时让王者，此地闭玄关。无以蹑高步，凄凉岑壑间。

东林气微白，寒鸟急高翔。吾亦自兹去，北山归草堂。仲冬正三五，日月遥相望。萧萧过颍上，昽昽辨少阳。川冰生积雪，野火出枯桑。独往路难尽，穷阴人易伤。伤此无衣客，如何蒙雪霜。

正位开重屋，凌空出火珠。夜来双月满，曙后一星孤。天净光难灭，云生望欲无。遥知太平代，国宝在名都。

晓霁长风里，劳歌赴远期。云轻归海疾，月满下山迟。旅望因高尽，乡心遇物悲。故林遥不见，况在落花时。

遗庙宿阴阴，孤峰映绿林。步随仙路远，意入道门深。涧水流年月，山云变古今。祗闻风竹里，犹有凤笙音。

閟宫凌紫微，芳草闭闲扉。帝子复何在，王孙游不归。春风鸣玉珮，暮雨拂灵衣。岂但湘江口，能令怀二妃。

汉文皇帝有高台，此日登临曙色开。三晋云山皆北向，二陵风雨自东来。关门令尹谁能识，河上仙翁去不回。且欲近寻彭泽宰，陶然共醉菊花杯。

典籍开书府，恩荣避鼎司。郊丘资有事，斋戒守无为。宿雾蒙琼树，余香覆玉墀。进经逢乙夜，展礼值明时。勋共山河列，名同竹帛垂。年年佐尧舜，相与致雍熙。

吾友东南美，昔闻登此楼。人随川上逝，书向壁中留。严子好真隐，谢公耽远游。清风初作颂，暇日复销忧。时与文字古，迹将山水幽。已孤苍生望，空见黄河流。流落年将晚，悲凉物已秋。天高不可问，掩泣赴行舟。

别愁复经雨，别泪还如霰。寄心海上云，千里常相见。

青溪访道凌烟曙，王子仙成已飞去。更值空山雷雨时，云林薄暮归何处。

