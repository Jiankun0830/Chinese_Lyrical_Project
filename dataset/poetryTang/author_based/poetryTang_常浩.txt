佳人惜颜色，恐逐芳菲歇。日暮出画堂，下堦拜新月。拜月如有词，傍人那得知。归来投玉枕，始觉泪痕垂。

年年二月时，十年期别期。春风不知信，轩盖独迟迟。今日无端卷珠箔，始见庭花复零落。人心一往不复归，岁月来时未尝错。可怜荧荧玉镜台，尘飞幂幂几时开。却念容华非昔好，画眉犹自待君来。

闻道东山逸兴多，为怜明月映沧波。

门前昨夜信初来，见说行人卒未回。谁家楼上吹横笛，偏送愁声向妾哀。（均见明刻本宋陈应时《吟窗杂录》卷三十《古今才妇》。又见《名媛诗归》卷十四。胡伟《宫词》收末句。）。

