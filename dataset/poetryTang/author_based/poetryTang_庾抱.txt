说难徒有美，孤愤竟无申。定是名伤命，非关犯逆鳞。（见《十万卷楼丛书》本唐释皎然《诗式》卷三。）（按：此诗原有署“庾抱一”。同书卷五又收庾抱一《骏马》四句，为《全唐诗》卷三九庾抱《骢马》之后四句，知庾抱一当即庾抱。《骢马》全诗出《文苑英华》卷二○九。）。

枥上浮云骢，本出吴门中。发迹来东道，长鸣起北风。回鞍拂桂白，赪汗类尘红。灭没徒留影，无因图汉宫。

人世多飘忽，沟水易西东。今日欢娱尽，何年风月同？悲生万里外，恨起一杯中。性灵如未失，南北有征鸿。

胥台既落构，荆棘稍侵扉。栋拆连云影，梁摧照日晖。翔鶤逐不及，巢燕[反]无归。唯有团阶露，承晓共沾衣。

秋雨移弦望，疲疴倦苦辛。忽对荆山璧，委照越吟人。高高侵地镜，皎皎彻天津。色丽班姬箧，光润洛川神。轮辉池上动，桂影隙中新。怀贤虽不见，忽似暂参辰。

遥想观涛处，犹意采莲歌。无因关塞叶，共下洞庭波。

