叠嶂横空向郡西，迥然高峭众山低。树梢缺处见城郭，日影落时闻鼓鼙。（《舆地纪胜》卷一三○《福建路·泉州》）。

吟登晚驿亭，醉罢红灯落。（《诗学指南》四（《吟窗杂录》卷十四正字王玄《诗中旨格》，“醉罢”作“醮罢”，幷云“此比君子欲仕于明时也”。）。

金风飒已起，还是招渔翁。携酒天姥岑，自弹峄阳桐。脱却登山履，赤脚翘青筇。泉声扫残暑，猿臂攀长松。翠微泛樽绿，苔藓分烟红。造化处术内，相对数壶空。醉眠岭上草，不觉夜露浓。一梦到天晓，始觉一醉中。皎然梦中路，直到瀛洲东。初平把我臂，相与骑白龙。三留对上帝，玉楼十二重。上帝赐我酒，送我敲金锺。宝阁香敛苒，琪树寒玲珑。动叶如笙篁，音律相怡融。珍重此一醉，百骸出天地。长如此梦魂，永谢名与利。

羸形感神药，削骨生丰肌。兰炷飘灵烟，妖怪立诛夷。重睹日月光，何报父母慈。黄河浊衮衮，别泪流澌澌。黄河清有时，别泪无收期。

霜髭拥颔对穷秋，着白貂裘独上楼。向北望星提剑立，一生长为国家忧。

到处即闭户，逢君方展眉。

