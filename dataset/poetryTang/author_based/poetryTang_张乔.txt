一曲梁州金石清，边风萧飒动江城。座中有老沙场客，横笛休吹塞上声。

孤城临远水，千里见寒山。白雪无人唱，沧洲尽日闲。鸟归残烧外，帆出断云间。此地秋风起，应随计吏还。

渡海登仙籍，还家备汉仪。孤舟无岸泊，万里有星随。积水浮魂梦，流年半别离。东风未回日，音信杳难期。

谁将倚天剑，削出倚天峰。众水背流急，他山相向重。树黏青霭合，崖夹白云浓。一夜盆倾雨，前湫起毒龙。

昔人登览处，遗阁大江隅。叠浪有时有，闲云无日无。早凉先燕去，返照后帆孤。未得营归计，菱歌满旧湖。

贤哉君子风，讽与古人同。采药楚云里，移家湘水东。星霜秋野阔，雨雹夜山空。早晚相招隐，深耕老此中。

天下猿多处，西南是蜀关。马登青壁瘦，人宿翠微闲。带雨逢残日，因江见断山。行歌风月好，莫老锦城间。

上彻炼丹峰，求玄意未穷。古坛青草合，往事白云空。仙境日月外，帝乡烟雾中。人间足烦署，欲去恋松风。

将军夸胆气，功在杀人多。对酒擎锺饮，临风拔剑歌。翻师平碎叶，掠地取交河。应笑孔门客，年年羡四科。

铭旌归故里，猿鸟亦凄然。已葬桐江月，空回建水船。客传为郡日，僧说读书年。恐有吟魂在，深山古木边。

雅调一生吟，谁为晚达心。傍人贺及第，独自却霑襟。宴别喧天乐，家归碍日岑。青门许攀送，故里接云林。

都堂公试日，词翰独超群。品秩台庭与，篇章圣主闻。乡连三楚树，县对九华云。多少青门客，临岐共羡君。

寻春与送春，多遶曲江滨。一片凫鹥水，千秋辇毂尘。岸凉随众木，波影逐游人。自是游人老，年年管吹新。

无穷名利尘，轩盖逐年新。北阕东堂路，千山万水人。云离僧榻曙，燕远凤楼春。荏苒文明代，难归钓艇身。

少华中峰寺，高秋众景归。地连秦塞起，河隔晋山微。晚木蝉相应，凉天雁并飞。殷勤记岩石，秪恐再来稀。

海东谁敌手，归去道应孤。阙下传新势，船中覆旧图。穷荒回日月，积水载寰区。故国多年别，桑田复在无。

看花兴未休，已散曲江游。载笔离秦甸，从军过洛州。嵩云将雨去，汝水背城流。应念依门客，蒿莱满径秋。

海上独随缘，归来二十年。久闲时得句，渐老不离禅。砌木欹临水，窗峰直倚天。犹期向云里，别扫石床眠。

树凉清岛寺，虚阁敞禅扉。四面闲云入，中流独鸟归。湖平幽径近，船泊夜灯微。一宿秋风里，烟波隔𢭏衣。

今古遰相送，几时无逝波。篇章名不朽，寂灭理如何。内殿留真影，闲房落贝多。从兹高塔寺，惆怅懒经过。

黄河一曲山，天半锁重关。圣日雄藩静，秋风老将闲。车舆穿谷口，市井响云间。大野无飞鸟，元戎校猎还。

出送乡人尽，沧洲未得还。秋风五陵树，晴日六街山。有景终年住，无机是处闲。何当向云外，免老别离间。

官从谏署清，暂去佐戎旌。朝客多相恋，吟僧欲伴行。河冰天际白，岳雪眼前明。即见东风起，梁园听早莺。

至人随化往，遗路自堪伤。白塔收真骨，青山闭影堂。钟残含细韵，烟灭有余香。松上斋乌在，迟迟立夕阳。

夜久村落静，徘徊杨柳津。青山犹有路，明月已无人。梦寐空前事，星霜倦此身。尝期结茅处，来往蹑遗尘。

重来访惠休，已是十年游。向水千松老，空山一磬秋。石窗清吹入，河汉夜光流。久别多新作，长吟洗俗愁。

日暖泗滨西，无穷岸草齐。薄烟衰草树，微月迥城鸡。水近沧浪急，山随绿野低。羞将旧名姓，还向旧游题。

千灯有宿因，长老许相亲。夜永楼台雨，更深江海人。劳生无了日，妄念起微尘。不是真如理，何门静此身。

烟霞接杳冥，旅泊寄回汀。夜雨雷电歇，春江蛟蜃腥。城侵潮影白，峤截鸟行青。遍欲探泉石，南须过洞庭。

辛勤同失意，迢递独还家。落日江边笛，残春岛上花。亲安诚可喜，道在亦何嗟。谁伴高吟处，晴天望九华。

冥鸿久不群，征拜动天文。地主迎过郡，山僧送出云。登车残月在，宿馆乱流分。若更思林下，还须共致君。

远色岳阳楼，湘帆数片愁。竹风山上路，沙月水中洲。力学桑田废，思归鬓髪秋。功名如不立，岂易狎汀鸥。

江峰峰顶人，受法老西秦。法本无前业，禅非为后身。院栽他国树，堂展祖师真。甚愿依宗旨，求闲未有因。

去宰龙门县，应思变化年。还将鲁儒政，又与晋人传。峭壁开中古，长河落半天。几乡因劝勉，耕稼满云烟。

落花兼柳絮，无处不纷纷。远道空归去，流莺独自闻。野桥喧硙水，山郭入楼云。故里南陵曲，秋期更送君。

调角断清秋，征人倚戍楼。春风对青冢，白日落梁州。大汉无兵阻，穷边有客游。蕃情似此水，长愿向南流。

山川心地内，一念即千重。老别关中寺，禅归海外峰。鸟行来有路，帆影去无踪。几夜波涛息，先闻本国钟。

种在法王城，前朝古寺名。瘦根盘地远，香吹入云清。鹤动池台影，僧禅雨雪声。看来人旋老，因此叹浮生。

清月转瑶轸，弄中湘水寒。能令坐来客，不语自相看。静恐鬼神出，急疑风雨残。几时归岭峤，更过洞庭弹。

此心知者稀，欲别倍相依。无食拟同去，有家还未归。巴山开国远，剑道入天微。必恐临邛客，疑君学赋非。

曹溪松下路，猿鸟重相亲。四海求玄理，千峰遶定身。异花天上堕，灵草雪中春。自惜经行处，焚香礼旧真。

蓝水警尘梦，夜吟开草堂。月临山霭薄，松滴露花香。诗外真风远，人间静兴长。明朝访禅侣，更上翠微房。

秋山清若水，吟客静于僧。小径通商岭，高窗见杜陵。云霞朝入镜，猿鸟夜窥灯。许作前峰侣，终来寄上层。

离乡积岁年，归路远依然。夜火山头市，春江树杪船。干戈愁鬓改，瘴疠喜家全。何处营甘旨，潮涛浸薄田。

乔枝聚暝禽，叠阁锁遥岑。待月当秋直，看书废夜吟。残薪留火细，古井下瓶深。纵欲抄前史，贫难遂此心。

夜忆开元寺，凄凉里巷间。薄烟通魏阙，明月照骊山。半壁空宫闭，连天白道闲。清晨更回首，独向灞陵还。

樽前放浩歌，便起泛烟波。舟楫故人少，江湖明月多。孤峰经宿上，僻寺共云过。若向仙岩住，还应着薜萝。

江外历千岑，还归少室吟。地闲缑岭月，窗迥洛城砧。石窦垂寒乳，松枝长别琴。他年瀑泉下，亦拟置家林。

竹色覆禅栖，幽禽遶院啼。空门无去住，行客自东西。井气春来歇，庭枝雪后低。相看念山水，尽日话曹溪。

东来此学禅，多病念佛缘。把锡离岩寺，收经上海船。落帆敲石火，宿岛汲瓶泉。永向扶桑老，知无再少年。

谿路曾来日，年多与旧同。地寒松影里，僧老磬声中。远水清风落，闲云别院通。心源若无碍，何必更论空。

梅真从羽化，万古是须臾。此地名空在，西山云亦孤。井痕平野水，坛级上春芜。纵有双飞鹤，年多松已枯。

一自白云去，千秋坛月明。我来思往事，谁更得长生。雅韵磬锺远，真风楼殿清。今来为尉者，天下有仙名。

前程曾未到，岐路拟何为。返照行人急，荒郊去鸟迟。春宵多旅梦，夏闰远秋期。处处牵愁绪，无穷是柳丝。

重作东南尉，生涯尚似僧。客程淮馆月，乡思海船灯。晚雾看春毂，晴天见朗陵。不应三考足，先授诏书征。

东风摇众木，即有看花期。紫陌频来日，沧洲独去时。郡因兵役苦，家为海翻移。未老多如此，那堪鬓不衰。

北去穷秦塞，南归遶汉川。深山逢古迹，远道见新年。绝壁云衔寺，空江雪洒船。萦回还此景，多坐夜灯前。

剑阁缘空去，西南转几州。丹霄行客语，明月杜鹃愁。露带山花落，云随野水流。相如曾醉地，莫滞少年游。

勒兵辽水边，风急卷旌旃。绝塞寒无树，平沙势尽天。雪晴回探骑，月落控鸣弦。永定山河誓，南归改汉年。

袁江猿鸟清，曾向此中行。才子登科去，诸侯扫榻迎。山藏明月浦，树遶白云城。远想安亲后，秋风梦不惊。

分合老西秦，年年梦白蘋。曾为洞庭客，还送洞庭人。语别惜残夜，思归愁见春。遥知泊舟处，沙月自相亲。

胜游虽隔年，魂梦亦依然。瀑水喧秋思，孤灯动夜船。断虹全岭雨，斜月半溪烟。旧日吟诗侣，何人更不眠。

江风木落天，游子感流年。万里波连蜀，三更雨到船。梦残灯影外，愁积苇业边。不及樵渔客，全家住岛田。

仰山因久住，天下仰山名。井邑身虽到，林泉性本清。野云居处尽，江月定中明。髣髴曾相识，今来隔几生。

洛下吟诗侣，南游只有君。波涛归路见，蟋蟀在船闻。晓月江城出，晴霞岛树分。无穷怀古意，岂独遶湘云。

名利了无时，何人暂访师。道情闲外见，心地语来知。竹落穿窗叶，松寒荫井枝。匡山许同社，愿卜挂帆期。

幸喜陪驺驭，频来向此宵。砚磨清涧石，厨爨白云樵。竹外村烟细，灯中禁漏遥。衣冠与文理，静语对前朝。

登科精鲁史，为尉及良时。高论穷诸国，长才并几司。地倾流水疾，山叠过云迟。暇日琴书畔，何人对手棋。

千峰隔湘水，迢遰挂帆归。扫月眠苍壁，和云著褐衣。洞虚悬溜滴，径狭长松围。只恐相寻日，人间旧识稀。

终年九陌行，要路迹皆生。苦学犹难至，甘贫岂有成。病携秋卷重，闲着暑衣轻。一别林泉久，中宵御水声。

吾师视化身，一念即遗尘。岩谷藏虚塔，江湖散学人。云迷禅处石，院掩写来真。寂寞焚香后，闲阶细草生。

窗户几层风，清凉碧落中。世人来往别，烟景古今同。列岫横秦断，长河极塞空。斜阳越乡思，天末见归鸿。

远涉期秋卷，将行不废吟。故乡芳草路，来往别离心。挂席春风尽，开斋夏景深。子规谁共听，江月上清岑。

歌诗精外学，天子是知音。坐夏宫锺近，宁亲剑阁深。高名彻西国，旧迹寄东林。自此栖禅者，因师满蜀今。

贫归无定程，水宿与山行。未有安亲计，难为去国情。岛烟孤寺磬，江月远船筝。思苦秋回日，多应吟更清。

白衣归树下，青草恋江边。三楚足深隐，五陵多少年。寂寥闻蜀魄，清绝怨湘弦。岐路在何处，西行心渺然。

王孙游不遇，况我五湖人。野店难投宿，渔家独问津。岭分中夜月，江隔两乡春。静想青云路，还应寄此身。

重禄轻身日，清资近故乡。因知送君后，转自惜年芳。远水分林影，层峰起鸟行。扁舟此中去，溪月有余光。

机谋时未有，多向弈棋销。已与山僧敌，无令海客饶。静驱云阵起，疏点雁行遥。夜雨如相忆，松窗更见招。

岂得恋樵渔，全家湖畔居。远无潮客信，闲寄岳僧书。野白梅繁后，山明雨散初。逍遥向云水，莫与宦情疏。

失计复离愁，君归我独游。乱花藏道发，春水遶乡流。暝火丛桥市，晴山叠郡楼。无为谢公恋，吟过晓蝉秋。

急景遰衰老，此经谁养真。松留千载鹤，碑隔六朝人。洞水流花早，壶天闭雪春。其如为名利，归踏五陵尘。

岂易及归荣，辛勤致此名。登车思往事，回首勉诸生。路遶山光晓，帆通海气清。秋期却闲坐，林下听江声。

天涯离二纪，阙下历三朝。涨海虽然阔，归帆不觉遥。惊波时失侣，举火夜相招。来往寻遗事，秦皇有断桥。

笼中江海禽，日夕有归心。魏阙长谣久，吴山独往深。别时群木落，终处乱猿吟。李白坟前路，溪僧送入林。

松子落何年，纤枝长水边。𣃁开深涧雪，移出远林烟。带月栖幽鸟，兼花灌冷泉。微风动清韵，闲听罢琴眠。

先生颛顼后，得道自何人。松柏卑于寿，儿孙老却身。夜窗峰顶曙，寒涧洞中春。恋此逍遥境，云间不可亲。

余才不废诗，佐邑喜闲司。丹陛终须去，青山未可期。叶凋温谷晚，云出古宫迟。若草东封疏，君王到有时。

所投非旧知，亦似有前期。路向长江上，帆扬细雨时。春生南岳早，日转大荒迟。尽采潇湘句，重来会近期。

何处积乡愁，天涯聚乱流。岸长群岫晚，湖阔片帆秋。买酒过渔舍，分灯与钓舟。潇湘见来雁，应念独边游。

劳生故白头，头白未应休。阙下难孤立，天涯尚旅游。听猿吟岛寺，待月上江楼。醉别醒惆怅，云帆满乱流。

春去计秋期，长安在梦思。多逢山好处，少值客行时。云起争峰势，花交隐涧枝。停骖一惆怅，应秪岭猿知。

行人愁落日，去鸟倦遥林。旷野鸣流水，空山响暮砧。旅途归计晚，乡树别年深。寂寞逢村酒，渔家一醉吟。

相梦如相见，相思去后频。旧时行处断，华髪别来新。浪动三湘月，烟藏五岭春。又无归北客，书札寄何人。

古邑猿声里，空城只半存。岸移无旧路，沙涨别成村。鼓角喧京口，江山尽汝𣸣。六朝兴废地，行子一销魂。

与月转洪蒙，扶疏万古同。根非生下土，叶不坠秋风。每以圆时足，还随缺处空。影高群木外，香满一轮中。未种丹霄日，应虚玉兔宫。何当因羽化，细得问玄功。

山桥通绝境，到此忆天台。竹里寻幽径，云边上古台。鸟归残照出，钟断细泉来。为爱澄溪月，因成隔宿回。

院凉松雨声，相对有山情。未许谿边老，犹思岳顶行。纱灯留火细，石井灌瓶清。欲问吾师外，何人得此生。

已老金山顶，无心上石桥。讲移三楚遍，梵译五天遥。板阁禅秋月，铜瓶汲夜潮。自惭昏醉客，来坐亦通宵。

亭北敞灵溪，林梢与槛齐。野云来影远，沙鸟去行低。晚渡明村火，晴山响郡鼙。思乡值摇落，赖不有猿啼。

还应毫末长，始见拂丹霄。得子从西国，成阴见昔朝。势随双刹直，寒出四墙遥。带月啼春鸟，连空噪暝蜩。远根穿古井，高顶起凉飙。影动悬灯夜，声繁过雨朝。静迟松桂老，坚任雪霜凋。永共终南在，应随劫火烧。

青苍河一隅，气状杳难图。卓杰三峰出，高奇四岳无。力疑擎上界，势独压中区。众水东西走，群山远近趋。天回诸宿照，地耸百灵扶。石壁烟霞丽，龙潭雨雹麤。澄凝临甸服，险固束神都。浅觉川原异，深应日月殊。鹤归青霭合，仙去白云孤。瀑漏斜飞冻，松长倒挂枯。每来寻洞穴，不拟返江湖。傥有芝田种，岩间老一夫。

身非绝粒本清羸，束挂仙经杖一枝。落叶独寻流水去，深山长与白云期。树临丹灶寒花疾，坛近清岚夜月迟。樵客若能随洞里，回归人世始应悲。

花木闲门苔藓生，浐川特去得吟情。病来久绝洞庭信，年长却思庐岳耕。落日独归林下宿，暮云多遶水边行。干时退出长如此，频愧相忧道姓名。

万里沙西寇已平，犬羊群外筑空城。分营夜火烧云远，校猎秋雕掠草轻。秦将力随胡马竭，蕃河流入汉家清。羌戎不识干戈老，须贺当时圣主明。

贫游缭绕困边沙，却被辽阳战士嗟。不是无家归不得，有家归去似无家。

兄弟江南身塞北，雁飞犹自半年余。夜来因得思乡梦，重读前秋转海书。

九霄无诏下，何事触清尘。宅带松萝僻，身惟猿鸟亲。吟看仙掌月，期有洞庭人。莫问烟霞句，悬知见岳神。

先秋蝉一悲，长是客行时。曾感去年者，又鸣何处枝。细听残韵在，回望旧声迟。断续谁家树，凉风送别离。

诗人推上第，新榜又无君。鹤髪他乡老，渔歌故国闻。平江流晓月，独鸟伴余云。且了髫年志，沙鸥未可群。

结束佐戎旃，河西住几年。陇头随日去，碛里寄星眠。水近沙连帐，程遥马入天。圣朝思上策，重待奏安边。

少年随将讨河湟，头白时清返故乡。十万汉军零落尽，独吹边曲向残阳。

念尔无机自有情，迎寒辛苦弄梭声。椒房金屋何曾识，偏向贫家壁下鸣。

挂月栖云向楚林，取来全是为清音。谁知系在黄金索，翻畏侯家不敢吟。

高塔六街无不见，塔边名出秪吾师。尝闻朝客多相□，记得□□数句诗。

东越相逢几醉眠，满楼明月镜湖边。别离吟断西陵渡，杨柳秋风两岸蝉。

大道本来无所染，白云那得有心期。远公独刻莲花漏，犹向空山礼六时。

一宿经窗卧白波，万重归梦隔烟萝。若言不得南宗要，长在禅妆事更多。

日暖鸳鸯拍浪春，蒹葭浦际聚青蘋。若论来往乡心切，须是烟波岛上人。

拥棹思悠悠，更深泛积流。

东风日边起，草木一时春。自笑中华路，年年送远人。

高楼怀古动悲歌，鹳雀今无野燕过。树隔五陵秋色早，水连三晋夕阳多。渔人遗火成寒烧，牧笛吹风起夜波。十载重来值摇落，天涯归计欲如何。

山川马上度边禽，一宿都门永夜吟。客路不归秋又晚，西风吹动洛阳砧。

圆魄上寒空，皆言四海同。安知千里外，不有雨兼风。

盈缺青冥外，东风万古吹。何人种丹桂，不长出轮枝。

自说安贫归未得，竹边门掩小池冰。典琴赊酒吟过寺，送客思乡上灞陵。待月夜留烟岛客，忆云闲访翠微僧。几时献了相如赋，共向嵩山采茯苓。

剪雨裁烟一节秋，落梅杨柳曲中愁。尊前暂借殷勤看，明日曾闻向陇头。

首戴圆荷髪不梳，叶舟为宅水为居。沙头聚看人如市，钓得澄江一丈鱼。

走月流烟叠树西，听来愁甚听猿啼。几时御水声边住，却梦潺湲宿此溪。

宫殿余基长草花，景阳宫树噪村鸦。云屯雉堞依然在，空绕渔樵四五家。

闲倚蒲团向日眠，不能归老岳云边。旧时僧侣无人在，惟有长松见少年。

瑠璃堂里当时客，久绝吟声继后尘。百四十年庭树老，如今重得见诗人。

每到花时恨道穷，一生光景半成空。只应抱璞非良玉，岂得年年不至公。

山东令族玉无尘，裁剪烟花笔下春。不把瑶华借风月，洛阳才子更何人。

离别河边绾柳条，千山万水玉人遥。月明记得相寻处，城锁东风十五桥。

舒卷因风何所之，碧天孤影势迟迟。莫言长是无心物，还有随龙作雨时。

黑白谁能用入玄，千回生死体方圆。空门说得恒沙劫，应笑终年为一先。

巴客青冥过岭尘，雪崖交映一川春。晴朝采药寻源去，必恐云深见异人。

故里行人战后疏，青崖萍寄白云居。那堪又是伤春日，把得长安落第书。

高下寻花春景迟，汾阳台榭白云诗。看山怀古翻惆怅，未胜遥传不到时。

剪得机中如雪素，画为江上带丝禽。闲来相对茅堂下，引出烟波万里心。

临水登山路，重寻旅思劳。竹阴行处密，僧腊别来高。远岫明寒火，危楼响夜涛。悲秋不成寐，明月上千舠。

一家烟岛隈，竹里夜窗开。数派分潮去，千樯聚月来。石楼云断续，涧渚雁徘徊。了得平生志，还归筑钓台。

贫游无定踪，乡信转难逢。寒渚暮烟阔，去帆归思重。潮平低戍火，木落远山钟。况是渔家宿，疏篱响夜舂。

潮槛烟波别钓津，西京同□荻□贫。不知守道归何日，相对无言尽几春。晴景远山花外暮，云边高盖水边□。与君愁寂无消处，赊酒青门送楚人。

自说年深别石桥，遍游灵迹熟南朝。已知世路皆虚幻，不觉空门是寂寥。沧海附船浮浪久，碧山寻塔上云遥。如今竹院藏衰老，一点寒灯弟子烧。

荒林寄远居，坐卧见樵渔。夜火随船远，寒更出郡疏。雪迷登岳路，风阻转江书。寂寞高窗下，思乡岁欲除。

凭槛见天涯，非秋亦可悲。晚天帆去疾，春雪燕来迟。山水分乡县，干戈足别离。南人废耕织，早晚罢王师。

古阁上空半，寥寥千里心。多年为客路，尽日倚栏吟。山压秦川重，河来虏塞深。回銮今不见，烟雾杳沉沉。

谁家烟径长莓苔，金碧虚栏竹上开。流水远分山色断，清猿时带角声来。六朝明月唯诗在，三楚空山有雁回。达理始应尽惆怅，僧闲应得话天台。

空山卜隐初，生计亦无余。三亩水边竹，一床琴畔书。深林收晚果，绝顶拾秋蔬。坚话长如此，何年献子虚。

七松亭上望秦川，高鸟闲云满目前。已比子真耕谷口，岂同陶令卧江边。临崖把卷惊回烧，扫石留僧听远泉。明月影中宫漏近，珮声应宿使朝天。

乔木带凉蝉，来吟暑雨天。不离高枕上，似宿远山边。簟冷窗中月，茶香竹里泉。吾庐近溪岛，忆别动经年。

无人袭仙隐，石室闭空山。避烧猿犹到，随云鹤不还。涧荒岩影在，桥断树阴闲。但有黄河赋，长留在世间。

草堂芜没后，来往问樵翁。断石荒林外，孤坟晚照中。数溪分大野，九子立寒空。烟壁曾行处，青云路不通。

吟魂不复游，台亦似荒丘。一径草中出，长江天外流。暝烟寒鸟集，残月夜虫愁。愿得生禾黍，锄平恨即休。

入岩仙境清，行尽复重行。若得闲无事，长来寄此生。涧松闲易老，笼烛晚生明。一宿泉声里，思乡梦不成。

武林春草齐，花影隔澄溪。路远无人去，山空有鸟啼。水垂青霭断，松偃绿萝低。世上迷途客，经兹尽不迷。

祗此沉仙翼，瑶池似不遥。有声悬翠壁，无势下丹霄。净濑烟霞古，寒原草木凋。山河几更变，幽咽到唐朝。

溪叠云深转谷迟，暝投孤店草虫悲。愁连远水波涛夜，梦断空山雨雹时。边海故园荒后买，入关玄髪夜来衰。东归未必胜羁旅，况是东归未有期。

二转郎曹自勉旃，莎阶吟步想前贤。不如何逊无佳句，若比冯唐是壮年。捧制名题黄纸尾，约僧心在白云边。乳毛松雪春来好，直夜清闲且学禅。

春恨复秋悲，秋悲难到时。每逢明月夜，长起故山思。巷僻行吟远，蛩多独卧迟。溪僧与樵客，动别十年期。

寒叶风摇尽，空林鸟宿稀。涧冰妨鹿饮，山雪阻僧归。夜坐尘心定，长吟语力微。

不掩盈窗月，天然格调高。凉风移蟋蟀，落叶在离骚。回笔挑灯烬，悬图见海涛。因论三国志，空载几英豪。

昔年山下结茅茨，村落重来野径移。樵客相逢悲往事，林僧闲坐问归期。异藤遍树无空处，幽草缘溪少歇时。此景一抛吟欲老，可能文字圣朝知。

竹岛残阳映翠微，雪翎禽过碧潭飞。人间未有关身事，每到渔家不欲归。

北斗南回春物老，红英落尽绿尚早。韶风澹荡无所依，偏惜垂杨作春好。此时可怜杨柳花，萦盈艳曳满人家。人家女儿出罗幕，净扫玉除看花落。宝环纤手捧更飞，翠羽轻裙承不着。历历瑶琴舞袖陈，飞红拂黛怜玉人。东园桃李芳已歇，犹有杨花娇暮春。

一夜江潭风雨后，九华晴望倚天秋。重来此地知何日，欲别殷勤更上楼。

带雪复衔春，横天占半秦。势奇看不定，景变写难真。洞远皆通岳，川多更有神。白云幽绝处，自古属樵人。

先生抱衰疾，不起茂陵间。夕临诸孤少，荒居吊客还。遗文禅东岳，留语葬乡山。多雨铭旌故，残灯素帐闲。乐章谁与集，陇树即堪攀。神理今难问，予将叫帝关。

御泉长绕凤皇楼，自是恩波别处流。闲揲舞衣归未得，夜来砧杵六宫秋。

东归未遂心，北去几沉吟。把酒思乡远，投文入塞深。晋山擎白道，汾水截青林。想见连天雪，安知（一作“长安”）是积霖。（见《文苑英华》卷二八三、《唐音统签》卷六四九《戊签》六四）。

