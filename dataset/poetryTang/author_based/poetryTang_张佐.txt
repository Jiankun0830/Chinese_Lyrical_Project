楼上秦时镜，千秋独有名。菱花寒不落，冰质夏长清。龙在形难掩，人来胆易呈。升台宜远照，开匣乍藏明。皎色新磨出，圆规旧铸成。愁容如可鉴，当欲拂尘缨。

忆昨天台到赤城，几朝仙籁耳中生。云龙出水风声急，海鹤鸣皋日色清。石笋半山移步险，桂花当涧拂衣轻。今来尽是人间梦，刘阮茫茫何处行。

天意将垂象，神龟出负图。五方行有配，八卦义宁孤。作瑞旌君德，披文叶帝谟。乘流喜得路，逢圣幸存躯。莲叶池通泛，桃花水自浮。还寻九江去，安肯曳泥途。

梦中朝上日，阙下拜天颜。仿佛瞻王母，分明献玉环。灵姿趋甲帐，悟道契玄关。似见霜姿白，如看月彩弯。霓裳归物外，凤历晓人寰。仙圣非相远，昭昭寤寐间。

人功虽未及，地力信非常。不任耕耘早，偏宜黍稷良。无年皆有获，后种亦先芳。膴膴盈千亩，青青保万箱。何须祭田祖，讵要察农祥。况是春三月，和风日又长。

