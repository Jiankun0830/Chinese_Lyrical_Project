消渴陵客，甘凉庐阜泉。泻从千仞石，寄逐阴江船。竹柜新茶出，铜铛活火煎。育花浮晚菊，沸沫响秋蝉。啜忆吴僧共，倾宜越椀圆。气清宁怕睡，骨健欲成仙。吏役寻无暇，诗情得有缘。深疑尝沆瀣，犹欠听潺湲。迢递康王谷，尘埃陆羽篇。何当结茅屋，长在水帘前。（《正德南康府志》十）。

仙府云坛莫谩登，彩云香雾昼常烝。君能到此消尘虑，隐豹垂天亦为澄。（《永乐温州府乐清县志》二《山川》。又《广雁荡山志》三《山水》）。

一国洞天三十六，东嘉幸得一仙居。（《永乐大典》一三○七五“洞”字韵引《元一统志》）。

-1061-。

滴水泠泠彻碧纱，旱时无减雨无加。澄清好是为官侣，引入孤城一带斜。（按：此诗序见明姜准《歧海琐谭》卷十，承张靖龙同志录示。）。

昔贤登步立神州，气象千年始一浮。南望群州如列宿，北观江水似龙虬。

越王曾保此山巅，杨仆楼船几控弦。犹有旧时悬冰在，鲛绡千尺玉潺湲。

白鹤山边秋复春，文君宅畔少风尘。欲驱五马寻真隐，谁是当年入竹人？（见永乐《乐清志》卷二、同治丙寅年刊齐召南纂《温州府志》卷四）（按：《全唐诗》卷四七九收本诗有缺误，今重录之。）。

时清游骑南徂暑，正值荷花百里开。民喜出行迎五马，全家知是使君来。（光绪《永嘉县志》卷二一《古迹》）。

祠像已加唐衮冕，乐工犹服晋衣冠。（见光绪《永嘉县志》卷四“横山周公庙”条）-1062-（按：《百里芳》、《周公庙》二题，承张靖龙同志录示。）。

空（按：《中界山》诗，《全唐诗》卷四七九已收。按：又新《永嘉百咏》，《全唐诗》卷四七九收《游白鹤山》、《白石岩》〖从一作〗、《罗浮山》、《青嶂山》、《中界山》、《帆游山》、《谢池》、《华盖山》、《吹台山》、《青岙{左山右奥}山》、《孤屿》〖弘治《温州府志》卷二二题作《改孤屿为双峰》〗、《春草池》等十二首，《全唐诗续补遗》卷八收《题常云峰》、《太玉洞》〖存二句〗二首，本书补五首，凡存十九首〖二首残〗。从《滴水巷》、《中界山》二诗序推测，各诗原似皆有序。）。

春事日已歇，池塘旷幽寻。残红披独坠，初绿间浅深。偃仰倦芳褥，顾步爱新阴。谋春未及竟，夏初遽见侵。

结根挺涯涘，垂影覆清浅。睡脸寒未开，懒腰晴更软。摇空条已重，拂水带方展。似醉烟景凝，如愁月露泫。丝长鱼悮恐，枝弱禽惊践。怅别几多情，含春任攀搴。

上巳余风景，芳辰集远坰。彩舟浮泛荡，绣毂下娉婷。栖树回葱蒨，笙歌转杳冥。湖光迷翡翠，草色醉蜻蜓。鸟弄桐花日，鱼翻谷雨萍。从今留胜会，谁看画兰亭。

云雨分飞二十年，当时求梦不曾眠。今来头白重相见，还上襄王玳瑁筵。

牡丹一朵值千金，将谓从来色最深。今日满栏开似雪，一生辜负看花心。

白鹤山边秋复春，张文宅畔少风尘。欲驱五马寻真隐，谁是当初□竹人。

白石岩前湖水春，湖边旧境有清尘。欲追谢守行田意，今古同忧是长人。

江北重峦积翠浓，绮霞遥映碧芙蓉。不知末后沧溟上，灭却瀛洲第几峰。

一派远光澄碧月，万株耸翠猎金飙。陶仙谩学长生术，暑往寒来更寂寥。

瑟瑟峰头玉水流，晋时遗迹更堪愁。

涨海尝从此地流，千帆飞过碧山头。君看深谷为陵后，翻覆人间未肯休。

郡郭东南积谷山，谢公曾是此跻攀。今来惟有灵池月，犹是婵娟一水间。

一岫坡陀凝绿草，千重虚翠透红霞。愁来始上消归思，见尽江城数百家。

吹台山上彩烟凝，日落云收叠翠屏。应谓焦桐堪采斵，不知谁是柳吴兴。

灵海泓澄匝翠峰，昔贤心赏已成空。今朝亭馆无遗制，积水沧浪一望中。

碧水逶迤浮翠𪩘，绿萝蒙密媚晴江。不知谁与名孤屿，其实中川是一双。

谢公梦草一差微，谪宦当时道不机。且谓飞霞游赏地，池塘烟柳亦依依。

