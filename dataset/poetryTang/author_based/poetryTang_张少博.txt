建礼含香处，重城待漏辰。徐声传凤阙，晓唱辨鸡人。银箭听将尽，铜壶滴更新。催筹当五夜，移刻及三春。杳杳从天远，泠泠出禁频。直庐残响曙，肃穆对钩陈。

残雪初睛后，鸣珂奉阙庭。九门传晓漏，五夜候晨扃。北斗横斜汉，东方落曙星。烟氛初动色，簪佩未分形。雪重犹垂白，山遥不辨青。鸡人更唱处，偏入此时听。

