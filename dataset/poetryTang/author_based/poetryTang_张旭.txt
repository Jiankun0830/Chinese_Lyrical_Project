既作湖阴客，如何更远游？章江昨夜雨，送我过扬州。

高亭□可望，朝暮对溪山。野色轩楹外，霞光几席间。

寒川消积雪，冻浦渐通流。日暮人归尽，沙禽上钓舟。

北临白云涧，南望清风阁。出树见行人，隔溪有鱼跃。（均见《式古堂书画汇考》卷七引《张长史四诗帖》。此帖末有柯九思、高仁卿、陶宗仪等跋。陶跋云此帖“《宣和书谱》所载，初为蔡忠惠公〖襄〗家藏，后入御府”。）。

旅人倚征棹，薄暮起劳歌。笑揽清谿月，清辉不厌多。

隐隐飞桥隔野烟，石矶西畔问渔船。桃花尽日随流水，洞在清谿何处边。

山光物态弄春辉，莫为轻阴便拟归。纵使晴明无雨色，入云深处亦沾衣。

欲寻轩槛列清尊，江上烟云向晚昏。须倩东风吹散雨，明朝却待入华园。

春草青青万里余，边城落日见离居。情知海上三年别，不寄云间一纸书。

濯濯烟条拂地垂，城边楼畔结春思。请君细看风流意，未减灵和殿里时。

