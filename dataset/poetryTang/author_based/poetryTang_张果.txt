修成金骨炼归真，洞锁遗踪不计春。野草谩随青岭秀，闲花长对白云新。风摇翠筿敲寒玉，水激丹砂走素鳞。自是神仙多变异，肯教踪迹掩红尘。

解采玄珠万恶除，尽令得道入清虚。乾符显出真金行，备在逍遥三卷书。

宫阙楼台表道躯，不留命本敌洪炉。元神散走枯庭在，抛尽玄珠一物无。

尘心不识体中天，空敬灵仪拟觅仙。自有玄珠不知处，何年归命入丹田。

多恃聪明强是非，纵闻法要亦相违。若能不出长生宝，结作玄珠透紫微。

谩求土塑及丹青，空看经文道岂成。自有玄珠无价宝，几时觉悟驻神精。

明暗同源人不知，若能晓了自幽奇。玄珠定是含光主，永住金宫月魄池。

落崖溪畔整神机，能把金光闭命扉。为得玄珠镇灵府，一真行处一光辉。

元真散走不能扃，积毒纵横坏百灵。豁尽玄珠无上宝，醉中生死几时醒。

冲和海里育元精，中有玄珠寿命成。不炼不凝抛欲尽，何如黑处顿教明。

解通神息体藏珍，与道相违便失真。若遇玄珠结中道，自然成就化金巾。

凡情激浊污天门，岂识玄珠性命根。生处莫令流浪去，当时清净不迷昏。

玄珠振动被魔群，照着生门白黑分。向里修持坚固后，道成方识九霄君。

欲采玄珠日月奔，先须火发制灵根。朝元万过金精结，此是登真第一门。-800-。

玄珠常处洞房居，日月融来浑太虚。真遣琼环随液化，光明不绝照神庐。

玄珠玉树有根苗，水际连天永不凋。真火含虚如赤日，金华结魄六时潮。

早须烹取太阳酥，吃著元神永不枯。若要形超化金骨，玄珠向里有醍醐。

逍遥常饮月魂津，灌溉灵根道德新。留宝去尘光不散，玄珠照耀五通身。

往来出入改婴孩，顺逆参差致祸灾。尽有玄珠同一处，因师与指住灵台。

玄珠鼓吹法雷霆，雨满中池变八琼。从此光明彻天上，五云行驾到蓬瀛。

用心万种事多端，何以归元向里观。捉得玄珠令换骨，形超碧落驾金鸾。

安闲日夜不曾奔，里有玄珠开一门。荡尽尘劳分日月，直交至宝入昆仑。

因师传秘顿无争，抽却玄珠一道明。天乐至今声不绝，玄珠果满赤龙迎。

点检光芒八道分，解吞真火体中焚。玄珠开决三清界，待了齐驱五色云。

未悟真元恍惚惊，任心贪欲恣三彭。玄珠到处无能染，宝满琼池达上清。

玄珠得了永无争，不出丹元结实成。因转淘澄轮似月，寻常清净颗中明。

玄珠失却落坵墟，流浪轮回错卷舒。魂魄若凝如日月，体同天地合清虚。

玄珠结魄一时冲，送入琼楼最上宫。恰似蟾光能出没，自然轻举入云中。

从前搬运几多人，只把凡形顿出尘。千万天仙行此术，玄珠照耀一元真。

因师指动日光随，解把玄珠化羽衣。功满得成天上道，未登云路没人知。-801-。

逍遥著述显虚无，不出身田指道躯。内秘分为上中下，寻踪尽道得玄珠。（按：《崇文总目》卷四着录《玄珠歌》一卷，不题撰人。《通志·艺文略》署通玄先生。）。

铅汞传法百万秋，几人认得几人修。若教世上知灵药，天上神仙似水流。

大道分明在目前，时人不会谩求铅。黄芽本是乾坤气，神水根基与汞连。

姹女初生醉似泥，千朝暗室不东西。虔心日夜勤调火，莫遣灵丹气不齐。

天地初生日月高，状如鸡子状如桃。阴阳真气知时节，直待三年始脱胞。

世人何处觅黄芽，此物铅中是我家。铅汞共成真地气，脱胞方始见灵砂。

满世黄芽人不识，识得黄芽家不贫。黄芽岂使世人识，纵识黄芽不得门。

二气丹砂不足灵，真成真气用黄轻。铅中有物丹中汞，人自迷津落路行。

合于天地合于玄，子母相幷不敢言。先汞后铅真大道，莫教失伴鹤归天。

此物从分二八传，吉年吉月入炉安。千朝火候知时节，莫遣芽成汞不干。

汞在中宫芽在南，先须斟酌莫教参。黄芽不是难求药，人自无知口不缄。

满市黄芽无不归，世人轻宴治尘微。公卿尽识真灵药，至死贪婪鬬晓晖。

日月延人人自忙，分明真道不穷阳。家家尽有铅和汞，使得迷人人渺茫。

明明五运自推寻，汞中铅中理最深。铅汞既知人世有，坚须穷道莫沉吟。-802-。

大道遗留一卷经，自然匹配作仪形。天生铅汞人间有，何得他州问药名。

用铅须得汞相和，二姓为亲女唱歌。炼到紫河车半地，白云相伴鹤回过。

甲乙神驱造化图，潜龙知是好铅酥。分明制出何难会，却道仙家谜语浮。

青龙白虎合为胎，十月炉中满始开。此是黄芽亲口诀，世人何处觅三才。

铅汞居干不在山，三关昼夜好追攀。少年纵却疏狂性，渐觉尫羸作鬼颜。

道须心向北方穷，黄芽生长在铅中。丹砂姹女真灵药，得伴相将去大蓬。

大道从来不负人，分明铅汞弃如尘。莫言世上无灵药，二气丹砂水火真。

此物天生人不知，阴阳真气兑为离。坎宫五世求名姓，认得黄芽作圣基。（《正统道藏》本宋佚名《内丹秘诀》引）（按：《通志·艺文略》道类收张果〖通玄先生〗《玄珠歌逍遥歌内指黄芽歌》一卷。《玄珠歌》已见前录。本组诗多述黄芽，疑即《内指黄芽歌》。）。

返老成少是还丹，不得守仙亦大难。愁见鬓斑令却黑，一日但服三十丸。松竹本自无艳色，金液因从火制干。五子可定千秋旨，百岁如同一万年。（《正统道藏》本《悬解录》。又《云笈七签》卷六四）（按：《悬解录》卷首有唐大中九年序。据《新唐书·艺文志》、《通志·艺文略》，并参陈国符先生所考，此序为纥干臮作。）-803-。

