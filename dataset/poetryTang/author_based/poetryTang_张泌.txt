蝶散莺啼尚数枝，日斜风定更离披。看多记得伤心事，金谷楼前委地时。

别梦依依到谢家，小廊回合曲阑斜。多情只有春庭月，犹为离人照落花。

酷怜风月为多情，还到春时别恨生。倚柱寻思倍惆怅，一场春梦不分明。

戍楼吹角起征鸿，猎猎寒旌背晚风。千里暮烟愁不尽，一川秋草恨无穷。山河惨淡关城闭，人物萧条市井空。只此旅魂招未得，更堪回首夕阳中。

客离孤馆一灯残，牢落星河欲曙天。鸡唱未沈函谷月，雁声新度灞陵烟。浮生已悟庄周蝶，壮志仍输祖逖鞭。何事悠悠策羸马，此中辛苦过流年。

空江浩荡景萧然，尽日菰蒲泊钓船。青草浪高三月渡，绿杨花扑一溪烟。情多莫举伤春目，愁极兼无买酒钱。犹有渔人数家住，不成村落夕阳边。

暖风芳草竟芊绵，多病多愁负少年。弱柳未胜寒食雨，好花争奈夕阳天。溪边物色堪图画，林畔莺声似管弦。独有离人开泪眼，强凭杯酒亦澘然。

烟郭遥闻向晚鸡，水平舟静浪声齐。高林带雨杨梅熟，曲岸笼云谢豹啼。二女庙荒汀树老，九疑山碧楚天低。湘南自古多离怨，莫动哀吟易惨凄。

秋风丹叶动荒城，惨淡云遮日半明。昼梦却因惆怅得，晚愁多为别离生。江淹彩笔空留恨，庄叟玄谭未及情。千古怨魂销不得，一江寒浪若为平。

征帆初挂酒初酣，暮景离情两不堪。千里晚霞云梦北，一洲霜橘洞庭南。溪风送雨过秋寺，磵石惊龙落夜潭。莫把羁魂吊湘魄，九疑愁绝销烟岚。

六街晴色动秋光，雨霁凭高只易伤。一曲晚烟浮渭水，半桥斜日照咸阳。休将世路悲尘事，莫指云山认故乡。回首汉宫楼阁暮，数声钟鼓自微茫。

暂到高唐晓又还，丁香结梦水潺潺。不知云雨归何处，历历空留十二山。

碧户扃鱼鏁，兰窗掩镜台。落花疑怅望，归燕自裴回。咏絮知难敌，伤春不易裁。恨从芳草起，愁为晚风来。衣惹湘云薄，眉分楚岫开。香浓眠旧枕，梦好醉春杯。小障明金凤，幽屏点翠苔。宝筝横塞雁，怨笛落江梅。卓氏仍多酒，相如正富才。莫教琴上意，翻作鹤声哀。

香清粉澹怨残春，蝶翅蜂须恋蘂尘。闲倚晚风生怅望，静留迟日学因循。休将薜荔为青琐，好与玫瑰作近邻。零落若教随暮雨，又应愁杀别离人。

雨微微，烟霏霏，小庭半拆红蔷薇。钿筝斜倚画屏曲，零落几行金雁飞。萧关梦断无寻处，万叠春波起南浦。凌乱杨花扑绣帘，晚窗时有流莺语。

空塘水碧春雨微，东风散漫杨柳飞。依依南浦梦犹在，脉脉高唐云不归。江头日暮多芳草，极目伤心烟悄悄。隔江红杏一枝明，似玉佳人俯清沼。休向春台更回望，销魂自古因惆怅。银河碧海共无情，两处悠悠起风浪。

风透疏帘月满庭，倚栏无事倍伤情。烟垂柳带纤腰软，露滴花房怨脸明。愁逐野云销不尽，情随春浪去难平。幽窗谩结相思梦，欲化西园蝶未成。

雨溟溟，风泠泠，老松瘦竹临烟汀。空江冷落野云重，村中鬼火微如星。夜惊溪上渔人起，滴沥篷声满愁耳。子规叫断独未眠，罨岸春涛打船尾。

交趾同星坐，龙泉佩斗文。烧香翠羽帐，看舞郁金裙。鹢首冲泷浪，犀渠拂岭云。莫教铜柱北，祗说马将军。

日暮秋风吹野花，上清归客意无涯。桃源寂寂烟霞闭，天路悠悠星汉斜。还似世人生白发，定知仙骨变黄芽。东城南陌频相见，应是壶中别有家。

槛外有天皆在照，望中无物敢潜行。（《舆地纪胜》六九《岳州》）。

空。

钿毂香车过柳堤，桦烟分处马频嘶，为他沈醉不成泥。花满驿亭香露细，杜鹃声断玉蟾低，含情无语倚楼西。

马上凝情忆旧游，照花淹竹小溪流，钿筝罗幕玉搔头。早是出门长带月，可堪分袂又经秋，晚风斜日不胜愁。

独立寒堦望月华，露浓香泛小庭花，绣屏愁背一灯斜。云雨自从分散后，人间无路到仙家，但凭魂梦访天涯。

依约残眉理旧黄，翠鬟抛掷一簪长，暖风晴日罢朝妆。闲折海棠看又撚，玉纤无力惹余香，此情谁会倚斜阳。

翡翠屏开绣幄红，谢娥无力晓妆慵，锦帷鸳被宿香浓。微雨小庭春寂寞，燕飞莺语隔帘栊，杏花凝恨倚东风。

花月香寒悄夜尘，绮筵幽会暗伤神，婵娟依约画屏人。人不见时还暂语，令才抛后爱微嚬，越罗巴锦不胜春。

偏戴花冠白玉簪，睡容新起意沈吟，翠钿金缕镇眉心。小槛日斜风悄悄，隔帘零落杏花阴，断香轻碧锁愁深。

晚逐香车入凤城，东风斜揭绣帘轻，慢回娇眼笑盈盈。消息未通何计是，便须佯醉且随行，依稀闻道太狂生。

小市东门欲雪天，众中依约见神仙，蘂黄香画贴金蝉。饮散黄昏人草草，醉容无语立门前，马嘶尘烘一街烟。

烟收湘渚秋江静，蕉花露泣愁红。五云双鹤去无踪，几回魂断，凝望向长空。翠竹暗留珠泪怨，闲调宝瑟波中。花鬟月鬓绿云重，古祠深殿，香冷雨和风。

露花烟草，寂寞五云三岛。正春深，貌减潜销玉，香残尚惹襟。竹疏虚槛静，松密醮坛阴。何事刘郎去，信沈沈。

渺莽云水，惆怅暮帆。去程迢递，夕阳芳草。千里万里，雁声无限起。梦魂悄断烟波里，心如醉。相见何处是，锦屏香冷无睡，被头多少泪。

红杏，交枝相映，密密蒙蒙。一庭浓艳倚东风，香融，透帘栊。斜阳似共春光语，蝶争舞，更引流莺妒。魂销千片玉樽前，神仙，瑶池醉暮天。

春雨打窗，惊梦觉来天气晓。画堂深，红焰小，背兰缸。酒香喷鼻懒开缸，惆怅更无人共醉。旧巢中，新燕子，语双双。

紫陌青门，三十六宫春色。御沟辇路暗相通，杏园风。咸阳沽酒宝钗空，笑指未央归去。插花走马落残红，月明中。

相见稀，喜相见，相见还相远。檀画荔支红，金蔓蜻蜓软。鱼雁疏，芳信断，花落庭阴晚。可惜玉肌肤，消瘦成慵懒。

燕双飞，莺百转，越波堤下长桥。鬬钿花筐金匣恰，舞衣罗薄纤腰。东风澹荡慵无力，黛眉愁聚春碧。满地落花无消息，月明肠断空忆。

花正芳，楼似绮，寂寞上阳宫里。钿笼金锁睡鸳鸯，帘冷露华珠翠。娇艳轻盈香雪腻，细雨黄莺双起。东风惆怅欲清明，公子桥边沈醉。

腻粉琼妆透碧纱，雪休夸。金凤搔头坠鬓斜，发交加。倚著云屏新睡觉，思梦笑。红腮隐出枕函花，有些些。

柳色遮楼暗，桐花落砌香。画堂开处远风凉，高卷水精帘额，衬斜阳。

岸柳拖烟绿，庭花照日红。数声蜀魄入帘栊，惊断碧窗残梦，画屏空。

锦荐红㶉𫛶，罗衣绣凤皇。绮疏飘雪北风狂，帘幕尽垂无事，郁金香。

碧阑干外小中庭，雨初晴，晓莺声。飞絮落花，时节近清明。睡起卷帘无一事，匀面了，没心情。

浣花溪上见卿卿，脸波秋水明，黛眉轻。绿云高绾，金簇小蜻蜓。好[是]问他来得么，和笑道，莫多情。

窄罗衫子薄罗裙，小腰身，晚妆新。每到花时，长是不宜春。蚤是自家无气力，更被你，恶怜人。

古树噪寒鸦，满庭枫叶芦花。昼灯当午隔轻纱，画阁珠帘影斜。门外往来祈赛客，翩翩帆落天涯。回首隔江烟火，渡头三两人家。

胡蝶儿，晚春时。阿娇初著淡黄衣，倚窗学画伊。还似花间见，双双对对飞。无端和泪拭燕脂，惹教双翅垂。

