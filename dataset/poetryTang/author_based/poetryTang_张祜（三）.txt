万里江连蜀，千山水占吴。地形分楚塞，舟路控闽隅。西北京华远，东南王气无。未为勾践入，先是子胥殂。国破重泉恨，天迷兆庶乎。黑烟宗庙废，红艳美人驱。旧战储宫尽，新加太宰诛。拆言江北死，羞面角东途。假偾尸犹泊，教悬骨未枯。堕钗残玉燕，穿墓得金凫。苑树深行鹿，阊门迥噪乌。夜阴生越绝，秋色遍姑苏。群邑空遗迹，山川是废图。六朝人已去，三国事应殊。欲下金陵泣，还为建业吁。伤心此时意，狂乞赖麻襦。（本卷均见南宋蜀刻本《张承吉文集》卷九。）。

泽国连荒徼，津亭揭上游。飞栏控乾马，却住压坤牛。（“却住”，严疑应作“却柱”。）滉漭吞何处，青苍别几州。黑天三伏里，红日五更头。树失湘潭髪，山明楚塞沤。舜巡初此去，禹凿向南休。白气都为晓，清光别是秋。雨行神女过，云降帝妃游。接鉴凌星斗，褰帘就月钩。草烟凝夜思，花露滴春愁。近渚延沙湿，中壖小岛浮。竹寻诸洞遍，石占一泉幽。日复上山顶，波连归客舟。招{云/鬼}宋余恨，吊死屈何投。臣子悲迁斥，王孙念去留。林当藏汉道，兵昔益巴丘。缚将高皇策，烧舡太祖羞。星霜人自变，江汉事长流。胜景离方绝，功-204-符坎德优。还因望京意，歌咏为皇猷。

重镇压华戎，恩威达圣聪。泰山高不让，沧海阔难穷。接物懽盈貌，安民术在衷。旱天云出水，霜野鹗抟风。东土承殊渥，南方著显功。瑞呈须是鳯，畋获必非熊。令下齐军仵，诗传入帝宫。春行膏雨降，夜仰德星藂。翰苑推词敏，台庭揖道崇。才周儒学外，礼厚笑谭中。吏理今廉度，文章昔马融。行慿孤竹立，诺为一言终。揭槛楼台耸，加笾海陆丰。俯移青玉案，高挂绿沉弓。大幕宾名瑀，长裾客姓冯。耻为狂狷者，强厕滑稽雄。马足虚行地，鞭头漫画空。无能甘画虎，失趣奈雕虫。死叹身何处，生嗟命不通。聊当问詹尹，犹许诉明公。

三亩田东竹一墟，习家深处自安居。每逢山简能骑马，长羡王弘不卖鱼。南国烟帆低晚岸，北林霜叶堕寒蔬。郡中旧指贤哉巷，门外多来长者车。近日稍闻池尽墨，他时谁见壁藏书。已知每提能携酒，同倚阊门四槛虚。

泯泯顺为回，泙泙逆是来。草微淹泽莽，沙涨积云堆。不止灵威怒，当慿怪力推。夏天江叠雪，晴日海奔雷。近落痕犹浅，初平势渐开。舟惊浮浩渺，石看打崔嵬。鸟下愁滩没，人行畏岸颓。鼓风连涵澹，-205-值洑更旋回。进退随蟾魄，虚盈合蚌胎。何妨俾巨浸，为尔济川才。

古色辨微茫，华夷在一堂。云霞开藻井，天地出雕梁。细草生毫末，轻风拂黛光。夜山犹带景，秋树不凋霜。隐竹才分翠，秾华欲堕香。无风帆自起，度日鸟空翔。舟势鲸吞久，楼形蜃吐长。更看台上镜，造化落中央。

何人笔思狂，一壁尽沧浪。日月明丹拱，烟云起画梁。山岚开晓色，海气动秋光。岛踞鳌睛大，沙行鳄齿长。粉波明百越，黛点簇三湘。讵作无图意，空迷造化乡。

古城连废地，规划自初心。眺出红亭址，裁成绿树林。竹欹丛岸势，池满到檐阴。暗草通溪远，闲花落院深。上帘新燕入，抛叶小鱼沉。晚影移樽惜，残芳秉烛寻。风兰曳衣绣，露柳柫头簪。属咏聊题极，垂竿旋屈针。短桥多凭看，高堞几登临。漫厕宾阶末，无因和至音。

小隐蜀江边，重峦尽一川。山形分断岸，水势尽平田。嫩碧生栏浅，轻红落砌蔫。短桥扶竹过，欹路把藤缘。南巷纤埃隔，东郊远思延。月庭潜润石，风渚自移舡。滴露蒲光冷，摇波柳翠鲜。关心每来胜，幸尔必相然。-206-。

数亩四郊地，纽带胜渐偏。磴崖欹入竹，筒水下浇田。黑壤霑河润，红葩寄树鲜。驿明昏岸火，樯插晓林烟。嫩笋撑檐曲，新荷帖沼圆。不妨成隐显，长日步通阡。

一槛构庭上，临川望益崇。朗怀披夏日，高啸得清风。紫府须黄霸，青山属谢公。夜声闻动草，春意觉抽丛。野迥云初白，天寒树间红。月华深委素，淮色迥流空。暮雨佳人到，良辰乐事同。更怜初渡水，先咏子来工。

旧胜因金刹，新迁就水堂。何劳数爵筭，不止一龟航。忝座非珎席，穷源喜滥觞。酒醲开若酝，诗妙掇蘋芳。广槛余清景，连山叠霁光。徒思继高韵，益叹谬成章。

入门惊秀崪，规划自奇人。远不离堦砌，高宁让隙尘。岩成须梦说，岳就合生申。掩映深尤妙，踈通久更新。聊思岘岭日，小认会稽春。好是怡情处，西楼长景真。

振檝大江东，前林波万顷。高秋海天阔，色落湖山影。行寻王谢迹，望望登绝岭。荒林草木瘦，古树泉石冷。昔游不可见，牢落余风景。穷愁心未死，一笔聊复秉。-207-。

斜日照鸟当，（“鸟当”，严疑当作“马当”。）孤舟下彭泽。平分江九派，敛度山一壁。浅浦横黑查，高林间白石。帆收天益暝，鸟没岚更碧。依依戍前鼓，稍稍村外笛。何处上面眠人，月明西楚客。

赤足一仙翁，耳毫垂两颈。摩娑雪毛项，骑上昆仑顶。顾我踨鹿蹄，去游遐寂境。洞门出昏黑，却望如侧井。行折青桂枝，隔云敲石屏。空岩响深彻，台观凝碧冷。风触琼树花，动摇天水影。端衣礼真貌，心目明耿耿。愿侣牧羊儿，休休在崖岭。

江海一遗叟，块然穷巷居。门前是川陆，反背卧枕袪。兴来座援琴，忽忽味《关雎》。但愿致樽酒，岂忧无斗储。野牧亦乘马，家池还钓鱼。偶思荣启期，益喜鬓白初。日夕粗充饥，呼儿掇园蔬。行登逸民舟，坐愧长者车。倏值体中佳，未尝废三余。理生且自昧，安忍限众徂。屏迹岂无素，立诚非甚踈。杜门草《太玄》，落草赋《子虚》。大贾倾十万，一名终不书。小人茍片善，言下辄纪渠。不然少年长，百万看一樗。过此任老圃，笑歌立倚锄。道门演空言，未必死录除。

广厦光奇辈，恢材卓不群。夏天平岸水，春雨近山云。婉衍榱甍揭，端完柱石分。孤帆惊乍驻，一叶动-208-初闻。晚槛余清景，凉轩启碧氛。宾筵习主簿，诗版鲍参军。露洒新篁滴，风含秀落叶松薰。何劳思岘岭，虚望汉江滨。

大道开王室，辛勤自贾生。白衣逢圣主，青眼赖时英。一路来边海，三年别上京。泪因南国尽，心向北辰倾。咄咄中途事，栖栖此日行。登封期未卜，吊汩恨空盈。谪见天何再，勤忧诏未幷。汉胡当重理，魏相昔权兵。《葛藟》机尤巧，《鸱鹗》义可精。（“鸱鹗”当作“鸱鸮”。）旧恩移保传，初论激公卿。后学稽前古，先儒制未萌。朱云曾痛愤，刘向几吞声。日月今才朗，烟尘久未清。讵闻高鸟尽，终俟小鲜烹。坦坦前王道，雄雄近世名。帝图殷太甲，人镜魏文贞。逸足期千里，穷鳞渴一泓。征贤宁乏诏，进善岂无旌。狡兔当寒伏，荒鸡半夜鸣。殷勤在伊吕，为我致升平。

上将出东征，骅骝得路行。青云仰高步，白日见精诚。朗抱韬群物，沉思活庶氓，田文今得士，孙武旧能兵。晓月当楼色，秋鞞入地声。鬼神愁运思，奸猾恐回情。破敌连收栅，屯师立下城。龙观淮甸虎，鳣视海湄鲸。勇冠临危貌，勋崇定远名。突围亲斩首，开道看擒生。陈变虵头出，枪回豹尾横。束衣金甲冷，挥箭铁鞭鸣。历战长诸葛，封侯小富平。去淮初五马，迁滑再双旌。道秪萧何直。功惟范蠡成。感恩怀敢炙，知味渴和羹。曙合铜牌入，昏堂蜡烛明。玉钩红袖把，银注紫衣擎。接坐羞人识，还-209-家畏嫂轻。犹希匹夫胆，一向信陵倾。

圣代倚龙骧，青油镇北方。国除心腹病，时咏股肱良。兆栛周畋吉，言应禹拜昌。中台初复位，太白定扬光。传癖深元凯，筹谋奥子房。率先供帝命，特地举朝纲。吏改新曹局，民耕旧战场。节旌穷海岛，诗句起河梁。幕府推贤佐，杯盘任客狂。峰峦资秀崪，雕鹗避轩昂。列座花茵展，鸣鼍锦臂攘。小旗鞍马令，尖帽柘枝娘。扫路麾幢出，开衙斧钺行。旌旗垂玳瑁，黄帕结鸳鸯。报主亲临敌，屯师首犯彊。裂红偷贼号，缠褐眩戎装。夜栅回千马，昏鼙亚万枪。桉声铺阵血。垂泪抚刀疮。豹望因文变，鲲期假翅翔。空劳千里役，何策利梁王。

天意兆升平，忠良自间生。二年移四镇，一夜破重城。白刃来临敌，青油引出京。指途谙老马，望海哂长鲸。国用鞭头筭，军机帐下萌。王师初戮力，贼将首推诚。鼎鼐传家世，藩隅易弟兄。风云将气合，才命与时幷。咳唾收齐土，疮痍肓蔡甿。指㧑从上策，谈笑赖高情。发号方回踵，归农务散兵。紫微才近侍，彤矢又专征。曲直须绳准，幽深藉镜明。晓江流汗漫，秋华耸峥嵘。士勇思陈力，儿啼畏道名。文王开卦兆，武帝下星精。远寄恩弥厚，深欺敌不勍。俭风敦制度，和气茂逢迎。画障朱轩设，蛮刀粉壁横。木鱼连𬬭动，金兽齿环狞。舞席宫鬃出，宾盘海馔盈。绣蹄红球卧，花领紫绦萦。鹓鹭初移府，熊罴夜烈营。（“烈”，严疑当作“列”。）济河无反顾，当阵必前行。野迥朱旗卜，霜干翠幕轻。角吹寒日色，枪揭暑雷声。-210-宁越身犹贱，冯煖胆未呈。贵门心强迹，贤路力何争。閟手从抛剑，愁肠却赖觥。宁依刘表死，不接贾充荣。阻辙羞偏毂，蟠泥渴一泓。应怜望尘眼，歧路拜双旌。

日月中华正，星辰上国偏，经纶今四海，讨伐旧三边。失道非无素，乘时不偶然。安刘机在早，诛吕计须权。礼乐胜残后，干戈止杀前。未闻晁氏戮，初幸贾生缘。善马来何利，穷兵去甚坚。国雠因破虏。民耗是求仙。忍愤中郎节，残形太史编。冲融当魏邴，腼衍自昭宣。故老心徒切，先皇道益悬。元成真渐地，哀少卒崩天。七庙倾王莽，三公败董贤。兴亡岂无诫，为看借秦篇。

河上劳兵地，江南酷旱天。那知讨邢日，不是克殷年。忽忽嗟时难，矜矜畏序愆。云徒蔽日月，雨合降山川。造化炉思火，阴阳炭鼓烟。披怀遭赤昼，濯足想清涟。狱俟于公决，心期戴令虔。敢忘霑霈泽，俣幸及私田。请祷诚明矣，焚巫策昧然。灵山罢齐景，美玉罄周宣。石燕曾谁舞，泥龙愈自坚。鱼穷悲涸辙，井漆奈枯泉。五亩忧还轸，三时望益悬。𫏐欣垂滴沥，终讶阻缠绵。贬损心应恳，踈通税必蠲。乘轩尝拯物，饮马昔投钱。火宅逢僧话，炎荒想客迁。泥蟠尺蠖久，草长蒺藜先。病体长兼虑，穷愁益自煎。犹希畏途上，一咏凯歌旋。

-211-积雨江城久，腾云海峤来。暑当初缜𫄨，寒亦重然灰。暧昧连中夏，调和仰上台。地平天没堑，舟利木兼材。电影窗遥入，雷声辙乍回。边除深溢潦，枕簟去浮埃。太陆青蘋泛，曾崖白浪豗。初跳倒蛙黾，疾长半蒿莱。坏壤虚为穴，淙沙迥作堆。未如归结网，何惮渴操杯。漏屋诚难葺，崩墙不易坯。远愁超滉瀁，高羡陟崔嵬。俯祝阴灵遍，聊飡水物该。病非宜长老，忧是主婴孩。浅浅斟茶鼎，环环荡酒罍。濯枝怜鸟噤，流麦分人咍。日色疑羞出，天心似惜开。巨鳞承水使，纤介幸时灾。折角巾全委，低头柱顿摧。神龙曾未失，蝼蚁莫相裁。

柘岸齐空远，通波跨槛牢。四方人意便，两路马行高。雾柳蒙疏叶，风帆挂并艘。碧云秋水静，红日暮霞韬。茍藉公心度，稀逢敏手操。旧恩重雨露，新命压波涛。挹海惊涯涘，冲霄讶羽毛。丝纶初变体，锦袖旋挥毫。美景尤难卜，良辰不易遭。名华应独步，语韵洽朋曹。异日知司衮，闲时解梦刀。卿材尊宦达，侯业重人豪。拽盏怜稀饮，扶鞍哂遽逃。香凫深促坐，画鹢远回篙。赌气连呼采，縻心乍漱醪。俣妨孤愤激，肯忘一言褒。北阙承优话，南方续广骚。不尝书咄咄，谁话酒陶陶。末路犹提笔，雄藩伫拥旄。只愁迂蹇步，归去又蓬蒿。

远派通催急，层栏架柱牢。中开一合静，外拔两檐高。{山瓦}崪基崇岸，湾环隘近艘。劲竿红旆展，长镫紫囊韬。旧好千金诺，新题一笔操。开怀侵月露，惜别话风涛。尽纳黄泥水，平分沼沚毛。诗能拘咫寸，-212-酒妙乏丝毫。不止才无敌，非论运合遭。宦情周上智，美论逸诸曹。拟义临戎钺，从容宰社刀。三千藂秀彦。百万举名豪。死士曾无悔，生民肯更逃。下帘欣继烛，归路止排篙。彩柚撩青鬓，金舡泛白醪。韵惭高手压。文岂拙词褒。贾谊犹兴叹，杨雄重返骚。不当离急引，应获在甄陶。强逐騑騑驷，徒瞻孑孑旄。何堪纵高祖，生意任庭蒿。

烟尘绕北京，千里动人情。位压中华险，功排上将荣。四方分万石，三镇拥双旌。大郡为深寄，河湟仗素城。雄才身挺拔，柱石势映倾。霍氏勋元重，胡家正本清。殊恩酬义勇，积庆自忠贞。海岱乘时出，风云得气生。虎头膺将号，龙额擅侯名。麹蘗功归酒，塩梅味到羹。碧霄长日路，黄犬少年行。号令诛旡轨，观风审未萌。物情周智用，宾礼尽逢迎。促座杯心亚，开场镜面平。神隈旗干动，虎占地衣狞。紫绶分排马，青娥乱替觥。鱼金垂重獭，罗袖拂球轻。暖合朝呈简，深帘夜按笙。栖遑穷蔡泽，孱弱病刘桢。试暗秦台下，应回照胆明。-213-。

