炎熇肆蒸溽，南薫日飘飏。田畴苦焦烈，龟坼无润壤。嘉禾穟为实，灌注期穰穰。午火云炽，虐焰弥-408-穹苍。桔槹置无用，何计盈仓箱。老农力耕耨，扪心热衷肠。公租与私税，焉得俱无伤？今年已憔悴，斗米百钱偿。富豪索高价，闭廪几绝粮。引领望甘雨，倾城祷林桑。匹夫动天地，奚俟暴巫尫。浃旬竟弗验，神明果茫茫。彼苍岂降割，以重吾民殃。（《古今图书集成·庶征典》五九《旱灾部》）。

故人为作郡，百里到吴兴。藻思江湖满，公平道路称。包山方峻直，霅水况澄清。伫听司空第，遥知下诏征。（《百城烟水》四《吴江》）（〖1〗《嘉泰吴兴志》卷十四《郡守题名》云：“徐玄之，开元七年自谏议大夫授，改邠王府长史。《统纪》云：开元十五年。”郁贤皓《唐刺史考》从《统纪》之说。张祜约生于贞元间，卒于大中中，于徐玄之不同时，诗显非其作。确作者不详，姑仍存此。）。

晋代衣冠梦一场，精蓝往是读书堂。桓伊曾弄柯亭笛，吹落梅花万点香。（《古今图书集成·职方典》一二五三《衡州府部》）。

古来英杰动寰区，武德文经未有余。王氏柱天动业外，李陵章句右军书。（《唐诗纪事》五十四王智兴名下引此诗，前三句作“十年受命镇方隅，孝节忠规两有余。谁信将坛嘉政外（第四句同）。”又《全唐诗》三百十四王智兴《徐州使院赋》，第一句“三十年前老健儿”，《剧谈录》作“平生弓剑自相随”，第四句“独”作“自”。附注于此。○《剧谈录》上。-409-。

