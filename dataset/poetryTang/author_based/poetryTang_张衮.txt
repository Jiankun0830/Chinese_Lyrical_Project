笾豆簠簋，黍稷非馨。懿兹彝器，厥德惟明。金石匏革，以和以平。由此无疆，期乎永宁。

哲后躬享，旨酒斯陈。王恭无斁，严祀惟寅。皇祖以配，大孝以振。宜锡景福，永休下民。

恭祀上帝，于国之阳。爵醴是荷，鸿基永昌。

导和气兮袭氤氲，宣皇使兮彰圣神。服遐裔兮敷质文，格苗扈兮息烟尘。

大业来四夷，仁风和万国。白日体无私，皇天辅有德。七旬罪已服，六旬师方克。伟哉帝道隆，终始常作则。

烟燎升，礼容彻。诚感达，人神悦。灵贶彰，圣情结。玉座寂，金罏歇。

