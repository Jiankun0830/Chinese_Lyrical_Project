旭景鸾台上，微云象阙间。时清政事少，日永直官闲。远籁飞箫管，零冰响珮环。终军年二十，默坐叩玄关。

垂杨界官道，茅屋倚高坡。月下春塘水，风中牧竖歌。折花闲立久，对酒远情多。今夜孤亭梦，悠扬奈尔何。

家声曾与金张辈，官署今居何宋间。起得高斋临静曲，种成奇树学他山。鸳鸾终日同醒醉，萝薜常时共往还。贱子今朝独南去，不堪回首望清闲。

少长在维扬，依然认故乡。金陵佳丽地，不道少风光。稍望吴台远，行登楚塞长。殷勤语江岭，归梦莫相妨。

京口潮来曲岸平，海门风起浪花生。人行沙上见日影，舟过江中闻橹声。芳草远迷杨子渡，宿烟深映广陵城。游人乡思应如橘，相望须含两地情。

不共垂杨映绮寮，倚山临路自娇饶。游人过去知香远，谷鸟飞来见影摇。半隔烟岚遥隐隐，可堪风雨暮萧萧。城中春色还如此，几处笙歌按舞腰。

退公求静独临川，杨子江南二月天。百尺翠屏甘露阁，数帆晴日海门船。波澄濑石寒如玉，草接汀蘋绿似烟。安得乘槎更东去，十洲风外弄潺湲。

省署皆归沐，西垣公事稀。咏诗前砌立，听漏向申归。远思风醒酒，余寒雨湿衣。春光已堪探，芝盖共谁飞。

吴公台下旧京城，曾掩衡门过十春。别后不知新景象，信来空问故交亲。宦游京口无高兴，习隐锺山限俗尘。今日喜为华表鹤，况陪鹓鹭免迷津。

缭绕长堤带碧浔，昔年游此尚青衿。兰桡破浪城阴直，玉勒穿花苑树深。宦路尘埃成久别，仙家风景有谁寻。那知年长多情后，重凭栏干一独吟。

缕彩成飞燕，迎和启蛰时。翠翘生玉指，绣羽拂文楣。讵费衔泥力，无劳剪爪期。化工今在此，翻怪社来迟。

从事蕲春兴自长，蕲人应识紫薇郎。山资足后抛名路，莼菜秋来忆故乡。以道卷舒犹自适，临戎谈笑固无妨。如闻郡阁吹横笛，时望青谿忆野王。

怜君庭下木芙蓉，袅袅纤枝淡淡红。晓吐芳心零宿露，晚摇娇影媚清风。似含情态愁秋雨，暗减馨香借菊丛。默饮数杯应未称，不知歌管与谁同。

东观时闲暇，还修喻蜀书。双旌驰县道，百越从轺车。桂蠹晨餐罢，贪泉访古初。春江多好景，莫使醉吟疏。

郊外春华好，人家带碧谿。浅莎藏鸭戏，轻霭隔鸡啼。掩映红桃谷，夤缘翠柳堤。王孙竟不至，芳草自萋萋。

便返城闉尚未甘，更从山北到山南。花枝似雪春虽半，桂魄如眉日始三。松盖遮门寒黯黯，柳丝妨路翠{毛参}{毛参}。登临莫怪偏留恋，游宦多年事事谙。

所思何在杳难寻，路远山长水复深。衰草满庭空伫立，清风吹袂更长吟。忘情好醉青田酒，寄恨宜调绿绮琴。落日鲜云偏聚散，可能知我独伤心。

先生尝已佩真形，绀发朱颜骨气清。道秘未传鸿宝术，院深时听步虚声。辽东几度悲城郭，吴市终应变姓名。三十六天皆有籍，他年何处问归程。

幽人春望本多情，况是花繁月正明。竟夕无言亦无寐，绕堦芳草影随行。

白首栖禅者，尝谈灞浐游。能令过江客，偏起失乡愁。室倚桃花崦，门临杜若洲。城中无此景，将子剩淹留。

今岁游山已恨迟，山中仍喜见辛夷。簪缨且免全为累，桃李犹堪别作期。晴后日高偏照灼，晚来风急渐离披。山郎不作同行伴，折得何由寄所思。

万里春阴乍履端，广庭风起玉尘干。梅花岭上连天白，蕙草堦前特地寒。晴去便为经岁别，兴来何惜彻宵看。此时鸳侣皆闲暇，赠答诗成禁漏残。

贾傅栖迟楚泽东，兰皋三度换秋风。纷纷世事来无尽，黯黯离魂去不通。直道未能胜社鼠，孤飞徒自叹冥鸿。知君多少思乡恨，并在山城一笛中。

急景骎骎度，遥怀处处生。风头乍寒暖，天色半阴晴。久别魂空断，终年道不行。殷勤云上雁，为过历阳城。

前年都尉没边城，帐下何人领旧兵。徼外瘴烟沉鼓角，山前秋日照铭旌。笙歌却返乌衣巷，部曲皆还细柳营。今日园林过寒食，马蹄犹拟入门行。

后主忘家不悔，江南异代长春。今日景阳台上，闲人何用伤神。

仲春初四日，春色正中分。绿野徘徊月，晴天断续云。燕飞犹个个，花落已纷纷。思妇高楼晚，歌声不可闻。

贱子乖慵性，频为省直牵。交亲每相见，多在相门前。君独疏名路，为郎过十年。炎风久成别，南望思悠然。

谢守高斋结构新，一方风景万家情。群贤讵减山阴会，远俗初闻正始声。水槛片云长不去，讼庭纤草转应生。阿连诗句偏多思，遥想池塘昼梦成。

越徼稽天讨，周京乱虏尘。苍生何可奈，江表更无人。岂惮寻荒垄，犹思认后身。春风白杨里，独步泪霑巾。

日觉儒风薄，谁将霸道羞。乱臣无所惧，何用读春秋。

野出西垣步步迟，秋光如水雨如丝。铜龙楼下逢闲客，红药堦前访旧知。乱点乍滋承露处，碎声因想滴蓬时。银台钥入须归去，不惜余欢尽酒卮。

经年相望隔重湖，一旦相逢在上都。塞诏官班聊慰否，埋轮意气尚存无。由来圣代怜才子，始觉清风激懦夫。若向西冈寻胜赏，旧题名处为踌躇。

闻道经行处，山前与水阳。磐声深小院，灯影迥高房。落宿依楼角，归云拥殿廊。羡师闲未得，早起逐班行。

暑服道情出，烟街薄暮还。风清飘短袂，马健弄连环。水静闻归橹，霞明见远山。过从本无事，从此涉旬间。

扬州胜地多丽人，其间丽者名月真。月真初年十四五，能弹琵琶善歌舞。风前弱柳一枝春，花里娇莺百般语。扬州帝京多名贤，其间贤者殷德川。德川初秉纶闱笔，职近名高常罕出。花前月下或游从，一见月真如旧识。闲庭深院资贤宅，宅门严峻无凡客。垂帘偶坐唯月真，调弄琵琶郎为拍。殷郎一旦过江去，镜中懒作孤鸾舞。朝云暮雨镇相随，石头城下还相遇。二月三月江南春，满城蒙蒙起香尘。隔墙试听歌一曲，乃是资贤宅里人。绿窗绣幌天将晓，残烛依依香袅袅。离肠却恨苦多情，软障薰笼空悄悄。殷郎去冬入翰林，九霄官署转深沉。人间想望不可见，唯向月真存旧心。我惭阘茸何为者，长感余光每相假。陋巷萧条正掩扉，相携访我衡茅下。我本山人愚且贞，歌筵歌席常无情。自从一见月真后，至今赢得颠狂名。殷郎月真听我语，少壮光阴能几许。良辰美景数追随，莫教长说相思苦。

闻君孤櫂泛荆谿，陇首云随别恨飞。杜牧旧居凭买取，他年藜杖愿同归。

散诞爱山客，凄凉怀古心。寒风天阙晚，尽日倚轩吟。

寒灯耿耿漏迟迟，送故迎新了不欺。往事并随残历日，春风宁识旧容仪。预惭岁酒难先饮，更对乡傩羡小儿。吟罢明朝赠知己，便须题作去年诗。

看看潘鬓二毛生，昨日林梢又转莺。欲对春风忘世虑，敢言尊酒召时英。假中西阁应无事，筵上南威幸有情。不得车公终不乐，已教红袖出门迎。

高斋迟景雪初晴，风拂乔枝待早莺。南省郎官名籍籍，东邻妓女字英英。流年倏忽成陈事，春物依稀有旧情。新岁相思自过访，不烦虚左远相迎。

久作他乡客，深惭薄宦非。不知云上雁，何得每年归。夜静声弥怨，天空影更微。往年离别泪，今夕重霑衣。

良宵丝竹偶成欢，中有佳人俯翠鬟。白雪飘飖传乐府，阮郎憔悴在人间。清风朗月长相忆，佩蕙纫兰早晚还。深夜酒空筵欲散，向隅惆怅鬓堪斑。

厨冷烟初禁，门闲日更斜。东风不好事，吹落满庭花。过社纷纷燕，新晴淡淡霞。京都盛游观，谁访子云家。

清晨待漏独徘徊，霄汉悬心不易裁。阁老深严归翰苑，夕郎威望拜霜台。青绫对覆蓬壶晚，赤棒前驱道路开。犹有西垣厅记在，莫忘同草紫泥来。

闻道张晨盖，徘徊石首东。濬川非伯禹，落水异三公。衣湿仍愁雨，冠欹更怯风。今朝复相见，疑是葛仙翁。

征虏亭边月，鸡鸣伴客行。可怜何水部，今事谢宣城。风物聊供赏，班资莫系情。同心不同载，留滞为浮名。

信到得君书，知君已下车。粉闱情在否，莲幕兴何如。人望征贤入，余思从子居。灊山真隐地，凭为卜茅庐。

我多吏事君多病，寂绝过从又几旬。前日龙山烟景好，风前落帽是何人。

衡门寂寂逢迎少，不见仙郎向五旬。莫问龙山前日事，菊花开却为闲人。

江上多离别，居人夜𢭏衣。拂砧知露滴，促杵恐霜飞。漏转声频断，愁多力自微。裁缝依梦见，腰带定应非。

独听空堦雨，方知愁事悲。寂寥旬假日，萧飒夜长时。别念纷纷起，寒更故故迟。情人如不醉，定是两相思。

去载分襟后，寻闻在建安。封疆正多事，尊俎若为欢。都护空遗镞，明君欲舞干。绕朝时不用，非是杀身难。

家家门外庐山路，唯有夫君乞假游。案牍乍抛公署晚，林泉已近暑天秋。海潮尽处逢陶石，江月圆时上庾楼。此去萧然好长往，人间何事不悠悠。

一宿秋风未觉凉，数声宫漏日犹长。林泉无计消残暑，虚向华池费稻粱。

汉将承恩久，图勋肯顾私。匈奴犹未灭，安用以家为。郢匠虽闻诏，衡门竟不移。宁烦张老颂，无待晏婴辞。甲乙人徒费，亲邻我自持。悠悠千载下，常作帅臣师。

元帅楼船出治兵，落星山外火旗明。千帆日助江陵势，万里风驰下濑声。杀气晓严波上鹢，凯歌遥骇海边鲸。仲宣一作从军咏，回顾儒衣自不平。

置却人间事，闲从野老游。树声村店晚，草色古城秋。独鸟飞天外，闲云度陇头。姓名君莫问，山木与虚舟。

征西府里日西斜，独试新炉自煮茶。篱菊尽来低覆水，塞鸿飞去远连霞。寂寥小雪闲中过，斑驳轻霜鬓上加。算得流年无奈处，莫将诗句祝苍华。

雨霁秋光晚，亭虚野兴回。沙鸥掠岸去，谿水上堦来。客傲风欹帻，筵香菊在杯。东山长许醉，何事忆天台。

珍重王光嗣，交情尚在不。芜城连宅住，楚塞并车游。别后官三改，年来岁六周。银钩无一字，何以缓离愁。

任公郡占好山川，谿水萦回路屈盘。南国自来推胜境，故人此地作郎官。风光适意须留恋，禄秩资贫且喜欢。莫忆班行重回首，是非多处是长安。

蒋山南望近西坊，亭馆依然锁院墙。天子未尝过细柳，将军寻已戍炖煌。敧倾怪石山无色，零落圆荷水不香。为将为儒皆寂寞，门前愁杀马中郎。

新安从事旧台郎，直气多才不可忘。一旦江山驰别梦，几年簪绂共周行。岐分出处何方是，情共穷通此义长。因附邻州寄消息，接舆今日信为狂。

吾兄失意在东都，闻说襟怀任所如。已纵乖慵为傲吏，有何关键制豪胥。县斋晓闭多移病，南亩秋荒忆遂初。知道故人相忆否，嵇康不得懒修书。

句曲山前县，依依数舍程。还同适勾漏，非是厌承明。柳谷供诗景，华阳契道情。金门容傲吏，官满且还城。

曾骑竹马傍洪厓，二十余年变物华。客梦等闲过驿阁，归帆遥羡指龙沙。名垂小篆矜垂露，诗作吴吟对绮霞。岁暮定知回未得，信来凭为寄梅花。

寒风萧瑟楚江南，记室戎装挂锦帆。倚马未曾妨笑傲，斩牲先要厉威严。危言昔日尝无隐，壮节今来信不凡。惟有杯盘思上国，酒醪甜淡菜蔬甘。

从来未面李先生，借我西窗卧月明。二十三家同愿识，素骡何日暂还城。

彼美巉岩石，谁施黼藻功。回岩明照地，绝壁烂临空。锦段鲜须濯，罗屏展易穷。不因秋藓绿，非假晚霞红。羽客藏书洞，樵人取箭风。灵踪理难问，仙路去何通。返驾归尘里，留情向此中。回瞻画图畔，遥羡面山翁。

埼岸堕萦带，微风起细涟。绿阴三月后，倒影乱峰前。吹浪游鳞小，黏苔碎石圆。会将腰下组，换取钓鱼船。

性灵慵懒百无能，唯被朝参遣夙兴。圣主优容恩未答，丹经疏阔病相陵。脾伤对客偏愁酒，眼暗看书每愧灯。进与时乖不知退，可怜身计谩腾腾。

人间多事本难论，况是人间懒慢人。不解养生何怪病，已能知命敢辞贫。向空咄咄烦书字，举世滔滔莫问津。金马门前君识否，东方曼倩是前身。

夕郎忧国不忧身，今向天涯作逐臣。魂梦暗驰龙阙曙，啸吟闲绕虎谿春。朝车载酒过山寺，谏纸题诗寄野人。惆怅懦夫何足道，自离群后已同尘。

贾傅南迁久，江关道路遥。北来空见雁，西去不如潮。鼠穴依城社，鸿飞在泬寥。高低各有处，不拟更相招。

分司洗马无人问，辞客殷勤辍棹歌。苍藓满庭行径小，高梧临槛雨声多。春愁尽付千杯酒，乡思遥闻一曲歌。且共胜游消永日，西冈风物近如何。

大藩从事本优贤，幕府仍当北固前。花绕楼台山倚郭，寺临江海水连天。恐君到即忘归日，忆我游曾历二年。若许他时作闲伴，殷勤为买钓鱼船。

榆柳开新焰，梨花发故枝。辎𫐌隘城市，圭组坐曹司。独对芝泥检，遥怜白马儿。禁林还视草，气味两相知。

悬圃清虚乍过秋，看山寻水上兹楼。轻鸥的的飞难没，红叶纷纷晚更稠。风卷微云分远岫，浪摇晴日照中洲。跻攀况有承华客，如在南皮奉胜游。

把酒凭君唱柳枝，也从丝管递相随。逢春只合朝朝醉，记取秋风落叶时。

南园日暮起春风，吹散杨花雪满空。不惜杨花飞也得，愁君老尽脸边红。

陌上朱门柳映花，帘钩半卷绿阴斜。凭郎暂驻青骢马，此是钱塘小小家。

夹岸朱栏柳映楼，绿波平幔带花流。歌声不出长条密，忽地风回见彩舟。

老大逢春总恨春，绿杨阴里最愁人。旧游一别无因见，嫩叶如眉处处新。

蒙蒙堤畔柳含烟，疑是阳和二月天。醉里不知时节改，漫随儿女打秋千。

水阁春来乍减寒，晓妆初罢倚栏干。长条乱拂春波动，不许佳人照影看。

柳岸烟昏醉里归，不知深处有芳菲。重来已见花飘尽，唯有黄莺啭树飞。

此去仙源不是遥，垂杨深处有朱桥。共君同过朱桥去，索映垂杨听洞箫。

暂别扬州十度春，不知光景属何人。一帆归客千条柳，肠断东风杨子津。

仙乐春来按舞腰，清声偏似傍娇饶。应缘莺舌多情赖，长向双成说翠条。

凤笙临槛不能吹，舞袖当筵亦自疑。唯有美人多意绪，解依芳态画双眉。

浮名浮利信悠悠，四海干戈痛主忧。三谏不从为逐客，一身无累似虚舟。满朝权贵皆曾忤，绕郭林泉已遍游。惟有恋恩终不改，半程犹自望城楼。

别路知何极，离肠有所思。登舻望城远，摇{木虏}过江迟。断岸烟中失，长天水际垂。此心非橘柚，不为两乡移。

纶闱放逐知何道，桂苑风流且暂归。莫问升迁桥上客，身谋疏拙旧心违。

东京少长认维桑，书剑谁教入帝乡。一事无成空放逐，故人相见重凄凉。楼台寂寞官河晚，人物稀疏驿路长。莫怪临风惆怅久，十年春色忆维扬。

风紧雨凄凄，川回岸渐低。吴州林外近，隋苑雾中迷。聚散纷如此，悲欢岂易齐。料君残酒醒，还听子规啼。

秋风海上久离居，曾得刘公一纸书。淡水心情长若此，银钩踪迹更无如。尝忧座侧飞鸮鸟，未暇江中觅鲤鱼。今日京吴建朱邸，问君谁共曳长裾。

昨宵宴罢醉如泥，惟忆张公大谷梨。白玉花繁曾缀处，黄金色嫩乍成时。冷侵肺腑醒偏早，香惹衣襟歇倍迟。今旦中山方酒渴，唯应此物最相宜。

朱云曾为汉家忧，不怕交亲作世仇。壮气未平空咄咄，狂言无验信悠悠。今朝我作伤弓鸟，却羡君为不系舟。劳寄新诗平宿憾，此生心气贯清秋。

失乡迁客在天涯，门掩苔垣向水斜。只就鳞鸿求远信，敢言车马访贫家。烟生柳岸将垂缕，雪压梅园半是花。惆怅明朝尊酒散，梦魂相送到京华。

太守今何在，行春去不归。筵空收管吹，郊迥俨骖騑。营外星才落，园中露已稀。伤心梁上燕，犹解向人飞。

始忆花前宴，笙歌醉夕阳。那堪城外送，哀挽逐归艎。铃阁朝犹闭，风亭日已荒。唯余迁客泪，霑洒后池傍。

赋分多情客，经年去国心。疏钟寒郭晚，密雪水亭深。影迥鸿投渚，声愁雀噪林。他乡一尊酒，独坐不成斟。

宿露依芳草，春郊古陌旁。风轻不尽偃，日早未晞阳。耿耿依平远，离离入望长。映空无定彩，飘迳有余光。飐若荷珠乱，纷如爝火飏。诗人多感物，凝思绕池塘。

常年寒食在京华，今岁清明在海涯。远巷蹋歌深夜月，隔墙吹管数枝花。鸳鸾得路音尘阔，鸿雁分飞道里赊。不是多情成二十，断无人解访贫家。

牧叟邹生笑语同，莫嗟江上听秋风。君看逐客思乡处，犹在图山更向东。

传神踪迹本来高，泽畔形容愧彩毫。京邑功臣多伫望，凌烟阁上莫辞劳。

茱萸房重雨霏微，去国逢秋此恨稀。目极暂登台上望，心遥长向梦中归。荃蘪路远愁霜早，兄弟乡遥羡雁飞。唯有多情一枝菊，满杯颜色自依依。

放逐今来涨海边，亲情多在凤台前。且将聚散为闲事，须信华枯是偶然。蝉噪疏林村倚郭，鸟飞残照水连天。此中唯欠韩康伯，共对秋风咏数篇。

别路吴将楚，离忧弟与兄。断云惊晚吹，秋色满孤城。信远鸿初下，乡遥月共明。一枝栖未稳，回首望三京。

暮春桥下手封书，寄向江南问越姑。不道诸郎少欢笑，经年相别忆侬无。

一幅轻绡寄海滨，越姑长感昔时恩。欲知别后情多少，点点凭君看泪痕。

海陵城里春正月，海畔朝阳照残雪。城中有客独登楼，遥望天边白银阙。白银阙下何英英，雕鞍绣毂趋承明。阊门晓辟旌旗影，玉墀风细佩环声。此处追飞皆俊彦，当年何事容疵贱。怀铅昼坐紫微宫，焚香夜直明光殿。王言简静官司闲，朋好殷勤多往还。新亭风景如东洛，邙岭林泉似北山。光阴暗度杯盂里，职业未妨谈笑间。有时邀宾复携妓，造门不问都非是。酣歌叫笑惊四邻，赋笔纵横动千字。任他银箭转更筹，不怕金吾司夜吏。可怜诸贵贤且才，时情物望两无猜。伊余独禀狂狷性，褊量多言仍薄命。吞舟可漏岂无恩，负乘自贻非不幸。一朝削迹为迁客，旦暮青云千里隔。离鸿别雁各分飞，折柳攀花两无色。卢龙渡口问迷津，瓜步山前送暮春。白沙江上曾行路，青林花落何纷纷。汉皇昔幸回中道，极目牛羊卧芳草。旧宅重游尽隟荒，故人相见多衰老。禅智寺，山光桥，风瑟瑟兮雨萧萧。行杯已醒残梦断，征途未极离魂消。海陵郡中陶太守，相逢本是随行旧。乍申拜起已开眉，却问辛勤还执手。精庐水榭最清幽，一税征车聊驻留。闭门思过谢来客，知恩省分宽离忧。郡斋胜境有后池，山亭菌阁互参差。有时虚左来相召，举白飞觞任所为。多才太守能挝鼓，醉送金船间歌舞。酒酣耳热眼生花，暂似京华欢会处。归来旅馆还端居，清风朗月夜窗虚。骎骎流景岁云暮，天涯望断故人书。春来凭槛方叹息，仰头忽见南来翼。足系红笺堕我前，引颈长鸣如有言。开缄试读相思字，乃是多情乔亚元。短韵三篇皆丽绝，小梅寄意情偏切。金兰投分一何坚，银钩置袖终难灭。醉后狂言何足奇，感君知己不相遗。长卿曾作美人赋，玄成今有责躬诗。报章欲托还京信，笔拙纸穷情未尽。珍重芸香陈子乔，亦解贻书远相问。宁须买药疗羁愁，只恨无书消鄙吝。游处当时靡不同，欢娱今日两成空。天子尚应怜贾谊，时人未要嘲杨雄。曲终笔阁缄封已，翩翩驿骑行尘起。寄向中朝谢故人，为说相思意如此。

早年闻有蒯先生，二十余年道不行。抵掌曾论天下事，折腰犹悟俗人情。老还上国欢娱少，贫聚归资结束轻。迁客临流倍惆怅，冷风黄叶满山城。

闻道将军轻壮图，螺江城下委犀渠。旌旗零落沉荒服，簪履萧条返故居。皓首应全苏武节，故人谁得李陵书。自怜放逐无长策，空使卢谌泪满裾。

贾生三载在长沙，故友相思道路赊。已分终年甘寂寞，岂知今日还京华。麟符上相恩偏厚，隋苑留欢日欲斜。明旦江头倍惆怅，远山芳草映残霞。

江边微雨柳条新，握节含香二使臣。两绶对悬云梦日，方舟齐泛洞庭春。今朝草木逢新律，昨日山川满战尘。同是多情怀古客，不妨为赋吊灵均。

常思帝里奉交亲，别后光阴屈指频。兰佩却归纶阁下，荆枝犹寄楚江滨。十程山水劳幽梦，满院烟花醉别人。料得此生强健在，会须重赏昔年春。

危言危行古时人，归向西山卧白云。买宅尚寻徐处士，餐霞终访许真君。容颜别后应如故，诗咏年来更不闻。今日城中春又至，落梅愁绪共纷纷。

我爱他山石，中含绝代珍。烟披寒落落，沙浅静磷磷。翠色辞文陛，清声出泗滨。扁舟载归去，知是泛槎人。

念子才多命且奇，乱中抛掷少年时。深藏七泽衣如雪，却见中朝鬓似丝。旧德在人终远大，扁舟为吏莫推辞。孤芳自爱凌霜处，咏取文公白菊诗。

羡子清吟处，茅斋面碧流。解憎莲艳俗，唯欠荻花幽。鹭立低枝晚，风惊折叶秋。赠君须种取，不必树忘忧。

京江风静喜乘流，极目遥瞻万岁楼。喜气茏葱甘露晚，水烟波淡海门秋。五年不见鸾台长，明日将陪兔苑游。欲问平台门下吏，相君还许吐茵不。

飒飒旱天雨，凉风一夕回。远寻南亩去，细入驿亭来。蓑唱牛初牧，渔歌棹正开。盈庭顿无事，归思酌金罍。

七夕雨初霁，行人正忆家。江天望河汉，水馆折莲花。独坐凉何甚，微吟月易斜。今年不乞巧，钝拙转堪嗟。

盛府宾寮八十余，闭门高卧兴无如。梁王苑里相逢早，润浦城中得信疏。狼藉杯盘重会面，风流才调一如初。愿君百岁犹强健，他日相寻隐士庐。

翠黛嚬如怨，朱颜醉更春。占将南国貌，恼杀别家人。粉汗沾巡盏，花钿逐舞茵。明朝绮窗下，离恨两殷勤。

紫微垣里旧宾从，来向吴门谒府公。奉使谬持严助节，登门初识鲁王宫。笙歌隐隐违离后，烟水茫茫怅望中。日暮瓜洲江北岸，两行情泪滴西风。

故人相别动经年，候馆相逢倍惨然。顾我饮冰难辍櫂，感君扶病为开筵。河湾水浅翘秋鹭，柳岸风微噪暮蝉。欲识酒醒魂断处，谢公祠畔客亭前。

三峰烟霭碧临谿，中有骚人理钓丝。会友少于分袂日，谪居多却在朝时。丹心历历吾终信，俗虑悠悠尔不知。珍重韩君与高子，殷勤书札寄相思。

去国离群掷岁华，病容憔悴愧丹砂。谿连舍下衣长润，山带城边日易斜。几处垂钩依野岸，有时披褐到邻家。故人书札频相慰，谁道西京道路赊。

清时沦放在山州，邛竹纱巾处处游。野日苍茫悲𫛳舍，水风阴湿弊貂裘。鸡鸣候旦宁辞晦，松节凌霜几换秋。两首新诗千里道，感君情分独知丘。

羁游白社身虽屈，高步辞场道不卑。投分共为知我者，相寻多愧谪居时。离怀耿耿年来梦，厚意勤勤别后诗。今日谿边正相忆，雪晴山秀柳丝垂。

松节凌霜久，蓬根逐吹频。群生各有性，桃李但争春。

揜霭愚公谷，萧寥羽客家。俗人知处所，应为有桃花。

贾生去国已三年，短褐闲行皖水边。尽日野云生舍下，有时京信到门前。无人与和投湘赋，愧子来浮访戴船。满袖新诗好回去，莫随骚客醉林泉。

正怜东道感贤侯，何幸南冠脱楚囚。睆伯台前收别宴，乔公亭下舣行舟。四年去国身将老，百郡征兵主尚忧。更向鄱阳湖上去，青衫憔悴泪交流。

戚戚逢人问所之，东流相送向京畿。自甘逐客纫兰佩，不料平民著战衣。树带荒村春冷落，江澄霁色雾霏微。时危道丧无才术，空手徘徊不忍归。

太原郭夫子，行高文炳蔚。弱龄负世誉，一举游月窟。仙籍第三人，时人故称屈。昔余吏西省，倾盖名籍籍。及我窜群舒，向风心郁郁。归来暮江上，云雾一披拂。雷雨不下施，犹作池中物。念君介然气，感时思奋发。示我数篇文，与古争驰突。彩褥粲英华，理深刮肌骨。古诗尤精奥，史论皆宏拔。举此措诸民，何忧民不活。吁嗟吾道薄，与世长迂阔。顾我徒有心，数奇身正绌。论兵属少年，经国须儒术。夫子无自轻，苍生正愁疾。

石渠册府神仙署，当用明朝第一人。腰下别悬新印绶，座中皆是故交亲。龙池树色供清景，浴殿香风接近邻。从此翻飞应更远，遍寻三十六天春。

旧族知名士，朱衣宰楚城。所嗟吾道薄，岂是主恩轻。战鼓何时息，儒冠独自行。此心多感激，相送若为情。

兹山信岑寂，阴崖积苍翠。水石何必多，宛有千岩意。孰知近人境，旦暮含佳气。池影摇轻风，林光澹新霁。支颐藉芳草，自足忘世事。未得归去来，聊为宴居地。

封疆多难正经纶，台阁如何不用君。江上又劳为小邑，箧中徒自有雄文。书生胆气人谁信，远俗歌谣主不闻。一首新诗无限意，再三吟味向秋云。

忠臣本爱君，仁人本爱民。宁知贵与贱，岂计名与身。梅生为一尉，献疏来君门。君门深万里，金虎重千钧。向永且不用，况复论子真。拂衣遂长往，高节邈无邻。至今仙籍中，谓之梅真人。郭生负逸气，百代继遗尘。进退生自知，得丧吾不陈。斯民茍有幸，期子一朝伸。

细雨轻风采药时，褰帘隐几更何为。岂知泽畔纫兰客，来赴城中角黍期。多罪静思如锉蘗，赦书才听似含饴。谢公制胜常闲暇，愿接西州敌手棋。

世乱离情苦，家贫色养难。水云孤櫂去，风雨暮春寒。幕府才方急，骚人泪未干。何时王道泰，万里看鹏抟。

海内兵方起，离筵泪易垂。怜君负米去，惜此落花时。想忆看来信，相宽指后期。殷勤手中柳，此是向南枝。

田园经雨绿分畦，飞盖闲行九里堤。拂袖清风尘不起，满川芳草路如迷。林开始觉晴天迥，潮上初惊浦岸齐。怪得仙郎诗句好，断霞残照远山西。

抱瓮何人灌药畦，金衔为尔驻平堤。村桥野店景无限，绿水晴天思欲迷。横笛乍随轻吹断，归帆疑与远山齐。凤城回望真堪画，万户千门蒋峤西。

歌舞送飞球，今觥碧玉筹。管弦桃李月，帘幕凤凰楼。一笑千场醉，浮生任白头。

灼灼传花枝，纷纷度画旗。不知红烛下，照见彩球飞。借势因期克，巫山暮雨归。

莫折红芳树，但知尽意看。狂风幸无意，那忍折教残。

朝日城南路，旌旗照绿芜。使君何处去，桑下觅罗敷。

事与年俱往，情将分共深。莫惊容鬓改，只是旧时心。

暂别劳相送，佳期愿莫违。朱颜不须老，留取待郎归。

拂匣收珠佩，回灯拭薄妆。莫嫌春夜短，匹似楚襄王。

魂梦悠扬不奈何，夜来还在故人家。香蒙蜡烛时时暗，户映屏风故故斜。檀的慢调银字管，云鬟低缀折枝花。天明又作人间别，洞口春深道路赊。

绣幌银屏杳霭间，若非魂梦到应难。窗前人静偏宜夜，户内春浓不识寒。蘸甲遰觞纤似玉，含词忍笑腻于檀。锦书若要知名字，满县花开不姓潘。

南国佳人字玉儿，芙蓉双脸远山眉。仙郎有约长相忆，阿母何猜不得知。梦里行云还倏忽，暗中携手乍疑迟。因思别后闲窗下，织得回文几首诗。

湘浦怀沙已不疑，京城赐第岂前期。鼓声到晚知坊远，山色来多与静宜。簪屦尚应怜故物，稻粱空自愧华池。新诗问我偏饶思，还念鹪鹩得一枝。

惊蓬偶驻知多幸，断雁重联惬素期。当户小山如旧识，上墙幽藓最相宜。清风不去因栽竹，隙地无多也凿池。更喜良邻有嘉树，绿阴分得近南枝。

下国兵方起，君家义独闻。若为轻世利，归去卧溪云。挂席冲岚翠，携筇破藓纹。离情似霜叶，江上正纷纷。

尝闻黟县似桃源，况是优游冠玳筵。遗爱非遥应卧理，祖风犹在好寻仙。朝衣旧识熏香史，禄米初营种秫田。大抵宦游须自适，莫辞离别二三年。

问君孤櫂去何之，玉笥春风楚水西。山上断云分翠霭，林间晴云入澄溪。琴心酒趣神相会，道士仙童手共携。他日时清更随计，莫如刘阮洞中迷。

酌酒围炉久，愁襟默自增。长年逢岁暮，多病见兵兴。夜色开庭燎，寒威入砚冰。汤师无别念，吟坐一灯凝。

潦倒含香客，凄凉赋𫛳人。未能全卷舌，终拟学垂纶。故友暌离久，音书问讯频。相思俱老大，又见一年新。

之子有雄文，风标秀不群。低飞从墨绶，逸志在青云。柳色临流动，春光到县分。贤人多静理，未爽醉醺醺。

梁王籍宠就东藩，还召邹枚坐兔园。今日好论天下事，昔年同受主人恩。石头城下春潮满，金柅亭边绿树繁。唯有音书慰离别，一杯相送别无言。

烦君更上筑金台，世难民劳藉俊才。自有声名驰羽檄，不妨谈笑奉尊罍。元规楼迥清风满，匡俗山春画障开。莫忘故人离别恨，海潮回处寄书来。

我重朱夫子，依然见古人。成名无愧色，得禄及慈亲。莫叹官资屈，宁论活计贫。平生心气在，终任静边尘。

酌此杯中物，茱萸满把秋。今朝将送别，他日是忘忧。世乱方多事，年加易得愁。政成频一醉，亦未减风流。

闻君仙袂指洪厓，我忆情人别路赊。知有欢娱游楚泽，更无书札到京华。云开驿阁连江静，春满西山倚汉斜。此处相逢应见问，为言搔首望龙沙。

茂宰隳官去，扁舟著彩衣。湓城春酒熟，匡阜野花稀。解缆垂杨绿，开帆宿鹭飞。一朝吾道泰，还逐落潮归。

亡羊岐路愧司南，二纪穷通聚散三。老去何妨从笑傲，病来看欲懒朝参。离肠似线常忧断，世态如汤不可探。珍重加餐省思虑，时时斟酒压山岚。

身遥上国三千里，名在朝中二十春。金印不须辞入幕，麻衣曾此叹迷津。卷舒由我真齐物，忧喜忘心即养神。世路风波自翻覆，虚舟无计得沉沦。

我爱陶靖节，吏隐从弦歌。我爱费征君，高卧归九华。清风激颓波，来者无以加。我志两不遂，漂沦浩无涯。数奇时且乱，此图今愈赊。贤哉薛夫子，高举凌晨霞。安民即是道，投足皆为家。功名与权位，悠悠何用夸。携朋出远郊，酌酒藉平沙。云收远天静，江阔片帆斜。离怀与企羡，南望长咨嗟。

右史罢朝归，之官句水湄。别我行千里，送君倾一卮。酒罢长叹息，此叹君应悲。乱中吾道薄，卿族旧人稀。胡为佩铜墨，去此白玉墀。吏事岂所堪，民病何可医。藏用清其心，此外慎勿为。县郭有佳境，千峰谿水西。云树杳回合，岩峦互蔽亏。弹琴坐其中，世事吾不知。时时寄书札，以慰长相思。

茅许禀灵气，一家同上宾。仙山空有庙，举世更无人。独往诚违俗，浮名亦累真。当年各自勉，云洞镇长春。

日入林初静，山空暑更寒。泉鸣细岩窦，鹤泪眇云端。拂榻安棋局，焚香戴道冠。望君殊不见，终夕凭栏干。

南朝名士富仙才，追步东卿遂不回。丹井自深桐暗老，祠宫长在鹤频来。岩边桂树攀仍倚，洞口桃花落复开。惆怅霓裳太平事，一函真迹锁昭台。

先生曾有洞天期，犹傍天坛摘紫芝。处世自能心混沌，全真谁见德支离。玉霄尘闭人长在，全鼎功成俗未知。他日飙轮谒茅许，愿同鸡犬去相随。

绝境何人识，高亭万象含。凭轩临树杪，送目极天南。积霭生泉洞，归云锁石龛。丹霞披翠𪩘，白鸟带晴岚。仙去留虚室，龙归涨碧潭。幽岩君独爱，玄味我曾耽。世上愁何限，人间事久谙。终须脱羁鞅，来此会空谈。

平生心事向玄关，一入仙乡似旧山。白鹤泪空晴眇眇，丹沙流涧暮潺潺。尝嗟多病嫌中药，拟问真经乞小还。满洞烟霞互陵乱，何峰台榭是萧闲。

气为还元正，心由抱一灵。凝神归罔象，飞步入青冥。整服乘三素，旋纲蹑九星。琼章开后学，稽首奉真经。

天帝黄金阙，真人紫锦书。霓裳纷蔽景，羽服迥凌虚。白鹤能为使，班麟解驾车。灵符终愿借，转共世情疏。

圣主过幽谷，虚皇在蘂宫。五千宗物母，七字秘神童。世上金壶远，人间玉籥空。唯余养身法，修此与天通。

何处求玄解，人间有洞天。勤行皆是道，谪下尚为仙。蔽景乘朱凤，排虚驾紫烟。不嫌园吏傲，愿在玉宸前。

三素霏霏远，盟威凛凛寒。火铃空灭没，星斗晓阑干。佩响流虚殿，炉烟在醮坛。萧寥不可极，骖驾上云端。

瑶坛醮罢晚云开，羽客分飞俗士回。为报移文不须勒，未曾游处待重来。

已开山馆待抽簪，更要岩泉欲洗心。常被松声迷细韵，忽流花片落高岑。便疏浅濑穿莎径，始有清光映竹林。何日煎茶酝香酒，沙边同听暝猿吟。

今宵星汉共晶光，应笑罗敷嫁侍郎。斗柄易倾离恨促，河流不尽后期长。静闻天籁疑鸣佩，醉折荷花想艳妆。谁见宣猷堂上宴，一篇清韵振金铛。

微云疏雨淡新秋，晓梦依稀十二楼。故作别离应有以，拟延更漏共无由。那教人世长多恨，未必天仙不解愁。博望苑中残酒醒，香风佳气独迟留。

成名郊外掩柴扉，树影蝉声共息机。积雨暗封青藓径，好风轻透白{纟朿}衣。嘉鱼始赋人争诵，荆玉频收国自肥。独坐公厅正烦暑，喜吟新咏见玄微。

梓泽成新致，金丹有旧情。挂冠朝睡足，隐几暮江清。药圃分轻绿，松窗起细声。养高宁厌病，默坐对诸生。

登高节物最堪怜，小岭疏林对槛前。轻吹断时云缥缈，夕阳明处水澄鲜。江城秋早催寒事，望苑朝稀足晏眠。庭有菊花尊有酒，若方陶令愧前贤。

海门山下一渔舟，中有高人未白头。已驾安车归故里，尚通闺籍在龙楼。泉声漱玉窗前落，江色和烟槛外流。今日君臣厚终始，不须辛苦画双牛。

珍重还京使，殷勤话故人。别离长挂梦，宠禄不关身。趣向今成道，声华旧绝尘。莫嗟客鬓老，诗句逐时新。

窗外虚明雪乍晴，檐前垂霤尽成冰。长廊瓦叠行行密，晚院风高寸寸增。玉指乍拈簪尚愧，金阶时坠磬难胜。晨餐堪醒曹参酒，自恨空肠病不能。

名遂功成累复轻，鲈鱼因起旧乡情。履声初下金华省，帆影看离石首城。化剑津头寻故老，同亭会上问仙卿。冥鸿高举真难事，相送何须泪满缨。

仙郎移病暑天过，却似冥鸿避罻罗。昼梦乍惊风动竹，夜吟时觉露霑莎。情亲稍喜贫居近，性懒犹嫌上直多。望苑恩深期勿药，青云岐路未蹉跎。

往岁曾游弄水亭，齐峰浓翠暮轩横。哀猿出槛心虽喜，伤鸟闻弦势易惊。病后簪缨殊寡兴，老来泉石倍关情。今朝池口风波静，遥贺山前有颂声。

蹇步还依列宿边，拱辰重认旧云天。自嗟多难飘零困，不似当年胆气全。鸡树晚花疏向日，龙池轻浪细含烟。从来不解为身计，一叶悠悠任大川。

西掖官曹近，南溟道路遥。使星将渡汉，仙櫂乍乘潮。柳映灵和折，梅依大庾飘。江帆风淅淅，山馆雨萧萧。陆贾真迂阔，终童久寂寥。送君何限意，把酒一长谣。

时情世难消吾道，薄宦流年危此身。莫叹京华同寂寞，曾经兵革共漂沦。对山开户唯求静，贳酒留宾不道贫。善政空多尚淹屈，不知谁是解忧民。

逐客凄凄重入京，旧愁新恨两难胜。云收楚塞千山雪，风结秦淮一尺冰。置醴筵空情岂尽，投湘文就思如凝。更残月落知孤坐，遥望船窗一点星。

国有承祧重，人知秉哲尊。清风来望苑，遗烈在东藩。此日升缑岭，何因到寝门。天高不可问，烟霭共昏昏。

夏启吾君子，周储上帝宾。音容一飘忽，功业自纷纶。露泣承华月，风惊丽正尘。空余商岭客，行泪下宜春。

出处成交让，经纶有大功。泪碑瓜步北，棠树蒜山东。百揆方时叙，重离遂不融。故臣偏感咽，曾是叹三穷。

甲观光阴促，园陵天地长。箫笳咽无韵，宾御哭相将。盛烈传彝鼎，遗文被乐章。君臣知己分，零泪乱无行。

彩仗清晨出，非同齿胄时。愁烟锁平甸，朔吹绕寒枝。楚客来何补，缑山去莫追。回瞻飞盖处，掩袂不胜悲。

家世朱门贵，官资粉署优。今为百里长，应好五峰游。柳影连彭泽，湖光接庾楼。承明须再入，官满莫淹留。

请以端谿润，酬君水玉明。方圆虽异器，功用信俱呈。自得山川秀，能分日月精。巾箱各珍重，所贵在交情。

故人相别动相思，此地相逢岂素期。九子峰前闲未得，五谿桥上坐多时。甘泉从幸余知忝，宣室征还子未迟。且饮一杯消别恨，野花风起渐离披。

远使程途未一分，离心常要醉醺醺。那堪彭泽门前立，黄菊萧疏不见君。

我持使节经韶石，君作闲游过武夷。两地山光成独赏，隔年乡思暗相知。洪厓坛上长岑寂，孺子亭前自别离。珍重分岐一杯酒，强加餐饭数吟诗。

殿影高低云掩映，松阴缭绕步徘徊。从今莫厌簪裾累，不是乘轺不得来。

仙乡会应远，王事知何极。征传莫辞劳，玉峰聊一息。形骸已销散，心想都凝寂。真气自清虚，非关好松石。九仙皆积学，洞壑多遗迹。游子归去来，胡为但征役。

桂籍知名有几人，翻飞相续上青云。解怜才子宁唯我，远作卑官尚见君。岭外独持严助节，宫中谁荐长卿文。新诗试为重高咏，朝汉台前不可闻。

孙家虚坐吊诸孤，张叟僧房见手书。二纪欢游今若此，满衣零泪欲何如。腰间金印从如斗，镜里霜华已满梳。珍重远公应笑我，尘心唯此未能除。

怜君送我至南康，更忆梅花庾岭芳。多少仙山共游在，愿君百岁尚康强。

岭外春过半，途中火又新。殷勤清远峡，留恋北归人。

王事信靡盬，饮冰安足辞。胡为拥征传，乃至天南陲。天南非我乡，留滞忽逾时。还经羽人家，豁若云雾披。何以宽吾怀，老庄有微词。达士无不可，至人岂偏为。客愁勿复道，为君吟此诗。

新安风景好，时令肃辕门。身贵心弥下，功多口不言。韬钤家法在，儒雅素风存。簪履陪游盛，乡闾俗化敦。临窗山色秀，绕郭水声喧。织络文章丽，矜严道义尊。楼台秋月静，京庾晚云屯。晓吹传衙鼓，晴阳展信旛。一篇贻友好，千里倍心论。未见归骖动，空能役梦魂。

琼瑶一簇带花来，便𣃁苍苔手自栽。喜见唐昌旧颜色，为君判病酌金罍。

仙驭期难改，坤仪道自光。閟宫新表德，沙麓旧膺祥。素帟尧门掩，凝笳毕陌长。东风惨陵树，无复见亲桑。

永乐留虚位，长陵启夕扉。返虞严吉杖，复土掩空衣。功业投三母，光灵极四妃。唯应彤史在，不与露花晞。

隐隐阊门路，烟云晓更愁。空瞻金辂出，非是濯龙游。德感人伦正，风行内职修。还随偶物化，同此思轩丘。

但是豪家重牡丹，争如丞相阁前看。凤楼日暖开偏早，鸡树阴浓谢更难。数朵已应迷国艳，一枝何幸上尘冠。不知更许凭栏否，烂熳春光未肯残。

夜静群动息，翩翩一雁归。清音天际远，寒影月中微。何处云同宿，长空雪共飞。阳和常借便，免与素心违。

苑里芳华早，皇家胜事多。弓声达春气，弈思养天和。煖酒红炉火，浮舟绿水波。雪晴农事起，击壤听赓歌。

绿树成阴后，群芳稍歇时。谁将新濯锦，挂向最长枝。卷箔香先入，凭栏影任移。赏频嫌酒渴，吟苦怕霜髭。架迥笼云幄，庭虚展绣帷。有情萦舞袖，无力罥游丝。嫩蘂莺偷采，柔条柳伴垂。荀池波自照，梁苑客尝窥。玉李寻皆谢，金桃亦暗衰。花中应独贵，庭下故开迟。委艳妆苔砌，分华借槿篱。低昂匀灼烁，浓淡叠参差。幸植王宫里，仍逢宰府知。芳心向谁许，醉态不能支。芍药天教避，玫瑰众共嗤。光明烘昼景，润腻裛轻{雨/斯}。丽似期神女，珍如重卫姬。君王偏属咏，七子尽搜奇。

暖吹入春园，新芽竞粲然。才教鹰觜拆，未放雪花妍。荷杖青林下，携筐旭景前。孕灵资雨露，锺秀自山川。碾后香弥远，烹来色更香。名随土地贵，味逐水泉迁。力藉流黄暖，形模紫笋圆。正当钻柳火，遥想涌金泉。任道时新物，须依古法煎。轻瓯浮绿乳，孤灶散余烟。甘荠非予匹，宫槐让我先。竹孤空冉冉，荷弱谩田田。解渴消残酒，清神感夜眠。十浆何足馈，百榼尽堪捐。采撷唯忧晚，营求不计钱。任公因焙显，陆氏有经传。爱甚真成癖，尝多合得仙。亭台虚静处，风月艳阳天。自可临泉石，何妨杂管弦。东山似蒙顶，愿得从诸贤。

繁阴连曙景，瑞雪洒芳辰。势密犹疑腊，风和始觉春。萦林开玉蘂，飘座裛香尘。欲识宸心悦，云谣慰兆人。

欲使新正识有年，故飘轻絮伴春还。近看琼树笼银阙，远想瑶池带玉关。润逐𪎌麰铺绿野，暖随杯酒上朱颜。朝来花萼楼中宴，数曲赓歌雅颂间。

簪组非无累，园林未是归。世喧长不到，何必故山薇。

小舫行乘月，高斋卧看山。退公聊自足，争敢望长闲。

跂石仍临水，披襟复挂冠。机心忘未得，棋局与鱼竿。

暑天频雨亦频晴，帘外闲云重复轻。珍重一壶酬绝唱，向风遥想醉吟声。

院静苍苔积，庭幽怪石欹。蝉声当槛急，虹影向檐垂。昼漏犹怜永，丛兰未觉衰。疏篁巢翡翠，折苇覆鸬鹚。对酒襟怀旷，围棋旨趣迟。景皆随所尚，物各遂其宜。道与时相会，才非世所羇。赋诗贻座客，秋事尔何悲。

往年淦水驻行轩，引得清流似月圆。自有谿光还碧甃，不劳人力递金船。润滋苔藓欺茵席，声入杉松当管弦。珍重诗人频管领，莫教尘土咽潺潺。

湖上一阳生，虚亭启高宴。枫林烟际出，白鸟波心见。主人忘贵达，座客容疵贱。独惭残照催，归宿明光殿。

暂来城阙不从容，却佩银鱼隐玉峰。双涧水边欹醉石，九仙台下听风松。题诗翠壁称逋客，采药春畦狎老农。野鹤乘轩云出岫，不知何日再相逢。

多病怯烦暑，短才忧近职。跂足北窗风，遥怀浩无极。故人易成别，诗句空相忆。尺素寄天涯，淦江秋水色。

天上轩星正，云间湛露垂。礼容过渭水，宴喜胜瑶池。彩雾笼花烛，升龙肃羽仪。君臣欢乐日，文物盛明时。帘卷银河转，香凝玉漏迟。华封倾祝意，觞酒与声诗。

时平物茂岁功成，重翟排云到玉京。四海未知春色至，今宵先入九重城。

银烛金炉禁漏移，月轮初照万年枝。造舟已似文王事，卜世应同八百期。

汉主承乾帝道光，天家花烛宴昭阳。六衣盛礼如金屋，彩笔分题似柏梁。

劲节生宫苑，虚心奉豫游。自然名价重，不羡渭川侯。

细韵风中远，寒青雪后浓。繁阴堪避雨，效用待东封。

碧草垂低岸，东风起细波。横汾从游宴，何谢到天河。

昨朝才解冻，今日又开花。帝力无人识，谁知玩物华。

细丽披金彩，氛氲散远馨。泛杯频奉赐，缘解制颓龄。

金马辞臣赋小诗，梨园弟子唱新词。君恩还似东风意，先入灵和蜀柳枝。

百草千花共待春，绿杨颜色最惊人。天边雨露年年在，上苑芳华岁岁新。

长爱龙池二月时，{毛参}{毛参}金线弄春姿。假饶叶落枝空后，更有梨园笛里吹。

绿水成文柳带摇，东风初到不鸣条。龙舟欲过偏留恋，万缕轻丝拂御桥。

百尺长条婉麹尘，诗题不尽画难真。凭君折向人间种，还似君恩处处春。

风暖云开晚照明，翠条深映凤皇城。人间欲识灵和态，听取新词玉管声。

醉折垂杨唱柳枝，金城三月走金羁。年年为爱新条好，不觉苍华也似丝。

新春花柳竞芳姿，偏爱垂杨拂地枝。天子遍教词客赋，宫中要唱洞箫词。

凝碧池头蘸翠涟，凤皇楼畔簇晴烟。新词欲咏知难咏，说与双成入管弦。

侍从甘泉与未央，移舟偏要近垂杨。樱桃未绽梅花老，折得柔条百尺长。

谢傅功成德望全，鸾台初下正萧然。抟风乍息三千里，感旧重怀四十年。西掖新官同贾马，南朝兴运似开天。文辞职业分工拙，流辈班资让后先。每愧陋容劳刻画，长惭顽石费雕镌。晨趋纶掖吟春永，夕会精庐待月圆。立马有时同草昭，联镳几处共成篇。闲歌柳叶翻新曲，醉咏桃花促绮筵。少壮况逢时世好，经过宁虑岁华迁。云龙得路须腾跃，社栎非材合弃捐。再谒湘江犹是幸，两还宣室竟何缘。已知瑕玷劳磨莹，又有官司重接连。听漏分宵趋建礼，从游同召赴甘泉。云开阊阖分台殿，风过华林度管弦。行止不离宫仗影，衣裾尝惹御炉烟。师资稷契论中礼，依止山公典小铨。多谢天波垂赤管，敢教晨景过华塼。翾飞附骥方经远，巨楫垂风遂济川。玉烛调时钧轴正，台阶平处德星悬。岩廊礼绝威容肃，布素情深友好偏。长拟营巢安大厦，忽惊操钺领中权。吴门日丽龙衔节，京口沙晴鹢画船。盖代名高方赫赫，恋恩心切更乾乾。袁安辞气忠仍恳，吴汉精诚直且专。却许丘明师纪传，更容疏广奉周旋。朱门自得施行马，厚禄何妨食万钱。密疏尚应劳献替，清谈唯见论空玄。东山妓乐供闲步，北牖风凉足晏眠。玄武湖边林隐见，五城桥下櫂洄沿。曾移苑树开红药，新凿家池种白莲。不遣前驺妨野逸，别寻逋客互招延。棋枰寂静陈虚阁，诗笔沉吟劈彩笺。往事偶来春梦里，闲愁因动落花前。青云旧侣嗟谁在，白首亲情倍见怜。尽日凝思殊怅望，一章追叙信精研。韶颜莫与年争竞，世虑须凭道节宣。幸喜书生为将相，定由阴德致神仙。羊公剩有登临兴，尚子都无嫁娶牵。退象天山镇浮竞，起为霖雨润原田。从容自保君臣契，何必扁舟始是贤。

西院春归道思深，披衣闲听暝猿吟。铺陈政事留黄阁，偃息神机在素琴。玉柄暂时疏末座，瑶华频复惠清音。开晴便作东山约，共赏烟霞放旷心。

秋暮天高稻穟成，落星山上会诸宾。黄花泛酒依流俗，白发满头思古人。岩影晚看云出岫，湖光遥见客垂纶。风烟不改年长度，终待林泉老此身。

重阳高会古平台，吟遍秋光始下来。黄菊后期香未减，新诗捧得眼还开。每因佳节知身老，却忆前欢似梦回。且喜清时屡行乐，是非名利尽悠哉。

禁里秋光似水清，林烟池影共离情。暂移黄阁只三载，却望紫垣都数程。满座清风天子送，随车甘雨郡人迎。绮霞阁上诗题在，从此还应有颂声。

忆共庭兰倚砌裁，柔条轻吹独依隈。自知佳节终堪赏，为惜流光未忍开。采撷也须盈掌握，馨香还解满尊罍。今朝旬假犹无事，更好登临泛一杯。

闻君竹马戏毘陵，谁道观风自六卿。今日声明光旧物，共看旌斾拥书生。斩蛟桥下谿烟碧，射虎亭边草路清。应念筵中倍离恨，老来偏重十年兄。

曾持使节驻毘陵，长与州人有旧情。为向驿桥风月道，舍人髭鬓白千茎。

今夜银河万里秋，人言织女嫁牵牛。佩声寥亮和金奏，烛影荧煌映玉钩。座客亦从天子赐，更筹须为主人留。世间盛事君知否，朝下鸾台夕凤楼。

江海分飞二十春，重论前事不堪闻。主忧臣辱谁非我，曲突徙薪唯有君。金紫满身皆外物，雪霜垂领便离群。鹤归华表望不尽，玉笥山头多白云。

落日照平流，晴空万里秋。轻明动枫叶，点的乱沙鸥。罾网鱼梁静，籉簦稻穗收。不教行乐倦，冉冉下城楼。

石渠东观两优贤，明主知臣岂偶然。鸳鹭分行皆接武，金兰同好共忘年。怀恩未遂林泉约，窃位空惭组绶悬。多少深情知不尽，好音相慰强成篇。

东观婆娑树，曾怜甲坼时。繁英共攀折，芳岁几推移。往事皆陈迹，清香亦暗衰。相看宜自喜，双鬓合垂丝。

禁省繁华地，含芳自一时。雪英开复落，红药植还移。静想分今昔，频吟叹盛衰。多情共如此，争免鬓成丝。

旧眷终无替，流光自足悲。攀条感花萼，和曲许埙篪。前会成春梦，和人更己知。缘情聊借喻，争取道言诗。

潮沟横趣北山阿，一月三游未是多。老去交亲难暂舍，闲中滋味更无过。谿桥树映行人渡，村径风飘牧竖歌。孤櫂乱流偏有兴，满川晴日弄微波。

寺门山水际，清浅照孱颜。客櫂晚维岸，僧房犹掩关。日华穿竹静，云影过堦闲。箕踞一长啸，忘怀物我间。

谿路向还背，前山高复重。纷披红叶树，间断白云峰。尽日慵移櫂，何年醉倚松。自知闲未得，不敢笑周颙。

万物庆西成，茱萸独擅名。芳排红结小，香透夹衣轻。宿露霑犹重，朝阳照更明。长和菊花酒，高宴奉西清。

台畔西风御果新，芳香精彩丽萧辰。柔条细叶妆治好，紫蒂红芳点缀匀。几朵得陪天上宴，千株长作洞中春。今朝圣藻偏流咏，黄菊无由更敢邻。

明光殿里夜迢迢，多病逢秋自寂寥。蜡炬乍传丹凤诏，御题初认白云谣。今宵幸识衢尊味，明日知停入合朝。为感君恩判一醉，不烦辛苦解金貂。

素艳拥行舟，清香覆碧流。远烟分的的，轻浪泛悠悠。雨歇平湖满，风凉运渎秋。今朝流咏处，即是白蘋洲。

梁王旧馆枕潮沟，共引垂藤系小舟。树倚荒台风淅淅，草埋欹石[雨]修修。门前不见邹枚醉，池上时闻雁鹜愁。节士逢秋多感激，不须频向此中游。

古来贤达士，驰鹜唯群书。非礼誓弗习，违道无与居。儒家若迂阔，遂将世情疏。吾友嗣世德，古风蔼有余。幸遇汉文皇，握兰佩金鱼。俯视长沙赋，凄凄将焉如。

昔从岐阳狩，簪缨满翠微。十年劳我梦，今日送师归。曳尾龟应乐，乘轩鹤谩肥。含情题小篆，将去挂岩扉。

宪署游从阻，平台道路赊。喜君驰后乘，于此会仙槎。缓酌迟飞盖，微吟望绮霞。相迎在春渚，暂别莫咨嗟。

九月三十日，独行梁宋道。河流激似飞，林叶翻如扫。程遥苦昼短，野迥知寒早。还家亦不闲，要且还家了。

今夕拜新月，沈沈禁署中。玉绳疏间彩，金掌静无风。节换知身老，时平见岁功。吟看北墀暝，兰烬坠微红。

王门嘉礼万人观，况是新承置醴欢。花烛喧阗丞相府，星辰摇动远游冠。歌声暂阕闻宫漏，云影初开见露盘。帝里佳期频赋颂，长留故事在金銮。

刻烛知无取，争先素未精。本图忘物我，何必计输赢。赌墅终规利，焚囊亦近名。不如相视笑，高咏两三声。

今朝湖上送春归，万顷澄波照白髭。

绣衣乘驿急如星，山水何妨寄野情。肯向九仙台下歇，闲听孟叟醉吟声。

南朝藩阃地，八友旧招寻。事往山光在，春晴草色深。曲池鱼自乐，丛桂鸟频吟。今日中兴运，犹怀翰墨林。

禅灵桥畔落残花，桥上离情对日斜。顾我乘轩惭组绶，羡师飞锡指烟霞。楼中西岭真君宅，门外南州处士家。莫道空谈便无事，碧云诗思更无涯。

风满潮沟木叶飞，水边行客驻骖騑。三朝恩泽冯唐老，万里乡关贺监归。世路穷通前事远，半生谈笑此心违。离歌不识高堂庆，特地令人泪满衣。

清商一曲远人行，桃叶津头月正明。此是开元太平曲，莫教偏作别离声。

白鹭洲边江路斜，轻鸥按翼满平沙。吾徒来送远行客，停舟为尔长叹息。酒旗鱼艇两无猜，月影芦花镇相得。离筵一曲怨复清，满座销魂鸟不惊。人生不及水禽乐，安用虚名上麟阁。同心携手今如此，金鼎丹砂何寂寞。天涯后会眇难期，从此又应添白髭。愿君不忘分飞处，长保翩翩洁白姿。

举世重文雅，夫君更质真。曾嗟混鸡鹤，终日异淄磷。词赋离骚客，封章谏诤臣。襟怀道家侣，标格古时人。逸老诚云福，遗形未免贫。求文空得草，埋玉遂为尘。静想忘年契，冥思按武晨。连宵洽杯酒，分日掌丝纶。蠹简书陈事，遗孤托世亲。前贤同此叹，非我独霑巾。

一夜黄星照官渡，本初何面见田丰？（《徐公文集》附《徐铉行状》引。）。

平生中表最情亲，浮世那堪聚散频。谢眺却吟归省阁，刘桢犹自卧漳滨。旧游半是前生事，要路多达后进人。且喜新吟报强健，明年相望杏园春。（《徐公文集》卷三。）（按：《徐公文集》卷三收《表弟包颖见寄》，为包颖寄徐铉之作；其次为和诗一首，为徐铉和包颖之作。《全唐诗》误以包颖诗收徐铉名下，而以徐和诗录归包颖名下。今为分别移正之。此则参《文史》二十五辑曹汛先生文。）。

歌舞送飞球，金觥碧玉筹。管弦桃李月，帘幕凤皇楼。一笑千场醉，浮生任白头。

灼灼傅花枝，纷纷度画旗。不知红烛下，照见彩球飞。借势因期克，巫山暮雨归。

（《全唐诗》编徐铉诗为六卷，以下二首及句均所未收，据《宋诗纪事》卷三录补之。）。

倏忽千龄尽，冥茫万事空。青松洛阳陌，白草建康宫。道德遗文在，兴衰自古同。受恩无补报，反袂泣途穷。

土德承余烈，江南广旧恩。一朝人事变，千古信书存。哀挽周原道，铭旌郑国门。此生虽未死，寂寞已消魂。（以上二首角《宋诗纪事》卷三。）（见《东轩笔录》卷一、《宋朝事实类苑》卷三六。第一首第四句“白草”二字，《东轩笔录》作“芳草”、《宋朝事实类苑》作“荒草”。）（〖1〗宋翟耆年《籀史》：“徐铉鼎臣从李煜归朝，为银青光禄大夫、右散骑常侍。太平兴国中，李煜薨，诏侍臣撰煜神道碑。有欲中伤铉者，奏曰：‘吴王事，莫若徐铉为详。’遂诏铉撰。铉泣曰：‘臣旧事李煜，陛下容臣存故主之义，乃敢奉诏。’太宗许之。铉但推言历数有尽，天命有归而已。其警句云：‘东邻构祸，南箕扇疑，投杼致慈亲之惑，乞火）-269-（无邻妇之词。始劳因垒之师，终后涂山之会。’太宗览之，称叹不已。异日复得铉所撰《吴王挽词》，今传者二首云云。铉被诏撰《江南录》，故有‘信书’之句。东邻谓钱俶也。”〖2〗望按：如《籀史》所载，知挽辞二首之作，已在入宋之后。以所涉李煜，曾是南唐之主，而徐铉生活于五代者亦四十余年，且《全唐诗》徐铉卷亦收其仕宋后篇什，故仍援例录补，俾成完帙。）。

落月依楼阁，归云拥殿廊。（《宿山寺》，见《宋诗纪事》引宋释文莹《玉壶野史》。）（见《玉壶清话》卷八。）。

钟山祠畔宿烟晴，玉涧桥边碧树春。（见《景定建康志》卷十八《山川志》。

