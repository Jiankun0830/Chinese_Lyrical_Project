千尺丝纶直下垂，一波才动万波随。夜静水寒鱼不食，满船空载月明归。（按：《五灯会元》卷八载五代时建州白云令弇禅师引后二句。）。

三十年来（《嘉禾志》作“二十余年”）江（《五灯会元》作“海”）上游，水清鱼见不吞钩。钓竿斫尽重栽竹，不计工夫（《五灯会元》作“功程”，《嘉禾志》作“工程”）得便休。

三（《嘉禾志》作“二”）十余年（《五灯会元》作“年来”、《四溟诗话》作“年前”）坐钓台，竿（《五灯会元》、《嘉禾志》、《四溟诗话》皆作“钩”）头往往得黄龙。锦（《五灯会元》、《四溟诗话》作“金”）麟不遇空（《嘉禾志》作“虚”）劳力，收取（《四溟诗话》作“拾”）丝纶归去来。（以上三首，《嘉禾志》题作《自题三绝》）-1055-。

一叶虚舟一副竿，了然无事坐烟滩。忘得丧，任悲欢，却教人唤有多端。

一任孤舟正又斜，乾坤何路指生涯。抛岁月，卧烟霞，在处江山便是家。

愚人未识主人公，终日孜孜恨不同。到彼岸，出樊笼，元来祇是旧时翁。（以上三首，《嘉禾志》题作《题松泽西亭三首》）。

有一鱼兮日溯洄（《五灯会元》作“伟莫裁”），混虚（《五灯会元》作“融”）包纳信奇哉。能变化，吐风雷，下线何曾钓得来。

别人祇看采芙蓉，香气长黏绕指风。两岸映，一船红，何曾解染得虚空。

问我生涯祇是船，子孙各自赌机缘。不由地，不由天，除却蓑衣无可传。

莫学他家弄钓船，海风起也不知边。风拍岸，浪掀天，不易安排得帖然。

大钓何曾离钓求，抛竿卷线却成愁。活泼泼，乐悠悠，自是迟疑不下钩。

静在须禅动即禅，断云孤鹤两萧然。烟浦畔，月川前，槁木形骸在一船。

莫道无修便不修，菩提痴坐若为求？勤作櫂，慧为舟，者个男儿始出头。

水色山光处处新，本来不俗不同尘。着气力，用精神，莫作虚生浪死人。

独倚兰桡入远滩，江花漠漠水漫漫。空钩线，没腥膻，那得凡鱼都上竿。

揭却云篷进却船，一竿云影一潭烟。既掷网，又抛筌，莫教倒被钓丝牵。

苍苔滑净坐忘机，截眼寒云叶叶飞。戴箬笠，挂蓑衣，别无归处是吾归。-1056-。

外却形骸放却情，萧然孤坐一舟轻。圆月上，四方明，不是奇人不易行。

世知吾懒懒原真，宇宙船中不管身。烈香饮，落花茵，祖师元是个闲人。

都大无心罔象间，此中那许是非关。山兀兀，水潺潺，忙者自忙闲者闲。

浪宕从来水郭间，高歌欹枕看遥山。红蓼岸，白蘋湾，肯被兰桡使不闲。

古钓先生鹤发垂，穿波出浪不曾疑。心荡荡，笑怡怡，长道无人画得伊。

动静由来本两空，谁教日夜强施功。波渺渺，雾蒙蒙，却来江上隐云中。

媚俗无机独任真，何须洗耳复澄神。云与月，友兼亲，敢向浮沤任此身。

逐块追欢不识休，津梁浑不挂心头。霜叶落，岸花秋，却教渔父为人愁。

一片江云倏忽开，翳空晴日绝尘埃。

鼓櫂高歌自适情，音稀和寡不求名。清风起，浪花平，也且随流逐势行。

不妨纶线不妨钩，祇要钩轮得自由。掷即掷，收即收，无踪无迹乐悠悠。

钩下俄逢赤水珠，光明圆彻等清虚。静即出，觅还无，不在骊龙不在鱼。

卧海拏云势莫知，优悠何处不相宜。香象子，大龙儿，什么波涛飏得伊。

虽慕求鱼不食鱼，网帘蓬户本空无。在世界，作凡夫，知闻祇是个毘卢。

香饵竿头也不无，向来祇是钓名鱼。波沃日，浪涵虚，万象牢笼号有余。

乾坤为舸月为篷，一带云山一迳风。身放荡，性灵空，何妨南北与西东。-1057-。

终日江头理櫂间，忽然失济若为还。滩急急，水潺潺，争把浮生作等闲。

有鹤翺翔出海风，往来踪迹在虚空。图不得，弄何穷，日月还教没此中。

钓头曾未曲些些，静向江滨度岁华。酌山茗，折芦花，谁言埋没在烟霞。

吾自无心无事间，此心祇有水云关。携钓竹，混尘寰，喧静都来离又闲。

晴川清濑水横流，潇洒元同不系舟。长自在，任夷犹，将心随逐几时休。

欧冶铦锋价最高，海中收得用吹毛。龙凤绕，鬼神号，不见全牛可下刀。（以上三十九首，均见嘉庆间刻本《机缘集》，原为宋大观四年风泾海会寺石刻。转录自《词学》第二期刊施蛰存先生《船子和尚拨櫂歌》。宋明间收录船子和尚诗偈的著作，笔者所见有：宋释惠洪《冷斋夜话》卷五、胡仔《苕溪渔隐丛话前集》卷五六收第一首，宋释慧明《五灯会元》卷五收其一、其二、其三、其七、其八、其九，共六首，宋吴聿《观林诗话》收第三十九首，元至元《嘉禾志》卷三二收其一至其六，共六首，明谢榛《四溟诗话》卷三收第三首，杨慎《艺林伐山》卷十七收第一至第三首，今即据诸书所引出校。）（〖1〗《机缘集》附石刻后吕益柔跋云：“云间船子和尚嗣法药山，飘然一舟，泛于华亭吴江洙泾之间。夹山一见悟道。尝为《拨櫂歌》，其传播人口者才一二首。益柔于先子遗篇中得三十九首，属词寄意，脱然迥出尘网之外。篇篇可观，决非庸常学道辈所能乱真者。因书以遗风泾海会卿者，俾镵之石，以资禅客玩味云。”〖2〗吴聿《观林诗话》：“华亭船子和尚诗，少见于世，吕益柔刻三十九首于枫泾寺，云得其父遗编中。……涪翁屡用其语。”）-1058-。

本是钓鱼船上客，偶力须发著袈裟。佛祖位中留不住，夜深依旧宿芦花。（见明杨慎《艺林伐山》卷十七《船子和尚四偈》）（〖1〗施蛰存先生云：“此首杨升庵所录四偈之三，疑是伪作。”）。

