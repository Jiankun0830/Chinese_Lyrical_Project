一身无定处，万里独销魂。芳草迷归路，春衣滴泪痕。几时休旅食，向夜宿江村。欲识异乡苦，空山啼暮猿。

卷帘清梦后，芳树引流莺。隔叶传春意，穿花送晓声。未调云路翼，空负桂枝情。莫尽关关兴，羇愁正厌生。

生涯万事有苍苍，应任流萍便越乡。春水独行人渐远，故园归梦夜空长。一声隔浦猿啼处，数滴惊心泪满裳。不为知音皆鲍叔，信谁江上去茫茫。

