风云喜际会，雷雨遂流滋。荐币虚陈礼，动天实精思。渐侵九夏节，复在三春时。霡霂垂朱阙，飘飖入绿墀。郊坰既霑足，黍稷有丰期。百辟同康乐，万方伫雍熙。

良工运精思，巧极似有神。临窗忽睹繁阴合，再盼真假殊未分。

辇路生春草，上林花发时。凭高何限意，无复侍臣知。

注想待元老，识君恨不早。我家柱石衰，忧来学丘祷。

上元高会集群仙，心斋何事欲祈年。丹诚傥彻玉帝座，且共吾人庆大田。

蓂生三五叶初齐，上元羽客出桃蹊。不爱仙家登真诀，愿蒙四海福黔黎。

人皆苦炎热，我爱夏日长。熏风自南来，殿阁生微凉。

