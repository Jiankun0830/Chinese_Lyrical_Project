肃肃秋风送暮钟，江门束鹿傍苍松。野人不与朝家事，早晚焚香拜九重。（《莆风清籁集》卷四八）。

觉性圆明无相身，莫将知见妄疏亲。念异便于玄体昧，心差不与道为（《正法眼藏》卷二作“相”）邻。情分万法沈前境，识鉴多端丧本真。如是（《僧宝传》卷一作“若向”）句中全晓会，了然无事昔时人。

-1205-。

白衣须拜相，此事不为奇。积代簪缨者，休言落魄时。

子时当正位，明正在君臣。未离兜率界，乌鸡雪上行。

焰里寒冰结，杨华九月飞。泥牛吼水面，木马逐风嘶。

王宫初降日，玉兔不能离。未得无功旨，人天何太迟。

混（《五灯会元》作“浑”）然藏理事，眹兆卒难明。威音王未晓，弥勒岂惺惺。

莫行心处路，不挂本来衣。何须正恁么，切忌来生时。

从缘荐得相应疾，就体消停得力迟（《宗镜录》卷四一作“就体消机道却迟”）。瞥起本来无处所，吾师暂说不思议。

枯木龙吟真（《林间录》卷下作“方”）见道，髑髅无识（《祖庭事苑》卷二作“识尽”）眼初（《林间录》作“方”）明。喜识尽时消息（《景德传灯录》卷十七作“不”）尽，当（《僧宝传》卷一作“常”）人那辨浊中清。

渠本不是我，（非我）我本不是渠。（非渠）渠无我即死，（仰汝取活）我无渠即余。（不别有）渠如我即佛，（要且不是佛）我如渠即驴。（二俱不立）不食空王俸，（若遇御饭直须吐却）何假雁传书。（不通信）我说横声唱，（为信唱）君看背上毛。（不与尔相似）乍如谣《白雪》，（将谓是《白雪》）犹恐是巴歌。（传此句无注）（以上十首均见《大正新修大藏经》-1206-第四七册《抚州曹山元证禅师语录》）。

今年田不熟，来年种有期。爱他年少父，须得白头儿。（见《祖堂集》卷二十）。

学者先须识自宗，莫将真际杂顽空。妙明体尽知伤触，力在逢缘不借中。出语直教烧不着。潜行须与古人同。无身有事超歧路，无事无身落始终。（《五灯会元》卷十三）。

