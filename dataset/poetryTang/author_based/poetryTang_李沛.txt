明朝崇大道，寰海免波扬。既合千年圣，能安百谷王。天心随泽广，水德共灵长。不挠鱼弥乐，无澜苇可航。化流霑率土，恩浸及殊方。岂只朝宗国，惟闻有越裳。

禹凿山川地，因通四水流。萦回过凤阙，会合出皇州。天影长波里，寒声古度头。入河无昼夜，归海有谦柔。顺物宜投石，逢时可载舟。羡鱼犹未已，临水欲垂钩。

