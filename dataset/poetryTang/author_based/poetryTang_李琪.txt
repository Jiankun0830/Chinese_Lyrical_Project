远来柯岭外，近到玉堂间。乍琢文犹涩，新磨墨尚悭。不能濡大笔，何要别秋山。（《文房四谱》三《砚谱》）。

飞骑经巴栈，鸿恩及夏台。将从天上去，人自日边来。此处金门远，何时玉辇回。早平关右贼，莫待诏书催。

善高天外远，方丈海中遥。自有山神护，应无劫火烧。坏文侵古壁，飞剑出寒霄。何似苍苍色，严妆十七朝。

哀痛不下诏，登封谁上书。

