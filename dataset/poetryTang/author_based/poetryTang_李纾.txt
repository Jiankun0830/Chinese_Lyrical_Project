元尊九德，佐尧光宅。烈祖太宗，方周作伯。响怀霜露，乐变金石。白云青风，髣髴来格。

四时有典，百事来祭。尊祖奉宗，严禋大帝。礼先苍璧，奠备黝制。于万斯年，熙成帝系。

盛牲实俎，涓选休成。鼎煁阳燧，玉盥阴精。有𫗣嘉豆，既和大羹。侑以清乐，细齐人情。

清庙弈弈，和乐雍雍。器尊牺象，礼属宗公。白水方[祼]，黄流在中。谟明之德，万古清风。

閟宫静谧，合乐周张。泰尊始献，百末重觞。震澹存诚，庶几迪尝。遥源之祚，天汉灵长。

惟清惟肃，靡闻靡见。举备九成，俛终三献。庆彰曼寿，胙撤嘉荐。瘗玉埋牲，礼神斯遍。

元精回复，灵贶繁滋。风洒兰路，云摇桂旗。高丘缅邈，凉部逶迟。瞻望靡及，缠绵永思。

皇矣天宗，德先王季。因心则友，克让以位。爰命有司，式尊前志。神其降灵，昭飨祀事。

惟帝时若，去而上仙。祀用商武，乐备宫悬。白壁加荐，玄𫄸告虔。子孙拜后，承兹吉蠲。

祀盛体荐，礼协粢盛。方周假庙，用鲁纯牲。捧撤祗敬，击拊和鸣。受厘归胙，既戒而平。

八音具举，三寿既盥。洁兹宗彝，瑟彼圭瓒。兰肴重错，椒醑飘散。降祚维城，永为藩翰。

秩礼有序，和音既同。九仪不忒，三揖将终。孝感藩后，相维辟公。四时之典，永永无穷。

奠献已事，昏昕载分。风摇雨散，灵卫絪缊。龙驾帝服，已腾五云。泮宫复閟，寂寞无闻。

