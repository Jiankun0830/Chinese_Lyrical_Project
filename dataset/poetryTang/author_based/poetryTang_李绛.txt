绛崔群白居易刘禹锡杏园千树欲随风，一醉同人此暂同。老态忽忘丝管里，衰颜宜解酒杯中。曲江日暮残红在，翰苑年深旧事空。二十四年流落者，故人相引到花丛。

绛刘禹锡白居易庾承宣杨嗣复共醉风光地，花飞落酒杯。残春犹可赏，晚景莫相催。酒幸年年有，花应岁岁开。且当金韵掷，莫遣玉山颓。高会弥堪惜，良时不易陪。谁能拉花住，争换得春回。我辈寻常有，佳人早晚来。寄言三相府，欲散且裴回。

涣汗中天发，殊私海外存。衰颜逢圣代，华发受皇恩。烛物明尧日，垂衣辟禹门。惜时悲落景，赐帛慰余魂。厚泽沾翔泳，微生保子孙。盛明今尚齿，欢奉九衢樽。

高才名价欲凌云，上驷光华远赠君。念旧露垂丞相简，感知星动客卿文。纵横逸气宁称力，驰骋长途定出群。伏枥莫令空度岁，黄金结束取功勋。

