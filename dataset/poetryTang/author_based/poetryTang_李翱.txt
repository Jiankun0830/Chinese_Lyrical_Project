练得身形似鹤形，千株松下两函经。我来问道无余说，云在青霄水在瓶。

选得幽居惬野情，终年无送亦无迎。有时直上孤峰顶，月下披云啸一声。

紫霄仙客下三山，因救生灵到世间。龟鹤计年承甲子，冰霜为质驻童颜。韬藏休咎传真箓，变化荣枯试小还。从此便教尘骨贵，九霄云路愿追攀。

惟天地之无穷兮，哀生人之常勤。往者吾弗及兮，来者吾弗闻。已而，已而。

传者不足信，见景胜如闻。一水远赴海，两山高入云。鱼龙晴自戏，猿狖晚成群。醉酒斜阳下，离心草自薰。

闰余春早景沈沈，禊饮风亭恣赏心。红袖青娥留永夕，汉阴宁肯羡山阴。

县君好砖渠，绕水恣行游。鄙性乐疏野，凿地便成沟。两岸值芳草，中央漾清流。所尚既不同，砖凿可自修。从他后人见，境趣谁为幽。

上岁童子，二十受戒。君王不朝，父母不拜。口称贫道，有钱放债。量决十下，牒出东界。

