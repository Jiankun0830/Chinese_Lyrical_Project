霓裳下晚烟，留客杏花前。遍问人寰事，新从洞府天。长松皆扫月，老鹤不知年。为说蓬瀛路，云涛几处连。

旅櫂依遥戍，清湘急晚流。若为南浦宿，逢此北风秋。云月孤鸿晚，关山几路愁。年年不得意，零落对沧洲。

五岭天无雁，三巴客问津。纷纷轻汉暮，漠漠暗江春。青草连湖岸，繁花忆楚人。芳菲无限路，几夜月明新。

九原临得水，双足是重城。独许为儒老，相怜从骑行。细丛榆塞迥，高点雁山晴。圣主嗤炎汉，无心自勒兵。

炎灵全盛地，明月半秋时。今古人同望，盈亏节暗移。彩凝双月迥，轮度八川迟。共惜鸣珂去，金波送酒卮。

千叶桃花胜百花，孤荣春晚驻年华。若教避俗秦人见，知向河源旧侣夸。

仙郎归奏过湘东，正值三湘二月中。惆怅满川桃杏醉，醉看还与曲江同。

辞家远客怆秋风，千里寒云与断蓬。日暮隔山投古寺，钟声何处雨蒙蒙。

信马闲过忆所亲，秋山行尽路无尘。主人莫惜松阴醉，还有千钱沽酒人。

晚烟洲雾共苍苍，河雁惊飞不作行。回斾转舟行数里，歌声犹自逐清湘。

新种如今屡请和，玉关边上幸无他。欲知北海苦辛处，看取节毛余几多。

按节鸣笳中贵催，红旌白斾满船开。迎愁湓浦登城望，西见荆门积水来。

海榴殷色透帘栊，看盛看衰意欲同。若许三英随五马，便将浓艳鬬繁红。

暮雨朝云几日归，如丝如雾湿人衣。三湘二月春光早，莫逐狂风缭乱飞。

巴丘过日又登城，云水湘东一日平。若爱春秋繁露学，正逢元凯镇南荆。

心嫌碧落更何从，月帔花冠冰雪容。行雨若迷归处路，近南惟见祝融峰。

湘川洛浦三千里，地角天涯南北遥。除却同倾百壶外，不愁谁奈两魂销。

江岸梅花雪不如，看君驿驭向南徐。相闻不必因来雁，云里飞輧落素书。

直用天才众却瞋，应欺李杜久为尘。南荒不死中华老，别玉翻同西国人。

