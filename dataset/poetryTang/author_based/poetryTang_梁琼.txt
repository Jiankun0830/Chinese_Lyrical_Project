巫山云，巫山雨，朝云暮雨无定所。南峰忽暗北峰晴，空里仙人语笑声。曾侍荆王枕席处，直至如今如有灵。春风澹澹白云闲，惊湍流水响千山。一夜此中对明月，忆得此中与君别。感物情怀如旧时，君今渺渺在天涯。晓看襟上泪流处，点点血痕犹在衣。

自古无和亲，贻灾到妾身。朔风嘶去马，汉月出行轮。衣薄狼山雪，妆成虏塞春。回看父母国，生死毕胡尘。

歌扇向陵开，齐行奠玉杯。舞时飞燕列，梦里片云来。月色空余恨，松声莫更哀。谁怜未死妾，掩袂下铜台。

脉脉长摅气，微微不离心。叩头从此去，烦恼阿谁禁。

玉枕空流别后泪，罗衣已尽去时香。

含情欲语泪双双。（胡伟《宫词》。）。

春过门前争得知。（同前。）。

飞燕不知肠欲断。（同前。）-1579-。

