日月生天久，年年庆一回。时平祥不去，寿远节长来。连吹千家笛，同朝百郡杯。愿持金殿镜，处处照遗才。

妾命何偏薄，君王去不归。欲令遥见悔，楼上试春衣。空殿看人入，深宫羡鸟飞。翻悲因买赋，索镜照空辉。

妾家巫峡阳，罗幌寝兰堂。晓日临窗久，春风引梦长。落钗仍挂鬓，微汗欲消黄。纵使朦胧觉，魂犹逐楚王。

阿娇年未多，弱体性能和。怕重愁拈镜，怜轻喜曳罗。临津双洛浦，对月两嫦娥。独有荆王殿，时时暮雨过。

露井桃花发，双双燕并飞。美人姿态里，春色上罗衣。自爱频开镜，时羞欲掩扉。不知行路客，遥惹五香归。

杏梁初照日，碧玉后堂开。忆事临妆笑，春娇满镜台。含声歌扉举，顾影舞腰回。别有佳期处，青楼客夜来。

白皙歌童子，哀音绝又连。楚妃临扇学，卢女隔帘传。晓燕喧喉里，春莺啭舌边。若逢汉武帝，还是李延年。

云端有灵匹，掩映拂妆台。夜久应摇珮，天高响不来。片欢秋始展，残梦晓翻催。却怨填河鹊，留桥又不回。

画扇出秦楼，谁家赠列侯。小含吴剡县，轻带楚扬州。揜作山云暮，摇成陇树秋。坐来传与客，汉水又回流。

宋玉东家女，常怀物外多。自从图渤海，谁为觅湘娥。白鹭栖脂粉，赪鲂跃绮罗。仍怜转娇眼，别恨一横波。

百舌闻他郡，间关媚物华。敛形藏一叶，分响出千花。坐爱时褰幌，行藏或驻车。不须应独感，三载已辞家。

东吴有灵草，生彼剡谿傍。既乱莓苔色，仍连菡萏香。掇之称远士，持以奉明王。北阙颜弥驻，南山寿更长。金膏徒骋妙，石髓莫矜良。倘使霑涓滴，还游不死方。

征夫走马发渔阳，少妇含娇开洞房。千日废台还挂镜，数年尘面再新妆。春风喜出今朝户，明日虚眠昨夜床。莫道幽闺书信隔，还衣总是旧时香。

莫向嵩山去，神仙多误人。不如朝魏阙，天子重贤臣。

刻木牵丝作老翁，鸡皮鹤发与真同。须臾弄罢寂无事，还似人生一梦中。

堂高凭上望，宅广乘车行。

