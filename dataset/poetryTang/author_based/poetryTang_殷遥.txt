归心静对萤飞月，远梦长惊角满楼。

万里隤城在，三边虏气衰。沙填孤嶂角，烧断故关碑。马色经寒惨，雕声带晚悲。将军正闲暇，留客换歌辞。

君此卜行日，高堂应梦归。莫将和氏泪，滴著老莱衣。岳雨连河细，田禽出麦飞。到家调膳后，吟好送斜晖。

风流与才思，俱似晋时人。淮月归心促，江花入兴新。云深苍海暮，柳暗白门春。共道官犹小，怜君孝养亲。

故人虽薄宦，往往涉清溪。凿牖对山月，褰裳拂涧霓。游鱼逆水上，宿鸟向风栖。一见桃花发，能令秦汉迷。

寂历青山晚，山行趣不稀。野花成子落，江燕引雏飞。暗草薰苔径，晴杨扫石矶。俗人犹语此，余亦转忘归。

