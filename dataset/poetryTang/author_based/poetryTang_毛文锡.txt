昨夜西溪游赏，芳树奇花千样。锁春光，金尊满，听弦管，娇妓舞衫香暖。不觉到斜晖，马驮归。

红粉楼前月照，碧纱窗外莺啼。梦断辽阳音信，那堪独守空闺。恨对百花时节，王孙绿草萋萋。

桃花流水漾纵横，春昼彩霞明。刘郎去，阮郎行，惆怅恨难平。愁坐对云屏，筭归程。何时携手洞边迎，诉衷情。

鸳鸯交颈绣衣轻，碧沼藕花馨。偎藻荇，映兰汀，和雨浴浮萍。思妇对心惊，想边庭。何时解佩掩云屏，诉衷情。

豆蔻花繁烟艳深，丁香软结同心。翠鬟女，相与，共淘金。红蕉叶里猩猩语，鸳鸯浦。镜中鸾舞，丝雨，隔荔枝阴。

休相问，怕相问，相问还添恨。春水满塘生，㶉𫛶还相趁。昨夜雨霏霏，临明寒一阵。偏忆戍楼人，久绝边庭信。

深相忆，莫相忆，相忆情难极。银汉是红墙，一带遥相隔。金盘珠露滴，两岸榆花白。风摇玉佩清，今夕为何夕。

绿树春深，燕语莺啼声断续，惠风飘荡入芳丛，惹残红。柳丝无力袅烟空，金盏不辞须满酌，海棠花下思朦胧，醉春风。

新春燕子还来至，一双飞。垒巢泥湿时时坠，涴人衣。后园里看百花发，香风拂，绣户金扉。月照纱窗，恨依依。

双双蝶翅涂铅粉，咂花心。绮窗绣户飞来稳，画堂阴。二三月，爱随风絮，伴落花，来拂衣襟。更剪轻罗片，傅黄金。

滴滴铜壶寒漏咽，醉红楼月。宴余香殿会鸳衾，荡春心。真珠帘下晓光侵，莺语隔琼林。宝帐欲开慵起，恋情深。

玉殿春浓花烂熳，簇神仙伴。罗裙窣地缕黄金，奏清音。酒阑歌罢两沈沈，一笑动君心。永愿作鸳鸯伴，恋情深。

七夕年年信不违，银河清浅白云微，蟾光鹊影伯劳飞。每恨蟪蛄怜婺女，几回娇妒下鸳机，今宵嘉会两依依。

春水轻波浸绿苔，枇杷洲上紫檀开。晴日眠沙㶉𫛶稳，暖相偎。罗袜生尘游女过，有人逢著弄珠回。兰麝飘香初解佩，忘归来。

锦帐添香睡，金炉换夕薰。懒结芙蓉带，慵拖翡翠裙。正是柳夭桃媚，那堪暮雨朝云。宋玉高唐意，裁琼欲赠君。

雨霁巫山上，云轻映碧天。远风吹散又相连，十二晚峰前。暗湿啼猿树，高笼过客船。朝朝暮暮楚江边，几度降神仙。

貌掩巫山色，才过濯锦波。阿谁提笔上银河，月里写嫦娥。薄薄施铅粉，盈盈挂绮罗。菖蒲花役梦魂多，年代属元和。

隋堤柳，汴河旁。夹岸绿阴千里，龙舟凤舸木兰香。锦帆张。因梦江南春景好，一路流苏羽葆。笙歌未尽起横流，锁春愁。

河桥柳，占芳春。映水含烟拂路，几回攀折赠行人。暗伤神。乐府吹为横笛曲，能使离肠断续。不如移植在金门，近天恩。

章台柳，近垂旒。低拂往来冠盖，朦胧春色满皇州。瑞烟浮。直与路边江畔别，免被离人攀折。最怜京兆画蛾眉，叶纤时。

御沟柳，占春多。半出宫墙婀娜，有时倒景醮轻罗。麹尘波。昨日金銮巡上苑，风亚舞腰纤软。栽培得地近皇宫，瑞烟浓。

春夜阑，春恨切，花外子规啼月。人不见，梦难凭，红纱一点灯。偏怨别，是芳节，庭下丁香千结。宵雾散，晓霞晖，梁间双燕飞。

芳春景，暧晴烟。乔木见莺迁，传枝偎叶语关关，飞过绮丛间。锦翼鲜，金毳软。百转千娇相唤，碧纱窗晓怕闻声，惊破鸳鸯暖。

平江波暖鸳鸯语，两两钓船归极浦。芦洲一夜风和雨，飞起浅沙翘雪鹭。渔灯明远渚，兰櫂今宵何处。罗袂从风轻举，愁杀采莲女。

水晶宫里桂花开，神仙探几回。红芳金蘂绣重台，低倾玛瑙杯。玉兔银蟾争守护，姮娥姹女戏相偎。遥听钧天九奏，玉皇亲看来。

鸳鸯对浴银塘暖，水面蒲梢短。垂杨低拂麹尘波，蛛丝结网露珠多，滴圆荷。遥思桃叶吴江碧，便是天河隔。锦鳞红鬣影沈沈，想思空有梦相寻，意难任。

宝檀金缕鸳鸯枕，绶带盘宫锦。夕阳低映小窗明，南园绿树语莺莺，梦难成。玉炉香煖频添炷，满地飘轻絮。珠帘不卷度沈烟，庭前闲立画秋千，艳阳天。

暮蝉声尽落斜阳，银蟾影挂潇湘。黄陵庙侧水茫茫，楚山红树，烟雨隔高唐。岸泊渔灯风飐碎，白蘋远散浓香。灵娥鼓瑟韵清商，朱弦凄切，云散碧天长。

香鞯镂襜五色骢，值春景初融。流珠喷沫躞蹀，汗血流红。少年公子能乘驭，金镳玉辔珑璁。为惜珊瑚鞭不下，骄生百步千踪。信穿花，从拂柳，向九陌追风。

海棠未坼，万点深红，香包缄结一重重。似含羞态，邀勒春风，蜂来蝶去，任遶芳丛。昨夜微雨，飘洒庭中，忽闻声滴井边桐。美人惊起，坐听晨钟，快教折取，戴玉珑璁。

春光好，公子爱闲游，足风流。金鞍白马，雕弓宝剑，红缨锦襜出长楸。花蔽膝，玉衔头。寻芳逐胜欢宴，丝竹不曾休。美人唱，揭调是甘州。醉红楼，尧年舜日，乐圣永无忧。

秋风紧，平碛雁行低，阵云齐。萧萧飒飒，边声四起，愁闻戍角与征鼙。青冢北，黑山西。沙飞聚散无定，往往路人迷。铁衣冷，战马血霑蹄。破蕃奚，凤皇诏下，步步蹑丹梯。

