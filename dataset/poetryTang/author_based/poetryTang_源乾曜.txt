盛业光书府，征人尽国英。丝纶贤得相，群俊学为名。宠命垂天锡，崇恩发睿情。熏风清禁籞，文殿述皇明。日霁庭阴出，池曛水汽生。欢娱此无限，诗酒自相迎。

睿作超千古，湛恩育万人。递迁俱荷泽，同拜忽为邻。道合徽音畅，芳辰景命新。鼓钟崇享礼，鹓鹭集朝伦。窃位思官谤，凋容谢木春。惭多无以叙，拙备实难陈。进绶怀三少，承光尽百身。自当归第日，何幸列宫臣。

匈奴迩河朔，汉地须戎旅。天子择英才，朝端出监抚。流星下阊阖，宝钺专公辅。礼物生光辉，宸章备恩诩。有征视矛戟，制胜唯樽俎。彼美何壮哉，桓桓擅斯举。声华振台阁，功德标文武。奉国知命轻，忘家以身许。安人在勤恤，保大殚襟俯。此外无异言，同情报明主。

灵具醉，杳熙熙。灵将往，眇禗禗。愿明德，吐正词。烂遗光，流祯祺。

