来经古城上，极目思无穷。寇尽烟萝外，人归蔓草中。峰峦当阙古，堞垒对云空。不见昔名将，徒称有战功。

客见天台县，闾阎树色间。骖回几临水，带缓独开山。吏散落花尽，人居远岛闲。过于老莱子，端简独承颜。

客在关西春暮夜，还同江外已清明。三更独立看花月，惟欠子规啼一声。

平沙极浦无人度，独系孤舟寒草西。半夜起看潮上月，万山中有一猿啼。

阙下僧归山顶寺，却看朝日下方明。莫道野人寻不见，半天云里有钟声。

栈踏猿声暮，江看剑影秋。僧老白云上，磬寒高鸟边。心已同猿狖，不闻人是非。行人渡流水，白马入前山。秋深雪满黄金塞，夜夜鸿声入汉阳。

睿（别本作“广”）泽潭来数百年，海山高处有祇园。禅林自是三三（别本作“山”）界，尘世谁知十二门。诗客迢迢寻义路，禅翁特特（别本作“转”）起谈轩。香炉顶上垂东注，万派分明出一源。（见影印文渊阁《四库全书》本《淳熙三山志》卷三五，所注别本指上海图书馆藏清红格抄本。原署作者为“潘诚”，今从《全唐诗》以咸为正名。）-1075-。

闲来竹亭赏，赏极蘂珠宫。叶已尽余翠，花才半展红。媚欺桃李色，香夺绮罗风。每到春残日，芳华处处同。

