万树叶初红，人家树色中。疏钟摇雨足，积水浸云容。雪碛回寒雁，村灯促夜舂。旧山归未得，生计欲何从？（《古今图书集成·职方典》五二○《西安府部》）。

荣辱又荣辱，一何翻与覆。人生百岁中，孰肯死前足。玄鬓忽如丝，青丛不再绿。自古争名徒，黄金是谁禄。

未得忘身法，此身终未安。病肠犹可洗，瘦骨不禁寒。药少心情饵，经无气力看。悠悠片云质，独对夕阳残。

图形期自见，自见却伤神。已是梦中梦，更逢身外身。水花凝幻质，墨彩染空尘。堪笑予兼尔，俱为未了人。

