上尔高僧更不疑，梦乘龙驾落沉晖。寒暄晕映琉璃殿，晓夜摧残毳衲衣。金体几生传有漏，玉容三界自无非。莓苔满院人稀到，松畔香台野鹤飞。（见元骆天骧《类编长安志》寺观类杜光寺条，云长兴中王仁裕题诗云云。据《中国古都研究》收黄永年先生《述〈类编长安志〉》转录。）。

蜀朝昏主出降时，衔璧牵羊倒系旗。二十万军高拱手，更无一个是男儿。（涵芬楼排印本《说郛》卷三十四《豪异秘纂》引王仁裕《蜀石》。）（按：此诗《鉴诫录》卷五《徐后事》谓王承旨作，《后山诗话》则以为花蕊夫人作，文字略异。《全唐诗》卷七九八收花蕊名下，另注“一作蜀臣王承旨诗”。《全唐诗续补遗》卷十七据《鉴诫录》收归王承旨。今检《说郛》所引，与《鉴诫录》所载较相似，而于此诗作者，则云为“兴圣太子随军仁裕”。王仁裕初仕前蜀，尝随侍王衍作诗，蜀亡入洛，仕后唐。《说郛》所载可从，今为移正。）。

彩仗拂寒烟，鸣驺在半天。黄云生马足，白日下松巅。盛德安疲俗，仁风扇极边。前程问成纪，此去尚三千。

孟阳曾有语，刊在白云棱。李杜常挨托，孙刘亦恃凭。庸才安可守，上德始堪矜。暗指长天路，浓峦蔽几层。

红妆齐抱紫檀槽，一抹朱弦四十条。湘水凌波惭鼓瑟，秦楼明月罢吹箫。寒敲白玉声偏婉，暖逼黄莺语自娇。丹禁旧臣来侧耳，骨清神爽似闻韶。

玉纤挑落折冰声，散入秋空韵转清。二五指中句塞雁，十三弦上啭春莺。谱从陶室偷将妙，曲向秦楼写得成。无限细腰宫里女，就中偏惬楚王情。

蹑尽悬空万仞梯，等闲身共白云齐。檐前下视群山小，堂上平分落日低。绝顶路危人少到，古岩松健鹤频栖。天边为要留名姓，拂石殷勤身自题。

霞衣欲举醉陶陶，不觉全家住绛霄。拔宅只知鸡犬在，上天谁信路岐遥。三清辽廊抛尘梦，八景云烟事早朝。为有故林苍柏健，露华凉叶锁金飙。

一握寒天古木深，路人犹说汉淮阴。孤云不掩兴亡策，两角曾悬去住心。不是冕旒轻布素，岂劳丞相远追寻。当时若放还西楚，尺寸中华未可侵。

龙斾飘飖指极边，到时犹更二三千。登高晓蹋巉岩石，冒冷朝冲断续烟。自学汉皇开土宇，不同周穆好神仙。秦民莫遣无恩及，大散关东别有天。

一战文场拔赵旗，便调金鼎佐无为。白麻骤降恩何极，黄发初闻喜可知。跋敕案前人到少，筑沙堤上马归迟。立班始得遥相见，亲洽争如未贵时。

柳阴如雾絮成堆，又引门生饮古台。淑景即随风雨去，芳樽宜命管弦开。谩夸列鼎鸣钟贵，宁免朝乌夜兔催。烂醉也须诗一首，不能空放马头回。

二百一十四门生，春风初长羽毛成。掷金换得天边桂，凿壁偷将榜上名。何辛不才逢圣世，偶将疏网罩群英。衰翁渐老儿孙小，异日知谁略有情。

立马荒郊满目愁，伊人何罪死林丘。风号古木悲长在，雨湿寒莎泪暗流。莫道文章为众嫉，只应轻薄是身雠。不缘魂寄孤山下，此地堪名鹦鹉洲。

剑牙钉舌血毛腥，窥算劳心岂暂停。不与大朝除患难，惟余当路食生灵。从将户口资嚵口，未委三丁税几丁。今日帝王亲出狩，白云岩下好藏形。

放尔丁宁复故林，旧来行处好追寻。月明巫峡堪怜静，路隔巴山莫厌深。栖宿免劳青嶂梦，跻攀应惬白云心。三秋果熟松梢健，任抱高枝彻晓吟。

嶓冢祠前汉水滨，饮猿连臂下嶙峋。渐来子细窥行客，认得依稀是野宾。月宿从劳羁绁梦，松餐非复稻粱身。数声肠断和云叫，识是前时旧主人。

铁锁寨门扃白日，大张旗帜插青天。

