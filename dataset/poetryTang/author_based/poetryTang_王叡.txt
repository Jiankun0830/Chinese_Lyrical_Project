浊波洋洋兮凝晓雾，公无渡河兮公竟渡。风号水激兮呼不闻，提壶看入兮中流去。浪摆衣裳兮随步没，沈尸深入兮蛟螭窟。蛟螭尽醉兮君血干，推出黄沙兮泛君骨。当时君死妾何适，遂就波涛合魂魄。愿持精卫衔石心，穷取河源塞泉脉。

寒松耸拔倚苍岑，绿叶扶疏自结阴。丁固梦时还有意，秦王封日岂无心。常将正节栖孤鹤，不遣高枝宿众禽。好是特凋群木后，护霜凌雪翠逾深。

庭竹森疏玉质寒，色包葱碧尽琅玕。翠筠不乐湘娥泪，斑箨堪裁汉主冠。成韵含风已萧瑟，媚涟凝渌更檀栾。此君引凤为龙日，耸节稍云直上看。

莫怨工人丑画身，莫嫌明主遣和亲。当时若不嫁胡虏，只是宫中一舞人。

蓪草头花椰叶裙，蒲葵树下舞蛮云。引领望江遥滴酒，白蘋风起水生文。

枨枨山响荅琵琶，酒湿青莎肉饲鸦。树叶无声神去后，纸钱灰出木绵花。

牡丹妖艳乱人心，一国如狂不惜金。曷若东园桃与李，果成无语自成阴。

蝉噪古槐疏叶下，树衔斜日映孤城。欲知潘鬓愁多少，一夜新添白数茎。

海燕双飞意若何，曲梁呕嘎语声多。茅檐不必嫌卑陋，犹胜吴宫𦶟尔窠。

浊波洋洋兮凝晓雾，公无渡河兮公苦渡。风号水激兮呼不闻，提壶看入兮中流去。浪摆衣裳兮随步没，沈尸深入兮蛟螭窟。蛟螭尽醉兮君血干，推出黄沙兮泛君骨。当时君死妾何适？遂就波澜合魂魄。愿持精卫衔石心，穷取河源塞泉脉。

蓪草头花椰叶裙，蒲葵树下舞蛮云。引领望江遥滴酒，白蘋风起水生文。

枨枨山响荅琵琶，酒湿青莎肉饲鸦。树叶无声神去后，纸钱灰出木绵花。

