寒云古木罩星台，凡骨仙踪信可哀。二十年前曾此到，一千年内未归来。

零零夜雨渍愁根，触物伤离好断魂。莫怪杜鹃飞去尽，紫微花里有啼猿。

一巢功绩破春光，絮落花残两翅狂。月树风枝不栖去，强来言语泥雕梁。

难把菱花照素颜，试临春水插花看。木兰船上游春子，笑指荆钗下远滩。

何处相逢万事忙，卓家楼上百淘香。明朝渐近山僧寺，更为残花醉一场。

庾家楼上谢家池，处处风烟少旧知。明日落花谁共醉，野溪猿鸟恨归迟。

