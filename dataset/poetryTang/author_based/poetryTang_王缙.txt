下阶欲离别，相对映兰丛。含辞未及吐，泪落兰丛中。高堂静秋日，罗衣飘暮风。谁能待明月，回首见床空。

林间青雀儿，来往翩翩绕一枝。莫言不解衔环报，但闻君恩今若为。

林中空寂舍，阶下终南山。高卧一床上，回看六合间。浮云几处灭，飞鸟何时还？问义天人接，无心世界闲。谁知大隐者，兄弟自追攀。

山月晓仍在，林风凉不绝。殷勤如有情，惆怅令人别。

身名不问十年余，老大谁能更读书。林中独酌邻家酒，门外时闻长者车。

莫将边地比京都，八月严霜草已枯。今日登高樽酒里，不知能有菊花无。

帝城风日好，况复建平家。玉枕双纹簟，金盘五色瓜。山中无鲁酒，松下饭胡麻。莫厌田家苦，归期远复赊。

闻道黄金地，仍开白玉田。掷山移巨石，咒岭出飞泉。猛虎同三径，愁猿学四禅。买香然绿桂，乞火蹈红莲。草色摇霞上，松声泛月边。山河穷百二，世界接三千。梵宇聊凭视，王城遂渺然。灞陵才出树，渭水欲连天。远县分朱郭，孤村起白烟。望云思圣主，披雾忆群贤。薄宦惭尸素，终身拟尚玄。谁知草庵客，曾和柏梁篇。

下阶欲离别，相对映兰丛。含辞未及吐，泪落兰丛中。高堂静秋日，罗衣飘暮风。谁能待明月，回首见床空。

