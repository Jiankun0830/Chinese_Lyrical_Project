诏许真人归旧隐，为言海上忆孤峰。宸庭（《广卓异记》作“旒”）暂别期千岁，野服飘然出九重。华表尚迷丁令鹤，竹陂犹认葛仙龙。自怜弱羽尘埃重，于此（《广卓异记》作“云外”）无由蹑去踪。（见《会稽掇英总集》卷二，校以《广卓异记》卷三。《广卓异记》题下署：“门下侍郎王铎。”）。

谢眺题诗处，危楼压郡城。雨余江水碧，云断雪山明。锦绣来仙境，风光入帝京。恨无青玉案，何以报高情。

盛唐圣主解青萍，欲振新封济顺名。夜雨龙抛三尺匣，春云凤入九重城。剑门喜气随雷动，玉垒韶光待贼平。惟报关东诸将相，柱天功业赖阴兵。

用军何事敢迁延，恩重才轻分使然。黜诏已闻来阙下，檄书犹未遍军前。腰间尽解苏秦印，波上虚迎范蠡船。正会星辰扶北极，却驱戈甲镇南燕。三尘上相逢明主，九合诸侯愧昔贤。看却中兴扶大业，杀身无路好归田。

华表尚迷丁令鹤，竹坡犹认葛溪龙。

