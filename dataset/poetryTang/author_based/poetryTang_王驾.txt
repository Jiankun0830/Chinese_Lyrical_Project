非惟消旱暑，且喜救生民。天地如蒸湿，园林似却春。洗风清枕簟，换夜失埃尘。又作丰年望，田夫笑向人。

夫戍萧关妾在吴，西风吹妾妾忧夫。一行书信千行泪，寒到君边衣到无。

鹅湖山下稻粱肥，豚栅鸡栖半掩扉。桑柘影斜春社散，家家扶得醉人归。

雨前初见花间蘂，雨后兼无叶里花。蛱蝶飞来过墙去，却疑春色在邻家。

忆昔争游曲水滨，未春长有探春人。游春人尽空池在，直至春深不似春。

邻笛寒吹日落初，旧居今已别人居。乱来儿侄皆分散，惆怅僧房认得书。

记得兰亭祓禊辰，今朝兼是永和春。一觞一咏无诗侣，病倚山窗忆故人。（桑世昌《兰亭考》十二（陆心源《宋诗纪事补遗》卷八八收此诗于事迹无考作者内。）。

乱后寄僧居，看花恨有余。香宜闲静立，态似别离初。朵密红相照，栏低画不如。狂风任吹却，最共野人疏。

