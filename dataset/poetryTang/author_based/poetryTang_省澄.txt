大道分明绝点尘，何须长坐始相亲。遇缘傥解无非是，处愦那能有故新。散诞肯齐支遁侣，逍遥曷与-1463-慧休邻。或游泉石或阛阓，可谓烟霞物外人。（按：《闽诗录丙集》卷十九录此诗作：“大道分明绝点尘，何须枯坐始相亲。杖藜日涉溪山趣，便是烟霞物外人。”）。

四威仪内坐为先，澄虑身心渐坦然。瞥尔有缘随浊界，当须莫续是天年。修持只话（《五灯会元》作“秪学”）从功路，至理宁论在那边。一切时中常管带，因缘相凑豁通玄。（以上二首均见《景德传灯录》卷二九、《五灯会元》卷八。）。

佛日冲天闲雾开，觉城东际象王回。善财五众承当得，鹙子虽逢似不来。

大士梁天请讲开，始登莲座蹑梯回。皇情未晓志公说，大士《金刚》已讲来。

吴坂当年塔未开，宋云葱岭见师回。手携只履分明个，后代如何密荐来。（见《祖堂集》卷十三。）。

仰山啮镞话，拟议都难会。指拟益后来，言损这边在。（《祖堂集》卷十八。）。

缁黄深郑重，格峻实难当。尽机相见处，立下闭僧堂。（同前卷十。）。

