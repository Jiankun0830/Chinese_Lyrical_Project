直下犹难会，寻言转更赊。拟（《景德传灯录》卷十八及《五灯会元》卷七作“若”）论佛与祖，特地隔天涯。（见《祖堂集》卷十。）。

有曲无弦索，宫商调不同。若人才和得，拍拍尽为龙。-1457-。

彩笔除装色更浓，针挑疮患理难同。维摩昔日称何事，迷从西土却还东。

何事最堪依，岩中独坐时。路险人难到，峦高鸟不飞。

白云长满洞，论劫未曾亏。不话曹溪旨，焉干道者机。

石室周圆庆已多，有人不到复如何？待封此样呈诸友，开时祇好笑呵呵。

众彩裁成已，工多妙最殊。收归方丈里，长玩一明珠。

建化开遮假立名，无名之说亦难停。其中荐得非关识，朗月当空不自明。北京秀长称为泽，南派传宗祖讳能。黄卷暂诠呼作性，教外须参有别行。（以上八首均见《古尊宿语录》卷三七《鼓山先兴圣国师和尚法堂玄要广集》。）。

白道从兹速改张，休来显现作妖祥。定祛邪行归真见，必得超凡入圣乡。（见《五灯会元》卷七。）。

