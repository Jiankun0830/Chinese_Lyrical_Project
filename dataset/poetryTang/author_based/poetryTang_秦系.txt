不逐时人后，终年独闭关。家中贫自乐，石上卧常闲。坠栗添新味，寒花带老颜。侍臣当献纳，那得到空山。

不饵住云溪，休丹罢药畦。杏花虚结子，石髓任成泥。扫地青牛卧，栽松白鹤栖。共知仙女丽，莫是阮郎妻。

常恨相知晚，朝来枉数行。卧云惊圣代，拂石候仙郎。时果连枝熟，春醪满瓮香。贫家仍有趣，山色满湖光。

终年常避喧，师事五千言。流水闲过院，春风与闭门。山茶邀上客，桂实落前轩。莫强教余起，微官不足论。

湖里寻君去，樵风往返吹。树喧巢鸟出，路细葑田移。沤苎成鱼网，枯根是酒卮。老年唯自适，生事任群儿。

从来席不暖，为尔便淹流。鸡黍今相会，云山昔共游。上帘宜晚景，卧簟觉新秋。身事何须问，余心正四愁。

策杖政成时，清溪弄钓丝。当年潘子貌，避病沈侯诗。漉酒迎宾急，看花署字迟。杨梅今熟未，与我两三枝。

忽道仙翁至，幽人学拜迎。华簪窥瓮牖，珍味代藜羹。洗砚鱼仍戏，移樽鸟不惊。兰亭攀叙却，会此越中营。

一似桃源隐，将令过客迷。碍冠门柳长，惊梦院莺啼。浇药泉流细，围碁日影低。举家无外事，共爱草萋萋。

长谣朝复暝，幽独几人知。老鹤兼雏弄，丛篁带笋移。白云将袖拂，青镜出檐窥。邀取渔家叟，花间把酒卮。

寂寂池亭里，轩窗间绿苔。游鱼牵荇没，戏鸟踏花摧。小径僧寻去，高峰鹿下来。中年曾屡辟，多病复迟回。

白云知所好，柏叶幸加餐。石镜妻将照，仙书我借看。鸟来翻药椀，猿饮怕鱼竿。借问檐前树，何枝曾挂冠。

真人俄整舃，双鹤屡飞翔。恐入壶中住，须传肘后方。霓裳云气润，石径术苗香。一去何时见，仙家日月长。

鸡犬渔舟里，长谣任兴行。那邀落日醉，已被远山迎。书箧将非重，荷衣着甚轻。谢安无个事，忽起为苍生。

衰草经行处，微灯旧道场。门人失谭柄，野鸟上禅床。科斗书空古，栴檀钵自香。今朝数行泪，却洒约公房。

空山岁计是胡麻，穷海无梁泛一槎。稚子唯能觅梨栗，逸妻相共老烟霞。高吟丽句惊巢鹤，闲闭春风看落花。借问省中何水部，今人几个属诗家。

由来那敢议轻肥，散发行歌自采薇。逋客未能忘野兴，辟书翻遣脱荷衣。家中匹妇空相笑，池上群鸥尽欲飞。更乞大贤容小隐，益看愚谷有光辉。

少小为儒不自强，如今懒复见侯王。览镜已知身渐老，买山将作计偏长。荒凉鸟兽同三迳，撩乱琴书共一床。犹有郎官来问疾，时人莫道我佯狂。

闲闲麋鹿或相随，一两年来鬓欲衰。琴砚共依春酒瓮，云霞覆着破柴篱。注书不向时流说，种药空令道者知。久带纱巾仍藉草，山中那得见朝仪。

带郭茅亭诗兴饶，回看一曲倚危桥。门前山色能深浅，壁上湖光自动摇。闲花散落填书帙，戏鸟低飞碍柳条。向此隐来经几载，如今已是汉家朝。

十年木屐步苔痕，石上松间水自喧。三辟草堂仍被褐，数行书札忽临门。卧多共息嵇康病，才劣虚同郭隗尊。亚相已能怜潦倒，山花笑处莫啼猿。

天师百岁少如童，不到山中竟不逢。洗药每临新瀑水，步虚时上最高峰。篱间五月留残雪，座右千年荫老松。此去人寰今远近，回看云壑一重重。

时人多笑乐幽栖，晚起闲行独杖藜。云色卷舒前后岭，药苗新旧两三畦。偶逢野果将呼子，屡折荆钗亦为妻。拟共钓竿长往复，岩陵滩上胜耶溪。

客在烟霞里，闲闲逐狎鸥。终年常裸足，连日半蓬头。带月乘渔艇，迎寒绽鹿裘。已于人事少，多被挂冠留。素业堆千卷，清风至一丘。苍黄倒藜杖，伛偻睹银钩。迹愧巢由隐，才非管乐俦。从来自多病，不是傲王侯。

久是烟霞客，潭深钓得鱼。不知芸阁上，遗校几多书。

稷卨今为相，明君复是尧。宁知买臣困，犹负会稽樵。

长策胸中不复论，荷衣蓝缕闭柴门。当时汉祖无三杰，争得咸阳与子孙。

数片荷衣不蔽身，青山白鸟岂知贫。如今非是秦时世，更隐桃花亦笑人。

禅室绳床在翠微，松间荷笠一僧归。磬声寂历宜秋夜，手冷灯前自衲衣。

檐前朝暮雨添花，八十真僧饭一麻。入定几时将出定，不知巢燕污袈裟。

欲强登高无力也，篱边黄菊为谁开。共知不是浔阳郡，那得王弘送酒来。

霞外主人门不扃，数株桃树药囊青。闲行池畔随孤鹤，若问多应道姓丁。

黄精蒸罢洗琼杯，林下从留石上苔。昨日围棋未终局，多乘白鹤下山来。

盘石垂萝即是家，回头犹看五枝花。松间寂寂无烟火，应服朝来一片霞。

昨日年催白发新，身如麋鹿不知贫。时时亦被群儿笑，赖有南山四老人。

荷衣半破带莓苔，笑向陶潜酒瓮开。纵醉远须上山去，白云那肯下山来。

蓑笠双童傍酒船，湖山相引到房前。团蕉何事教人见，暂借空床守坐禅。

禅室遥看峰顶头，白云东去水长流。松间傥许幽人住，不更将钱买沃州。

久卧云间已息机，青袍忽著狎鸥飞。诗兴到来无一事，郡中今有谢玄晖。

黯黯严城罢鼓鼙，数声相续出寒栖。不嫌惊破纱窗梦，却恐为妖半夜啼。

十年游罢古招提，路入云门峻似梯。秀气渐分秦望岭，寒身犹入若耶溪。天开霁色澄千里，稻熟秋香互万畦。多少灵踪待穷览，却愁回驭日平西。（见《古今图书集成·山川典》卷一一四《云门山部》）-932-。

