源泉岩溜漾清波，淬出光铓利太阿。桥下斩蛟余事耳，断除天下几妖魔。

飞泉触石玉玎珰，中隐神龙岁月长。多少人间烦苦事，只消一点便清凉。

瀑布横飞翠壑间，泉声入耳送清寒。天然一曲非凡响，万颗明珠落玉盘。

南岷胜槩压诸方，东壁奇峰出洞阳。丈五月轮才晃曜，大千世界便辉光。扶开华岳烟云渺，显得蓬莱-546-日月长。世道废兴原有数，浮沉聚散亦何伤。

苍松老桧拥华坛，鹤唳猿啼白昼闲。烟篆香残凌汉表，风飘仙乐响山间。高烧华岳金莲炬，齐到黄冈玉笋班。独步苍苔寻故址，恍然咫尺觐天颜。（以上《古今图书集成·职方典》六○二《顺庆府部》）。

