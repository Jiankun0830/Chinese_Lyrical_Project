寒光凝雪彩，限直居粉闱。恍疑白云上，乍觉金印非。树色霭虚空，琴声谐素徽。明晨阻通籍，独卧挂朝衣。

东山多乔木，月午始苍苍。虽殊碧海状，爱此青苔光。高下灭华烛，参差启洞房。佳人梦余思，宝瑟愁应商。皎洁殊未已，沈吟限一方。宦情哂鸡口，世路倦羊肠。彼美金石分，眷言兰桂芳。清晖讵同夕，耿耿但相望。

夙心旷何许，日暮依林薄。流水不待人，孤云时映鹤。蒙蒙千万花，曷为神仙药。不遇烂柯叟，报非旧城郭。

丈夫得宝剑，束发曾书绅。嗟吁一朝遇，愿言千载邻。心许留家树，辞直断佞臣。焉能为绕指，拂拭试时人。

万事非京国，千山拥丽谯。佩刀看日晒，赐马傍江调。言语多重译，壶觞每独谣。沿流如著翅，不敢问归桡。

雨霜地如雪，松桂青参差。鹤警晨光上，步出南轩时。所遇各有适，我怀亦自怡。愿言缄素封，昨夜梦琼枝。

重轩深似谷，列柏镇含烟。境绝苍蝇到，风生白雪前。弹冠惊迹近，专席感恩偏。霄汉朝来下，油幢路几千。

何事到容州，临池照白头。兴随年已往，愁与水长流。僶俯思逋客，辛勤悔饭牛。诗人亦何意，树草欲忘忧。

夕霁凉飙至，翛然心赏谐。清光松上月，虚白郡中斋。置酒平生在，开衿愿见乖。殷勤寄双鲤，梦想入君怀。

碧树分晓色，宿雨弄清光。犹闻子规啼，独念一声长。眷眷轸芳思，依依寄远方。情同如兰臭，惠比返魂香。新什惊变雅，古瑟代沈湘。殷勤见知己，掩抑绕中肠。隙驷不我待，路人易相忘。孤老空许国，幽报期苍苍。

深庭芳草浓，晓井山泉溢。林馥乱沈烟，石润侵经室。幽岩鸟飞静，晴岭云归密。壁藓凝苍华，竹阴满晴日。生期半宵梦，忧绪仍非一。若无高世心，安能此终毕。

共访青山寺，曾隐南朝人。问古松桂老，开襟言笑新。步移月亦出，水映石磷磷。予洗肠中酒，君濯缨上尘。皓彩入幽抱，清气逼苍旻。信此澹忘归，淹留冰玉邻。

匣中三尺剑，天上少微星。勿谓相去远，壮心曾不停。

古有弓旌礼，今徴草泽臣。方同白衣见，不是弃𦈡人。

华亭不相识，卫国复谁知。怅望冲天羽，甘心任画师。

白发侵侵生有涯，青襟曾爱紫河车。自怜悟主难归去，马上看山恐到家。

青史编名在箧中，故林遗庙揖仁风。还将文字如颜色，暂下蒲车为鲁公。

一旦悲欢见孟光，十年辛苦伴沧浪。不知笔砚缘封事，犹问佣书日几行。

昨日偷闲看花了，今朝多雨奈人何。人间尽似逢花雨，莫爱芳菲湿绮罗。

南渡登州即水仙，西垣有客思悠然。因君相问为官意，不卖毗陵负郭田。

万年枝下昔同趋，三事行中半已无。路自长沙忽相见，共惊双鬓别来殊。

武陵缘源不可到，河阳带县讵堪夸。枝枝如雪南关外，一日休闲尽属花。

风雨荆州二月天，问人初雇峡中船。西南一望云和水，犹道黔南有四千。

