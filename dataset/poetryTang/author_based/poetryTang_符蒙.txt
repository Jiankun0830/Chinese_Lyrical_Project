有情天地内，多感是诗人。见月长怜夜，看花又惜春。愁为终日客，闲过少年身。寂寞正相对，笙歌满四邻。（影印本《诗渊》，第一册第三七七页。）。

五字谁能摘？一枝犹未攀。始知无价玉，出自有名山。春静烟花秀，夜深风月闲。如何恃高节，垂老住云间？（同上书第四三五页。）。

众山围四合，月色到门迟。石面和云坐，花根带土移。竹斜当径笋，松斫逼楼枝。正抱流年恨，芳春不我知。（同前第五册第三五○○页。）。

都缘心似水，故以钵为舟。

羸形对寒影，即此更何亲。半夜枕前泪，穷秋乡外身。雨余岚色动，风静月华新。故友谁相忆？年来入梦频。（见《永乐大典》卷三○○五“九真”“人”字〖五函四十二册〗。）-249-。

