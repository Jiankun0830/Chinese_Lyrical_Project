法药变化，无非水精。六芝润色，黄芽自生。阳光不起，阴流无声。道方秘易，学者难成。

既养黄男，先禁家鬼。尽死扶金，余生制水。世人能明，并穷斯理。亲奉圣言，事难自揣。

笼虚其底，免被炎驰。知白守黑，清黄一支。能忌阴秽，不逾百时。延生大道，易解难知。

黄子淳淑，自娶玄妃。金成力厚，药就身肥。土宅三分，火房二仪。至德消阴，纯阳幽微。

一味白金，固人衰朽。杂性难防，同心易守。服食千粒，百日无咎。万疴渐除，天地同寿。

言依口诀，亲贵手传。七日自伏，万刻牢坚。千炼万煮，托在五贤。好蕴金器，不绝玄关。

赭涂四壁，丹守圆扉。一居火匮，二处灰池。五蟾可保，三乌无疑。道情未速，益日加奇。

一黄二白，三铢两作。养至满蟾，生其高鹤。事忌他非，道身自乐。传受非人，天殃地虐。

芽属黄男，药属玄女。外助无非，玉芝清醑。俗士多闻，道君少语。用物参差，虚受辛苦。

铜铁坏形，丹灰损力。欲验其神，须存本色。一阴一阳，事易候则。异族同群，自种荆棘。

杀青龙，须白虎，自然感化无风雨。雪花飞，雪花飞，魂归魄亦归。聚散既由壬癸水，玉神华盖体无为。-852-涌泉水，涌泉水，春夏秋冬深无底。要行天下时，厚暖自然制。（见《正统道藏》本元阳子辑《还丹歌诀》卷上。此书为北宋前之著。）（按：此组诗原题作“青城罗真人上明皇《白金小还丹歌》”，诗前有小引云：“帝问真人曰：‘道本无二，同归乎一。药有多功，身宁济惠。愿垂悯念，速救余生。’真人曰：‘身在和炁，药同元滋，二道符机，衰朽自差，莫希大药，日月难期。一味白金，延年益寿，仙人保秘，不妄虚传，但能秘之，无轻泄尔。’凡一十二首。”似为后人所加。《太平广记》卷二二云公远“因以《三峰歌》八首以进焉，其大旨乃玄素黄赤之使、还缨溯流之事”。今不存。）。

世人不知丹有神，试吃狼毒必害人。将知世上有善恶，何不将身近善邻。女娲炼得五常气，变化成形补天地。三十六筭世间知，七十二石列具位。天得一而能长，地得一而方久。金得火而转精，木成炭而不朽。故知唯炼唯精，大还如何不有？凝我神，定我心，志精可以成黄金。河车本向铅中取，姹女还须汞里寻。傍思之物谩周彰，太一出水入公量。淮南调鼎彭祖尝，得道同归不死乡。固济精研须缄密，一文一武莫踈失。釜下唯铺渌海盐，𬬻中少用𣏢桑日。紫烟碧焰喷人香，赫奕鱼鳞透日光。须同魏伯云中去，莫学姮娥月里藏。酆都落名天府记，地下阴官大怖畏。兵刃水火不能忤，何但虫蛇兼虎兕。亭亭金骨皆坚牢，郁郁绿身遍绿毛。曾观东海几回变，数度曾偷王母桃。乘龙驾鹤倾城市，驱策雷公使神鬼。七日应归缑氏山，千年少别辽东水。道是易，亦大难，青龙白虎自相盘。阴车湿，阳车干，夫妻相对卦中安。四方未住霑颜色，五个王侯尽罢官。（《正统道藏》本后蜀佚名著《大还丹照鉴》）-853-。

