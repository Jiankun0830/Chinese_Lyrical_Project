汉家边事重，窦宪出临戎。绝漠秋山在，阳关旧路通。列营依茂草，吹角向高风。更就燕然石，看铭破虏功。

将军带十围，重锦制戎衣。猿臂销弓力，虬须长剑威。首登平乐宴，新破大宛归。楼上姝姬笑，门前问客稀。暮烽玄菟急，秋草紫骝肥。未奉君主诏，高槐昼掩扉。

月明边徼静，戍客望乡时。塞古柳衰尽，关寒榆发迟。苍苍万里道，戚戚十年悲。今夜青楼上，还应照所思。

雪下阳关路，人稀陇戍头。封狐犹未翦，边将岂无羞。白草三冬色，黄云万里愁。因思李都尉，毕竟不封侯。

国使翩翩随斾旌，陇西岐路足荒城。毡裘牧马胡雏小，日暮蕃歌三两声。

