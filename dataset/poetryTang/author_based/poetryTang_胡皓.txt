五酺终宴集，三锡又欢娱。仙阜崇高异，神州眺览殊。南山临皓雪，北阙对明珠。广座鹓鸿满，昌庭驷马趋。绮罗含草树，丝竹吐郊衢。衔杯不能罢，歌舞乐唐虞。

燕公为汉将，武德奉文思。利用经戎莽，英图叶圣诒。塞沙制长策，穷石卷摇旗。万里要相贺，三边又在兹。棱威方逐逐，谈笑坐怡怡。宠饯纷郊道，充厨竭御司。尝醪企行迈，听乐罢涟洏。衮旒垂翰墨，缨蕤迭赋诗。金山无积阻，玉树有华滋。请迨炎风暮，归旌候此时。

闻道山阴会，仍为火忌辰。途中甘弃日，江上苦伤春。流水翻催泪，寒灰更伴人。丹心终不改，白发为谁新。

巴东三峡尽，旷望九江开。楚塞云中出，荆门水上来。鱼龙潜啸雨，凫雁动成雷。南国秋风晚，客思几悠哉。

鹦鹉殊姿致，鸾皇得比肩。常寻金殿里，每话玉阶前。贾谊才方达，扬雄老未迁。能言既有地，何惜为闻天。

单于犯蓟堧，虏骑略萧边。南山木叶飞下地，北海蓬根乱上天。科斗连营太原道，鱼丽合阵武威川。三军遥倚伏，万里相驰逐。旌斾悠悠静潮源，鼙鼓喧喧动卢谷。穷徼出幽陵，吁嗟倦寝兴。马蹄冻溜石，胡毳煖生冰。云沙泱漭天光闭，河塞阴沈海色凝。崆峒北国谁能托，萧索边心常不乐。近见行人畏白龙，遥闻公主愁黄鹤。阳春半，岐路间，瑶台苑，玉门关。百花芳树红将歇，二月兰皋绿未还。阵云不散鱼龙水，雨雪犹飞鸿鹄山。山嶂绵连那可极，路远辛勤梦颜色。北堂萱草不寄来，东园桃李长相忆。汉将纷纭攻战盈，胡寇萧条幽朔清。韩昌拜节偏知送，郑吉驱旌坐见迎。火绝烟沈左西极，谷静山空右北平。但得将军能百胜，不须天子筑长城。

