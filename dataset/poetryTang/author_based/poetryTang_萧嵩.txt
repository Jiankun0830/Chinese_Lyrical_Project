帝曰简才能，旌贤在股肱。文章体一变，礼乐道逾弘。芸阁英华入，宾门鹓鹭登。恩筵过所望，圣泽实超恒。夏叶开红药，余花发紫藤。微臣亦何幸，叨此预文朋。

审官思共理，多士属惟唐。历选台庭旧，来熙帝业昌。入朝师百辟，论道协三光。垂拱咨元老，亲贤辅少阳。登庸崇礼送，宠德耀宸章。御酒飞觞洽，仙闱雅乐张。荷恩思有报，陈力愧无良。愿罄公忠节，同心奉我皇。

