望幸三秋暮，登高九日初。朱旗巡汉苑，翠帟俯秦墟。宠极萸房遍，恩深菊酎余。承欢何以荅，万亿奉宸居。

天跸三乘启，星舆六辔行。登高凌宝塔，极目遍王城。神卫空中遶，仙歌云外清。重阳千万寿，率舞颂升平。

西郊窈窕凤皇台，北渚平明法驾来。匝地金声初度曲，周堂玉溜好传杯。湾路分游画舟转，岸门相向碧亭开。微臣此时承宴乐，髣髴疑从星汉回。

命将择耆年，图功胜必全。光辉万乘饯，威武二庭宣。中衢横鼓角，旷野蔽旌旃。推食天厨至，投醪御酒传。凉风过雁苑，杀气下鸡田。分阃恩何极，临岐动睿篇。

公主林亭地，清晨降玉舆。画桥飞渡水，仙阁迥临虚。新晴看蛱蝶，早夏摘芙蕖。文酒娱游盛，忻叨侍从余。

北斗枢机任，西京肺腑亲。畴昔王门下，今兹制幸晨。恩来山水被，圣作管弦新。遶座薰红药，当轩暗绿筠。摘荷才早夏，听鸟尚余春。行漏金徒晓，风烟是观津。

岧嶤仓史台，敞朗绀园开。戒旦壶人警，翻霜羽骑来。下辇登三袭，褰旒望九垓。林披馆陶榜，水浸昆明灰。网户飞花缀，幡竿度鸟回。豫游仙唱动，潇洒初尘埃。

地灵传景福，天驾俨钩陈。佳哉藩邸旧，赫矣梵宫新。香塔鱼山下，禅堂雁水滨。珠幡映白日，镜殿写青春。甚懽延故吏，大觉拯生人。幸承歌颂末，长奉属车[尘]。

龙骖晓入望春宫，正逢春雪舞春风。花光倂在天文上，寒气行销御酒中。

