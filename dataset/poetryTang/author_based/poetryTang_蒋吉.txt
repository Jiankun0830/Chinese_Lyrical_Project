系缆石城下，恣吟怀暂开。江人桡艇子，将谓莫愁来。

九十九冈遥，天寒雪未消。羸童牵瘦马，不敢过危桥。

驻马高溪侧，旅人千里情。雁山山下水，还作此泉声。

恨苦泪不落，耿然东北心。空囊与瘦马，羁绁意应深。

瘦马羸童行背秦，暮鸦撩乱入残云。北风吹起寒营角，直至榆关人尽闻。

霜月正高鹦鹉洲，美人清唱发红楼。乡心暗逐秋江水，直到吴山脚下流。

马转栎林山鸟飞，商溪流水背残晖。行人几在青云路，底事风尘犹满衣。

一囊书重百余斤，邮吏宁知去计贫。莫讶偏吟望乡句，明朝便见岭南人。

此地修行山几枯，草堂生计只缾盂。支郎既解除艰险，试看人心平得无。

出门争走九衢尘，总是浮生不了身。惟有水田衣下客，大家忙处作闲人。

昔年簪组隘丘门，今日旌幢一院存。何事商于泪如雨，小儒偏受陆家恩。

独入深山信脚行，惯当䝙虎不曾惊。路傍花发无心看，惟见枯枝刮眼明。

无端舍钓学干名，不得溪山养性情。自省此身非达者，今朝羞拜四先生。

曾为汉帝眼中人，今作狂胡陌上尘。身死不知多少载，冢花犹带洛阳春。

巡堤听唱竹枝词，正是月高风静时。独向东南人不会，弟兄俱在楚江湄。

