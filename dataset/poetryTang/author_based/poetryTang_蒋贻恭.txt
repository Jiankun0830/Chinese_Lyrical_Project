世人空解竞丹青，惟子通玄得墨灵。应有鬼神看下笔，岂无风雨助成形。威疑喷浪归沧海，势欲拏云上杳冥。静闭绿堂深夜后，晓来帘幕似闻腥。

辛勤得茧不盈筐，灯下缫丝恨更长。着处不知来处苦，但贪衣上绣鸳鸯。

厥父元非道郡奴，允光何事太侏儒。可中与个皮裩著，擎得天王左脚无。

扬眉斗目恶精神，捏合将来恰似真。刚被时流借拳势，不知身自是泥人。

出得门来背拄天，同行难可与差肩。若教倚向闲窗下，恰似箜篌不着弦。

安仁县令好诛求，百姓脂膏满面流。半破磁缸成醋酒，死牛肠肚作馒头。帐生岁取餐三顿，乡老盘庚犯五瓯。半醉半醒齐出县，共伤涂炭不胜愁。

我皇开国十余年，一辈超升炙手欢。闲向五门楼下望，衙官骑马使衙官。

三斤绿茗赐贻恭，一种颁霑事不同。想料肠怀无荅处，披毛戴角谢郎中。

坐卧兼行总一般，向人努眼太无端。欲知自己形骸小，试就蹄涔照影看。

名山主簿实堪愁，难𫜪他家大骨头。米纳功南钱纳府，祗看江面水东流。

