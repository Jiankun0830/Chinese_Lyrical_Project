罗襦绣袂香红，画堂中。细草平沙蕃马，小屏风。卷罗幕，凭妆阁，思无穷。暮雨轻烟魂断，隔帘栊。

慢绾青丝发，光砑吴绫袜。床上小熏笼，韶州新退红。叵耐无端处，捻得从头污。恼得眼慵开，问人闲事来。

求仙去也，翠钿金箆尽舍，入嵒峦。雾卷黄罗帔，云雕白玉冠。野烟溪洞冷，林月石桥寒。静夜松风下，礼天坛。

云罗雾縠，新授明威法箓，降真函。髻绾青丝发，冠抽碧玉𥮾。往来云过五，去住岛经三。正遇刘郎使，启瑶缄。

红蓼渡头秋正雨，印沙鸥迹自成行，整鬟飘袖野风香。不语含嚬深浦里，几回愁煞櫂船郎，燕归帆尽水茫茫。

钿匣菱花锦带垂，静临兰槛卸头时，约鬟低珥算归期。花茂草青湘渚阔，梦余空有漏依依，二年终日损芳菲。

粉上依稀有泪痕，郡庭花落欲黄昏，远情深恨与谁论。记得去年寒食日，延秋门外卓金轮，日斜人散暗销魂。

握手河桥柳似金，蜂须轻惹百花心，蕙风兰思寄清琴。意满便同春水满，情深还似酒杯深，楚烟湘月两沈沈。

帘外三间出寺墙，满街垂柳绿阴长，嫩红轻翠间浓妆。瞥地见时犹可可，却来闲处暗思量，如今情事隔仙乡。

江馆清秋缆客船，故人相送夜开筵，麝烟兰焰簇花钿。正是断魂迷楚雨，不堪离恨咽湘弦，月高霜白水连天。

倾国倾城恨有余，几多红泪泣姑苏，倚风凝睇雪肌肤。吴主山河空落日，越王宫殿半平芜，藕花菱蔓满平湖。

越女淘金春水上，步摇云鬓佩鸣珰，渚风江草又清香。不为远山凝翠黛，只应含恨向斜阳，碧桃花谢忆刘郎。

春满院，叠损罗衣金线。睡觉水精帘未卷，帘前双语燕。斜掩金铺一扇，满地落花千片。早是相思肠欲断，忍教频梦见。

残蟾落，晓钟鸣，羽化觉身轻。乍无春睡有余酲，杏苑雪初晴。紫陌长，襟袖冷，不是人间风景。回看尘土似前生，休羡谷中莺。

金门晓，玉京春，骏马骤轻尘。桦烟深处白衫新，认得化龙身。九陌喧，千户启，满袖桂香风细。杏园欢宴曲江滨，自此占芳辰。

清明节，雨晴天，得意正当年。马骄泥软锦连干，香袖半笼鞭。花色融，人竞赏，尽是绣鞍朱鞅。日斜无计更留连，归路草和烟。

春到长门春草青，玉阶华露滴，月胧明。东风吹断紫箫声，宫漏促，帘外晓啼莺。愁极梦难成，红妆流宿泪，不胜情。手挼裙带遶花行，思君切，罗幌暗尘生。

秋到长门秋草黄，画梁双燕去，出宫墙。玉箫无复理霓裳，金蝉坠，鸾镜掩休妆。忆昔在昭阳，舞衣红绶带，绣鸳鸯。至今犹惹御炉香，魂梦断，愁听漏更长。

宝马晓鞴雕鞍，罗帏乍别情难。那堪春景媚，送君千万里。半妆珠翠落，露华寒。红蜡烛，青丝曲，偏能钩引泪阑干。良夜促，香尘绿，魂欲迷，檀眉半敛愁低。未别心先咽，欲语情难说。出芳草，路东西，摇袖立。春风急，樱花杨柳雨凄凄。

