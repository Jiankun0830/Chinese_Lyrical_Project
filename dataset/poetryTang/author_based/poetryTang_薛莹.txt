藉草与行莎，相看日未斜。断崖分鸟道，疏树见人家。望远临孤石，吟余落片霞。野情看不足，归路思犹赊。

十载别仙峰，峰前千古踪。阴王修道处，云雪满高松。洞口风雷异，池心星汉重。明朝下山去，片月落残钟。

野寺寒塘晓，游人一梦分。钟残数树月，僧起半岩云。宿鸟惊初见，幽泉落不闻。吟余凭前槛，红叶下纷纷。

落日五湖游，烟波处处愁。沈浮千古事，谁与问东流。

渺渺无穷尽，风涛几日平。年光与人事，东去一声声。

花发鸟仍啼，行行路欲迷。二真无问处，虚度武陵溪。

旧山诸隐沦，身在苦无身。莫锁白云路，白云多悮人。

处世曾无著，生前事尽非。一缾兼一衲，南北去如归。

轧轧弄寒机，功多力渐微。惟忧机上锦，不称舞人衣。

三十六旬盈复缺，百年堪喜又堪伤。劝君莫惜登楼望，云放婵娟不久长。

单棹横疏雨，江滩秋泊时。花留身住越，月递梦还秦。

花留身住越，月递梦还秦。（见《海录碎事》卷十）（按：《全唐诗》卷五四二收此二句，缺题，今重录。）。

昨日尊前折，万人酣晓香。今朝篱下见，满地委残阳。得失片时痛，荣枯一岁伤。未将同腐草，犹更有重霜。

