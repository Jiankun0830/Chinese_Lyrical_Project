艳阳灼灼河洛神，珠帘绣户青楼春。能弹箜篌弄纤指，愁杀门前少年子。笑开一面红粉妆，东园几树桃花死。朝理曲，暮理曲，独坐窗前一片玉。行也娇，坐也娇，见之令人魂魄销。堂前锦褥红地𬬻，绿沈香榼倾屠苏。解佩时时歇歌管，芙蓉帐里兰麝满。晚起罗衣香不断，灭烛每嫌秋夜短。

昨夜巫山中，失却阳台女。朝来香阁里，独伴楚王语。

昔别容如玉，今来鬓若丝。泪痕应共见，肠断阿谁知。

寂寞相思处，雕梁落燕泥。

