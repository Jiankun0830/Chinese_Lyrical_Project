冕旒初负扆，卉服尽朝天。旸谷初移日，金炉渐起烟。芬馨流远近，散漫入貂蝉。霜仗凝逾白，朱栏映转鲜。始看浮阙在，稍见逐风迁。为沐皇家庆，来瞻羽卫前。

律穷方数寸，室暗在三重。伶管灰先动，秦正节已逢。商声辞玉笛，羽调入金钟。密叶翻霜彩，轻冰敛水容。望鸿南去绝，迎气北来浓。愿托无凋性，寒林自比松。

雄谋竟不决，宝玉将何爱。倏尔霜刃挥，飒然春冰碎。飞光动旗帜，散响惊环珮。霜浓绣帐前，星流锦筵内。图王业已失，为虏言空悔。独有青史中，英风冠千载。

积高依郡城，迥拔凌霄汉。

鱼鳞息枯池，广之使涵泳。疏凿得蒙泉，澄明睹明镜。（《淳熙三山志》卷一）（按：《淳熙三山志》云：“唐元和八年，刺史裴次元于其〖指冶山〗南辟为球场，即山为亭，作诗题于其壁。”次录其序之大略，幷云二十首的诗题是：《望京山》、《观海亭》、《双桧岭》、《登山路》、《天泉池》、《玩琴台》、《箸竹岩》、《枇杷川》、《荻芦岗》、《桃花坞》、《芳茗原》、《山阴亭》、《含清洞》、《红蕉坪》、《越壑桥》、《独秀峰》、《筼筜坳》、《八角亭》、《椒盘石》、《白土谷》。诗各一章，章六句。今存者惟《淳熙三山志》所录之《天泉池》四句及《望京楼》二句，后者已收入《全唐诗》卷四六六。《淳熙三山志》另录冯审所作记。）。

