妾自吴宫还越国，素衣千载无人识。当时心比金石坚，今日为君坚不得。

岭上千峰秀，江边细草春。今逢浣纱石，不见浣纱人。

佳人去千载，溪山久寂寞。野水浮白烟，岩花自开落。猿鸟旧清音，风月闲楼阁。无语立斜阳，幽情入天幕。

高花岩外晓相鲜，幽鸟雨中啼不歇。红云飞过大江西，从此人间怨风月。

当时计拙笑将军，何事安邦赖美人。一自仙葩入吴国，从兹越国更无春。

云霞出没群峰外，鸥鸟浮沈一水间。一自越兵齐振地，梦魂不到虎丘山。

