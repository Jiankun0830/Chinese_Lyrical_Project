忆昔永嘉际，中原板荡年。衣冠坠涂炭，舆辂染腥膻。国势多危厄，宗人苦播迁。南来频洒泪，渴骥每思泉。

一别几经春，栖迟晋水滨。鹡鸰长在念，鸿雁忽来宾。五斗嫌腰折，朋山刺眼新。善辞如复我，四海五湖身。

谁言悦口是甘肥，独酌鹅儿啖翠微。蝇利薄于青纸扇，羊裘煖甚紫罗衣。心随倦鸟甘栖宿，目送征鸿远奋飞。击壤太平朝野客，凤山深处□生辉。

凤髻山前凤阁郎，耕云钓石久荒凉。我来吊旧多悲感，一纸哀辞酹一觞。（《嘉靖安溪县志》七）。

老干疏枝浸寒碧，浅香孤韵带微霜。迎风破萼未全折，含笑佳人对晓妆。

老干疏枝浸寒碧，浅香孤韵湛清晨。招魂不用开屏障，惟有诗情当写真。（《永乐大典》二八○八“梅”字韵）。

闽邦赤子近来王，圣主忧勤念远方。酌取古人救荒政，颁为今日惠民仓。备先水旱民亡瘠，弊在侵移数谩张。我愿相君谨刑政，雨旸时若自平康。（同上七五一八“仓”字韵引詹琲《清隐集》）。

