日际愁阴生，天涯暮云碧。重重不辨盖，沈沈乍如积。林色黯疑暝，隟光俄已夕。出岫且从龙，萦空宁触石。余辉澹瑶草，浮影凝绮席。时景讵能留，几思轻尺璧。

英英白云起，呈瑞出封中。表圣宁依地，逢时岂待风。浮辉弥皎洁，流影更冲融。自叶尧天美，谁言汉日同。泥金光乍掩，检玉气俄通。犹愿非烟瑞，亭亭不散空。

