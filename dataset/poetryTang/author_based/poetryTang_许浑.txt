仙人修炼地，玉井著神功。日月双轮见，阴阳两窍通。可堪清彻底，那更施无穷。尚冀丹砂力，当浇俗虑空。（《弘治句容县志》八《题咏类》）。

一片白云千丈峰，殿略楼阁架虚空。山僧不语卷帘坐，遥看世间如梦中。（嘉靖《宁国府志》卷四、卷五两见）。

蒹葭水暗萤知夜，杨柳风高雁送秋。露滴晓花疑锦绣，风吹寒竹认笙簧。

吴门烟月昔同游，枫叶芦花并客舟。聚散有期云北去，浮沈无计水东流。一尊酒尽青山暮，千里书回碧树秋。何处相思不相见，凤城龙阙楚江头。

月沈高岫宿云开，万里归心独上来。河畔雪飞扬子宅，海边花盛越王台。泷分桂岭鱼难过，瘴近衡峰雁却回。乡信渐稀人渐老，只应频看一枝梅。

云度龙山暗倚城，先飞淅沥引轻盈。素娥冉冉拜瑶阙，皓鹤纷纷朝玉京。阴岭有风梅艳散，寒林无月桂华生。剡溪一醉十年事，忽忆棹回天未明。

醉斜乌帽髪如丝，曾看仙人一局棋。宾馆有鱼为客久，乡书无雁到家迟。缑山住近吹笙庙，湘水行逢鼓瑟祠。今夜月明何处宿，九疑云尽碧参差。

三十六峰横一川，绿波无路草芊芊。牛羊晚食铺平地，雕鹗晴飞摩远天。洛客尽回临水寺，楚人皆逐下江船。东西未有相逢日，更把繁华共醉眠。

独望天门倚剑歌，干时无计老关河。东归万里惭张翰，西上四年羞卞和。花暗楚城春醉少，月凉秦塞夜愁多。三山岁岁有人去，唯恐海风生白波。

谏猎归来绮季歌，大茅峰影满秋波。山斋留客扫红叶，野艇送僧披绿莎。长覆旧图棋势尽，遍添新品药名多。云中黄鹄日千里，自宿自飞无网罗。

远书开罢更依依，晨坐高台竟落晖。颜巷雪深人已去，庾楼花盛客初归。东堂望绝迁莺起，南国哀余候雁飞。今日劳君犹问讯，一官唯长故山薇。

广陵堤上昔离居，帆转潇湘万里余。楚客病时无𫛳鸟，越乡归处有鲈鱼。潮生水郭蒹葭响，雨过山城橘柚疏。闻说携琴兼载酒，邑人争识马相如。

山乐来迎去不言，庙前高柳水禽喧。绮罗无色雨侵帐，珠翠有声风绕幡。妆镜尚疑山月满，寝屏犹认野花繁。孤舟梦断行云散，何限离心寄晓猿。

草生官舍似闲居，雪照南窗满素书。贫后始知为吏拙，病来还喜识人疏。青云岂有窥梁燕，浊水应无避钓鱼。不待秋风便归去，紫阳山下是吾庐。

云起高台日未沈，数村残照半岩阴。野蚕成茧桑柘尽，溪鸟引雏蒲稗深。帆势依依投极浦，钟声[杳杳]隔前林。故山迢遰故人去，一夜月明千里心。

曾事刘琨雁塞空，十年书剑任飘蓬。东堂旧屈移山志，南国新留煮海功。还挂一帆青海上，更开三迳碧莲中。关西旧友如相问，已许沧浪伴钓翁。

行尽青溪日已蹉，云容山影水嵯峨。楼前归客怨清梦，楼上美人凝夜歌。独树高高风势急，平湖渺渺月明多。终期一艇载樵去，来往使帆凌白波。

碧天飞舞下晴莎，金阁瑶池绝网罗。嵒响数声风满树，岸移孤影雪凌波。缑山去远云霄迥，辽海归迟岁月多。双翅一开千万里，只应栖隐恋乔柯。

暮暮焚香何处宿，西岩一室映疏藤。光阴难驻迹如客，寒暑不惊心似僧。高树有风闻夜磬，远山无月见秋灯。身闲境静日为乐，若问其余非我能。

杜陵池榭绮城东，孤岛回汀路不穷。高岫乍疑三峡近，远波初似五湖通。楸梧叶暗潇潇雨，菱荇花香淡淡风。还有昔时巢燕在，飞来飞去画堂中。

宵衣应待绝更筹，环佩锵锵月下楼。井转辘轳千树晓，鏁开阊阖万山秋。龙旗尽列趋金殿，雉扇才分见玉旒。虚戴铁冠无一事，沧江归去老渔舟。

缨带流尘髪半霜，独寻残月下沧浪。一声溪鸟暗云散，万片野花流水香。昔日未知方外乐，暮年初信梦中忙。红虾青鲫紫芹脆，归去不辞来路长。

禾黍离离半野蒿，昔人城此岂知劳。水声东去市朝变，山势北来宫殿高。鸦噪暮云归古堞，雁迷寒雨下空壕。可怜缑岭登仙子，犹自吹笙醉碧桃。

欲求真诀恋禅扃，羽帔方袍尽有情。仙骨本微灵鹤远，法心潜动毒龙惊。三山未有偷桃计，四海初传问菊名。今日劝师师莫惑，长生难学证无生。

暗滩水落涨虚沙，滩去秦吴万里赊。马上折残江北柳，舟中开尽岭南花。离歌不断如留客，归梦初惊似到家。山鸟一声人未起，半床春月在天涯。

心忆莲池秉烛游，叶残花败尚维舟。烟开翠扇清风晓，水泥红衣白露秋。神女暂来云易散，仙娥初去月难留。空怀远道难持赠，醉倚阑干尽日愁。

二十知兵在羽林，中年潜识子房心。苍鹰出塞胡尘灭，白鹤还乡楚水深。春坼酒瓶浮药气，晚携棋局带松阴。鸡笼山上云多处，自𣃁黄精不可寻。

兵书一箧老无功，故国郊扉在梦中。藤蔓覆梨张谷暗，草花侵菊庾园空。朱门迹忝登龙客，白屋心期失马翁。楚水吴山何处是，北窗残月照屏风。

一笛迎风万叶飞，强携刀笔换荷衣。潮寒水国秋砧早，月暗山城夜漏稀。岩响远闻樵客过，浦深遥送钓童归。中年未识从军乐，虚近三茅望少微。

白首从军未有名，近将孤剑到江城。巴童戍久能番语，胡马调多解汉行。对雪夜穷黄石略，望云秋计黑山程。可怜身死家犹远，汴水东流无哭声。

秋来凫雁下方塘，系马朝台步夕阳。村径绕山松叶暗，野门临水稻花香。云连海气琴书润，风带潮声枕簟凉。西下磻溪犹万里，可能垂白待文王。

知己萧条信陆沈，茂陵扶疾卧西林。芰荷风起客堂静，松桂月高僧院深。清露下时伤旅鬓，白云归处寄乡心。怜君诗句犹相忆，题在空斋夜夜吟。

三献无功玉有瑕，更携书剑客天涯。孤帆夜别潇湘雨，广陌春期鄠杜花。灯照水萤千点灭，棹惊滩雁一行斜。关河万里秋风急，望见乡山不到家。

来往天台天姥间，欲求真诀驻衰颜。星河半落岩前寺，云雾初开岭上关。丹壑树多风浩浩，碧溪苔浅水潺潺。可知刘阮逢人处，行尽深山又是山。

小隐西亭为客开，翠萝深处遍苍苔。林间扫石安棋局，岩下分泉递酒杯。兰叶露光秋月上，芦花风起夜潮来。云山遶屋犹嫌浅，欲棹渔舟近钓台。

十里蒹葭入薜萝，春风谁许暂鸣珂。相如渴后狂还减，曼倩归来语更多。门枕碧溪冰皓耀，槛齐青嶂雪嵯峨。野桥沽酒茅檐醉，谁羡红楼一曲歌。

乡心迢遰宦情微，吏散寻幽竟落晖。林下草腥巢鹭宿，洞前云湿雨龙归。钟随野艇回孤棹，鼓绝山城掩半扉。今夜西斋好风月，一瓢春酒莫相违。

书剑功迟白发新，异乡仍送故乡人。阮公留客竹林晚，田氏到家荆树春。雪尽塞鸿南翥少，风来胡马北嘶频。洞庭烟月如终老，谁是长杨谏猎臣。

云埋阴壑雪凝峰，半壁天台已万重。人度碧溪疑辍棹，僧归苍岭似闻钟。暖眠㶉𫛶晴滩草，高挂猕猴暮涧松。曾约共游今独去，赤城西面水溶溶。

能琴道士洞庭西，风满归帆路不迷。对岸水花霜后浅，傍檐山果雨来低。杉松近晚移茶灶，岩谷初寒盖药畦。他日相思两行字，无人知处武陵溪。

病移嵒邑称闲身，何处风光贳酒频。溪柳遶门彭泽令，野花连洞武陵人。娇歌自驻壶中景，艳舞长留海上春。早晚高台更同醉，绿萝如帐草如茵。

高梧一叶下秋初，迢遰重廊旧寄居。月过碧窗今夜酒，雨昏红壁去年书。玉池露冷芙蓉浅，琼树风高薜荔疏。明日挂帆更东去，仙翁应笑为鲈鱼。

水晚云秋山不穷，自疑身在画屏中。孤舟移棹一江月，高阁卷帘千树风。窗下覆棋残局在，橘边沽酒半坛空。早炊香稻待鲈鲙，南渚未明寻钓翁。

西岩一迳不通樵，八十持杯未觉遥。龙在石潭闻夜雨，雁移沙渚见秋潮。经函露湿文多暗，香印风吹字半销。应笑东归又南去，越山无路水迢迢。

一官唯买昼公堂，但得身闲日自长。琴曲少声重勘谱，药丸多忌更寻方。溪浮箬叶添醅绿，泉遶松根助茗香。明日鳜鱼何处钓，门前春水似沧浪。

桐履如飞不可寻，一壶双笈峄阳琴。舟横野度寒风急，门掩荒山夜雪深。贫笑白驹无去意，病惭黄鹄有归心。云间二室劳君画，水墨苍苍半壁阴。

西风渺渺月连天，同醉兰舟未十年。𫛳鸟赋成人已没，嘉鱼诗在世空传。荣枯尽寄浮云外，哀乐犹惊逝水前。日暮长堤更回首，一声邻笛旧山川。

万峰秋尽百泉清，旧锁禅扉在赤城。枫浦客来烟未散，竹窗僧去月犹明。杯浮野渡鱼龙远，锡响空山虎豹惊。一字不留何足讶，白云无路水无情。

广陵花盛帝东游，先劈昆仑一派流。百二禁兵辞象阙，三千宫女下龙舟。凝云鼓震星辰动，拂浪旗开日月浮。四海义师归有道，迷楼还似景阳楼。

自翦青莎织雨衣，南峰烟火是柴扉。莱妻早报蒸藜熟，童子遥迎种豆归。鱼下碧潭当镜跃，鸟还青嶂拂屏飞。花时未免人来往，欲买严光旧钓矶。

尚平多累自归难，一日身闲一日安。山迳晓云收猎网，水门凉月挂鱼竿。花间酒气春风暖，竹里棋声暮雨寒。三顷水田秋更熟，北窗谁拂旧尘冠。

欲寄家书少客过，闭门心远洞庭波。两岩花落夜风急，一迳草荒春雨多。愁泛楚江吟浩渺，忆归吴岫梦嵯峨。贫居不问应知处，溪上闲船系绿萝。

政成身没共兴衰，乡路兵戈旅榇回。城上暮云凝鼓角，海边春草闭池台。经年未葬家人散，昨夜因斋故吏来。南北相逢皆掩泣，白蘋洲暖百花开。

楚客送僧归桂阳，海门帆势极潇湘。碧云千里暮愁合，白雪一声春思长。柳絮拥堤添衲软，松花浮水注瓶香。南京长老几年别，闻道半岩多影堂。

垂钓京江欲白头，江鱼堪钓却西游。刘伶台下稻花晚，韩信庙前枫叶秋。淮月未明先倚槛，海云初起更维舟。河桥有酒无人醉，独上高城望庾楼。

修蛾颦翠倚柔桑，遥谢春风白面郎。五夜有情随暮雨，百年无节待秋霜。重寻绣带朱藤合，更认罗裙碧草长。何处野花何处水，下峰流出一渠香。

莲府公卿拜后尘，手持优诏挂朱轮。从军暮下三千客，闻礼庭中七十人。锦帐丽词推北巷，画堂清乐掩南邻。岂同王谢山阴会，空叙流杯醉暮春。

桂香松暖庙门开，独泻椒浆奠一杯。秦法欲兴鸿已去，汉储将废凤还来。紫芝翳翳多青草，白石苍苍半绿苔。山下驿尘南窜路，不知冠盖几人回。

待月东林月正圆，广庭无树草无烟。中秋云尽出沧海，半夜露寒当碧天。轮彩渐移金殿外，镜光犹挂玉楼前。莫辞达曙殷勤望，一堕西岩又隔年。

楼船旌斾极天涯，一剑从军两鬓华。回日眼明河畔草，去时肠断岭头花。陶诗尽写行过县，张赋初成卧到家。官满知君有归处，姑苏台上旧烟霞。

武牢关下护龙旗，挟槊弯弧马上飞。汉业未兴王霸在，秦军才散鲁连归。坟穿大泽埋金剑，庙枕长溪挂铁衣。欲奠忠魂何处问，苇花枫叶雨霏霏。

犬吠双岩碧树间，主人朝出半开关。汤师阁上留诗别，杜叟桥边载酒还。栎坞炭烟晴过岭，蓼村渔火夜移湾。故乡芜没兵戈后，凭向溪南买一山。

结束征车换黑貂，灞西风雨正潇潇。茂陵久病书千卷，彭泽初归酒一瓢。帆背夕阳湓水阔，棹经沧海甑山遥。殷勤为谢南溪客，白首萤窗未见招。

南国多情多艳词，鹧鸪清怨遶梁飞。甘棠城上客先醉，苦竹岭头人未归。响转碧霄云驻影，曲终清漏月沈晖。山行水宿不知远，犹梦玉钗金缕衣。

三面楼台百丈峰，西岩高枕树重重。晴攀翠竹题诗滑，秋摘黄花酿酒浓。山殿日斜喧鸟雀，石潭波动戏鱼龙。今来故国遥相忆，月照千山半夜钟。

蜀客操琴吴女歌，明珠十斛是天河。霜凝薜荔怯秋树，露滴芙蓉愁晚波。兰浦远乡应解珮，柳堤残月未鸣珂。西楼沈醉不知散，潮落洞庭洲渚多。

瘴雾南边久寄家，海中来往信流槎。林藏●●多残笋，树过猩猩少落花。深洞有云龙蜕骨，半岩无草象生牙。知君爱宿层峰顶，坐到三更见日华。

赵佗西拜已登坛，马援南征土宇宽。越国旧无唐印绶，蛮乡今有汉衣冠。江云带日秋偏热，海雨随风夏亦寒。岭北归人莫回首，蓼花枫叶万重滩。

碧树苍苍茂苑东，佳期迢遰路何穷。一声山鸟曙云外，万点水萤秋草中。门掩竹斋微有月，棹移兰渚淡无风。欲知此路堪惆怅，菱叶蓼花连故宫。

一章西奏拜仙曹，回马天津北望劳。寒水欲春冰彩薄，晓山初霁雪峰高。楼形向日攒飞凤，宫势凌波压抃鳌。空锁烟霞绝巡幸，周人谁识郁金袍。

夜按双娃禁曲新，东西箫鼓接云津。舞衫未换红铅湿，歌扇初移翠黛颦。彩槛烛烟光吐日，画屏香雾暖如春。西楼月在襄王醉，十二山高不见人。

西岩泉落水容宽，灵物蜿蜒黑处蟠。松叶正秋琴韵响，菱花初晓镜光寒。云开星月浮山殿，雨过风雷遶石坛。仙客不归龙亦去，稻畦长满此池干。

身在关西家洞庭，夜寒歌苦烛荧荧。人心高下月中桂，客思往来波上萍。马氏识君眉最白，阮公留我眼长青。花前失意共寥落，莫遣东风吹酒醒。

鱼龙多处凿门开，万古人知夏禹材。青嶂远分从地断，洪流高泻自天来。风云有路皆烧尾，波浪无程尽曝腮。心感膺门身过此，晚山秋树独徘徊。

曾醉笙歌日正迟，醉中相送易前期。橘花满地人亡后，菰叶连天雁过时。琴倚旧窗尘漠漠，剑埋新冢草离离。河桥酒熟平生事，更向东流奠一卮。

待月西楼卷翠罗，玉杯瑶瑟近星河。帘前碧树穷秋密，窗外青山薄暮多。鸜鹆未知狂客醉，鹧鸪先让美人歌。使君莫惜通宵饮，刀笔初从马伏波。

诏移丞相木兰舟，桂水潺湲岭北流。青汉梦归双阙曙，白云吟过五湖秋。恩回玉扆人先喜，道在金縢世不忧。闻说公卿尽南望，甘堂花暖凤池头。

身没南朝宅已荒，邑人犹赏旧风光。芹根生叶石池浅，桐树落花金井香。带暖山蜂巢画阁，欲阴溪燕集书堂。闲愁此地更西望，潮侵台城春草长。

瘦马频嘶灞水寒，灞南高处望长安。何人更结王生袜，此客虚弹贡氏冠。江上蟹螯沙渺渺，坞中蜗壳雪漫漫。旧交已变新知少，却伴渔郎把钓竿。

不知何计写离忧，万里山川半旧游。风卷暮沙和雪起，日融春水带冰流。凌晨客泪分东郭，竟夕乡心共北楼。青桂一枝年少事，莫因鲈鲙涉穷秋。

卢橘花香拂钓矶，佳人犹舞越罗衣。三洲水浅鱼来少，五岭山高雁到稀。客路晚依红树宿，乡关朝望白云归。交亲不念征南吏，昨夜风帆去似飞。

暂引寒泉濯远尘，此生多是异乡人。荆溪夜雨花开疾，吴苑秋风月满频。万里高低门外路，百年荣辱梦中身。世间谁似西林客，一卧烟霞四十春。

载书携榼别池龙，十幅轻帆处处通。谢朓宅荒山翠里，王敦城古月明中。江村夜涨浮天水，泽国秋生动地风。饱食鲙鱼榜归檝，待君琴酒醉陶公。

飞轩危槛百花堂，朝䜩歌钟暮已荒。中散狱成琴自怨，步兵厨废酒犹香。风池宿鸟喧朱阁，雨砌秋萤拂画梁。力保山河家又庆，秪应中令敌汾阳。

西北楼开四望通，残霞成绮月悬弓。江村夜涨浮天水，泽国秋生动地风。高下绿苗千顷尽，新陈红粟万厫空。才微分薄忧何益，却欲回心学钓翁。

秦楼心断楚江湄，系马春风酒一卮。汴水月明东下疾，练塘花发北来迟。青芜定没安贫处，黄叶应催献赋诗。凭寄家书为回报，旧乡还有故人知。

月斜孤馆傍村行，野店高低带古城。篱上晓花斋后落，井边秋叶社前生。饥乌索哺随雏叫，乳牸慵归望犊鸣。荒草连天风动地，不知谁学武侯耕。

毳幕承秋极断蓬，飘飖一剑黑山空。匈奴北走荒秦垒，贵主西还盛汉宫。定是庙谟倾种落，必知边寇畏骁雄。恩霑残类从归去，莫使华人杂犬戎。

白笔南征变二毛，越山愁瘴海惊涛。才归龙尾含鸡舌，更立螭头运兔毫。阊阖欲开宫漏尽，冕旒初坐御香高。吴中旧侣君先贵，曾忆王祥与佩刀。

宋玉含凄梦亦惊，芙蓉山响一猿声。阴云迎雨枕先润，夜电引雷窗暂明。暗惜水花飘广槛，远愁风叶下高城。西归万里未千里，应到故园春草生。

朝䜩华堂暮未休，几人偏得谢公留。风传鼓角霜侵戟，云卷笙歌月上楼。宾馆尽开徐穉榻，客帆空恋李膺舟。谩夸书剑无知己，水远山长步步愁。

贳酒携琴访我频，始知城市有闲人。君臣药在宁忧病，子母钱成岂患贫。年长每劳推甲子，夜寒初共守庚申。近来闻说烧丹处，玉洞桃花万树春。

心慕知音命自拘，画堂闻欲试吹竽。茂陵罢酒惭中圣，漳浦题诗怯大巫。鬐鬣几年伤在藻，羽毛终日羡栖梧。还愁旅棹空归去，枫叶荷花钓五湖。

道傍年少莫矜夸，心在重霄鬓未华。杨子可曾过北里，鲁人何必敬东家。寒云晓散千峰雪，暖雨晴开一迳花。且卖湖田酿春酒，与君书剑是生涯。

高揭鸡竿辟帝阍，祥风微暖瑞云屯。千官共削奸臣迹，万国初衔圣主恩。宫殿雪华齐紫阁，关河春色到青门。华夷一轨人方泰，莫学论兵误至尊。

刘项持兵鹿未穷，自乘黄屋岛夷中。南来作尉任嚣力，北向称臣陆贾功。箫鼓尚陈今世庙，旌旗犹镇昔时宫。越人未必知虞舜，一奏薰弦万古风。

檐外千帆背夕阳，归心杳杳鬓苍苍。岭猿群宿夜山静，沙鸟独飞秋水凉。露堕桂花棋局湿，风吹荷叶酒瓶香。主人不醉下楼去，月在南轩更漏长。

碧油红斾想青衿，积雪窗前尽日吟。巢鹤去时云树老，卧龙归处石潭深。道傍苦李犹垂实，城外甘棠已布阴。宾御莫辞岩下醉，武丁高枕待为霖。

名振金闺步玉京，暂留沧海见高情。众花尽处松千尺，群鸟喧时鹤一声。朱阁簟凉疏雨过，碧溪船动早潮生。离心不异西江水，直送征帆万里行。

湘南诗客海中行，鹏翅垂云不自矜。秋水静磨金镜土，夜风寒结玉壶冰。万重岭峤辞衡岳，千里山陂问竟陵。醉倚西楼人已远，柳溪无浪月澄澄。

先生忧道乐清贫，白发终为不仕身。嵇阮没来无酒客，应刘亡后少诗人。山前月照荒坟晓，溪上花开旧宅春。昨夜回舟更惆怅，至今钟磬满南邻。

候馆人稀夜自长，姑苏台远树苍苍。江湖潮落高楼迥，河汉秋归广簟凉。月转碧梧移鹊影，露低红叶湿萤光。西园诗侣应多思，莫醉笙歌掩画堂。

太乙灵方炼紫荷，紫荷飞尽髪皤皤。猿啼巫峡晓云薄，雁宿洞庭秋月多。导引岂如桃叶舞，步虚宁比竹枝歌。华阳旧隐莫归去，水没芝田生绿莎。

西湖清宴不知回，一曲离歌酒一杯。城带夕阳闻鼓角，寺临秋水见楼台。兰堂客散蝉犹噪，桂檝人稀鸟自来。独想征车过巩洛，此中霜菊遶潭开。

泣玉三年一见君，白衣憔悴更离群。柳堤惜别春潮落，花榭留欢夜漏分。孤馆宿时风带雨，远帆归处水连云。悲歌曲尽莫重奏，心遶关河不忍闻。

酷似牢之玉不如，落星山下白云居。春耕旋构金门客，夜学兼修玉府书。风扫碧云迎鸷鸟，水还沧海养嘉鱼。莫将年少轻时节，王氏家风在石渠。

一匮为功极九层，康庄犹自剑棱棱。舟回北渚经年泊，门接东山尽日登。万国已闻传玉玺，百官犹望启金縢。贤臣会致唐虞世，独倚江楼笑范增。

千官奉职衮龙垂，旅卧淮阳鬓日衰。三月已乖棠树政，二年空负竹林期。楼侵白浪风来远，城抱丹岩日到迟。长欲挂帆君莫笑，越禽花晚梦南枝。

卢橘含花处处香，老人依旧卧清漳。心同客舍惊秋早，迹似僧斋厌夜长。风卷翠帘琴自响，露凝朱阁簟先凉。明朝欲醉文中彦，犹觉吟声带越乡。

六十悬车自古稀，我公年少独忘机。门临二室留侯隐，櫂倚三川越相归。不拟优游同陆贾，已回清白遗胡威。龙城凤沼棠阴在，只恐归鸿更北飞。

坐穷今古掩书堂，二顷湖田一半荒。荆树有花兄弟乐，橘林无实子孙忙。龙归晓洞云犹湿，麝过春山草自香。向夜欲归心万里，故园松月更苍苍。

强留佳客䜩王孙，岩上余花落酒樽。书院欲开虫网户，讼庭犹掩雀罗门。耳虚尽日疑琴癖，眼暗经秋觉镜昏。莫引刘安倚西槛，夜来红叶下江村。

兹楼今是望乡台，乡信全稀晓雁哀。山翠万重当槛出，水华千里抱城来。东岩月在僧初定，南浦花残客未回。欲吊灵均能赋否，秋风还有木兰开。

病守江城眼暂开，昔年吴越共衔杯。膺舟出镇虚陈榻，郑履还京下隗台。云叶渐低朱阁掩，浪花初起画樯回。心期解印同君醉，九曲池西望月来。

白雪多随汉水流，谩劳旌斾晚悠悠。笙歌暗写终年恨，台榭潜消尽日忧。鸟散落花人自醉，马嘶芳草客先愁。怪来雅韵清无敌，三十六峰当庾楼。

无处登临不系情，一凭春酒醉高城。暂移罗绮见山色，才驻管弦闻水声。花落西亭添别恨，柳阴南浦促归程。前期迢遰今宵短，更倚朱阑待月明。

楚客送僧归故乡，海门帆势极潇湘。碧云千里暮愁合，白雪一声春思长。满院草花平讲席，绕龛藤叶盖禅床。怜师不得随师去，已戴儒冠事素王。

莫言名重懒驱鸡，六代江山碧海西。日照蒹葭明楚塞，烟分杨柳见隋堤。荒城树暗沈书浦，旧宅花连罨画溪。官满定知归未得，九重霄汉有丹梯。

炀帝都城春水边，笙歌夜上木兰船。三千宫女自涂地，十万人家如洞天。艳艳花枝官舍晚，重重云影寺墙连。少年作尉须兢慎，莫向楼前坠马鞭。

雪带东风洗画屏，客星悬处聚文星。未归嵩岭暮云碧，久别杜陵春草青。熊轼并驱因雀噪，隼旟齐驻是鸿冥。岂知京洛旧亲友，梦绕潺湲江上亭。

死酬知己道终全，波暖孤冰且自坚。𫛳上承尘才一日，鹤归华表已千年。风吹药蔓迷樵径，雨暗芦花失钓船。四尺孤坟何处是，阖闾城外草连天。

陪泛芳池醉北楼，水花繁艳照膺舟。亭台阴合树初昼，弦管韵高山欲秋。皆贺虢岩终选傅，自伤燕谷未逢邹。昔时恩遇今能否，一尉沧洲已白头。

江上西来共鸟飞，翦荷浮泛似轻肥。王珣作簿公曾喜，刘表为邦客尽依。云外轩窗通早景，风前箫鼓送残晖。宛陵行乐金陵住，遥对家山未忆归。

海门征櫂赴龙泷，暂寄华筵倒玉缸。箫鼓散时逢夜雨，绮罗分处下秋江。孤帆已过滕王阁，高榻留眠谢守窗。却愿烟波阻风雪，待君同拜碧油幢。

旧隐青山紫桂阴，一书迢遰寄归心。谢公楼上晚花盛，杨子宅前春草深。吴岫雨来溪鸟浴，楚江云暗岭猿吟。野人宁忆沧洲畔，会待吹嘘定至音。

千岩万壑独携琴，知在陵阳不可寻。去辙已平秋草遍，空斋长掩暮云深。霜寒橡栗留山鼠，月冷菰蒲散水禽。唯有西邻张仲蔚，坐来同怆别离心。

箫管筵间列翠蛾，玉杯金液耀金波。池边雨过飘帷幕，海上风来动绮罗。颜子巷深青草遍，庾君楼迥碧山多。甘心不及同年友，卧听行云一曲歌。

十载功名翰墨林，为从知己信浮沈。青山有雪谙松性，碧落无云称鹤心。带月独归萧寺远，玩花频醉庾楼深。思君一见如琼树，空把新诗尽日吟。

长剑高歌换素衣，君恩未报不言归。旧精鸟篆谙书体，新授龙韬识战机。万里往来征马瘦，十年离别故人稀。生平志气何人见，空上西楼望落晖。

吴门风水各萍流，月满花开懒独游。万里山川分晓梦，四邻歌管送春愁。昔年顾我长青眼，今日逢君尽白头。莫向尊前更惆怅，古来投笔尽封侯。

百年身世似飘蓬，泽国移家叠嶂中。万里绿波鱼恋钓，九重青汉鹤愁笼。西池水冷春岩雪，南浦花香晓树风。纵倒芳尊心不醉，故人多在洛城东。

江馆维舟为庾公，暖波微渌雨蒙蒙。红桥迤逦春岩下，朱斾联翩晓树中。柳滴圆波生细浪，梅含香艳吐轻风。郢歌莫问青山吏，鱼在深池鸟在笼。

凉露清蝉柳陌空，故人遥指浙江东。青山有雪松当涧，碧落无云鹤出笼。齐唱离歌愁晚月，独看征棹怨秋风。定知洛下声名士，共说膺门得孔融。

一日高名遍九州，玄珠仍向道中求。郢中白雪惭新唱，涂上青山忆旧游。笙磬有文终易别，珠玑无价竟难酬。柳营迢遰江风阔，夜夜孤吟月下楼。

故人书信越褒斜，新意虽多旧约赊。皆就一麾先去国，共谋三迳未还家。荆巫夜隔巴西月，鄢郢春连汉上花。半月离居犹怅望，可堪垂白各天涯。

两鬓垂丝髪半霜，石城孤梦绕襄阳。鸳鸿幕里莲披槛，虎豹营中柳拂墙。画舸欲行春水急，翠帘初卷暮山长。岘亭风起花千片，流入南湖尽日香。

紫霄峰下绝韦编，旧隐相如结袜前。月落尚留东合醉，风高还忆北窗眠。江城夜别潇潇雨，山槛晴归漠漠烟。一顷豆花三顷竹，想应抛却钓鱼船。

自卜闲居荆水头，感时相别思悠悠。一樽酒尽青山暮，千里书回碧树秋。深巷久贫知寂寞，小诗多病尚风流。昼公此去应相问，为说沾巾忆旧游。

三年无事客吴乡，南陌春园碧草长。共醉八门回画舸，独还三径掩书堂。前山雨过池塘满，小院秋归枕簟凉。经岁别离心自苦，何堪黄叶落清漳。

独振儒风遇盛时，紫泥初降世人知。文章报主非无意，书剑还家素有期。秋寺卧云移棹晚，暮江乘月落帆迟。东归自是缘清兴，莫比商山咏紫芝。

湘南官罢不归来，高阁经年掩绿苔。鱼溢池塘秋雨过，鸟还洲岛暮潮回。阶前石稳棋终局，窗外山寒酒满杯。借问先生独何处，一篱疏菊又花开。

花时曾省杜陵游，闻下书帷不举头。因过石城先访戴，欲朝金阙暂依刘。征帆夜转鸬鹚穴，骋骑春辞鹳雀楼。正把新诗望南浦，棹歌应是木兰舟。

五色如丝下碧空，片帆还遶楚王宫。文章已变南山雾，羽翼应抟北海风。春雪预呈霜简白，晓霞先染绣衣红。十千沽酒留君醉，莫道归心似转蓬。

三川歌颂彻咸秦，十二楼前侍从臣。休闭玉笼留鸑鷟，早开金埒纵麒麟。花深穉榻迎何客，月在膺舟醉几人。自笑东风过寒食，茂陵寥落未知春。

半年三度转蓬居，锦帐心阑羡隼旟。老去自惊秦塞雁，病来先忆楚江鱼。长闻季氏千金诺，更望刘公一纸书。春雪未晴春酒贵，莫教愁杀马相如。

词赋名高身不闲，彩衣如锦度函关。镜中鸾影胡威去，剑外花归卫玠还。秋浪远侵黄鹤岭，暮云遥断碧鸡山。时人若问西游客，心在重霄鬓欲斑。

高阁晴轩对一峰，毗陵书客此相逢。晚收红叶题诗遍，秋待黄花酿酒浓。山馆日斜喧鸟雀，石潭波动戏鱼龙。上方有路应知处，疏磬寒蝉树几重。

近日高僧更有谁，宛陵山下遇闲师。东林共许三乘学，南国争传五字诗。初到庾楼红叶坠，夜投萧寺碧云随。秋江莫惜题佳句，正是磷磷见底时。

烦君沽酒强登楼，罢唱离歌说远游。文字岂劳诸子重，风尘多幸故人忧。数程山路长侵夜，千里家书动隔秋。起凭栏干各垂泪，又驱羸马向东州。

骚人吟罢起乡愁，暗觉年华似水流。花满谢城伤共别，蝉鸣萧寺喜同游。前山月落杉松晚，深夜风清枕簟秋。明日分襟又何处，江南江北路悠悠。

形影无群消息沈，登闻三击血沾襟。皇纲一日开冤气，青史千年重壮心。却望乌台春树老，独归蜗舍暮云深。他时纵有征书至，雪满空山不可寻。

身没兰闺道日明，郭南寻得旧池亭。诗人愁立暮山碧，贾客怨离秋草青。四望月沈疑掩镜，两檐花动认收屏。至今乡里风犹在，借问谁传义女铭。

晚促离筵醉玉缸，伊州一曲泪双双。欲携刀笔从新幕，更宿烟霞别旧窗。胡马近秋侵紫塞，吴帆乘月下清江。嫖姚若许传书檄，坐筑三城看受降。

欲学渔翁钓艇新，濯缨犹惜九衢尘。花前更谢依刘客，雪后空怀访戴人。僧舍覆碁消白日，市楼赊酒过青春。一山桃杏同时发，谁似东风不厌贫。

客醉更长乐未穷，似知身世一宵空。香街宝马嘶残月，暖阁佳人哭晓风。未卷绣筵朱阁上，已开尘席画屏中。何须更赋山阳笛，寒月沈西水向东。

楚客停桡太守知，露凝丹叶自秋悲。蟹螯只恐相如渴，鲈鲙应防曼倩饥。风卷曙云飘角远，雨昏寒浪挂帆迟。离心更羡高斋夕，巫峡花深醉玉卮。

外监多假帝王尊，威胁偏裨势不存。才许誓心安玉垒，已伤传首动金门。三千客里宁无义，五百人中必有恩。却赖汉庭多烈士，至今犹自伏蒲轮。

姑苏城外柳初凋，同上江楼更寂寥。遶壁旧诗尘漠漠，对窗寒竹雨潇潇。怜君别路随秋雁，尽我离觞任晚潮。从此草玄应有处，白云青嶂一相招。

青山有志路犹赊，心在琴书自忆家。醉别庾楼山色晓，夜归萧寺月光斜。落帆露湿回塘柳，别院风惊满地花。他日此身须报德，莫言空爱旧烟霞。

帝城春榜谪灵仙，四海声华二十年。阙下书功无后辈，卷中文字掩前贤。官闲每喜江山静，道在宁忧雨露偏。自笑小儒非一鹗，亦趋门屏冀相怜。

云蔽长安路更赊，独随渔艇老天涯。青山尽日寻黄绢，沧海经年梦绛纱。雪愤有期心自壮，报恩无处髪先华。东堂旧侣勤书剑，同出膺门是一家。

南郭烟光异世间，碧桃红杏水潺潺。猿来近岭猕猴散，鱼下深潭翡翠闲。犹阻晚风停桂檝，欲乘春月访松关。几回策杖终难去，洞口云归不见山。

得路逢津更俊才，可怜鞍马照春来。残花几日小斋闭，大笑一声幽抱开。袖拂碧溪寒缭绕，冠欹红树晚徘徊。相逢少别更堪恨，何必秋风江上台。

归作儒翁出致君，故山谁复有遗文。汉庭使气摧张禹，楚国怀忧送范云。枫叶暗时迷旧宅，芳花落处认荒坟。朱弦一奏沈湘怨，风起寒波日欲曛。

芙蓉村步失官金，折狱无功不可寻。初挂海帆逢岁暮，却开山馆值春深。波浑未辨鱼龙迹，雾暗宁知蚌鹬心。夜榜归舟望渔火，一溪风雨两岩阴。

万山晴雪九衢尘，何处风光寄梦频？花盛庾园携酒客，草深颜巷读书人。征帆又过湘南月，旅馆还悲渭水春。无限别情多病后，杜陵寥落在漳滨。

汴人迎拜洛人留，虎豹旌旗拥碧油。[刁]斗严更军耳目，戈鋋长控国咽喉。柳营出号风生纛，莲幕题诗月上楼。应念散郎千里外，去年今夜醉兰舟。

寒窗灯尽月斜晖，珮马朝天独掩扉。清露已凋秦塞柳，白云空长越山薇。病中送客难为别，梦里还家不当归。惟有寄书书未得，卧闻燕雁向南飞。

忆昨新春霰雪飞，堦前檐上鬬寒姿。狂风送在竹深处，隔日未消花发时。轻压嫩蔬旁出土，冷冲幽鸟别寻枝。晚来又喜登楼见，一曲高歌和者谁。

谢守携猿东路长，袅藤穿竹似潇湘。碧山初鸣啸秋月，红树生寒啼晓霜。陌上楚人皆驻马，里中巴客半归乡。心知欲借南游侣，未到三声恐断肠。

绿发监州丹府归，还家乐事我先知。群童竹马交迎日，二老兰觞初见时。黄卷新书芸委积，青山旧路菊离披。亨衢自有横飞势，便到西垣视训辞。

暖溪寒井碧岩前，谢傅宾朋盛绮筵。云断石峰高并笋，日临山势远开莲。闲留幢节低春水，醉拥笙歌出暮烟。闻道诗成归已夕，柳风花露月初圆。

诏选将军护北戎，身骑白马臂彤弓。柳营远识金貂贵，榆塞遥知玉帐雄。秋槛鼓鼙惊朔雪，晓阶旗纛起边风。蓬莱每望平安火，应奏班超定远功。

赋拟相如诗似陶，云阳烟月又同袍。车前骥病驽骀逸，架上鹰闲鸟雀高。旧日乐贫能饮水，他时随俗愿𫗦糟。不须倚向青山住，咏雪题诗用意劳。

北望高楼夏亦寒，山重水阔接长安。修梁暗换丹楹小，疏牖全开彩槛宽。风卷浮云披睥睨，露凉明月坠阑干。庾公恋阙怀乡处，目送归帆下远滩。

两河庶事已堪伤，南客秋归路更长。台畔古松悲魏帝，苑边修竹吊梁王。山行露变茱萸色，水宿风披菡萏香。遥羡落帆逢旧友，绿蛾青鬓醉横塘。

野水通池石叠台，五营无事隐雄才。松斋下马书千卷，兰舫逢人酒一杯。寒树雪晴红艳吐，远山云晓翠光来。定知别后无多日，海柳江花次第开。

云斋曾宿借方袍，因说浮生大梦劳。言下是非齐虎尾，宿来荣辱比鸿毛。孤舟千棹水犹阔，寒殿一灯夜更高。明日东林有谁在，不堪秋磬拂烟涛。

风暖曲江花半开，忽思京口共衔杯。湘潭云尽暮山出，巴蜀雪消春水来。怀玉尚悲迷楚塞，捧金犹羡乐燕台。蓟门高处极归思，陇雁北飞双燕回。

楚水西来天际流，感时伤别思悠悠。一尊酒尽青山莫，万里书回碧树秋。日落远波惊宿雁，风吹轻浪起眠鸥。嵩阳亲友如相问，潘岳闲居欲白头。

桂州南去与谁同，处处山连水自通。两岸晓霞千里草，半帆斜日一江风。瘴雨欲来枫树黑，火云初起荔枝红。愁君路远销年月，莫滞三湘五岭中。

芳草渡头微雨时，万株杨柳拂波垂。蒲根水暖雁初落，梅径香寒蜂未知。词客倚风吹暗淡，使君回马湿旌旗。江南仲蔚多情调，怅望青云几首诗。

西风吹雨雁初时，病寄僧斋罢献书。万里咸秦劳我马，四邻松桂忆吾庐。沧洲有约心还静，青汉无媒迹自疏。不是醉眠愁不散，莫言琴酒学相如。

权门阴奏夺移才，驲骑如星堕峡来。鼌氏有恩忠作祸，贾生无罪直为灾。贞魂误向崇山殁，冤气疑从汩水回。毕竟功成何处是，五湖云月一帆开。

月落湘潭棹不喧，玉杯瑶瑟奠蘋蘩。谁能力制乘时鹤，自取机沈在槛猿。位极乾坤三事贵，谤兴华夏一夫冤。宵衣旰食明天子，日伏青蒲不敢言。

因钓鲈鱼住浙河，挂帆千里亦相过。茅檐夜醉平阶月，兰棹春归拍岸波。湖日似阴鼍鼓响，海云才起蜃楼多。明时又作闲居赋，谁荐东门策四科。

蜀国名鞭见惠稀，驽骀从此长光辉。独根拥肿来云岫，紫陌提携在绣衣。几度拂花香里过，也曾敲{革登}月中归。莫言三尺长无用，百万军中要指挥。

天生心识富人侯，将相门中第一流。旗纛早开擒虎帐，戈[鋋]初发斩鲸舟。柳营书号海山暝，菌阁赋诗江树秋。昨夜雨凉今夜月，笙歌应醉最高楼。

世间得意是春风，散诞经过触处通。细摇柳脸牵长带，慢撼桃株舞碎红。也从吹幌惊残梦，何处飘香别故丛？犹以西都名下客，今年一月始相逢。

三年何处泪汍澜，白帝城边晓角残。非是无心恋巫峡，自缘□臂到长安。黔江水暖还曾饮，楚岫云深不识寒。大抵莫教闻雨后，此时肠断不应难。

台阁参差倚太阳，年年花发满山香。重门堪锁青春晚，深院垂帘白昼长。草色芊绵侵御路，泉声呜咽绕宫墙。先皇一去无回驾，红粉云鬟空断肠。

十亩山田近石涵，村居风俗旧曾谙。帘前白艾惊春燕，篱上青桑待晚蚕。云暖采茶来岭北，月明沽酒过溪南。陵阳秋尽多归思，红树萧萧覆碧潭。

朝回佩马早凄凄，年少恩深卫霍齐。斧钺旧威龙塞北，池台新赐凤城西。门通碧树开金锁，楼对青山倚玉梯。南陌行人尽回首，笙歌一曲暮云低。

眼前迎送不曾休，相续轮蹄似水流。门外若无南北路，人间应免别离愁。苏秦六印归何日，潘岳双毛去值秋。莫怪分襟衔泪语，十年耕钓忆沧洲。

楚国同游过十霜，万重心事几堪伤。蒹葭露白莲塘浅，砧杵夜清河汉凉。云外山川归梦远，天涯岐路客愁长。塞城欲晓闻吹笛，犹卧东轩月满床。

九衢尘土递追攀，马迹轩车日暮间。玄髪尽惊为客换，白头曾见几人闲。空悲浮世云无定，多感流年水不还。谢却从前受恩地，归来依止叩禅关。

莫恋醉乡迷酒杯，流年长怕老年催。西陵水阔鱼难到，南国路遥书未回。匹马计程愁日尽，一蝉何事引秋来。相如已定题桥志，江上无由梦钓台。

故国归人酒一杯，暂停兰棹共徘徊。村连三峡暮云起，潮送九江寒雨来。已作相如投赋计，还凭殷浩寄书回。到时若见东篱菊，为问经霜几度开。

凄凉遗迹洛川东，浮世荣枯万古同。桃李香销金谷在，绮罗魂断玉楼空。往年人事伤心外，今日风光属梦中。□□□□□□□，□□□□□□□。

离魂断续楚江壖，叶坠初红十月天。紫陌事多难数悉，青山长在好闲眠。方趋上国期干禄，未得空堂学坐禅。他岁若教如范蠡，也应须入五湖烟。

西岩曾到读书堂，穿竹行沙十里强。湖上梦余波滟滟，岭头愁断路茫茫。经过事寄烟霞远，名利尘随日月长。莫道少年头不白，君看潘岳几茎霜。

帘卷平芜接远天，暂宽行役到尊前。是非境里有闲日，荣辱尘中无了年。山簇暮云千野雨，江分秋水九条烟。马蹄不道贪西去，争向一声高树蝉。

芦荻花多触处飞，独凭虚槛雨微微。寒林叶落鸟巢出，古渡浪高鱼艇稀。云抱四山终日在，草荒三径几时归。江城向暝东风急，一半乡愁闻𢭏衣。

溪边杨柳色参差，攀折年年赠别离。一片风帆望已极，三湘烟水返何时？多缘去棹将愁远，犹倚危楼欲下迟。莫𣨼酒杯闲过日，碧云深处是佳期。

两叶愁眉愁不开，独含惆怅上层台。碧云空断雁行处，红叶已凋人未来。塞外音书无信息，道傍车马起尘埃。功名待寄凌烟阁，力尽辽城不肯回。

无力摇风晓色新，细腰争妒看来频。绿阴未覆长堤水，金穗先迎上苑春。几处伤心怀远路，一枝和日送行尘。东□门外多离别，愁杀朝朝暮暮人。

促促因吟昼短诗，朝惊秾色暮空枝。无情春色不长久，有限年光多盛衰。往事只应随梦里，劳生何处是闲时。眼前扰扰日一日，暗送白头人不知。

万里衔芦别故乡，云飞水宿向潇湘。数声孤枕堪垂泪，几处高楼欲断肠。度日翩翩斜避影，临风一一直成行。年年辛苦来衡岳，羽翼摧残陇塞霜。

朝缨初解佐江滨，麋鹿心知自有群。汉囿猎稀慵献赋，楚山耕早任移文。卧归渔浦月连海，行望凤城花隔云。关吏不须迎马笑，去时无意学终军。

春风白马紫丝缰，正值蚕眠未采桑。五夜有心随暮雨，百年无节待秋霜。重寻绣带朱藤合，更认罗裙碧草长。为报西游减离恨，阮郎才去嫁刘郎。

此溪何处路，遥问白髯翁。佛庙千岩里，人家一岛中。鱼倾荷叶露，蝉噪柳林风。急濑鸣车轴，微波漾钓筒。石苔萦棹绿，山果拂舟红。更就千村宿，溪桥与剡通。

高楼王与谢，逸韵比南金。不遇销忧日，埃尘谁复寻。旷怀澹得丧，失意纵登临。彩槛浮云迥，绮窗明月深。虬龙压沧海，鸳鸯思邓林。青云伤国器，白发轸乡心。功高恩自洽，道直谤徒侵。应笑灵均恨，江畔独行吟。

曾试昭阳曲，瑶斋帝自临。红珠络绣帽，翠钿束罗襟。双阙胡尘起，千门宿露阴。出宫迷国步，回驾轸皇心。桂殿春空晚，椒房夜自深。急宣求故剑，冥契得遗簪。暗记神仙传，潜封女史箴。壶中知日永，掌上畏年侵。莫比班家扇，宁同卓氏琴。云车辞凤辇，羽帔别鸳衾。网断鱼游藻，笼开鹤戏林。洛烟浮碧汉，嵩月上丹岑。露草争三秀，风篁共八音。吹笙延鹤舞，敲磬引龙吟。旄节纤腰举，霞杯皓腕斟。还磨照宝镜，犹插辟寒金。东海人情变，南山圣寿沈。朱颜常似渥，绿髪已如寻。养气齐生死，留形尽古今。更求应不见，鸡犬日骎骎。

一钵事南宗，僧仪称病容。曹溪花里别，萧寺竹前逢。烛影深寒殿，经声彻曙钟。欲斋檐睡鸽，初定壁吟蛩。诗继休遗韵，书传永逸踪。艺多人誉洽，机绝道情浓。汲涧瓶沈藻，眠堦锡挂松。云鸣新放鹤，池卧旧降龙。露茗山厨焙，霜秔野碓舂。梵文明处译，禅衲暖时缝。层塔题应遍，飞轩步不慵。绣梁交薜荔，画井倒芙蓉。翠户垂旗网，朱窗列剑锋。寒风金磬远，晴雪玉楼重。妙理三乘达，清才万象供。山高横睥睨，滩浅聚艨艟。微雾苍平楚，残晖淡远峰。林疏霜摵摵，波静月溶溶。剑出因雷焕，琴全遇蔡邕。西方知有社，支许合相从。

给事为郎日，青溪醉隐衔。冰池通极浦，雪迳遶高岩。珠玉砂同弃，松筠草共芟。帝图忧一失，臣节耻三缄。代有王陵戆，时无靳尚谗。定应标直笔，宁为发空函。雾黑连云栈，风狂截海帆。石梯迎雨润，沙井待潮咸。蜡屐青筇杖，蓝舆白罽衫。应劳北归梦，山路正巉巉。

羽檄征兵急，辕门选将雄。犬羊忧破竹，貔虎极飞蓬。定系猖狂虏，何烦矍铄翁。更探黄石略，重振黑山功。别马嘶营柳，惊乌散井桐。低星连宝剑，残月让雕弓。浪晓戈鋋里，山晴鼓角中。甲开鱼照水，旗飏虎拏风。去想金河远，行知玉塞空。汉庭应有问，师律在元戎。

闻与湘南令，童年侍玉墀。家留秦塞曲，官谪瘴溪湄。道直奸臣屏，冤深圣主知。逝川东去疾，霈泽北来迟。青汉龙髯绝，苍岑马鬣移。风凄闻笛处，月惨罢琴时。客路黄公庙，乡关白帝祠。已称鹦鹉赋，宁诵鹡鸰诗。远道书难达，长亭酒莫持。当凭蜀江水，万里寄相思。

极目皆陈迹，披图问远公。戈鋋三国后，冠盖六朝中。葛蔓交残垒，芒花没后宫。水流箫鼓绝，山在绮罗空。极浦千艘聚，高台一径通。云移吴岫雨，潮转楚江风。登阁惭漂梗，停舟忆断蓬。归期与归路，杉桂海门东。

书剑少青眼，烟波初白头。乡关背梨岭，客路转蘋洲。处困道难固，乘时恩易酬。镜中非访戴，剑外欲依刘。高枕海天暝，落帆江雨秋。鼍声应远鼓，蜃气学危楼。智士役千虑，达人经百忧。唯闻陶靖节，多在醉乡游。

桂檝谪湘渚，三年波上春。舟寒剡溪雪，衣破洛城尘。客道耻摇尾，皇恩宽犯鳞。花时去国远，月夕上楼频。贪酒不辞病，佣书非为贫。行吟值渔父，坐隐对樵人。紫陌罢双辙，碧潭穷一纶。高歌更南去，烟水是通津。

公子征词客，秋堂递玉杯。月高罗幕卷，风度锦屏开。凤管添簧品，鹍弦促柱哀。转喉云旋合，垂手露徐来。烛换三条烬，香销十炷灰。蛩声闻鼓歇，萤焰触帘回。广槛烟分柳，空庭露积苔。解酲须满酌，应为拨新醅。

佛寺通南径，僧堂倚北坡。藤阴迷晚竹，苔滑仰晴莎。病忆春前别，闲宜雨后过。石横闻水远，林缺见山多。欲结三天社，初降十地魔。毒龙来有窟，灵鹤去无窠。客路随萍梗，乡园失薜萝。禅心如可学，不藉鲁阳戈。

夜醉晨方醒，孤吟恐失群。海䲡潮上见，江鹄雾中闻。未腊梅先实，经冬草自薰。树随山崦合，泉到石棱分。虎迹空林雨，猿声绝岭云。萧萧异乡鬓，明日共丝棼。

薄暮缘西峡，停桡一访僧。鹭巢横卧柳，猿饮倒垂藤。水曲岩千叠，云重树百层。山风寒殿磬，溪雨夜船灯。滩涨危槎没，泉冲怪石崩。中台一襟泪，岁杪别良朋。

密树分苍壁，长溪抱碧岑。海风闻鹤远，潭日见鱼深。松盖环清韵，榕根架绿阴。洞丁多斵石，蛮女半淘金。南浦惊春至，西楼送月沈。

月在行人起，千峰复万峰。海虚争翡翠，溪逻鬬芙蓉。古木高生槲，阴池满种松。火探深洞燕，香送远潭龙。蓝坞寒先烧，禾堂晚并舂。更投何处宿，西峡隔云钟。

何处曾移菊，溪桥鹤岭东。篱疏还有艳，园小亦无丛。日晚秋烟里，星繁晓露中。影摇金涧水，香染玉潭风。罢酒惭陶令，题诗答谢公。朝来数花发，身在尉佗宫。

巨实珍吴果，驯雏重越禽。摘来渔浦上，携在兔园阴。霜合凝丹颊，风披敛素襟。刀分琼液散，笼簌雪华深。虎帐斋中设，龙楼洛下吟。含消兼受彩，应贵冢卿心。

池色似潇湘，仙舟正日长。燕飞惊蛱蝶，鱼跃动鸳鸯。云聚歌初转，风回舞欲翔。暖醅松叶嫩，寒粥杏花香。罗绮留春色，笙竽送晚光。何须明月夜，红烛在华堂。

近腊千岩白，迎春四气催。云阴连海起，风急度山来。尽日隋堤絮，经冬越岭梅。艳疑歌处散，轻似舞时回。道蕴诗传丽，相如赋骋才。霁添松筿媚，寒积蕙兰猜。暗涨宫池水，平封辇路埃。烛龙初照耀，巢鹤乍裴回。檐日琼先挂，墙风粉旋摧。五门环玉垒，双阙对瑶台。绮席陵寒坐，珠帘远曙开。灵芝霜下秀，仙桂月中栽。卷幌书千帙，援琴酒百杯。垂休编太史，呈瑞表中台。皓夜迷三径，浮光彻九垓。兹辰是丰岁，歌咏属良哉。

岩谷留心赏，为山极自然。孤峰空迸笋，攒萼旋开莲。黛色朱楼下，云形绣户前。砌尘凝积霭，檐溜挂飞泉。树暗壶中月，花香洞里天。何如谢康乐，海峤独题篇。

叠石通溪水，量波失旧规。芳洲还屈曲，朱阁更逶迤。浴鸟翻荷叶，惊蝉出柳丝。翠烟秋桧耸，红露晓莲披。攀槛登楼近，停桡待客迟。野桥从浪没，轻舸信风移。竹韵迁棋局，松阴递酒卮。性闲鸥自识，心远鹤先知。应想秦人会，休怀越相祠。当期穆天子，箫鼓宴瑶池。

前山风雨凉，歇马坐垂杨。何处芙蓉落，南渠秋水香。

新秋弦管清，时转遏云声。曲尽不知处，月高风满城。

赤城云雪深，山客负归心。昨夜西斋宿，月明琪树阴。

云月有归处，故山清洛南。如何一花发，春梦遍江潭。

夜战桑干北，秦兵半不归。朝来有乡信，犹自寄征衣。

野寺薜萝晚，官渠杨柳春。归心已无限，更送洞庭人。

潮去潮来洲渚春，山花如绣草如茵。严陵台下桐江水，解钓鲈鱼能几人。

帆转清淮极鸟飞，落帆应换老莱衣。河亭未醉先惆怅，明日还从此路归。

泪沿红粉湿罗巾，重系兰舟劝酒频。留却一枝河畔柳，明朝犹有远行人。

髣髴欲当三五夕，万蝉清杂乱泉纹。钓鱼船上一尊酒，月出渡头零落云。

莲渚愁红荡碧波，吴娃齐唱采莲歌。横塘一别已千里，芦苇萧萧风雨多。

野客从来不解愁，等闲乘月海西头。未知南陌谁家子，夜半吹笙入水楼。

劳歌一曲解行舟，红叶青山水急流。日暮酒醒人已远，满天风雨下西楼。

知有瑶华手自开，巴人虚唱懒封回。山阴一夜满溪雪，借问扁舟来不来。

噪柳鸣槐晚未休，不知何事爱悲秋。朱门大有长吟处，刚傍愁人又送愁。

清露白云明月天，与君齐棹木兰船。南湖风雨一相失，夜泊横塘心渺然。

遥见江阴夜渔客，因思京口钓鱼时。一潭明月万株柳，自去自来人不知。

商岭采芝寻四老，紫阳收术访三茅。欲求不死长生诀，骨里无仙不肯教。

红花半落燕于飞，同客长安今独归。一纸乡书报兄弟，还家羞著别时衣。

朱槛烟霜夜坐劳，美人南国旧同袍。山长水远无消息，瑶瑟一弹秋月高。

峨峨商岭采芝人，雪顶霜髯虎豹茵。山酒一卮歌一曲，汉家天子忌功臣。

避秦安汉出蓝关，松桂花阴满旧山。自是无人有归意，白云常在水潺潺。

雨过前山日未斜，清蝉嘒嘒落槐花。车轮南北已无限，江上故人才到家。

独掩衡门花盛时，一封书信缓归期。南宗更有潇湘客，夜夜月明闻竹枝。

海燕西飞白日斜，天门遥望五侯家。楼台深锁无人到，落尽春风第一花。

风暖江城白日迟，昔人遗事后人悲。草生宫阙国无主，玉树后庭花为谁。

地雄山险水悠悠，不信隋兵到石头。玉树后庭花一曲，与君同上景阳楼。

静想追兵缓翠华，古碑荒庙闭松花。纪生不向荥阳死，争有山河属汉家。

龙盘虎踞树层层，势入浮云亦是崩。一种青山秋草里，路人唯拜汉文陵。

碧烟秋寺泛潮来，水浸城根古堞摧。尽日伤心人不见，石榴花满旧琴台。

王子吹箫月满台，玉箫清转鹤裴回。曲终飞去不知处，山下碧桃春自开。

一卮春酒送离歌，花落敬亭芳草多。欲问归期已深醉，只应孤梦绕关河。

相持未定各为君，秦政山河此地分。力尽乌江千载后，古沟芳草起寒云。

朝言云梦暮南巡，已为功名少退身。尽握兵权犹不得，更将心计托何人。

古木苍山掩翠娥，月明南浦起微波。九疑望断几千载，斑竹泪痕今更多。

万山秋雨水萦回，红叶多从紫阁来。云冷竹斋禅衲薄，已应飞锡过天台。

琪树西风枕簟秋，楚云湘水忆同游。高歌一曲掩明镜，昨日少年今白头。

卖药修琴归去迟，山风吹尽桂花枝。世间甲子须臾事，逢著仙人莫看棋。

欲写明妃万里情，紫槽红拨夜丁丁。胡沙望尽汉宫远，月落天山闻一声。

秦女梦余仙路遥，月窗风簟夜迢迢。潘郎翠凤双飞去，三十六宫闻玉箫。

寒陌阴风万古悲，儒冠相枕死秦时。庙前亦有商山路，不学老翁歌紫芝。

高阁清吟寄远公，四时云月一篇中。今来借问独何处，日暮槿花零落风。

十二山晴花尽开，楚宫双阙对阳台。细腰争舞君沈醉，白日秦兵天上来。

猎骑秋来在内稀，渚宫云雨湿龙衣。腾腾战鼓动城阙，江畔射麋殊未归。

金谷歌传第一流，鹧鸪清怨碧烟愁。夜来省得曾闻处，万里月明湘水秋。

留情深处驻横波，敛翠凝红一曲歌。明月下楼人未散，共愁三径是天河。

又携刀笔泛膺舟，蓝口风高桂檝留。还似郢中歌一曲，夜来春雪照西楼。

东别茅峰北去秦，梅仙书里说真人。白头主印青山下，虽遇唐生不敢亲。

西风澹澹水悠悠，雪点丝飘带雨愁。何限归心倚前合，绿蒲红蓼练塘秋。

汉武迎仙紫禁秋，玉笙瑶瑟祀昆丘。年年望断无消息，空闭重城十二楼。

心期仙诀意无穷，采画云车起寿宫。闻有三山未知处，茂陵松柏满西风。

桂楫美人歌木兰，西风袅袅露溥溥。夜长曲尽意不尽，月在清湘洲渚寒。

绿蔓秾阴紫袖低，客来留坐小堂西。醉中掩瑟无人会，家近江南罨画溪。

羽袖飘飘杳夜风，翠幢归殿玉坛空。步虚声尽天未晓，露压桃花月满宫。

三惑沈身是此园，古藤荒草野禽喧。二十四友一朝尽，爱妾坠楼何足言。

书剑功迟白发新，强登萧寺送归秦。月斜松桂倚高阁，明夜江南江北人。

江上悬光海上生，仙舟迢遰绕军营。高歌一曲同筵醉，却是刘桢坐到明。

佞臣巫蛊已相疑，身没湖边筑望思。今日更归何处是，年年芳草上台基。

飞度龙山下远空，拂檐萦竹昼蒙蒙。知君吟罢意无限，曾听玉堂歌北风。

十世为儒少子孙，一生长负信陵恩。今朝埋骨寒山下，为报慈亲休倚门。

香销云凝旧僧家，僧刹残灯壁半斜。日暮松烟空漠漠，秋风吹破妙莲华。

晓入瑶台露气清，座中唯有许飞琼。尘心未尽俗缘在，十里下山空月明。

缥缈临风思美人，荻花枫叶带离声。夜深吹笛移船去，三十六湾秋月明。

石城花暖鹧鸪飞，征客春帆秋不归。犹自保郎心似石，绫梭夜夜织寒衣。

曾与径山为小师，十年僧行众人知。夜深月色当禅处，斋后钟声到讲时。经雨绿苔侵古画，过秋红叶落新诗。劝君莫厌江城客，虽在风尘别有期。（见丹徒陈庆年刊《横山草堂丛书》本《许浑诗真迹录》。）（《全唐诗》卷五二六误作杜牧诗。）。

深居四十年，语旧泪潺潺。官满春辞省，兵来夜出关。思随江鹤远，心寄海鸥闲。莫讶频相访，前峰似故山。（同前。）（案唐许浑乌丝栏真迹，宋岳珂《宝真斋法书赞》着录之，其跋略谓“右唐郢州刺史许浑所书乌丝栏诗一百七十一篇真迹，分上下凡二卷。纤组闲错，辞格华古，笔妙烂然，见为三绝”云云。《横山草堂丛书》陈庆年跋谓：“用晦真迹自叙云：‘编集新旧五百篇’。《全唐诗》编丁卯诗至五百三十余著，逾于郢州自纪之数，丁卯之诗，宜若一无所遗。）-224-（乃《宣州开元寺赠惟直上人一首》与《茅山题徐校书隐居一首》明载于真迹中者，即为《全唐》摭拾所不及。”）。

南北断蓬飘，长亭酒一瓢。残云归太华，疏雨过中条。树色随关[迥]，河声入塞遥。劳歌此分首，风急马萧萧。

莲塘移画舸，泛泛日华清。水暖鱼频跃，烟秋雁早鸣。舞疑回雪态，歌转遏云声。客散山公醉，风高月满城。

为儒白发生，乡里早闻名。煖酒雪初下，读书山欲明。字形翻鸟迹，诗调合猿声。门外沧浪水，知君欲濯缨。

飞舞北风凉，玉人歌玉堂。帘帷增曙色，珠翠发寒光。柳重絮微湿，梅繁花未香。兹辰贺丰岁，箫鼓宴梁王。

筇杖倚柴关，都城卖卜还。雨中耕白水，云外𣃁青山。有药身长健，无机性自闲。即应生羽翼，华表在人间。

遥夜泛清瑟，西风生翠萝。残萤委玉露，早雁拂银河。高树晓还密，远山晴更多。淮南一叶下，自觉老烟波。

一叶下前墀，淮南人已悲。蹉跎青汉望，迢遰白云期。老信相如渴，贫忧曼倩饥。

蓟北雁犹远，淮南人已悲。残桃间堕井，新菊亦侵篱。书剑岂相误，琴尊聊自持。西斋风雨夜，更有咏贫诗。

一衲老禅床，吾生半异乡。管弦愁里老，书剑梦中忙。鸟急山初暝，蝉稀树正凉。又归何处去，尘路月苍苍。

书剑南归去，山扉别几年。苔侵岩下路，果落洞中泉。红叶高斋雨，青萝曲槛烟。宁知远游客，羸马太行前。

诗僧与钓翁，千里两情通。云带雁门雪，水连渔浦风。心期荣辱外，名挂是非中。岁晚亦归去，田园清洛东。

何处是西林，疏钟复远砧。雁来秋水阔，鸦尽夕阳沈。婚嫁乖前志，功名异夙心。汤师不可问，江上碧云深。

桂树绿层层，风微烟露凝。檐楹衔落月，帏幌映残灯。蕲簟曙香冷，越瓶秋水澄。心闲即无事，何异住山僧。

残月皓烟露，掩门深竹斋。水虫鸣曲槛，山鸟下空阶。清镜晓看髪，素琴秋寄怀。因知北窗客，日与世情乖。

南北信多岐，生涯半别离。地穷山尽处，江泛水寒时。露晓蒹葭重，霜晴橘柚垂。无劳促回檝，千里有心期。

月沈霜已凝，无梦竟寒灯。寄世何殊客，修身未到僧。二毛梳上雪，双泪枕前冰。借问曹溪路，山多路几层。

城势已坡陀，城边东逝波。绿桑非苑树，青草是宫莎。山暝牛羊少，水寒凫雁多。因高一回首，还咏黍离歌。

谁家歌袅袅，孤枕在西楼。竹色寒清簟，松香染翠帱。月移珠殿晓，风遰玉筝秋。日出应移棹，三湘万里愁。

霜霰不凋色，两株交石坛。未秋红实浅，经夏绿阴寒。露重蝉鸣急，风多鸟宿难。何如西禁柳，晴舞玉阑干。

商洛转江𣸣，一杯聊送君。剑愁龙失伴，琴怨鹤离群。楚驿枕秋水，湘帆凌暮云。猿声断肠夜，应向雨中闻。

西风帆势轻，南浦遍离情。菊艳含秋水，荷花遰雨声。扣舷滩鸟没，移棹草虫鸣。更忆前年别，槐花满凤城。

珍禽暂不扃，飞舞跃前庭。翠网摧金距，雕笼减绣翎。月圆疑望镜，花暖似依屏。何必旧巢去，山山芳草青。

昔年双颉颃，池上霭春晖。霄汉力犹怯，稻粱心已违。芦洲寒独宿，榆塞夜孤飞。不及营巢燕，西风相伴归。

南国浣纱伴，盈盈天下姝。盘金明绣带，动珮响罗襦。素手怨瑶瑟，清心悲玉壶。春华坐销落，未忍泣蘼芜。

康衢一望通，河洛正天中。楼势排高凤，桥形架断虹。远山晴带雪，寒水晚多风。几日还携手，鸟鸣花满宫。

微风起画鸾，金翠暗珊珊。晚树垂朱实，春篁露粉竿。散香蕲簟滑，沈水越瓶寒。犹恐何郎热，冰生白玉盘。

久客怨长夜，西风吹雁声。云移河汉浅，月泛露华清。掩瑟独凝思，缓歌空寄情。门前有归路，迢遰洛阳城。

池寒柳复凋，独宿夜迢迢。雨顶冠应冷，风毛剑欲飘。故巢迷碧水，旧侣越丹霄。不是无归处，心高多寂寥。

陵前春不尽，陵下夜何穷。未信金蚕老，先惊玉燕空。挽移兰殿月，笳引柏城风。自此随龙驭，桥山翠霭中。

自尔出门去，泪痕长满衣。家贫为客早，路远得书稀。文字何人赏，烟波几日归。秋风正摇落，孤雁又南飞。

雁门归去远，垂老脱袈裟。萧寺休为客，曹溪便寄家。绿琪千岁树，黄槿四时花。别怨应无限，门前桂水斜。

山多水不穷，一叶似渔翁。鸟浴寒潭雨，猿吟暮岭风。杂英垂锦绣，众籁合丝桐。应有曹溪路，千岩万壑中。

松偃石床平，何人识姓名。溪冰寒棹响，岩雪夜窗明。机尽心猿伏，神闲意马行。应知此来客，身世两无情。

停车祀圣女，凉叶下阴风。龙气石床湿，鸟声山庙空。长眉留桂绿，丹脸寄莲红。莫学阳台畔，朝云暮雨中。

酒酣轻别恨，酒醒复离忧。远水应移棹，高峰更上楼。簟凉清露夜，琴响碧天秋。重惜芳尊宴，满城无旧游。

苍苍松桂阴，残月半西岑。素壁寒灯暗，红炉夜火深。厨开山鼠散，钟尽岭猿吟。行役方如此，逢师懒话心。

飞阁极层台，终南此路回。山形朝阙去，河势抱关来。雁过秋风急，蝉鸣宿雾开。平生无限意，驱马任尘埃。

南斋梦钓竿，晨起月犹残。露重萤依草，风高蝶委兰。池光秋镜澈，山色晓屏寒。更恋陶彭泽，无心议去官。

楚翁秦塞住，昔事李轻车。白社贫思橘，青门老仰瓜。读书三迳草，沽酒一篱花。更欲寻芝术，商山便寄家。

晚过石屏村，村长日渐曛。僧归下岭见，人语隔溪闻。谷响寒耕雪，山明夜烧云。家家扣铜鼓，欲赛鲁将军。

名高犹素衣，穷巷掩荆扉。渐老故人少，久贫豪客稀。塞云横剑望，山月抱琴归。几日蓝溪醉，藤花拂钓矶。

京洛多高盖，怜兄剧断蓬。身随一剑老，家入万山空。夜忆萧关月，行悲易水风。无人知此意，甘卧白云中。

燕雁下秋塘，田家自此忙。移蔬通远水，收果待繁霜。野碓舂秔滑，山厨焙茗香。客来还有酒，随事宿茅堂。

叠嶂平芜外，依依识旧邦。气高诗易怨，愁极酒难降。树暗支公院，山寒谢守窗。殷勤楼下水，几日到荆江。

天晚日沈沈，归舟系柳阴。江村平见寺，山郭远闻砧。树密猿声响，波澄雁影深。荣华暂时事，谁识子陵心。

近逢商洛客，知尔住南塘。草阁平春水，柴门掩夕阳。随蜂收野蜜，寻麝采生香。更忆前年醉，松花满石床。

带月饭行侣，西游关塞长。晨鸡鸣远戍，宿雁起寒塘。云卷四山雪，风凝千树霜。谁家游侠子，沈醉卧兰堂。

𣃁药去还归，家人半掩扉。山风藤子落，溪雨豆花肥。寺远僧来少，桥危客到稀。不闻砧杵动，应解制荷衣。

万里不辞劳，寒装叠缊袍。停车山店雨，挂席海门涛。鹰势暮偏急，鹤声秋更高。知君北邙路，留剑泣黄蒿。

将军久已没，行客自兴哀。功业山长在，繁华水不回。乱藤侵废井，荒菊上丛台。借问此中事，几家歌舞来。

藤杖叩松关，春溪𣃁药还。雨晴巢燕急，波暖浴鸥闲。倚槛花临水，回舟月照山。忆归师莫笑，书剑在人间。

疑与武陵通，青溪碧嶂中。水寒深见石，松晚静闻风。遁迹驱鸡吏，冥心失马翁。才应毕婚嫁，还此息微躬。

琴清诗思劳，更欲学龙韬。王粲暂停笔，吕虔初佩刀。夜吟关月静，秋望塞云高。去去从军乐，雕飞代马豪。

故人日已远，身事与谁论。性拙难趋世，心孤易感恩。秋悲怜宋玉，夜舞笑刘琨。徒有干时策，青山尚掩门。

醉舞任生涯，褐宽乌帽斜。庾公先在郡，疏傅早还家。林晚鸟争树，园春蜂护花。高吟应更逸，嵩洛旧烟霞。

云屋何年客，青山白日长。种花春扫雪，看箓夜焚香。上象壶中阔，平生梦里忙。幸承仙籍后，乞取大还方。

涧梅寒正发，莫信笛中吹。素艳雪凝树，清香风满枝。折惊山鸟散，携任野蜂随。今日从公醉，何人倒接{罒/离}。

酒阑横剑歌，日暮望关河。道直去官早，家贫为客多。山昏函谷雨，木落洞庭波。莫尽远游兴，故园荒薜萝。

松亚竹珊珊，心知万井欢。山明迷旧径，溪满涨新澜。客醉瑶台曙，兵防玉塞寒。红楼知有酒，谁肯学袁安。

心法本无住，流沙归复来。锡随山鸟动，经附海船回。洗足柳遮寺，坐禅花委苔。唯将一童子，又欲上天台。

高寺移清宴，渔舟系绿萝。潮平秋水阔，云敛暮山多。广槛停箫鼓，繁弦散绮罗。西楼半床月，莫问夜如何。

孤城漏未残，徒侣拂征鞍。洛北去游远，淮南归梦阑。晓灯回壁暗，晴雪卷帘寒。强尽主人酒，出门行路难。

高人亦未闲，来往楚云间。剑在心应壮，书穷鬓已斑。落帆秋水寺，驱马夕阳山。明日南昌尉，空斋又掩关。

南北断蓬飞，别多相见稀。更伤今日酒，未换昔年衣。旧友几人在，故乡何处归？秦原向西路，云晚雪霏霏。

鲈鲙与蒪羹，西风片席轻。潮回孤岛晚，云敛众山晴。丹羽下高阁，黄花垂古城。因秋倍多感，乡树接咸京。

昔年湖上客，留访雪山翁。王氏船犹在，萧家寺已空。月高花有露，烟合水无风。处处多遗韵，何曾入剡中。

爱树满西津，津亭堕泪频。素车应度洛，珠履更归秦。水接三湘暮，山通五岭春。伤离与怀旧，明日白头人。

离别奈情何，江楼凝艳歌。蕙兰秋露重，芦苇夜风多。深怨寄清瑟，远愁生翠蛾。酒酣相顾起，明月棹寒波。

山空叶复落，一迳下新安。风急渡溪晚，雪晴归寺寒。寻云策藤杖，向日倚蒲团。宁忆西游客，劳劳歌路难。

山断水茫茫，洛人西路长。笙歌留远棹，风雨寄华堂。红壁耿秋烛，翠帘凝晓香。谁堪从此去，云树满陵阳。

花落水潺潺，十年离旧山。夜愁添白发，春泪减朱颜。孤剑北游塞，远书东出关。逢君话心曲，一醉灞陵间。

车马长安道，谁知大隐心。蛮僧留古镜，蜀客寄新琴。晒药竹斋暖，𢭏茶松院深。思君一相访，残雪似山阴。

殷勤解金锁，昨夜雨凄凄。山浅忆巫峡，水寒思建溪。远寻红树宿，深向白云啼。好觅来时路，烟萝莫共迷。

身贱与心违，秋风生旅衣。久贫辞国远，多病在家稀。山暝客初散，树凉人未归。西都万余里，明旦别柴扉。

月凉风静夜，归客泊岩前。桥响犬遥吠，庭空人散眠。紫蒲低水槛，红叶半江船。自有还家计，南湖二顷田。

昔人诗酒地，芳草思王孙。白水半塘岸，青山横郭门。悬岩碑已折，盘石井犹存。无处继行乐，野花空一尊。

萧萧凌雪霜，浓翠异三湘。疏影月移壁，寒声风满堂。卷帘秋更早，高枕夜偏长。忽忆秦溪路，万竿今正凉。

遶屋遍桑麻，村南第一家。林繁树势直，溪转水纹斜。竹院昼看笋，药栏春卖花。故园归未得，到此是天涯。

北岭枕南塘，数家村落长。莺啼幼妇懒，蚕出小姑忙。烟草近沟湿，风花临路香。自怜非楚客，春望亦心伤。

萧寺暂相逢，离忧满病容。寒斋秋少燕，阴壁夜多蛩。树暗水千里，山深云万重。怀君在书信，莫过雁回峰。

气逸何人识，才高举世疑。祢生狂善赋，陶令醉能诗。碧水鲈鱼思，青山𫛳鸟悲。至今孤冢在，荆棘楚江湄。

故人天下定，垂钓碧岩幽。旧迹随台古，高名寄水流。鸟喧群木晚，蝉急众山秋。更待新安月，凭君暂驻舟。

南楼春一望，云水共昏昏。野店归山路，危桥带郭村。晴烟和草色，夜雨长溪痕。下岸谁家住，残阳半掩门。

飘飘随晚浪，杯影入鸥群。岸冻千船雪，岩阴一寺云。夜灯江北见，寒磬水西闻。鹤岭烟霞在，归期不羡君。

绿树荫青苔，柴门临水开。簟凉初熟麦，枕腻乍经梅。鱼跃海风起，鼍鸣江雨来。佳人竟何处，日夕上楼台。

磻溪连灞水，商岭接秦山。青汉不回驾，白云长掩关。雀喧知鹤静，凫戏识鸥闲。却笑南昌尉，悠悠城市间。

溪亭四面山，横柳半溪湾。蝉响螳螂急，鱼深翡翠闲。水寒留客醉，月上与僧还。犹恋萧萧竹，西斋未掩关。

暖枕眠溪柳，僧斋昨夜期。茶香秋梦后，松韵晚吟时。共戏鱼翻藻，争栖鸟坠枝。重阳应一醉，栽菊助东篱。

红叶晚萧萧，长亭酒一瓢。残云归太华，疏雨过中条。树色随山迥，河声入海遥。帝乡明日到，犹自梦渔樵。

吴歌咽深思，楚客怨归程。寺晓楼台迥，江秋管吹清。早潮低水槛，残月下山城。惆怅回舟日，湘南春草生。

禅床深竹里，心与径山期。结社多高客，登坛尽小师。早秋归寺远，新雨上滩迟。别后江云碧，南斋一首诗。

征车何轧轧，南北极天涯。孤枕易为客，远书难到家。乡连云外树，城闭月中花。犹有扁舟思，前年别若耶。

秋来水上亭，几处似岩扃。戏鸟翻江叶，游龟带绿萍。管弦心戚戚，罗绮鬓星星。行乐非吾事，西斋尚有萤。

东西车马尘，巩洛与咸秦。山月夜行客，水烟朝渡人。树凉风皓皓，滩浅石磷磷。会待功名就，扁舟寄此身。

漠漠故宫地，月凉风露幽。鸡鸣荒戍晓，雁过古城秋。杨柳北归路，蒹葭南渡舟。去乡今已远，更上望京楼。

宴罢众宾散，长歌携一卮。溪亭相送远，山郭独归迟。风槛夕云散，月轩寒露滋。病来双鬓白，不是旧离时。

越兵驱绮罗，越女唱吴歌。宫尽燕声少，台荒麋迹多。茱萸垂晓露，菡萏落秋波。无复君王醉，满城颦翠蛾。

香迳遶吴宫，千帆落照中。鹳鸣山欲雨，鱼跃水多风。城带晚莎绿，池连秋蓼红。当年国门外，谁识伍员忠。

草堂近西郭，遥对敬亭开。枕腻海云起，簟凉山雨来。高歌怀地肺，远赋忆天台。应学相如志，终须驷马回。

西岩有高兴，路僻几人知。松荫花开晚，山寒酒熟迟。游从随野鹤，休息遇灵龟。长见邻翁说，容华似旧时。

怀土泣京华，旧山归路赊。静依禅客院，幽学野人家。林晚鸟争树，园春蝶护花。东门有闲地，谁种邵平瓜。

山在水滔滔，流年欲二毛。湘潭归梦远，燕赵客程劳。露晓红兰重，云晴碧树高。逢秋正多感，万里别同袍。

端居换时节，离恨隔龙泷。苔色上春阁，柳阴移晚窗。寄怀因桂水，流泪极枫江。此日南来使，金盘鱼一双。

南国别经年，云晴波接天。蒲深㶉𫛶戏，花暖鹧鸪眠。竹暗湘妃庙，枫阴楚客船。唯应洞庭月，万里共婵娟。

故国无归处，官闲忆远游。吴僧秣陵寺，楚客洞庭舟。久病先知雨，长贫早觉秋。壮心能几许，伊水更东流。

尊前万里愁，楚塞与皇州。云识潇湘雨，风知鄠杜秋。潮平犹倚棹，月上更登楼。他日沧浪水，渔歌对白头。

来往几经过，前轩枕大河。远帆春水阔，高寺夕阳多。蝶影下红药，鸟声喧绿萝。故山归未得，徒咏采芝歌。

艳阳无处避，皎洁不成容。素质添瑶水，清光散玉峰。眠鸥犹恋草，栖鹤未离松。闻在金銮望，群仙对九重。

倾幕来华馆，淹留二使君。舞移清夜月，歌断碧空云。海郡楼台接，江船剑戟分。明时自骞翥，无复叹离群。

江行春欲半，孤枕弋阳堤。云暗犹飘雪，潮寒未应溪。饮猿闻棹散，飞鸟背船低。此路成幽绝，家山巩洛西。

吴僧诵经罢，败衲倚蒲团。钟韵花犹敛，楼阴月向残。晴山开殿响，秋水卷帘寒。独恨孤舟去，千滩复万滩。

萧萧芦荻花，郢客独辞家。远棹依山响，危樯转浦斜。水寒澄浅石，潮落涨虚沙。莫与征徒望，乡园去渐赊。

西岩一磬长，僧起树苍苍。开殿洒寒水，诵经焚晚香。竹风云渐散，杉露月犹光。无复重来此，归舟凌夕阳。

春寻采药翁，归路宿禅宫。云起客眠处，月残僧定中。藤花深洞水，槲叶满山风。清境不能住，朝朝惭远公。

潺湲遶门水，未省濯缨尘。鸟散千岩曙，蜂来一迳春。杉松还待客，芝术不求人。宁学磻溪叟，逢时罢隐沦。

南楼送郢客，西郭见荆门。凫鹄下寒渚，牛羊归远村。兰舟倚行掉，桂酒掩余尊。重此一留宿，前村烟水昏。

儒翁九十余，旧向此山居。生寄一壶酒，死留千卷书。槛摧新竹少，池浅故莲疏。但有子孙在，带经还荷锄。

曾经黑山虏，一剑出重围。年长穷书意，时清隐钓矶。高斋云外住，瘦马月中归。唯说乡心苦，春风雁北飞。

适意极春日，南台披薜萝。花光晴漾漾，山色昼峨峨。湘水美人远，信陵豪客多。唯凭一瓢酒，弹瑟纵高歌。

三年婴酒渴，高卧似袁安。秋色鬓应改，夜凉心已宽。风衣藤簟滑，露井竹床寒。卧忆郊扉月，恩深未挂冠。

私归人暂适，扶杖遶西林。风急柳溪响，露寒莎径深。一身仍白发，万虑只丹心。此意无言处，高窗托素琴。

[官]静亦无能，平生少面朋。务开唯印吏，公退只棋僧。药鼎初寒火，书龛欲夜灯。安知北溟水，终日送抟鹏。

楼台横复重，犹有半岩空。萝洞浅深水，竹廊高下风。晴山疏雨后，秋树断云中。未尽平生意，孤帆又向东。

羽客炼丹井，井留人已无。旧泉青石下，余甃碧山隅。云朗镜开匣，月寒冰在壶。仍闻酿仙酒，此水过琼酴。

簟凉襟袖清，月没尚残星。山果落秋院，水花开晓庭。疏藤风袅袅，圆桂露冥冥。正忆江南寺，岩斋闻诵经。

无辞一杯酒，昔日与君深。秋色换归鬓，曙光生别心。桂花山庙冷，枫树水楼阴。此路千余里，应劳楚客吟。

往年公子宅，夜宴乐难忘。高竹动疏翠，早莲飘暗香。珠盘凝宝瑟，绮席遰华觞。今日皆何处，闭门春草长。

津亭多别离，杨柳半无枝。住接猿啼处，行逢雁过时。江风飏帆急，山月下楼迟。还就西斋宿，烟波劳梦思。

𣃁石种松子，数根侵杳冥。天寒犹讲律，雨暗尚寻经。小殿灯千盏，深炉水一瓶。碧云多别思，休到望溪亭。

仙署淹清景，雪华松桂阴。夜凌瑶席宴，春寄玉京吟。烛晃垂罗幕，香寒重绣衾。相思不相访，烟月剡溪深。

酒醲花一树，何暇卓文君。客坐长先饮，公闲半已曛。水乡春足雨，山郭夜多云。何似参禅理，荣枯尽不闻。

病客与僧闲，频来不掩关。高窗云外树，疏磬雨中山。离索秋虫响，登临夕鸟还。心知落帆处，明日浙河湾。

绿水暖青蘋，湘潭万里春。瓦尊迎海客，铜鼓赛江神。避雨松枫岸，看云杨柳津。长安一杯酒，座上有归人。

西岩一径通，知学采芝翁。寒暑丹心外，光阴白发中。水深鱼避钓，云迥鹤辞笼。坐想还家日，人非井邑空。

侯门大道傍，蝉噪树苍苍。开鏁洞门远，下帘宾馆凉。栏围红药盛，架引绿萝长。永日一欹枕，故山云水乡。

恨与前欢隔，愁因此会同。迹高芸阁吏，名散雪楼翁。城闭三秋雨，帆飞一夜风。酒醒鲈鲙美，应在竟陵东。

城高不可下，永日一登临。曲槛凉飙急，空楼返照深。苇花迷夕棹，梧叶散秋砧。谩作归田赋，蹉跎岁欲阴。

来暮亦何愁，金貂在鹢舟。斾随寒浪动，帆带夕阳收。布令滕王阁，裁诗郢客楼。即应归凤沼，中外赞天休。

风度龙山暗，云凝象阙阴。瑞花琼树合，仙草玉苗深。欲醉梁王酒，先调楚客琴。即应携手去，将此助商霖。

年来不自得，一望几伤心。风转蕙兰色，月移松桂阴。马随边草远，帆落海云深。明旦各分首，更听梁甫吟。

城下水萦回，潮冲野艇来。鸟惊山果落，龟泛绿萍开。白首书千卷，朱颜酒一杯。南轩自流涕，不是望燕台。

春草越吴间，心期旦夕还。酒乡逢客病，诗境遇僧闲。倚棹冰生浦，登楼雪满山。东风不可待，归鬓坐斑斑。

清湘吊屈原，垂泪撷蘋蘩。谤起乘轩鹤，机沈在槛猿。乾坤三事贵，华夏一夫冤。宁有唐虞世，心知不为言。

芦苇暮修修，溪禽上钓舟。露凉花敛夕，风静竹含秋。素志应难契，清言岂易求。相欢一瓢酒，明日醉西楼。

车马楚城壕，清歌送浊醪。露花羞别泪，烟草让归袍。鸟浴春塘暖，猿吟暮岭高。寻仙在仙骨，不用废牛刀。

何必老林泉，冥心便是禅。讲时开院去，斋后下帘眠。镜朗灯分焰，香销印绝烟。真乘不可到，云尽月明天。

燕雁水乡飞，京华信自稀。簟瓢贫守道，书剑病忘机。叠鼓吏初散，繁钟鸟独归。高梧与疏柳，风雨似郊扉。

丹叶下西楼，知君万里愁。钟非黔峡寺，帆是敬亭舟。山色和云暮，湖光共月秋。天台多道侣，何惜更南游。

身闲白日长，何处不寻芳？山崦登楼寺，谿湾泊晚樯。洞花蜂聚蜜，岩柏麝留香。若指求仙路，刘郎学阮郎。

禅扉倚石梯，云湿雨凄凄。草色分松迳，泉声咽稻畦。棹移滩鸟没，钟断岭猿啼。入夜花如雪，回舟忆剡溪。

台殿冠嵯峨，春来日日过。水分诸院少，云近上方多。众籁凝丝竹，繁英耀绮罗。酒酣诗自逸，乘月棹寒波。

西林本行殿，池榭日坡陁。雨过水初涨，云开山渐多。晓街垂御柳，秋院闭宫莎。借问龙归处，鼎湖空碧波。

宅前云水满，高兴一书生。垂钓有深意，望山多远情。夜棋留客宿，春酒劝僧倾。未作干时计，何人问姓名。

老归江上寺，不忘旧师恩。驻锡逢山色，停杯见浪痕。秋涛吞楚驿，晓月上荆门。为访题诗处，莓苔几字存。

花在舞楼空，年年依旧红。泪光停晓露，愁态倚春风。开处妾先死，落时君亦终。东流两三片，应在夜泉中。

香径小船通，菱歌遶故宫。鱼沈秋水静，鸟宿暮山空。荷叶桥边雨，芦花海上风。归心无处托，高枕画屏中。

直道知难用，经年向水滨。宅从栽竹贵，家为买书贫。就学多新客，登朝尽故人。蓬莱自有路，莫羡武陵春。

桑柘满江村，西斋接海门。浪冲高岸响，潮入小池浑。嵒树阴棋局，山花落酒樽。相逢亦留宿，还似识王孙。

十年剑中路，传尽本师经。晓月下黔峡，秋风归敬亭。开门新树绿，登阁旧山青。遥想论禅处，松阴水一瓶。

贫居乐游此，江海思迢迢。雪夜书千卷，花时酒一瓢。独愁秦树老，孤梦楚山遥。有路应相念，风尘满黑貂。

明星低未央，莲阙迥苍苍。叠鼓催残月，疏钟迎早霜。关防浮瑞气，宫馆耀神光。再拜为君寿，南山高且长。

战马昔纷纷，风惊嵩少尘。全家南渡远，旧友北来频。罢酒松筠晚，赋诗杨柳春。谁言今夜月，同是洛阳人。

素衣京洛尘，归棹过南津。故里迹犹在，旧交心更亲。月高萧寺夜，风暖庾楼春。诗酒应无暇，朝朝问旅人。

绿水棹云月，洞庭归路长。春桥悬酒幔，夜栅集茶樯。箬叶沈溪暖，蘋花遶郭香。应逢柳太守，为说过潇湘。

坐待故人宿，月华清兴秋。管弦谁处醉，池馆此时愁。风过渚荷动，露含山桂幽。孤吟不可曙，昨夜共登楼。

禅空心已寂，世路任多岐。到院客长见，闭关人不知。寺喧听讲绝，厨远送斋迟。墙外洛阳道，东西无尽时。

扰扰换时节，旧山琪树阴。犹乖清汉志，空负白云心。广陌埃尘远，重门管吹深。劳歌极西望，芸省有知音。

霄汉两飞鸣，喧喧动禁城。桂堂同日盛，芸阁间年荣。香掩蕙兰气，韵高鸾鹤声。应怜茂陵客，未有子虚名。

南斋知数宿，半为木兰开。晴阁留诗遍，春帆载酒回。烟深杨子宅，云断越王台。自有孤舟兴，何妨更一来。

霁色明高𪩘，关河独望遥。残云归太华，疏雨过中条。鸟散绿萝静，蝉鸣红树凋。何言此时节，去去任蓬飘。

花下送归客，路长应过秋。暮随江鸟宿，寒共岭猿愁。众水喧严濑，群峰抱沈楼。因君几南望，曾向此中游。

中岩多少隐，提榼抱琴游。潭冷薜萝晚，山香松桂秋。瓢闲高树挂，杯急曲池流。独有迷津客，东西南北愁。

征夫天一涯，醉赠别吾诗。雁迥参差远，龙多次第迟。宁歌还夜苦，宋赋更秋悲。的的遥相待，清风白露时。

山水引归路，陆郎从此谙。秋茶垂露细，寒菊带霜甘。台倚乌龙岭，楼侵白雁潭。沈公如借问，心在浙河南。

江曲山如画，贪程亦驻舟。果随岩狖落，槎带水禽流。客散他乡夜，人归故国秋。樽前挂帆去，风雨下西楼。

旅葬不可问，茫茫西陇头。水云青草湿，山月白杨愁。琴信有时罢，剑伤无处留。淮南旧烟月，孤棹更逢秋。

儒家有释子，年少学支公。心出是非外，迹辞荣辱中。锡寒秦岭月，杯急楚江风。离怨故园思，小秋梨叶红。

归卧养天真，鹿裘乌角巾。茂陵闲久病，彭泽醉长贫。冠盖西园夜，笙歌北里春。谁怜清渭曲，又老钓鱼人。

调瑟劝离酒，苦谙荆楚门。竹斑悲帝女，草绿怨王孙。潮落九疑迥，雨连三峡昏。同来不同去，迢遰更伤魂。

绿云多学术，黄髪竟无成。酒纵山中性，诗留海上名。读书新树老，垂钓旧矶平。今日悲前事，西风闻哭声。

从官任直道，几处脱长裾。殁后儿犹小，葬来人渐疏。新邻占池馆，长史觅图书。身贱难相报，平生恨有余。

沧波天堑外，何岛是新罗。舶主辞番远，碁僧入汉多。海风吹白鹤，沙日晒红螺。此去知投笔，须求利剑磨。

西园春欲尽，芳草径难分。静语唯幽鸟，闲眠独使君。密林生雨气，古石带苔文。虽去清朝远，朝朝见白云。

江昏山半晴，南阻绝人行。葭菼连云色，杉松共雨声。早秋仍燕舞，深夜更鼍鸣。为报迷津客，讹言未可轻。

步步入山门，仙家鸟径分。渔樵不到处，麋鹿自成群。石面迸出水，松头穿破云。道人星月下，相次礼茅君。

洛阳多旧迹，一日几堪愁。风起林花晚，月明陵树秋。兴亡不可问，自古水东流。

云物如故乡，山川异岐路。年来未归客，马上春欲暮。一樽花下酒，残日水西树。不待管弦终，摇鞭背花去。

忆昨未知道，临川每羡鱼。世途行处见，人事病来疏。微雨秋栽竹，孤灯夜读书。怜君亦同志，晚岁傍山居。

何处少人事，西山旧草堂。晒书秋日晚，洗药石泉香。浚岭有朝雨，北窗生夜凉。从劳问归路，峰叠遶家乡。

回报隐居士，莫愁山兴阑。求人颜色尽，知道性情宽。信谱弹琴误，缘崖㔉药难。东皋亦自给，殊愧远相安。

谿长山几重，十里万株松。秋日下丹槛，暮云归碧峰。树栖新放鹤，潭隐旧降龙。还在孤舟宿，卧闻初夜钟。

江城红叶尽，旅思复凄伤。孤梦家山远，独眠秋夜长。道存空倚命，身贱未归乡。南望空垂泪，天边雁一行。

有计自安业，秋风罢苦吟。买山兼种竹，对客更弹琴。烟起药园晚，杵声松院深。闲眠得真性，惆怅旧时心。

通竹引泉脉，泓澄潋石盆。惊鱼翻藻叶，浴鸟上松根。残月留山影，高风耗水痕。谁家秋洗药，来往自开门。

昔话平生志，高斋曾见留。道孤心易感，恩重力难酬。独立千峰晓，频来一叶秋。鸡鸣应有处，不觉泪空流。

夜程何处宿，山叠树层层。孤馆闭秋雨，空堂停曙灯。歌惭渔浦客，诗学雁门僧。此意无人识，明朝见李膺。

绿萝萦数匝，本在草堂间。秋色寄高树，昼阴笼远山。移花疏处种，㔉药困时攀。日暮微风起，难寻旧径还。

双岩泻一川，回马断桥前。古庙阴风地，寒钟暮雨天。沙虚留虎迹，水滑带龙涎。却下临江路，潮深无渡船。

失意归三径，伤春别九门。薄烟杨柳路，微雨杏花村。牧竖还呼犊，邻翁亦抱孙。不知余正苦，迎马问寒温。

何年去此地，南浦满凫雏。云汉知心远，林塘觉思孤。低飞下晚树，独睡映新蒲。为尔多归兴，前年在五湖。

处处哭声悲，行人马亦迟。店闲无火日，村暖斫桑时。泣路同杨子，烧山忆介推。清明明日是，甘负故园期。

故里千帆外，深春一雁飞。干名频恸哭，将老欲何归。未谷抛还忆，交亲晚更稀。空持望乡泪，霑洒寄来衣。

心悟觉身劳，云中弃宝刀。久闲生{月坒}肉，多寿长眉毫。客棹春潮急，禅斋暮雪高。南{氵霝}一回首，山碧水滔滔。

闭门池馆静，云访紫芝翁。零落槿花雨，参差荷叶风。夜碁全局在，春酒半壶空。长啸倚西阁，悠悠名利中。

志凌三蜀客，心爱五湖人。{扌弃}死酒中老，谋生书外贫。扫花眠石榻，𢭏药转溪轮。往往乘黄牸，鹿裘乌角巾。

异乡多远情，梦断落江城。病起惭书癖，贫家负酒名。过春花自落，竟晓月空明。独此一长啸，故人天际行。

望月忆披襟，长溪柳半阴。高斋初酿酒，孤棹远携琴。犬吠秋山迥，鸡鸣晓树深。开门更攲枕，谁识野人心。

飞盖集兰堂，清歌遰柏觞。高城榆柳荫，虚阁芰荷香。海月秋偏静，山风夜更凉。自怜书万卷，扶病对萤光。

几日卧南亭，卷帘秋月清。河关初罢梦，池阁更含情。寒露润金井，高风飘玉筝。前年共游客，刀笔事戎旌。

金风荡天地，关西群木凋。早霜鸡喔喔，残月马萧萧。紫陌秦山近，青枫楚树遥。还同长卿志，题字满河桥。

霜风露叶下，远思独裴回。夜久草堂静，月明山客来。遣贫相劝酒，忆字共书灰。何事清平世，干名待有媒。

浙南分首日，谁谓别经时。路远遥相访，家贫喜见知。不须辞小酌，更请续新诗。但得心中剑，酬恩会有期。

双岩泻一川，十里绝人烟。古庙阴风地，寒钟暮雨天。沙虚留虎迹，水滑带龙涎。不及曹溪侣，空林已夜禅。

樟亭去已远，来上虎头岩。滩急水移棹，山回风满帆。石梯迎雨滑，沙井落潮醎。何以慰行旅，如公书一缄。

路长春欲尽，歌怨酒初酣。白社莲宫北，青袍桂水南。驿行盘鸟道，船宿避龙潭。真得诗人趣，烟霞处处谙。

山斋路几层，败衲学真乘。寒暑移双树，光阴尽一灯。风飘高竹雪，泉涨小池冰。莫讶频来此，修身欲到僧。

念远坐西阁，华池涵月凉。书回秋欲尽，酒醒夜初长。露白莲衣浅，风清蕙带香。前年此佳景，兰棹醉横塘。

初霁独登赏，西楼多远风。横烟秋水上，疏雨夕阳中。高树下山鸟，平芜飞草虫。唯应待明月，千里与君同。

蜀道下湘渚，客帆应不迷。江分三峡响，山并九华齐。秋泊雁初宿，夜吟猿乍啼。归时慎行李，莫到石城西。

花开又花落，时节暗中迁。无计延春日，可能留少年。小藂初散蝶，高柳即闻蝉。繁艳归何处，满山啼杜鹃。

聚散竟无形，回肠百结成。古今销不得，离别觉潜生。降虏将军思，穷秋远客情。何人更憔悴，落第泣秦京。

两两戏沙汀，长疑画不成。锦机争织样，歌曲爱呼名。好□顾栖息，堪怜泛浅情。凫鸥皆尔类，唯羡独含情。

带霜南去雁，夜好宿汀沙。惊起向何处，高飞极海涯。入云声渐远，离岳路犹赊。归梦当时断，参差欲到家。

到晓不成梦，思量堪白头。多无百年命，长有万般愁。世事应难尽，营生卒未休。莫言名与利，名利是身雠。

孤舟路渐赊，时见碧桃花。溪雨滩声急，岩风树势斜。猕猴垂弱蔓，鹳鹤[睡]横槎。谩向仙林宿，无人[识]阮家。

失枕惊先起，人家半梦中。闻鸡凭早晏，占斗认西东。辔湿知行露，衣单觉晓风。秋阳弄光影，忽吐半林红。

南郭望归处，郡楼高卷帘。平桥低皂盖，曲岸转彤襜。江晚笙歌促，山晴鼓角严。羊公莫先醉，清晓月纤纤。

相如愧许询，寥落向溪滨。竹马儿犹小，荆钗妇惯贫。独愁忧过日，多病不如人。莫怪青袍选，长安隐旧春。

无机还得罪，直道不伤情。微雨昏山色，疏笼闭鹤声。闲居多野客，高枕见江城。门外长谿水，怜君又濯缨。

少年乘勇气，百战过乌孙。力尽边城难，功加上将恩。晓风听戍角，残月倚营门。自说轻生处，金疮有旧痕。

不知身老大，犹似旧时狂。为酒游山县，留诗遍草堂。归期秋未尽，离恨日偏长。更羡君兄弟，参差雁一行。

相见又南北，中宵泪满襟。旅游知世薄，贫别觉情深。歌管一尊酒，山川万里心。此身多在路，休诵异乡吟。

故国今何在，扁舟竟不归。云移山漠漠，江阔树依依。晚色千帆落，秋声一雁飞。此时兼送客，凭槛欲霑衣。

寥落故人宅，重来身已亡。古苔残墨沼，深竹旧书堂。秋色馆池静，雨声云木凉。无因展交道，日暮倍心伤。

玉树歌残王气终，景阳兵合戍楼空。松楸远近千官冢，禾黍高低六代宫。石燕拂云晴亦雨，江豚吹浪夜还风。英雄一去豪华尽，唯有青山似洛中。

宫馆余基辍棹过，黍苗无限独悲歌。荒台麋鹿争新草，空苑凫鹥占浅莎。吴岫雨来虚槛冷，楚江风急远帆多。可怜国破忠臣死，日日东流生白波。

宋祖凌高乐未回，三千歌舞宿层台。湘潭云尽暮山出，巴蜀雪消春水来。行殿有基荒荠合，寝园无主野棠开。百年便作万年计，嵒畔古碑空绿苔。

闻说先皇醉碧桃，日华浮动郁金袍。风随玉辇笙歌迥，云卷珠帘剑佩高。凤驾北归山寂寂，龙旟西幸水滔滔。贵妃没后巡游少，瓦落宫墙见野蒿。

一上高城万里愁，蒹葭杨柳似汀洲。溪云初起日沈阁，山雨欲来风满楼。鸟下绿芜秦苑夕，蝉鸣黄叶汉宫秋。行人莫问当年事，故国东来渭水流。

