高槛危檐势若飞，孤云野水共依依。青山万古长如旧，黄鹤何年去不归。岸映西山（一作“州”）城半山，烟生南浦树将微。定知羽客无因见，空使含情对落晖。（《古今图书集成·职方典》一一二五《武昌府部》（民国《湖北通志》卷一○一《金石》九录《鄂州杂诗碑》，分五层，录谢朓及唐人诗三十九首，其中即贾岛此诗及本书后录之卢郢诗。碑署“熙宁二年六月□日额立”，不著书人姓名，清代尚存于黄鹤楼后斗姥阁西壁。）。

鳞鵕老树铁生斑，神宇荒凉野壑闲。地僻无人秋寂寂，一川红影夕阳间。（同上三○五《太原府部》）-395-。

上陟千人从，低窥百尺松。碧池藏宝剑，寒涧宿潜龙。（康熙顾湄《虎邱志》二《泉石》）。

一山未了一山迎，百里都无半里平。宜是老禅遥指处，只堪图画不堪行。（《关中胜迹图志》二五《商州地理》）。

莫是上天宫里唱，歌声飘下玉梁尘。

岛高丽使沙鸟浮还没，山云断复连。櫂穿波底月，船压水中天。

维泉肇何代，开凿同二仪。五行分水火，厥用谁一之。在卦得既济，备象坎与离。下有风轮煽，上有雷车驰。霞掀祝融井，日烂扶桑池。气殊礐石厉，脉有灵砂滋。骊山岂不好，玉环污流脂。至今华清树，空遗后人悲。遐哉哲人逝，此水真吾师。一濯三沐髪，六凿还希夷。伐毛返骨髓，髪白令人黟。十年走尘土，负我汗漫期。再来池上游，触热三伏时。古寺僧寂寞，但余壁上诗。不见题诗人，令我长叹咨。（见康熙十八年闵麟嗣撰《黄山志定本》卷六，乾隆间刊印。此诗承仪征吴白匋先生见告。）。

壮士不曾悲，悲即无回期。

还似不才命未通，相逢云水思无穷。清时年少为幽客，寒月更深听过鸿。东越山多连楚叠，南朝城古枕江空。苍崖欲隐谁招我？姜子生涯只此中。（见《吟窗杂录》卷十三梅尧臣《续金针诗格》引）。

半夜长安雨，灯前越客心。（见同书卷十二沙门文彧《诗格》）。

窗含明月树，沙起白云鸥。（见同书卷十四正字王元《诗中旨格》）。

僧归湖里寺，鱼听水边经。

老窥明镜少，秋忆故山多。（均见同书卷三五《贾岛句对》）-1078-。

风雷一夜雨，山川半年行。（见同书卷十三王梦简《进士王氏诗要格律》）。

祭闲收朔雪，吊后折寒花。

离人隔楚水，落叶满长安。（均见同书卷十三僧虚中《流类手鉴》）。

如闻长啸春风里，荆棘丛边访旧踪。地接苏门山近远，荒台突兀抵高峰。

小池谁见凿时初，走水南来十里余。楼上日斜吹暮角，院中人出锁游鱼。

司马虽然听晓钟，尚犹高枕恣疏慵。请诗僧过三门水，卖药人归五老峰。移舫绿阴深处息，登楼凉夜此时逢。杜陵惆怅临相饯，未寝月前多屐踪。

世难那堪恨旅游，龙钟更是对穷秋。故园千里数行泪，邻杵一声终夜愁。月到寒窗空皓皛，风翻落叶更飕飗。此心不向常人说，倚识平津万户侯。

夏腊今应三十余，不离树下冢间居。貌堪良匠抽毫写，行称高僧续传书。落涧水声来远远，当空月色自如如。白衣只在青门里，心每相亲迹且疏。

鹭雏相逐出深笼，顶各有丝茎数同。洒石多霜移足冷，隔城远树挂巢空。其如尽在滩声外，何似双飞浦色中。见此池潭卿自凿，清泠太液底潜通。

短褐身披满渍苔，灵溪深处观门开。却从城里移琴去，许到山中寄药来。临水古坛秋醮罢，宿杉幽鸟夜飞回。丹梯愿逐真人上，日夕归心白发催。

此心曾与木兰舟，直到天南潮水头。隔岭篇章来华岳，出关书信过泷流。峰悬驿路残云断，海浸城根老树秋。一夕瘴烟风卷尽，月明初上浪西楼。

疏林荒宅古坡前，久住还因太守怜。渐老更思深处隐，多闲数得上方眠。鼠抛贫屋收田日，雁度寒江拟雪天。身是龙钟应是分，水曹芸阁枉来篇。

曲阳分散会京华，见说三年住海涯。别后解餐蓬蔂子，向前未识牡丹花。偶逢日者教求禄，终傍泉声拟置家。蹋雪携琴相就宿，夜深开户斗牛斜。

二十年中饵茯苓，致书半是老君经。东都旧住商人宅，南国新修道士亭。凿石养蜂休买蜜，坐山秤药不争星。古来隐者多能卜，欲就先生问丙丁。

君立天骄发使车，册文字字著金书。渐通青冢乡山尽，欲达皇情译语初。调角寒城边色动，下霜秋碛雁行疏。旌旗来往几多日，应向途中见岁除。

时当苦热远行人，石壁飞泉溅马身。又到锺陵知务大，还浮湓浦属秋新。早程猿叫云深极，宿馆禽惊叶动频。前者已闻廉使荐，兼言有画静边尘。

诵经千纸得为僧，麈尾持行不拂蝇。古塔月高闻咒水，新坛日午见烧灯。一双童子浇红药，百八真珠贯彩绳。且说近来心里事，仇雠相对似亲朋。

庭树几株阴入户，主人何在客闻蝉。钥开原上高楼锁，瓶汲池东古井泉。趁静野禽曾后到，休吟邻叟始安眠。仙都山水谁能忆，西去风涛书满船。

袈裟影入禁池清，犹忆乡山近赤城。篱落罅间寒蟹过，莓苔石上晚蛩行。期登野阁闲应甚，阻宿山房疾未平。闻说又寻南岳去，无端诗思忽然生。

维摩青石讲初休，缘访亲宗到普州。我有军持凭弟子，岳阳溪里汲寒流。

蟋蟀渐多秋不浅，蟾蜍已没夜应深。三更两鬓几枝雪，一念双峰四祖心。

门外便伸千里别，无车不得到河梁。高楼直上百余尺，今日为君南望长。

新蝉忽发最高枝，不觉立听无限时。正遇友人来告别，一心分作两般悲。

诗成一夜月中题，便卧松风到曙鸡。带月时闻山鸟语，郡城知近武陵溪。

出家初隶何方寺，上国西明御水东。却见旧房堦下树，别来二十一春风。

月中时叫叶纷纷，不异洞庭霜夜闻。翎羽如今从放长，犹能飞起向孤云。

高亭林表迥嵯峨，独坐秋宵不寝多。玉兔玉人歌里出，白云难似莫相和。

不知今夕是何夕，催促阳台近镜台。谁道芙蓉水中种，青铜镜里一枝开。

他寝此时吾不寝，近秋三五日逢晴。相思唯有霜台月，望尽孤光见却生。

新起此堂开北窗，当窗山隔一重江。白茅草苫重重密，爱此秋天夜雨淙。

溪里晚从池岸出，石泉秋急夜深闻。木兰船共山人上，月映渡头零落云。

背如刀截机头锦，面似升量涧底泉。铜雀台南秋日后，照来照去已三年。

黍穗豆苗侵古道，晴原午后早秋时。故人相忆僧来说，杨柳无风蝉满枝。

遍参尊宿游方久，名岳奇峰问此公。五月半间看瀑布，青城山里白云中。

常言吃药全胜饭，华岳松边采茯神。不遣髭须一茎白，拟为白日上升人。

客舍幷州已十霜，归心日夜忆咸阳。无端更渡桑干水，却望幷州是故乡。

逸人期宿石床中，遣我开扉对晚空。不知何处啸秋月，闲着松门一夜风。

环炉促席复持杯，松院双扉向月开。座上同声半先达，名山独入此心来。

拣得林中最细枝，结根石上长身迟。莫嫌滴沥红斑少，恰似湘妃泪尽时。

野寺入时春雪后，崎岖得到此房前。老僧不出迎朝客，已住上方三十年。

峰前峰后寺新秋，绝顶高窗见沃洲。人在定中闻蟋蟀，鹤从栖处挂猕猴。山钟夜渡空江水，汀月寒生古石楼。心忆悬帆身未遂，谢公此地昔年游。

魏都城里曾游熟，才子斋中止泊多。去日绿杨垂紫陌，归时白草夹黄河。新诗不觉千回咏，古镜曾经几度磨。惆怅心思滑台北，满杯浓酒与愁和。

归宁髣髴三千里，月向船窗见几宵。野鼠独偷高树果，前山渐见短禾苗。更深栅锁淮波疾，苇动风生雨气遥。重入石头城下寺，南朝杉老未干燋。

纵把书看未省勤，一生生计只长贫。可能在世无成事，不觉离家作老人。中岳深林秋独往，南原多草夜无邻。经年抱疾谁来问，野鸟相过啄木频。

三十年来长在客，两三行泪忽然垂。白衣苍鬓经过懒，赤日朱门偃息迟。花发应耽新熟酒，草颠还写早朝诗。不缘马死西州去，画角堪听是晓吹。

原下相逢便别离，蝉鸣关路使回时。过淮渐有悬帆兴，到越应将坠叶期。城上秋山生菊早，驿西寒渡落潮迟。已曾几遍随旌斾，去谒荒郊大禹祠。

作尉长安始三日，忽思牛渚梦天台。楚山远色独归去，灞水空流相送回。霜覆鹤身松子落，月分萤影石房开。白云多处应频到，寒涧泠泠漱古苔。

江上修持积岁年，滩声未拟住潺湲。誓从五十身披衲，便向三千界坐禅。月峡青城那有滞，天台庐岳岂无缘。昨宵忽梦游沧海，万里波涛在目前。

一别罗浮竟未还，观深廊古院多关。君来几日行虚洞，仙去空坛在远山。胎息存思当黑处，井华悬绠取朝间。弊庐道室虽邻近，自乐冬阳炙背闲。

太白山前终日见，十旬假满拟秋寻。中峰绝顶非无路，北阙除书阻入林。朝谒此时闲野屐，宿斋何处止鸣砧？省中石镫陪随步，唯赏烟霞不厌深。

箭头破帖浑无敌，杖底敲球远有声。马走千蹄朝万乘，地分三郡拥双旌。春风欲尽山花发，晓角初吹客梦惊。不是邢公来镇此，长安西北未能行。

孤策迟回洛水湄，孤禽嘹唳幸人知。嵩岳望中常待我，河梁欲上未题诗。新秋爱月愁多雨，古观逢仙看尽棋。微眇此来将敢问，凤凰何日定归池。

俊鸟还投高处栖，腾身戛戛下云梯。有时透雾凌空去，无事随风入草迷。迅疾月边捎玉兔，迟回日里拂金鸡。不缘毛羽遭零落，焉肯雄心向尔低。

从来多是游山水，省泊禅舟月下涛。初过石桥年尚少，久辞天柱腊应高。青松带雪悬铜锡，白发如霜落铁刀。常恐画工援笔写，身长七尺有眉毫。

清重无过知内制，从前礼绝外庭人。看花在处多随驾，召宴无时不及身。马自赐来骑觉稳，诗缘见彻语长新。应怜独向名场苦，曾十余年浪过春。

边臣说使朝天子，发语轰然激夏雷。高节羽书期独传，分符绛郡滞长材。啁啾鸟恐鹰鹯起，流散人归父母来。自顾此身无所立，恭谈祖德朵颐开。

满庭花木半新栽，石自平湖远岸来。笋迸邻家还长竹，地经山雨几层苔。井当深夜泉微上，阁入高秋户尽开。行背曲江谁到此，琴书锁著未朝回。

闭户息机搔白首，中庭一树有清阴。年年不改风尘趣，日日转多泉石心。病起望山台上立，觉来听雨烛前吟。庞公相识元和岁，眷分依依直至今。

水岸寒楼带月跻，夏林初见岳阳溪。

碣石山人一轴诗，终南山北数人知。拟看青龙寺里月，待无一点夜云时。

营当万胜冈头下，誓立千年不朽功。天子手擎新钺斧，谏官请赠李文通。

无穷草树昔谁栽，新起临湖白石台。半岸泥沙孤鹤立，三堂风雨四门开。荷翻团露惊秋近，柳转斜阳过水来。昨夜北楼堪朗咏，虢城初锁月裴回。

池上时时松雪落，焚香烟起见孤灯。静夜忆谁来对坐，曲江南岸寺中僧。

三月正当三十日，风光别我苦吟身。共君今夜不须睡，未到晓钟犹是春。

新岁抱琴何处去，洛阳三十六峰西。生来未识山人面，不得一听乌夜啼。

老子堂前花万树，先生曾见几回春。夜煎白石平明吃，不拟教人哭此身。

床头枕是溪中石，井底泉通竹下池。宿客未眠过夜半，独闻山雨到来时。

归蜀拟从巫峡过，何时得入旧房禅。寺中来后谁身化，起塔栽松向野田。

城角新居邻静寺，时从新阁上经楼。南山泉入宫中去，先向诗人门外流。

朱丝弦底燕泉急，燕将云孙白日弹。嬴氏归山陵已掘，声声犹带发冲冠。

沙埋古篆折碑文，六国兴亡事系君。今日凄凉无处说，乱山秋尽有寒云。

星点花冠道士衣，紫阳宫女化身飞。能传上界春消息，若到蓬山莫放归。

虽有柴门常不关，片云孤木伴身闲。犹嫌住久人知处，见拟移家更上山。

兰无香气鹤无声，哭尽秋天月不明。自从东野先生死，侧近云山得散行。

京索先生三尺坟，秋风漠漠吐寒云。从来有恨君多哭，今日何人更哭君。

促织声尖尖似针，更深刺著旅人心。独言独语月明里，惊觉眠童与宿禽。

条峰五老势相连，此鹿来从若个边。别有野麋人不见，一生长饮白云泉。

高飞空外鹄，下向禁中池。岸印行踪浅，波摇立影危。来从千里岛，舞拂万年枝。踉跄孤风起，裴回水沫移。幽音清露滴，野性白云随。太液无弹射，灵禽翅不垂。

旧事说如梦，谁当信老夫。战场几处在，部曲一人无。落日收病马，晴天晒阵图。犹希圣朝用，自镊白髭须。

胆壮乱须白，金疮蠹百骸。旌旗犹入梦，歌舞不开怀。燕雀来鹰架，尘埃满箭靫。自夸勋业重，开府是官阶。

去去行人远，尘随马不穷。旅情斜日后，春色早烟中。流水穿空馆，闲花发故宫。旧乡千里思，池上绿杨风。

绿竹临诗酒，婵娟思不穷。乱枝低积雪，繁叶亚寒风。萧飒疑泉过，萦回有迳通。侵庭根出土，隔壁笋成丛。疏影纱窗外，清音宝瑟中。卷帘终日看，欹枕几秋同。万顷歌王子，千竿伴阮公。露光怜片片，雨润爱蒙蒙。嶰谷蛮湖北，湘川灀水东。何如轩槛侧，苍翠袅长空。

早起赴前程，邻鸡尚未鸣。主人灯下别，羸马暗中行。蹋石新霜滑，穿林宿鸟惊。远山钟动后，曙色渐分明。

分手向天涯，迢迢泛海波。虽然南地远，见说北人多。山暖花常发，秋深雁不过。炎方饶胜事，此去莫蹉跎。

此别天涯远，孤舟泛海中。夜行常认火，帆去每因风。蛮国人多富，炎方语不同。雁飞难度岭，书信若为通。

独向山中见，今朝又别离。一心无挂住，万里独何之。到处绝烟火，逢人话古时。此行无弟子，白犬自相随。

风蝉旦夕鸣，伴叶送新声。故里客归尽，水边身独行。噪轩高树合，惊枕暮山横。听处无人见，尘埃满甑生。

今日清明节，园林胜事偏。晴风吹柳絮，新火起厨烟。杜草开三迳，文章忆二贤。几时能命驾，对酒落花前。

玉山突兀压乾坤，出得朱门入戟门。妻是九重天子女，身为一品令公孙。鸳鸯殿里参皇后，龙凤堂前贺至尊。今日澧阳非久驻，伫为霖雨拜新恩。

锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松刺梳空石差齿，烟香风软人参蕊。阳崖一梦伴云根，仙菌灵芝梦魂里。

壮士不曾悲，悲即无回期。如何易水上，未歌先泪垂。

破却千家作一池，不栽桃李种蔷薇。蔷薇花落秋风起，荆棘满庭君始知。

篱外清阴接药栏，晓风交戛碧琅玕。子猷没后知音少，粉节霜筠漫岁寒。

井存上蔡南门外，置此井时来相秦。断绠数寻垂古甃，取将寒水是何人。

二句三年得，一吟双泪流。知音如不赏，归卧故山秋。

莫叹徒劳向宦途，不群气岸有谁如。南陵暂掌仇香印，北阙终行贾谊书。好趁江山寻胜境，莫辞韦杜别幽居。少年跃马同心使，免得诗中道跨驴。

闻说到扬州，吹箫有旧游。人来多不见，莫是上迷楼。

松下问童子，言师采药去。只在此山中，云深不知处。

习家池沼草萋萋，岚树光中信马蹄。汉主庙前湘水碧，一声风角夕阳低。

长川几处树青青，孤驿危楼对翠屏。一自上皇惆怅后，至今来往马蹄腥。

平明走马上村桥，花落梅溪雪未消。日短天寒愁送客，楚山无限路迢迢。

晴风吹柳絮，新火起厨烟。长江风送客，孤馆雨留人。古岸崩将尽，平沙长未休。不如牛与羊，犹得日暮归。

人过梅岭上，岁岁北风寒。落日孤舟去，青山万里看。猿声湘水静，草色洞庭宽。已料生涯事，只应持钓竿。

碌碌复碌碌，百年双转毂。志士终夜心，良马白日足。俱为不等闲，谁是知音目。眼中两行泪，曾吊三献玉。

南山三十里，不见逾一旬。冒雨时立望，望之如朋亲。虬龙一掬波，洗荡千万春。日日雨不断，愁杀望山人。天事不可长，劲风来如奔。阴霪一以扫，浩翠写国门。长安百万家，家家张屏新。谁家最好山，我愿为其邻。

天地有五岳，恒岳居其北。岩峦叠万重，诡怪浩难测。人来不敢入，祠宇白日黑。有时起霖雨，一洒天地德。神兮安在哉，永康我王国。

市中有樵山，此舍朝无烟。井底有甘泉，釜中乃空然。我要见白日，雪来塞青天。坐闻西床琴，冻折两三弦。饥莫诣他门，古人有拙言。

贤人无官死，不亲者亦悲。空令古鬼哭，更得新邻比。平生四十年，惟着白布衣。天子未辟召，地府谁来追。长安有交友，托孤遽弃移。冢侧志石短，文字行参差。无钱买松栽，自生蒿草枝。在日赠我文，泪流把读时。从兹加敬重，深藏恐失遗。

十年磨一剑，霜刃未曾试。今日把似君，谁为不平事。

中夜忽自起，汲此百尺泉。林木含白露，星斗在青天。

别肠多郁纡，岂能肥肌肤。始知相结密，不及相结疏。疏别恨应少，密离恨难袪。门前南流水，中有北飞鱼。鱼飞向北海，可以寄远书。不惜寄远书，故人今在无。况此数尺身，阻彼万里途。自非日月光，难以知子躯。

眈静非谬为，本性实疏索。斋中一就枕，不觉白日落。低扉碍轩辔，寡德谢接诺。丛菊在墙阴，秋穷未开萼。所餐类病马，动影似移岳。欲驻迫逃衰，岂殊乱绠缚。已见饱时雨，应丰蔬与药。

商气飒已来，岁华又虚掷。朝云藏奇峰，暮雨洒疏滴。几蜩嘿凉叶，数蛩思阴壁。落日空馆中，归心远山碧。昔人多秋感，今人何异昔。四序驰百年，玄发坐成白。喧喧徇声利，扰扰同辙迹。傥无世上怀，去偃松下石。

寒月破东北，贾生立西南。西南立倚何，立倚青青杉。近月有数星，星名未详谙。但爱杉倚月，我倚杉为三。月乃不上杉，上杉难相参。眙{目咢}子细视，睛瞳桂枝劖。目常有热疾，久视无烦炎。以手扪衣裳，零露已濡霑。久立双足冻，时向股{月坒}淹。立久病足折，兀然黐胶黏。他人应已睡，转喜此景恬。此景亦胡及，而我苦淫耽。无异市井人，见金不知廉。不知此夜中，几人同无厌。待得上顶看，未拟归枕函。强步望寝斋，步步情不堪。步到竹丛西，东望如隔帘。却坐竹丛外，清思刮幽潜。量知爱月人，身愿化为蟾。

一双千岁鹤，立别孤翔鸿。波岛忽已暮，海雨寒蒙蒙。离人闻美弹，亦与哀弹同。况兹切切弄，绕彼行行躬。云飞北岳碧，火息西山红。何以代远诚，折芳腊雪中。

玄鸟雄雌俱，春雷惊蛰余。口衔黄河泥，空即翔天隅。一夕皆莫归，哓哓遗众雏。双雀抱仁义，哺食劳劬劬。雏既逦迤飞，云间声相呼。燕雀虽微类，感愧诚不殊。禽贤难自彰，幸得主人书。

晓行沥水楼，暮到悬泉驿。林月值云遮，山灯照愁寂。

辩士多毁訾，不闻谈己非。猛虎恣杀暴，未尝啮妻儿。此理天所感，所感当问谁。求食饲雏禽，吐出美言词。善哉君子人，扬光掩瑕玼。

上不欺星辰，下不欺鬼神。知心两如此，然后何所陈。食鱼味在鲜，食蓼味在辛。掘井须到流，结交须到头。此语诚不谬，敌君三万秋。

海底有明月，圆于天上轮。得之一寸光，可买千里春。

莫居暗室中，开目闭目同。莫趋碧霄路，容飞不容步。暗室未可居，碧霄未可趋。劝君跨仙鹤，日下云为衢。

借得孤鹤骑，高近金乌飞。掬河洗老貌，照月生光辉。天中鹤路直，天尽鹤一息。归来不骑鹤，身自有羽翼。若人无仙骨，芝术徒烦食。

夜长忆白日，枕上吟千诗。何当苦寒气，忽被东风吹。冰开鱼龙别，天波殊路岐。

天河堕双鲂，飞我庭中央。掌握尺余雪，劈开肠有璜。见令馋舌短，烹遶邻舍香。一得古诗字，与玉含异藏。

荆卿重虚死，节烈书前史。我叹方寸心，谁论一时事。至今易水桥，寒风兮萧萧。易水流得尽，荆卿名不消。

北客入西京，北雁再离北。秋寝独前兴，天梭星落织。耽玩余恬爽，顾盼轻疴力。旅途少颜尽，明镜劝仙食。出门路纵横，张家路最直。昨夜梦见书，张家厅上壁。

客喜非实喜，客悲非实悲。百回信到家，未当身一归。未归长嗟愁，嗟愁填中怀。开口吐愁声，还却入耳来。常恐泪滴多，自损两目辉。鬓边虽有丝，不堪织寒衣。

旅托避华馆，荒楼遂愚慵。短庭无繁植，珍果春亦浓。侧庐废扃枢，纤魄时卧逢。耳目乃鄽井，肺肝即岩峰。汲泉饮酌余，见我闲静容。霜蹊犹舒英，寒蝶断来踪。双履与谁逐，一寻青瘦筇。

上人分明见，玉兔潭底没。上人光惨貌，古来恨峭发。涕辞孔颜庙，笑访禅寂室。步随青山影，坐学白塔骨。解听无弄琴，不礼有身佛。欲问师何之，忽与我相别。率赋赠远言，言惭非子曰。

曲言恶者谁，悦耳如弹丝。直言好者谁，刺耳如长锥。沈生才俊秀，心肠无邪欺。君子忌苟合，择交如求师。毁出疾夫口，腾入礼部闱。下第子不耻，遗才人耻之。东归家室远，掉辔时参差。浙云近吴见，汴柳接楚垂。明年春光别，回首不复疑。

夜久城馆闲，情幽出在山。新月有微辉，朗朗空庭间。处世虽识机，伊余多掩关。松姿度腊见，篱药知春还。静览冰雪词，厚为酬赠颜。东林有踯躅，脱屣期共攀。

秋节新已尽，雨疏露山雪。西峰稍觉明，残滴犹未绝。气侵瀑布水，冻着白云穴。今朝灞浐雁，何夕潇湘月。想彼石房人，对雪扉不闭。

我有吊古泣，不泣向路岐。挥泪洒暮天，滴著桂树枝。别后冬节至，离心北风吹。坐孤雪扉夕，泉落石桥时。不惊猛虎啸，难辱君子词。欲酬空觉老，无以堪远持。岧嶤倚角窗，王屋悬清思。

京官始云满，野人依旧闲。闭扉一亩居，中有古风还。市井日已午，幽窗梦南山。乔木覆北斋，有鸟鸣其间。前日远岳僧，来时与开关。新题惊我瘦，窥镜见丑颜。陶情惜清澹，此意复谁攀。

明月长在目，明月长在心。在心复在目，何得稀去寻。试望明月人，孟夏树蔽岑。想彼叹此怀，乐喧忘幽林。乡本北岳外，悔恨东夷深。愿缩地脉还，岂待天恩临。非不渴隐秀，却嫌他事侵。或云岳楼钟，来绕草堂吟。当从令伊后，再往步柏林。

风骨高更老，向春初阳葩。[泠泠]月下韵，一一落海涯。有子不敢和，一听千叹嗟。身卧东北泥，魂挂西南霞。手把一枝栗，往轻觉程赊。水天朔方色，暖日嵩根花。达闲幽栖山，遣寻种药家。欲买双琼瑶，惭无一木瓜。

千岩一尺璧，八月十五夕。清露堕桂花，白鸟舞虚碧。

丈夫未得意，行行且低眉。素琴弹复弹，会有知音知。

袖有新成诗，欲见张韩老。青竹未生翼，一步万里道。仰望青冥天，云雪压我脑。失却终南山，惆怅满怀抱。安得西北风，身愿变蓬草。地祇闻此语，突出惊我倒。

莫叹迢遰分，何殊咫尺别。江楼到夜登，还见南台月。

隙月斜枕旁，讽咏夏贻什。如今何时节，虫虺亦已蛰。答迟礼涉傲，抱疾思加涩。仆本胡为者，衔肩贡客集。茫然九州内，譬如一锥立。欺暗少此怀，自明曾沥泣。量无趫勇士，诚欲戈矛戢。原阁期跻攀，潭舫偶俱入。深斋竹木合，毕夕风雨急。俸利沐均分，价称烦嘘噏。百篇见删罢，一命嗟未及。沧浪愚将还，知音激所习。

月中有孤芳，天下聆薰风。江南有高唱，海北初来通。容飘清冷余，自蕴襟抱中。止息乃流溢，推寻却冥蒙。我知雪山子，谒彼偈句空。必竟获所实，尔焉遂深衷。录之孤灯前，犹恨百首终。一吟动狂机，万疾辞顽躬。生平面未交，永夕梦辄同。叙诘谁君师，讵言无吾宗。余求履其迹，君曰可但攻。啜波肠易饱，揖险神难从。前岁曾入洛，差池阻从龙。萍家复从赵，云思长萦萦。嵩海每可诣，长途追再穷。愿倾肺肠事，尽入焦梧桐。

持戈簇边日，战罢浮云收。露草泣寒霁，夜泉鸣陇头。三尺握中铁，气冲星斗牛。报国不拘贵，愤将平虏雠。

趋走与偃卧，去就自殊分。当窗一重树，上有万里云。离披不相顾，髣髴类人群。友生去更远，来书绝如焚。蝉吟我为听，我歌蝉岂闻。岁暮傥旋归，晤言桂氛氲。

地近轻数见，地远重一面。一面如何重，重甚珍宝片。自经失欢笑，几度腾霜霰。此心镇悬悬，天象固回转。长安秋风高，子在东甸县。仪形信寂蔑，风雨岂乖间。凭人报消息，何易凭笔砚。俱不尽我心，终须对君宴。

古道长荆棘，新岐路交横。君于荒榛中，寻得古辙行。足踏圣人路，貌端禅士形。我曾接夜谈，似听讲一经。联翩曾数举，昨登高第名。釜底绝烟火，晓行皇帝京。上客远府游，主人须目明。青云别青山，何日复可升。

从京去容州，马在船上多。容州几千里，直傍青天涯。掌记试校书，未称高词华。义往不可屈，出家如入家。城市七月初，热与夏未差。饯君到野地，秋凉满山坡。南境异北候，风起无尘沙。秦吟宿楚泽，海酒落桂花。暂醉即还醒，彼土生桂茶。

同人半年别，一别寂来音。赖有别时文，相思时一吟。我常倦投迹，君亦知此衿。笔砚且勿弃，苏张曾陆沈。但存舌在口，当冀身遂心。君看明月夜，松桂寒森森。

寸晷不相待，四时互如竞。客思先觉秋，虫声苦知暝。霜松积旧翠，露月团如镜。诗负属景同，琴孤坐堂听。相期黄菊节，别约红桃径。每把式微篇，临风一长咏。

寄居延寿里，为与延康邻。不爱延康里，爱此里中人。人非十年故，人非九族亲。人有不朽语，得之烟山春。

一日不作诗，心源如废井。笔砚为辘轳，吟咏作縻绠。朝来重汲引，依旧得清[冷]。书赠同怀人，词中多苦辛。

真集道方至，貌殊妒还多。山泉入城池，自然生浑波。今时出古言，在众翻为讹。有琴含正韵，知音者如何。一生足感激，世言忽嵯峨。不得市井味，思响吾岩阿。浮华岂我事，日月徒蹉跎。旷哉颍阳风，千载无其他。

西风吹阴云，雨雪半夜收。忽忆天涯人，起看斗与牛。故人别二年，我意如百秋。音信两杳杳，谁云昔绸缪。平明一封书，寄向东北舟。翩翩春归鸟，会自为匹俦。

郡北最高峰，巉岩绝云路。朝来上楼望，稍觉得幽趣。朦胧碧烟里，群岭若相附。何时一登陟，万物皆下顾。

南游衡岳上，东往天台里。足蹑华顶峰，目观沧海水。

河出鸟宿后，萤火白露中。上人坐不倚，共我论量空。残月华晻暧，远水响玲珑。尔时无了梦，兹宵方未穷。

松阴连竹影，中有芜苔井。清风此地多，白日空自永。景阳公干孙，诗句得真景。劝我不须归，月出东斋静。

九日不出门，十日见黄菊。灼灼尚繁英，美人无消息。

来从道陵井，双木溪边会。分首芳草时，远意青天外。此游诣几岳，嵩华衡恒泰。

静向方寸求，不居山嶂幽。池开菡萏香，门闭莓苔秋。金玉重四句，秕糠轻九流。𬬻烟上乔木，钟磬下危楼。手种一株松，贞心与师俦。

游子喜乡远，非吾忆归庐。谁知奔他山，自欲早旋车。朝赏暮已足，图归愿无余。当期附鹏翼，未偶方踌躇。

我看岳西云，君看岳北月。长怀燕城南，相送十里别。别来千余日，日日忆不歇。远寄一纸书，数字论白发。

淮南卧理后，复逢君姓汲。文采非寻常，志愿期卓立。深江东泛舟，夕阳眺原隰。夏夜言诗会，往往追不及。

策杖驰山驿，逢人问梓州。长江那可到，行客替生愁。

苔覆石床新，师曾占几春。写留行道影，焚却坐禅身。塔院关松雪，经房锁隙尘。自嫌双泪下，不是解空人。

头发梳千下，休粮带瘦容。养雏成大鹤，种子作高松。白石通宵煮，寒泉尽日舂。不曾离隐处，那得世人逢。

十里寻幽寺，寒流数派分。僧同雪夜坐，雁向草堂闻。静语终灯焰，余生许峤云。由来多抱疾，声不达明君。

此心非一事，书札若为传。旧国别多日，故人无少年。空巢霜叶落，疏牖水萤穿。留得林僧宿，中宵坐默然。

曾宰西畿县，三年马不肥。债多平剑与，官满载书归。边雪藏行径，林风透卧衣。灵州听晓角，客馆未开扉。

任官经一年，县与玉峰连。竹笼拾山果，瓦瓶担石泉。客归秋雨后，印锁暮钟前。久别丹阳浦，时时梦钓船。

宿卫炉烟近，除书墨未干。马曾金镞中，身有宝刀瘢。父子同时捷，君王画阵看。何当为外帅，白日出长安。

下第只空囊，如何住帝乡。杏园啼百舌，谁醉在花傍。泪落故山远，病来春草长。知音逢岂易，孤棹负三湘。

往往东林下，花香似火焚。故园从小别，夜雨近秋闻。野菜连寒水，枯株簇古坟。泛舟同远客，寻寺入幽云。斜日扉多掩，荒田径细分。相思蝉几处，偶坐蝶成群。会宿曾论道，登高省议文。苦吟遥可想，边叶向纷纷。

半夜长安雨，灯前越客吟。孤舟行一月，万水与千岑。岛屿夏云起，汀洲芳草深。何当折松叶，拂石剡溪阴。

身死声名在，多应万古传。寡妻无子息，破宅带林泉。冢近登山道，诗随过海船。故人相吊后，斜日下寒天。

未知游子意，何不避炎蒸？几日到汉水，新蝉鸣杜陵。秋江待得月，夜语恨无僧。巴峡吟过否，连天十二层。

已知归白阁，山远晚晴看。石室人心静，冰潭月影残。微云分片灭，古木落薪干。后夜谁闻磬，西峰绝顶寒。

蓝溪秋漱玉，此地涨清澄。芦苇声兼雨，芰荷香遶灯。岸头秦古道，亭面汉荒陵。静想泉根本，幽崖落几层。

石头城下泊，北固暝钟初。汀鹭潮冲起，船窗月过虚。吴山侵越众，隋柳入唐疏。日欲躬调膳，辟来何府书。

幽深足暮蝉，惊觉石床眠。瀑布五千仞，草堂瀑布边。坛松涓滴露，岳月泬寥天。鹤过君须看，上头应有仙。

相逐一行鸿，何时出碛中？江流翻白浪，木叶落青枫。轻檝浮吴国，繁霜下楚空。春来懽侍阻，正字在东宫。

梅树与山木，俱应摇落初。柴门掩寒雨，虫响出秋蔬。枯槁彰清镜，孱愚友道书。刊文非不朽，君子自相于。

圭峰霁色新，送此草堂人。麈尾同离寺，蛩鸣暂别亲。独行潭底影，数息树边身。终有烟霞约，天台作近邻。

归骑双旌远，懽生此别中。萧关分碛路，嘶马背寒鸿。朔色晴天北，河源落日东。贺兰山顶草，时动卷帆风。

寒水长绳汲，丁泠数滴翻。草通石淙脉，砚带海潮痕。岳色何曾远，蝉声尚未繁。劳思当此夕，苗稼在西原。

又忆西岩寺，秦原草白时。山寻樵径上，人到雪房迟。暮磬潭泉冻，荒林野烧移。闻师新译偈，说拟对旌麾。

僻寺多高树，凉天忆重游。磬过沟水尽，月入草堂秋。穴蚁苔痕静，藏蝉柏叶稠。名山思遍往，早晚到嵩丘。

萧条微雨绝，荒岸抱清源。入舫山侵塞，分泉稻接村。秋声依树色，月影在蒲根。淹泊方难遂，他宵关梦魂。

受请终南住，俱妨去石桥。林中秋信绝，峰顶夜禅遥。寒草烟藏虎，高松月照雕。霜天期到寺，寺置即前朝。

林下中餐后，天涯欲去时。衡阳过有伴，梦泽出应迟。石磬疏寒韵，铜瓶结夜澌。殷勤讶此别，且未定归期。

拜官从秘省，署职在藩维。多故长疏索，高秋远别离。天寒泗上醉，夜静岳阳碁。使府临南海，帆飞到不迟。

月向南台见，秋霖洗涤余。出逢危叶落，静看众峰疏。[冷]露常时有，禅窗此夜虚。相思聊怅望，润气遍衣初。

索莫对孤灯，阴云积几层。自嗟怜十上，谁肯待三征。心被通人见，文叨大匠称。悲秋秦塞草，怀古汉家陵。城静高崖树，漏多幽沼冰。过声沙岛鹭，绝行石庵僧。岂谓旧庐在，谁言归未曾。

石楼云一别，二十二三春。相逐升堂者，几为埋骨人。涕流闻度瘴，病起喜还秦。曾是令勤道，非惟恤在迍。疏衣蕉缕细，爽味茗芽新。钟绝滴残雨，萤多无近邻。溪潭承到数，位秩见辞频。若个山招隐，机忘任此身。

四十归燕字，千年外始吟。已将书北岳，不用比南金。

才行古人齐，生前品位低。葬时贫卖马，远日哭惟妻。孤冢北邙外，空斋中岳西。集诗应万首，物象遍曾题。

高城满夕阳，何事欲霑裳。迁客蓬蒿暮，游人道路长。晴湖胜镜碧，寒柳似金黄。若有相思梦，殷勤载八行。

心知衡岳路，不怕去人稀。船里犹鸣磬，溪头自曝衣。有家从小别，无寺不言归。料得逢寒住，当禅雪满扉。

别我就蓬蒿，日斜飞伯劳。龙门流水急，嵩岳片云高。叹命无知己，梳头落白毛。从军当此去，风起广陵涛。

趋走迫流年，惭经此路偏。密云埋二室，积雪度三川。生类梗萍泛，悲无金石坚。翻鸿有归翼，极目仰联翩。

浩渺浸云根，烟岚没远村。鸟归沙有迹，帆过浪无痕。望水知柔性，看山欲倦魂。纵情犹未已，回马欲黄昏。

一瓶离别酒，未尽即言行。万水千山路，孤舟几月程。川原秋色静，芦苇晚风鸣。迢遰不归客，人传虚隐名。

池满风吹竹，时时得爽神。声齐雏鸟语，画卷老僧真。月出行几步，花开到四邻。江湖心自切，未可挂头巾。

东游谁见待，尽室寄长安。别后叶频落，去程山已寒。大河风色度，旷野烧烟残。匣有青铜镜，时将照鬓看。

远梦归华顶，扁舟背岳阳。寒蔬修净食，夜浪动禅床。雁过孤峰晓，猿啼一树霜。身心无别念，余习在诗章。

寂寥思隐者，孤烛坐秋霖。梨栗猿喜熟，云山僧说深。寄书应不到，结伴拟同寻。废寝方终夕，迢迢紫阁心。

桐竹遶庭匝，雨多风更吹。还如旧山夜，卧听瀑泉时。碛雁来期近，秋钟到梦迟。沟西吟苦客，中夕话兼思。

北门杨柳叶，不觉已缤纷。值鹤因临水，迎僧忽背云。白须相并出，清泪两行分。默默空朝夕，苦吟谁喜闻。

夭寿知齐理，何曾免叹嗟。祭回收朔雪，吊后折寒花。野水秋吟断，空山暮影斜。弟兄相识遍，犹得到君家。

波涛路杳然，衰柳落阳蝉。行李经雷电，禅前漱岛泉。归林久别寺，过越未离船。自说从今去，身应老海边。

讲经春殿里，花遶御床飞。南海几回渡，旧山临老归。潮摇蛮草落，月湿岛松微。空水既如彼，往来消息稀。

闲居少邻并，草径入荒园。鸟宿池边树，僧敲月下门。过桥分野色，移石动云根。暂去还来此，幽期不负言。

挂席从古路，长风起广津。楚城花未发，上苑蝶来新。半没湖波月，初生岛草春。孤霞临石镜，极浦映村神。细响吟干苇，余馨动远蘋。欲凭将一札，寄与沃洲人。

虽同一城里，少省得从容。门掩园林僻，日高巾帻慵。孤鸿来半夜，积雪在诸峰。正忆毗陵客，声声隔水钟。

堦前多是竹，闲地拟栽松。朱点草书疏，雪平麻履踪。御沟寒夜雨，宫寺静时钟。此时无他事，来寻不厌重。

原西居处静，门对曲江开。石缝衔枯草，查根上净苔。翠微泉夜落，紫阁鸟时来。仍忆寻淇岸，同行采蕨回。

沈沈百尺余，功就岂斯须。汲早僧出定，凿新虫自无。藏源重嶂底，澄翳大空隅。此地如经劫，凉潭会共枯。

自从居此地，少有事相关。积雨荒邻圃，秋池照远山。砚中枯叶落，枕上断云闲。野客将禅子，依依偏往还。

知音伸久屈，觐省去光辉。津渡逢清夜，途程尽翠微。云当绵竹叠，鸟离锦江飞。肯寄书来否，原居出亦稀。

草合径微微，终南对掩扉。晚凉疏雨绝，初晓远山稀。落叶无青地，闲身着白衣。朴愚犹本性，不是学忘机。

漏钟仍夜浅，时节欲秋分。泉聒栖松鹤，风除翳月云。踏苔行引兴，枕石卧论文。即此寻常静，来多只是君。

一夕曾留宿，终南摇落时。孤灯冈舍掩，残磬雪风吹。树老因寒折，泉深出井迟。疏慵岂有事，多失上方期。

将军邀入幕，束带便离家。身暖蕉衣窄，天寒碛日斜。火烧冈断苇，风卷雪平沙。丝竹丰州有，春来只欠花。

毛女峰当户，日高头未梳。地侵山影扫，叶带露痕书。松径僧寻药，沙泉鹤见鱼。一川风景好，恨不有吾庐。

曲江春草生，紫阁雪分明。汲井尝泉味，听钟问寺名。墨研秋日雨，茶试老僧铛。地近劳频访，乌纱出送迎。

度岁不相见，严冬始出关。孤烟寒色树，高雪夕阳山。瀑布寺应到，牡丹房甚闲。南朝遗迹在，此去几时还。

曲江春水满，北岸掩柴关。只有僧邻舍，全无物映山。树阴终日扫，药债隔年还。犹记听琴夜，寒灯竹屋间。

关西又落木，心事复如何。岁月辞山久，秋霖入夜多。鸟从井口出，人自洛阳过。倚杖聊闲望，田家未翦禾。

原寺偏邻近，开门物景澄。磬通多叶罅，月离片云棱。寄宿山中鸟，相寻海畔僧。唯愁秋色至，乍可在炎蒸。

羁旅复经冬，瓢空盎亦空。泪流寒枕上，迹绝旧山中。凌结浮萍水，雪和衰柳风。曙光鸡未报，嘹唳两三鸿。

拥策背岷峨，终南雨雪和。漱泉秋鹤至，禅树夜猿过。高顶白云尽，前山黄叶多。曾吟庐岳上，月动九江波。

闻道船中病，似忧亲弟兄。信来从水路，身去到柴城。久别长须鬓，相思书姓名。忽然消息绝，频梦却还京。

身从劫劫修，果以此生周。禅定石床暖，月移山树秋。捧盂观宿饭，敲磬过清流。不掩玄关路，教人问白头。

居枕江沱北，情悬渭曲西。数宵曾梦见，几处得书披。驿路穿荒坂，公田带淤泥。静棋功奥妙，闲作韵清凄。锄草留丛药，寻山上石梯。客回河水涨，风起夕阳低。空地苔连井，孤村火隔溪。卷帘黄叶落，锁印子规啼。陇色澄秋月，边声入战鼙。会须过县去，况是屡招携。

白石床无尘，青松树有鳞。一莺啼带雨，两树合从春。荒榭苔胶砌，幽丛果堕榛。偶来疏或数，当暑夕胜晨。露滴星河水，巢重草木薪。终南同往意，赵北独游身。渡叶司天漏，惊蛩远地人。机清公干族，也莫卧漳滨。

雨余滋润在，风不起尘沙。边日寡文思，送君吟月华。过山干相府，临水宿僧家。能赋焉长屈，芳春宴杏花。

铜章美少年，小邑在南天。版籍多迁客，封疆接洞田。静江鸣野鼓，发缆带村烟。却笑陶元亮，何须忆醉眠。

羡君休作尉，万事且全身。寰海多虞日，江湖独往人。姓名何处变，鸥鸟几时亲。别后吴中使，应须访子真。

对雨思君子，尝茶近竹幽。儒家邻古寺，不到又逢秋。

家住锦水上，身征辽海边。十书九不到，一到忽经年。

独自南斋卧，神闲景亦空。有山来枕上，无事到心中。帘卷侵床月，屏遮入座风。望春春未至，应在海门东。

近得云中路，门长侵早开。到时犹有雪，行处已无苔。劝酒客初醉，留茶僧未来。每逢晴暖日，惟见乞花栽。

门不当官道，行人到亦稀。故从餐后出，多是夜深归。开箧收诗卷，扫床移卧衣。几时同买宅，相送有柴扉。

江山事若谙，那肯滞云南。草色分危磴，杉阴近古潭。日斜褒谷鸟，夏浅巂州蚕。吾自疑双鬓，相逢更不堪。

年长惟添懒，经旬止掩关。高人餐药后，下马此林间。对坐天将暮，同来客亦闲。几时能重至，水味似深山。

人皆闻蟋蟀，我独恨蹉跎。白发无心镊，青山去意多。信来漳浦岸，期负洞庭波。时扫高槐影，朝回或恐过。

昔去候温凉，秋山满楚乡。今来从辟命，春物遍涔阳。岳石挂海雪，野枫堆渚樯。若寻吾祖宅，寂寞在潇湘。

野步随吾意，那知是与非。稔年时雨足，闰月暮蝉稀。独树依冈老，遥峰出草微。园林自有主，宿鸟且同归。

夏木鸟巢边，终南岭色鲜。就凉安坐石，煮茗汲邻泉。钟远清霄半，蜩稀暑雨前。幽斋如葺罢，约我一来眠。

知君归有处，山水亦难齐。犹去潇湘远，不闻猿狖啼。穴通茆岭下，潮满石头西。独立生遥思，秋原日渐低。

柳絮落蒙蒙，西州道路中。相逢春忽尽，独去讲初终。行疾遥山雨，眠迟后夜风。绕房三两树，回日叶应红。

何故谒司空，云山知几重。碛遥来雁尽，雪急去僧逢。清磬先寒角，禅灯彻晓烽。旧房闲片石，倚著最高松。

久住巴兴寺，如今始拂衣。欲临秋水别，不向故园归。锡挂天涯树，房开岳顶扉。下看千里晓，霜海日生微。

只到潇湘水，洞庭湖未游。饮泉看月别，下峡听猿愁。讲不停雷雨，吟当近海流。降霜归楚夕，星冷玉泉秋。

闽国扬帆去，蟾蜍亏复团。秋风生渭水，落叶满长安。此地聚会夕，当时雷雨寒。兰桡殊未返，消息海云端。

青枫何不种，林在洞庭村。应为三湘远，难移万里根。斗牛初过伏，菡萏欲香门。旧即湖山隐，新庐葺此原。

幽鸟飞不远，此行千里间。寒冲陂水雾，醉下菊花山。有耻长为客，无成又入关。何时临涧柳，吾党共来攀。

星彩练中见，澄江岂有泥。潮生垂钓罢，楚尽去樯西。碛鸟辞沙至，山鼯隔水啼。会稽半侵海，涛白禹祠溪。

孤城易水头，不忘旧交游。雪压围碁石，风吹饮酒楼。路遥千万里，人别十三秋。吟苦相思处，天寒水急流。

秋宵已难曙，漏向二更分。我忆山水坐，虫当寂寞闻。洞庭风落木，天姥月离云。会自东浮去，将何欲致君。

非惟咎曩时，投刺诣门迟。怅望三秋后，参差万里期。禹留疏凿迹，舜在寂寥祠。此到杳难共，回风逐所思。

孟君临水居，不食水中鱼。衣褐唯麤帛，筐箱只素书。树林幽鸟恋，世界此心疏。拟棹孤舟去，何峰又结庐。

秦分积多峰，连巴势不穷。半旬藏雨里，此日到窗中。圆魄将升兔，高空欲叫鸿。故山思不见，碣石泬寥东。

泉来从绝壑，亭敞在中流。竹密无空岸，松长可绊舟。蟪蛄潭上夜，河汉岛前秋。异夕期深涨，携琴却此游。

路多枫树林，累日泊清阴。来去泛流水，翛然适此心。一披江上作，三起月中吟。东省期司谏，云门悔不寻。

云林颇重叠，岑渚复幽奇。汨水斜阳岸，骚人正则祠。苍梧多蟋蟀，白露湿江蓠。擢第荣南去，晨昏近九疑。

英雄典宥州，迢遰苦吟游。风宿骊山下，月斜灞水流。去时初落叶，回日定非秋。太守携才子，看鹏百尺楼。

积水还平岸，春来引郑溪。旧渠通郭下，新堰绝湖西。嵩少分明对，潇湘阔狭齐。客游随庶子，孤屿草萋萋。

言心俱好静，廨署落晖空。归吏封宵钥，行蛇入古桐。长江频雨后，明月众星中。若任迁人去，西溪与剡通。

客愁何并起，暮送故人回。废馆秋萤出，空城寒雨来。夕阳飘白露，树影扫青苔。独坐离容惨，孤灯照不开。

原野正萧瑟，中间分散情。吏从甘扈罢，诏许朔方行。边日沈残角，河关截夜城。云居闲独往，长老出房迎。

野僧来别我，略坐傍泉沙。远道擎空钵，深山蹋落花。无师禅自解，有格句堪夸。此去非缘事，孤云不定家。

梁园趋戟节，海草几枯春。风水难遭便，差池未振鳞。姓名犹语及，门馆阻何因。苦拟修文卷，重擎献匠人。吟看青岛处，朝退赤墀晨。根爱杉栽活，枝怜雪霰新。缀篇嗟调逸，不知揣才贫。早晚还霖雨，滂沱洗月轮。揠苗方灭裂，成器待陶钧。困坂思回顾，迷邦辄问津。数行望外札，绝句握中珍。是日荣游汴，当时怯往陈。鸿舂乖汉爵，[桢]病卧漳滨。岳整五千仞，云惟一片身。故山离未死，秋水宿经旬。下第能无恧，高科恐有神。罢耕田料废，省钓岸应榛。慷慨知音在，谁能泪堕巾。

沧溟深绝阔，西岸郭东门。弋者罗夷鸟，桴人思峤猿。威棱高腊冽，煦育极春温。陂淀封疆内，蒹葭壁垒根。摇鞞边地脉，愁箭虎狼魂。水县卖纱市，盐田煮海村。枝条分御叶，家世食唐恩。武可纵横讲，功从战伐论。天涯生月片，屿顶涌泉源。非是泥池物，方因雷雨尊。沈谋藏未露，邻境帖无喧。青冢骄回鹘，萧关陷吐蕃。何时霖岁旱，早晚雪邦冤。迢遰瞻旌纛，浮阳寄咏言。

几岁阻干戈，今朝劝酒歌。羡君无白发，走马过黄河。旧宅兵烧尽，新宫日奏多。妖星还有角，数尺铁重磨。

近来惟一食，树下掩禅扉。落日寒山磬，多年坏衲衣。白须长更剃，青霭远还归。仍说游南岳，经行是息机。

走马从边事，新恩受外台。勇看双节出，期破八蛮回。许国家无恋，盘江栈不摧。移军刁斗逐，报捷剑门开。角咽{犭尔}猴叫，鼙干霹雳来。去年新甸邑，犹滞佐时才。

抱琴非本意，生事偶相萦。口尚袁安节，身无子贱名。地寒春雪盛，山浅夕风轻。百战余荒野，千夫渐耦耕。一杯宜独夜，孤客恋交情。明日疲骖去，萧条过古城。

蹉跎随泛梗，羁旅到西州。举翮笼中鸟，知心海上鸥。山光分首暮，草色向家秋。若更登高岘，看碑定泪流。

万岑深积翠，路向此中难。欲暮多羁思，因高莫远看。卓家人寂寞，扬子业凋残。唯有岷江水，悠悠带月寒。

江岸一相见，空令惜此分。夕阳行带月，酌水少留君。野地初烧草，荒山过雪云。明年还调集，蝉可在家闻。

游魂自相叫，宁复记前身。飞过邻家月，声连野路春。梦边催晓急，愁处送风频。自有霑花血，相和雨滴新。

辞秦经越过，归寺海西峰。石磵双流水，山门九里松。曾闻清禁漏，却听赤城钟。妙宇研磨讲，应齐智者踪。

战战复兢兢，犹如履薄冰。虽然叨一掾，还似说三乘。瓶汲南溪水，书来北岳僧。戆愚兼抱疾，权纪不相应。

五字诗成卷，清新韵具偕。不同狂客醉，自伴律僧斋。春别和花树，秋辞带月淮。却归登第日，名近榜头排。

不唯诗着籍，兼又赋知名。议论于题称，春秋对问精。半应阴隲与，全赖有司平。归去峰峦众，别来松桂生。涨江流水品，当道白云坑。勿以攻文捷，而将学剑轻。制衣新濯锦，开酝旧烧罂。同日升科士，谁同膝下荣。

长江飞鸟外，主簿跨驴归。逐客寒前夜，元戎予厚衣。雪来松更绿，霜降月弥辉。即日调殷鼎，朝分是与非。

地必寻天目，溪仍住若耶。帆随风便发，月不要云遮。极浦浮霜雁，回潮落海查。峨嵋省春上，立雪指流沙。

下视白云时，山房盖树皮。垂枝松落子，侧顶鹤听棋。清净从沙劫，中终未日欹。金光明本行，同侍出峨嵋。

嗟以龙钟身，如何岁复新。石门思隐久，铜镜强窥频。花发新移树，心知故国春。谁能平此恨，岂是北宗人。

出家从丱岁，解论造玄门。不惜挥谈柄，谁能听至言。中时山果熟，后夏竹阴繁。此去逢何日，峨嵋晓复昏。

白云峰下城，日夕白云生。人老江波钓，田侵海树耕。吴山锺入越，莲叶吹摇旌。诗异石门思，涛来向越迎。

朗咏高斋下，如将古调弹。翻鸿向桂水，来雪渡桑干。滴滴玉漏曙，翛翛竹籁残。曩年曾宿此，亦值五陵寒。

此时气萧飒，琴院可应关。鹤似君无事，风吹雨遍山。松生青石上，泉落白云间。有径连高顶，心期相与还。

我来从北鄙，子省涉西陵。白发初相识，秋山拟共登。邻居帝城雨，会宿御沟冰。未报见贻作，耿然中夜兴。

晴峰三十六，侍立上春台。同宿别离恨，共看星月回。野莺临苑语，河櫂历江来。便寄相思札，缄封花下开。

七百里山水，手中楖栗麤。松生师坐石，潭涤祖传盂。长拟老岳峤，又闻思海湖。惠能同俗姓，不是岭南卢。

未住青云室，中秋独往年。上方嵩若寺，下视雨和烟。祖岂无言去，心因断臂传。不知能已后，更有几灯然。

洗足下蓝岭，古师精进同。心知溪卉长，居此玉林空。西殿宵灯磬，东林曙雨风。旧峰邻太白，石座雨苔蒙。

剃发鬓无雪，去年三十三。山过春草寺，磬度落花潭。得句才邻约，论宗意在南。峰灵疑懒下，苍翠太虚参。

高丘归未得，空自责迟回。身事岂能遂，兰花又已开。病令新作少，雨阻故人来。灯下南华卷，袪愁当酒杯。

冯翊蒲西郡，沙冈拥地形。中条全离岳，清渭半和泾。夜暮眠明月，秋深至洞庭。犹来交辟士，事别偃林扃。

家楚婿于秦，携妻去养亲。陆行千里外，风卷一帆新。夜泊疏山雨，秋吟捣药轮。芜城登眺作，才动广陵人。

月色四时好，秋光君子知。南山昨夜雨，为我写清规。独鹤耸寒骨，高杉韵细飔。仙家缥缈弄，髣髴此中期。

绮里祠前后，山程践白云。溯流随大斾，登岸见全军。晓角吹人梦，秋风卷雁群。雾开方露日，汉水底沙分。

因贫行远道，得见旧交游。美酒易倾尽，好诗难卒酬。公堂朝共到，私第夜相留。不觉入关晚，别来林木秋。

濯志俱高洁，儒科慕冉颜。家辞临水郡，雨到读书山。栖鸟棕花上，声钟砾阁间。寂寥窗户外，时见一舟还。

病蝉飞不得，向我掌中行。拆翼犹能薄，酸吟尚极清。露华凝在腹，尘点误侵睛。黄雀幷鸢鸟，俱怀害尔情。

燕存鸿已过，海内几人愁。欲问南宗理，将归北岳修。若无攀桂分，只是卧云休。泉树一为别，依稀三十秋。

居在青门里，台当千万岑。下因冈助势，上有树交阴。陵远根才近，空长畔可寻。新晴登啸处，惊起宿枝禽。

终过盟津书，分明梦不虚。人从清渭别，地隔太行馀。宾幕谁嫌静，公门但晏如。櫑鞞干霹雳，斜汉湿蟾蜍。追琢垂今后，敦庞得古初。井台怜操筑，漳岸想丕疏。亦冀铿珉珮，终当直石渠。此身多抱疾，幽里近营居。忆漱苏门涧，经浮楚泽潴。松栽侵古影，荤断尚芹葅。语嘿曾延接，心源离滓淤。谁言姓琴氏，独跨角生鱼。

驴骏胜羸马，东川路匪赊。一缄论贾谊，三蜀寄严家。澄彻霜江水，分明露石沙。话言声及政，栈阁谷离斜。自着衣偏暖，谁忧雪六花。裹裳留阔幞，防患与通茶。山馆中宵起，星河残月华。双僮前日雇，数口向天涯。良乐知骐骥，张雷验镆铘。谦光贤将相，别纸圣龙蛇。岂有斯言玷，应无白璧瑕。不妨圆魄里，人亦指虾蟆。

何处初投刺，当时赴尹京。淹留花柳变，然诺肺肠倾。避暑蝉移树，高眠雁过城。人家嵩岳色，公府洛河声。联句逢秋尽，尝茶见月生。新衣裁白苎，思从曲江行。

昔属时霖滞，今逢腊雪多。南猜飘桂渚，北讶雨交河。尽灭平芜色，弥重古木柯。空中离白气，岛外下沧波。隐者迷樵道，朝人冷玉珂。夕繁仍昼密，漏间复钟和。想积高嵩顶，新秋皎月过。

先生修道处，茆屋远嚣氛。叩齿坐明月，搘颐望白云。精神含药色，衣服带霞纹。无话瀛洲路，多年别少君。

乱山秋木穴，里有灵蛇藏。铁锡挂临海，石楼闻异香。出尘头未白，入定衲凝霜。莫话五湖事，令人心欲狂。

飘蓬多塞下，君见益潸然。迥碛沙衔日，长河水接天。夜泉行客火，晓戍向京烟。少结相思恨，佳期芳草前。

凝愁对孤烛，昨日饮离杯。叶下故人去，天中新雁来。连沙秋草薄，带雪暮山开。苑北红尘道，何时见远回。

寥落关河暮，霜风树叶低。远天垂地外，寒日下峰西。有志烟霞切，无家岁月迷。清宵话白阁，已负十年栖。

官高频敕授，老免把犁锄。一主长江印，三封东省书。不无濠上思，唯食圃中蔬。梦幻将泡影，浮生事只如。

四气相陶铸，中庸道岂销。夏云生此日，春色尽今朝。陋巷贫无闷，毘耶疾未调。已栽天末柏，合抱岂非遥。

石溪同夜泛，复此北斋期。鸟绝吏归后，蛩鸣客卧时。鏁城凉雨细，开印曙钟迟。忆此漳川岸，如今是别离。

倚杖望晴雪，溪云几万重。樵人归白屋，寒日下危峰。野火烧冈草，断烟生石松。却回山寺路，闻打暮天钟。

功烈尚书孙，琢磨风雅言。渡河山凿处，陟岘汉滩喧。梦想吟天目，宵同话石门。枫林叶欲下，极浦月清暾。

远泊与谁同，来从古木中。长江人钓月，旷野火烧风。梦泽吞楚大，闽山厄海丛。此时樯底水，涛起屈原通。

玉女洗头盆，孤高不可言。瀑流莲岳顶，河注华山根。绝雀林藏鹘，无人境有猿。秋蟾才过雨，石上古松门。

一自残春别，经炎复到凉。萤从枯树出，蛩入破堦藏。落叶书胜纸，闲砧坐当林。东门因送客，相访也何妨。

二千余里路，一半是波涛。未晓着衣起，出城逢日高。关山多寇盗，扶侍带弓刀。临别不挥泪，谁知心郁陶。

衣屦犹同俗，妻儿亦宛然。不餐能累月，无病已多年。是药皆谙性，令人渐信仙。杖头书数卷，荷入翠微烟。

遥知白石室，松柏隐朦胧。月落看心次，云生闭目中。五更钟隔岳，万尺水悬空。苔藓嵌岩所，依稀有径通。

伊阳耽酒尉，朗咏醉醒新。应见嵩山里，明年踯躅春。一千寻树直，三十六峰邻。流水潺潺处，坚贞玉涧珉。

每逢词翰客，邀我共寻君。果见闲居赋，未曾流俗闻。也知邻市井，宛似出嚣氛。却笑巢由辈，何须隐白云。

稍怜公事退，复遇夕阳时。北朔霜凝竹，南山水入篱。吟怀沧海侣，空问白云师。恨不相从去，心惟野鹤知。

来从城上峰，京寺暮相逢。往往语复默，微微雨洒松。家贫初罢吏，年长畏闻蛩。前日独拘束，披衣起晓钟。

残春别镜陂，罢郡未霜髭。行李逢炎暑，山泉满路岐。云藏巢鹤树，风触啭莺枝。三省同虚位，双旌带去思。入城宵梦后，待漏月沈时。长策幷忠告，从容写玉墀。

一卧三四旬，数书惟独君。愿为出海月，不作归山云。身上衣频寄，瓯中物亦分。欲知强健否，病鹤未离群。

寂寞吾庐贫，同来二阁人。所论唯野事，招作住云邻。古寺期秋宿，平林散早春。漱流今已矣，巢许岂尧臣。

去有巡台侣，荒溪众树分。瓶残秦地水，锡入晋山云。秋月离喧见，寒泉出定闻。人间临欲别，旬日雨纷纷。

岸凿青山破，江开白浪寒。日沈源出海，春至草生滩。梓匠防波溢，蓬仙畏水干。从今疏决后，任雨滞峰峦。

不侵南亩务，已拔北江流。涪水方移岸，浔阳有到舟。潭澄初𢭏药，波动乍垂钩。山可疏三里，从知历亿秋。

大宁犹未到，曾渡北浮桥。晓出爬船寺，手擎紫栗条。差池不相见，怅望至今朝。近日营家计，绳悬一小瓢。

在越居何寺，东南水路归。秋江洗一钵，寒日晒三衣。默听鸿声尽，行看叶影飞。囊中无宝货，船户夜扃稀。

跃蹄归鲁日，带漏别秦星。易折芳条桂，难穷邃义经。登封多泰岳，巡狩遍沧溟。家在何林下，梁山翠满庭。

未委衡山色，何如对塔峰。曩宵曾宿此，今夕值秋浓。羽族栖烟竹，寒流带月钟。井甘源起异，泉涌渍苔封。

天寒吟竟晓，古屋瓦生松。寄信船一只，隔乡山万重。树来沙岸鸟，窗度雪楼钟。每忆江中屿，更看城上峰。

池亭沈饮遍，非独曲江花。地远路穿海，春归冬到家。火山难下雪，瘴土不生茶。知决移来计，相逢期尚赊。

自是根机钝，非关夏腊深。秋来江上寺，夜坐岭南心。井凿山含月，风吹磬出林。祖师携只履，去路杳难寻。

元日更新夜，斋身称净衣。数星连斗出，万里断云飞。霜下磬声在，月高坛影微。立听师语了，左肘系符归。

故人在城里，休寄海边书。渐去老不远，别来情岂疏。砚冰催腊日，山雀到贫居。每有平戎计，官家别敕除。

不语焚香坐，心知道已成。流年衰此世，定力见他生。暮雪余春冷，寒灯续昼明。寻常五侯至，敢望下堦迎。

相逢须语笑，人世别离频。晓至长侵月，思乡动隔春。见僧心暂静，从俗事多迍。宇宙诗名小，山河客路新。翠桐犹入爨，清镜未辞尘。逸足思奔骥，随群且退鳞。宴乖红杏寺，愁在绿杨津。老病难为乐，开眉赖故人。

休官匹马在，新意入山中。更住应难遂，前期恨不同。集蝉苔树僻，留客雨堂空。深夜谁相访，惟当清净翁。

相访夕阳时，千株木未衰。石泉流出谷，山雨滴栖鸱。漏向灯听数，酒因客寝迟。今宵不尽兴，更有月明期。

今朝笑语同，几日百忧中。鸟度剑门静，蛮归泸水空。步霜吟菊畔，待月坐林东。且莫孤此兴，勿论穷与通。

丽句传人口，科名立可图。移居见山烧，买树带巢乌。游远风涛急，吟清雪月孤。却思初识面，仍未有多须。

病身来寄宿，自扫一床闲。反照临江磬，新秋过雨山。竹阴移冷月，荷气带禅关。独住天台意，方从内请还。

悬帆待秋水，去入杳冥间。东海几年别，中华此日还。岸遥生白发，波尽露青山。隔水相思在，无书也是闲。

过岭行多少，潮州涨满川。花开南去后，水冻北归前。望鹭吟登阁，听猿泪滴船。相思堪面话，不着尺书传。

芳林杏花树，花落子西东。今夕曲江雨，寒催朔北风。乡书沧海绝，隐路翠微通。寂寂相思际，孤釭残漏中。

一食复何如，寻山无定居。相逢新夏满，不见半年余。听话龙潭雪，休传鸟道书。别来还似旧，白发日高梳。

身依吴寺老，黄叶几回看。早讲林霜在，孤禅隙月残。井通潮浪远，钟与角声寒。已有南游约，谁言礼谒难。

宾佐兼归觐，此行江汉心。别离从阙下，道路向山阴。孤屿消寒沫，空城滴夜霖。若邪溪畔寺，秋色共谁寻。

衣多苔藓痕，犹拟更趋门。自夏虽无病，经秋不过原。积泉留岱鸟，叠岫隔巴猿。琴月西斋集，如今岂复言。

剑门倚青汉，君昔未曾过。日暮行人少，山深异鸟多。猿啼和峡雨，栈尽到江波。一路白云里，飞泉洒薜萝。

立马柳花里，别君当酒酣。春风渐向北，云雁不飞南。明晓日初一，今年月又三。鞭羸去暮色，远岳起烟岚。

筮算重重吉，良期讵可迁。不同牛女夜，是配凤凰年。佩玉春风里，题章蜡烛前。诗书与箴训，夫哲又妻贤。

落日投村戍，愁生为客途。寒山晴后绿，秋月夜来孤。橘树千株在，渔家一半无。自知风水静，舟系岸边芦。

鸟道雪岑巅，师亡谁去禅。几尘增灭后，树色改生前。层塔当松吹，残踪傍野泉。唯嗟听经虎，时到坏庵边。

众岫耸寒色，精庐向此分。流星透疏木，走月逆行云。绝顶人来少，高松鹤不群。一僧年八十，世事未曾闻。

去日重阳后，前程菊正芳。行车辗秋岳，落叶坠寒霜。云入汉天白，风高碛色黄。蒲轮待恐晚，求荐向诸方。

禅庭高鸟道，回望极川原。樵径连峰顶，石泉通竹根。木深犹积雪，山浅未闻猿。欲别尘中苦，愿师贻一言。

登原见城阙，策蹇思炎天。日午路中客，槐花风处蝉。远山秦木上，清渭汉陵前。何事居人世，皆从名利牵。

紫阁旧房在，新家中岳东。烟波千里隔，消息一朝通。寒日汀洲路，秋晴岛屿风。分明杜陵叶，别后两经红。

坚冰连夏处，太白接青天。云塞石房路，峰明雨外巅。夜禅临虎穴，寒漱撇龙泉。后会不期日，相逢应信缘。

数里闻寒水，山家少四邻。怪禽啼旷野，落日恐行人。初月未终夕，边烽不过秦。萧条桑柘外，烟火渐相亲。

求鱼未得食，沙岸往来行。岛月独栖影，暮天寒过声。堕巢因木折，失侣遇弦惊。频向烟霄望，吾知尔去程。

麟德燃香请，长安春几回。夜闲同像寂，昼定为吾开。讲罢松根老，经浮海水来。六年双足履，只步院中苔。

蒋宅为亭榭，蔡城东郭门。潭连秦相井，松老汉朝根。已积苍苔遍，何曾旧径存。高斋无事后，时复一携尊。

楚水临轩积，澄鲜一亩余。柳根连岸尽，荷叶出萍初。极浦清相似，幽禽到不虚。夕阳庭际眺，槐雨滴疏疏。

杜陵千里外，期在末秋归。既见林花落，须防木叶飞。楚从何地尽，淮隔数峰微。回首余霞失，斜阳照客衣。

闲宵因集会，柱史话先生。身爱无一事，心期往四明。松枝影摇动，石磬响寒清。谁伴南斋宿，月高霜满城。

精灵归恍惚，石磬韵曾闻。即日是前古，谁人耕此坟。旧游孤櫂远，故域九江分。本欲蓬瀛去，餐芝御白云。

掩扉当太白，腊数等松椿。禁漏来遥夜，山泉落近邻。经声终卷晓，草色几芽春。海内知名士，交游准上人。

格与功俱造，何人意不降。一宵三梦柳，孤泊九秋江。擢第名重列，冲天字几双。誓为仙者仆，侧执驭风幢。

玉垒山中寺，幽深胜概多。药成彭祖𢭏，顶受七轮摩。去腊催今夏，流光等逝波。会当依粪扫，五岳遍头陀。

古郡近南徐，关河万里余。相思深夜后，未荅去秋书。自别知音少，难忘识面初。旧山期已久，门掩数畦蔬。

剑南归受贺，太学赋声雄。山路长江岸，朝阳十月中。芽新抽雪茗，枝重集猿枫。卓氏琴台废，深芜想径通。

不日即登坛，枪旗一万竿。角吹边月没，鼓绝爆雷残。中国今如此，西荒可取难。白衣思请谒，徒步在长安。

晓钟催早朝，自是赴嘉招。舟泊湘江阔，田收楚泽遥。雁惊起衰草，猿渴下寒条。来使黔南日，时应问寂寥。

住此园林久，其如未是家。叶书传野意，檐溜煮胡茶。雨后逢行鹭，更深听远蛙。自然还往里，多是爱烟霞。

公堂秋雨夜，已是念园林。何事疾病日，重论山水心。孤灯明腊后，微雪下更深。释子乖来约，泉西寒磬音。

迢遰岷峨外，西南驿路高。几程寻崄栈，独宿听寒涛。白鸟飞还立，青猿断更号。往来从此过，词体近风骚。

买得足云地，新栽药数窠。峰头盘一径，原下注双河。春寺闲眠久，晴台独上多。南斋宿雨后，仍许重来么。

俱为落第年，相识落花前。酒泻两三盏，诗吟十数篇。行岐逢塞雨，嘶马上津船。树影高堂下，回时应有蝉。

此生披衲过，在世得身闲。日午游都市，天寒往华山。言归文字外，意出有无间。仙掌云边树，巢禽时出关。

来时乖面别，终日使人惭。易记卷中句，难忘灯下谈。湿苔黏树瘿，瀑布溅房庵。音信如相惠，移居古井南。

出入土门偏，秋深石色泉。径通原上草，地接水中莲。采菌依余枿，拾薪逢刈田。镊挦白发断，兵阻尺书传。避路来华省，抄诗上彩笺。高斋久不到，犹喜未经年。

秋日登高望，凉风吹海初。山川明已久，河汉没无余。远近涯寥敻，高低中太虚。赋因王阁笔，思比谢游疏。

曾梦诸侯笑，康囚议脱枷。千根池里藕，一朵火中花。

一枝青竹榜，泛泛绿萍里。不见钓鱼人，渐入秋塘水。

大内曾持论，天南化俗行。旧房山雪在，春草岳阳生。晓了莲经义，堪任宝盖迎。王侯皆护法，何寺讲钟鸣。

此别诚堪恨，荆襄是旧游。眼光悬欲落，心绪乱难收。花木三层寺，烟波五相楼。因君两地去，长使梦悠悠。

中秋期夕望，虚室省相容。北斗生清漏，南山出碧重。露寒鸠宿竹，鸿过月圆钟。此夜情应切，衡阳旧住峰。

终南云雨连城阙，去路西江白浪头。滁上郡斋离昨日，鄱阳农事劝今秋。道心生向前朝寺，文思来因静夜楼。借问泊帆干谒者，谁人曾听峡猿愁。

匏革奏冬非独乐，军城未晓启重门。何时却入三台贵，此日空知八座尊。罗绮舞中收雨点，貔貅阃外卷云根。逐迁属吏随宾列，拨櫂扁舟不忘恩。

三年未省闻鸿叫，九月何曾见草枯。寒暑气均思白社，星辰位正忆皇都。苏卿持节终还汉，葛相行师自渡泸。乡味朔山林果别，北归期挂海帆孤。

早蝉孤抱芳槐叶，噪向残阳意度秋。也任一声催我老，堪听两耳畏吟休。得非下第无高韵，须是青山隐白头。若问此心嗟叹否，天人不可怨而尤。

心在潇湘归未期，卷中多是得名诗。高台聊望清秋色，片水堪留白鹭鸶。省宿有时闻急雨，朝回尽日伴禅师。旧文去岁曾将献，蒙与人来说始知。

