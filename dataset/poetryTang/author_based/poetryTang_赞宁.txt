积翠湖心迤逦长，洞台萧寺两交光。鸟行黑点波涛白，枫叶红莲橘柚黄。人我绝时偎树石，是非来处接帆樯。如何遂得追游性，摆却营营不急忙。（见范成大纂《吴郡志》卷三十三。）（按：《吴郡志》录赞宁诗二首，题作《寄题水月禅院》。然同卷云：水月禅院，“天祐四年，刺史曹珪以‘明月’名之，皇朝祥符间诏易今名。”院名“水月”，在赞宁死后，克据旧名改题。其一已收入《全唐诗补逸》卷十八。）-1443-。

浮图萧瑟入虚空，一聚全身罔像中。传马祖心开佛印，识龙潜主示神通。毫光委坠江楼月，道气馨香海岸风。此地化缘才始尽，更于何处动魔宫？（《海昌胜迹志》卷一。此首承陶敏先生录示。）。

独坐闲吟野思清，秋庭萧索暮烟轻。孤灯欲灺月未上，万籁寂然蛩一声。

白鸟行从山嘴没，青鸥群向水湄分。松斋独坐谁为侣？数片斜飞槛外云。（以上二诗为张靖龙同志提供，云见南宋陈起《增广圣宋高僧诗选后集》卷上。）。

午未未未申，申（《西湖游览志》作“寅”）卯卯辰辰，巳巳巳午午，朔望一般轮。（见元陶宗仪《南村辍耕录》卷十二。）（按：明田汝成《西湖游览志》卷二四收此为“杭人”诗。）。

要路花争发，闲门草易荒。（见宋吴子良《荆溪林下偶谈》卷二。）。

山黛浅深春气力，浪花开合水工夫。

草浓春径狭，树密晚窗阴。（均见《锦绣万花谷后集》卷三《春门》。）（按：“草浓”二句，《吟窗杂录》作延寿诗。未详孰是，今互收。）-1444-。

何用密防奸。（《江湖小集》卷五绍嵩《江浙纪行集句诗》引。）。

与闲为活计。（同前。）。

-295-。

参差峰岫昼云昏，入望攀萝浊浪奔。震泽涌山来北岸，华阳连洞到东门。日生树挂红霞脚，风起波摇白石根。闻有上方僧住处，橘花林下采兰荪。（见《宋诗纪事》引《吴都志》。）（见《吴郡志》卷三三《郭外诗》，为同题二首之一。《吴郡志》云：“水月禅院，在洞庭山缥缈峰下。……天祐四年，刺史曹珪以明月名之。皇朝祥符间，诏易今名。”赞宁卒于咸平四年〖据《释氏疑年录》〗，易名水月为其身后事，诗题似应作《寄题明月禅院》。）。

四野豁家庭，柴门夜不扃。水边成半偈，月下了残经。虽逐诸尘转，终归一念醒。未知斯旨者，万役尽劳形。（《瀛奎律髓》卷四十七《释梵类》。）（见陈起《增广圣宋高僧诗选后集》卷上。）。

