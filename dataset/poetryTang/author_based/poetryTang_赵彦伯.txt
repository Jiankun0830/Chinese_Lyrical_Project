出豫垂佳节，凭高陟梵宫。皇心满尘界，佛迹现虚空。日月宜长寿，天人得大通。喜闻题宝偈，受记莫由同。

九日报仙家，三秋转岁华。呼鹰下鸟路，戏马出龙沙。簪挂丹萸蘂，杯浮紫菊花。所愿同微物，年年共辟邪。

红萼竞燃春苑曙，{艹/丰}茸新吐御筵开。长年愿奉西王䜩，近侍惭无东朔才。

千锺圣酒御筵披，六出祥英乱遶枝。即此神仙对琼圃，何烦辙迹向瑶池。

