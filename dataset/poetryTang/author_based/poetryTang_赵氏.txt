郁蒸夏将半，暑气扇飞阁。骤雨满空来，当轩卷罗幕。度云开夕霁，宇宙何清廓。明月流素光，轻风换炎铄。孤鸾伤对影，宝瑟悲别鹤。君子去不还，遥心欲何托。

金菊延清霜，玉壶多美酒。良人犹不归，芳菲岂常有。不惜芳菲歇，但伤别离久。含情罢斟酌，凝怨对窗牖。

霁雪舒长野，寒云半幽谷。严风振枯条，猿啼抱冰木。所嗟游宦子，少小荷天禄。前程未云至，凄怆对车仆。岁寒成咏歌，日暮栖林朴。不惮行险道，空悲年运促。

良人的的有奇才，何事年年被放回。如今妾面羞君面，君若来时近夜来。

君从淮海游，再过兰杜秋。归来未须臾，又欲向梁州。梁州秦岭西，栈道与云齐。羌蛮万余落，矛戟自高低。已念寡俦侣，复虑劳攀跻。丈夫重志气，儿女空悲啼。临邛滞游地，肯顾浊水泥。人生赋命有厚薄，君但遨游我寂寞。

长安此去无多地，郁郁葱葱佳气浮。

上林园中青青桂，折得一枝好夫婿。杏花如雪柳垂丝，春风荡飏不同枝。

春风白马紫丝缰，正值蚕娘未采桑。五夜有心随暮雨，百年无节抱秋霜。重寻绣带朱藤合，却忍罗裙碧草长。为报西游减离恨，阮郎才去嫁刘郎。

