巫山凌太清，岧峣类削成。霏霏暮雨合，霭霭朝云生。危峰入鸟道，深谷泻猿声。别有幽栖客，淹留攀桂情。

严平本高尚，远蹈古人风。卖卜成都市，流名大汉中。旧井改人世，寒泉久不通。多年既罢汲，无禽乃遂空。如何属秋气，唯见落双桐。

步登北邙坂，踟蹰聊写望。宛洛盛皇居，规模穷大壮。三河分设险，两崤资巨防。飞观紫烟中，层台碧云上。青槐夹驰道，迢迢修且旷。左右多第宅，参差居将相。清晨谒帝返，车马相追访。胥徒各异流，文物纷殊状。嚣尘暗天起，箫管从风飏。伊余孤且直，生平独沦丧。山幽有桂丛，何为坐惆怅。

巫山凌太清，岧嶤类削成。霏霏暮雨合，霭霭朝云生。危峰入鸟道，深谷写猿声。别有幽栖客，淹留攀桂情。

初筓梦桃李，新妆应摽梅。疑逐朝云去，翻随暮雨来。杂珮含风响，丛花隔扇开。姮娥对此夕，何用久裴回。

独负千金价，应从买笑来。只持难发口，经为几人开。

