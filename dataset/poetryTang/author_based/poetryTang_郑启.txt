尘生宫阙雾蒙蒙，万骑龙飞幸蜀中。在野傅岩君不梦，乘轩卫懿鹤何功。虽知四海同盟久，未合中原武备空。星落夜原妖气满，汉家麟阁待英雄。

梁园皓色月如珪，清景伤时一惨凄。未见山前归牧马，犹闻江上带征鞞。鲲为鱼队潜鳞困，鹤处鸡群病翅低。正是四郊多垒日，波涛早晚静鲸鲵。

白日三清此上时，观开山下彩云飞。仙坛丹灶灵犹在，鹤驾清朝去不归。晋末几迁陵谷改，尘中空换子孙非。松花落尽无消息，半夜疏钟彻翠微。

天放烟晴绕四围，九峰高处彩云飞。仙坛丹灶灵犹在，鹤驾青霄去不归。晋末几迁风景别，尘中空换子孙非。松花落尽无消息，夜半疏钟彻翠微。（康熙《萍乡县志》卷五、同治《萍乡县志》卷六）（按：《全唐诗》卷六六七收郑启《邓表山》诗，首二句几全异，后六句大致相同。）。

