松阴如幄水如罗，秋尽山青白鸟过。独坐一庵心正寂，数声何处竹枝歌。（见《永乐大典》卷二三四三“六模”“梧”字“梧州府”引《舆地纪胜》云“白鹤观在州西。咸通末，郑畋守苍梧，建水阁，题诗”。）（此诗见《太平寰宇记》卷一六四、《舆地纪胜》卷一○八。）。

刘刚暗借飚轮便，叡武楼中似去年。（见《苕溪渔隐丛话后集》卷三五引《蔡宽夫诗话》）。

员明青饥{右为凡}饭，光润碧霞浆。（《增修诗话总龟》卷二一引《零陵总记》）（按：《全唐诗》卷五五七录二句，缺题，今重录。）。

禁署方怀忝，纶闱已再加。暂来西掖路，还整上清槎。恍惚归丹地，深严宿绛霞。幽襟聊自适，闲弄紫薇花。

圣虑忧千亩，嘉苗荐两岐。如云方表盛，成穗忽标奇。瑞露纵横滴，祥风左右吹。讴歌连上苑，化日遍平陂。史册书堪重，丹青画更宜。愿依连理树，俱作万年枝。

朱夏五更后，步廊三里余。有人从翰苑，穿入内中书。漏响飘银箭，灯光照玉除。禁扉犹鏁钥，宫妓已妆梳。紫府游应似，钧天梦不如。尘埃九重外，谁信在清虚。

有昔灵王子，吹笙溯泬{氵寥}。六宫攀不住，三岛去相招。亡国原陵古，宾天岁月遥。无蹊窥海曲，有庙访山椒。石帐龙蛇拱，云栊彩翠销。露坛装琬琰，真像写松乔。珠馆青童宴，琳宫阿母朝。气舆仙女侍，天马吏兵调。湘妓红丝瑟，秦郎白管箫。西城要绰约，南岳命娇娆。句曲觞金洞，天台啸石桥。晚花珠弄蘂，春茹玉生苗。二景神光秘，三元宝箓饶。雾垂鸦翅发，冰束虎章腰。鹤驭争衔箭，龙妃合献绡。衣从星渚浣，丹就日宫烧。物外花尝满，人间叶自凋。望台悲汉戾，阅水笑梁昭。古殿香残炧，荒堦柳长条。几曾期七日，无复降重霄。嵩岭连天汉，伊澜入海潮。何由得真诀，使我珮环飘。

晓星独挂结麟楼，三殿风高药树秋。玉笛数声飘不住，问人依约在东头。

宿鸟翩翩落照微，石台楼阁锁重扉。步廊无限金羁响，应是诸司扈从归。

幽阁焚香万虑凝，下帘胎息过禅僧。玉堂分照无人后，消尽金盆一碗冰。

铃绦无响闭珠宫，小阁凉添玉蘂风。枕簟满床明月到，自疑身在五云中。

蘂宫裁诏与宵分，虽在青云忆白云。待报君恩了归去，山翁何急草移文。

银台楼北蘂珠宫，敻与人间路不同。在省五更春睡侣，早来分梦玉堂中。

陛兵偏近羽林营，夜静仍传禁号声。应笑执金双阙下，近南犹隔两重城。

卉醴陀花物外香，清浓标格胜椒浆。我来尚有钧天会，犹得金尊半日尝。

诸司人尽马蹄稀，紫帕云竿九钉归。偏觉石台清贵处，榜悬金字射晴晖。

玉晨钟韵上清虚，画戟祥烟拱帝居。极眼向南无限地，绿烟深处认中书。

蜜炬殷红画不如，且将归去照吾庐。今来并得三般事，灵运诗篇逸少书。

[玄]宗回马杨妃死，云雨虽亡日月新。终是圣明天子事，景阳宫井又何人。

圆明青[{食迅}]饭，光润碧霞浆。浴殿晴秋倘中谢，残英犹可醉琼杯。

