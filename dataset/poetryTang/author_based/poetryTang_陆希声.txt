君山苍翠接青冥，东走洮湖上洞庭。茅屋向阳梳白发，竹窗深夜诵丹经。涌泉回泬鱼龙气，怪石惊腾鸟兽形。为问前时金马客，此焉还作少微星。

不是幽栖矫性灵，从来无意在膻腥。满川风物供高枕，四合云山借画屏。五鹿归来惊岳岳，孤鸿飞去入冥冥。君阳遁叟何为乐，一炷清香两卷经。

山前无数碧琅玕，一迳清森五月寒。世上何人怜苦节，应须细问子猷看。

冻蘂凝香色艳新，小山深坞伴幽人。知君有意凌寒色，羞共千花一样春。

大河波浪激潼关，青兕胡为伏此山。遥想楚王云梦泽，蜺旌羽盖定空还。

年逾知命志尤坚，独向青山更绝编。天下有山山有水，养蒙肥遁正翛然。

惠施徒自学多方，谩说观鱼理未长。不得庄生濠上旨，江湖何以见相忘。

六月清凉绿树阴，小亭高卧涤烦襟。羲皇向上何人到，永日时时弄素琴。

野人心地本无机，为爱茅檐倚翠微。尽日尊前谁是客，秋山含水有清辉。

妙理难观旨甚深，欲知无欲是无心。茅庵不异人间世，河上真人自可寻。

隔林残日照孤亭，玄[晏]先生酒未醒。入夜莫愁迷下路，昔人犹在逐流萤。

自知无业致吾君，只向春山弄白云。已共此山私断当，不须转辙重移文。

盘崖蹙缩似灵龟，鬼谷先生隐遁时。不独卷怀经世志，白云流水是心期。

君阳山下足春风，满谷仙桃照水红。何必武陵源上去，涧边好过落花中。

小圃初晴风露光，含桃花发满山香。看花对酒心无事，倍觉春来白日长。

二月山家谷雨天，半坡芳茗露华鲜。春醒酒病兼消渴，惜取新芽旋摘煎。

岭上青松手自栽，已能苍翠映莓苔。岁寒本是君家事，好送清风月下来。

芳草霏霏遍地齐，桃花脉脉自成谿。也知百舌多言语，任向春风尽意啼。

一径秾芳万蘂攒，风吹雨打未摧残。怜君尽向高枝发，应为行人要整冠。

落落飞鸿渐始盘，青云起处剩须看。如今天路多矰缴，纵使衔芦去也难。

山岭依稀偃月形，数层倚石叠空青。几回雪夜寒光积，直似金光照户庭。

笔下龙蛇似有神，天池雷雨变逡巡。寄言昔日不龟手，应念江头洴澼人。

