桃源有僧舍，跬步异人天。花乱似无主，鹤鸣疑有仙。轩廊明野色，松桧湿春烟。定拟辞尘境，依师过晚年。

片石露寒色，先生遗素风。醉眠芳草合，吟起白云空。道出乾坤外，声齐日月中。我知彭泽后，千载与谁同。

九陌云初霁，皇衢柳已新。不同天苑景，先得日边春。色浅微含露，丝轻未惹尘。一枝方欲折，归去及兹晨。

半夜东风力，霞光一片新。细看初着雨，繁艳欲烧人。得意开当日，无言空过春。东堂失意客，归去倍伤神。（影印本《诗渊》第四册第二五二一页）。

对坐庭梧下，风凉月色新。远砧来迥夜，孤馆未眠人。何计成他事，唯忧老此身。不知霄汉路，谁与脱凡鳞？（同前第五册第三三六八页）。

巨浸隔乡关，离城日已残。日将程共远，风与浪争难。岸尽霞光落，天光海色寒。扶桑归到后，万里梦长安。（同前第六册第四三八二页）。

挂席天涯去，想君万里心。人间无别业，海外访知音。浪歇龙涎聚，沙虚象迹深。往来应隔阔，须自惜光阴。（同前第四四四九页）-1248-。

