有嘉（宋作“卉”）秘神仙，君臣有礼焉。忻当苦口喻，不畏入肠偏。扁鹊功成日，神农定器然（宋作“品年”）。丹成如可待，鸡犬自闻天。（《文苑英华》三二七《花木》。此诗在宋之问《春泉洗药》后，缺姓名，据目录作陈润。）-374-。

两岸杨花风作雪，一池荷叶雨成珠。暮猿啼处三声绝，寒雁归时一叶秋。一双泪滴黄河水，愿得东流入汉宫。

欲眠不眠夜深浅，越鸟一声空山远。庭木萧萧落叶时，溪声雨声听不辨。溪流潺潺雨习习，灯影山光满窗入。栋里不知浑是云，晓来但觉衣裳湿。

江南寒食早，二月杜鹃鸣。日暖山初绿，春寒雨欲晴。浴蚕当社日，改火待清明。更喜瓜田好，令人忆邵平。

塔庙出招提，登临碧海西。不知人意远，渐觉鸟飞低。稍与云霞近，如将日月齐。迁乔未得意，徒欲蹑云梯。

野人膺辟命，溪上掩柴扉。黄卷犹将去，青山岂更归。马留苔藓迹，人脱薜萝衣。他日相思处，天边望少微。

日影化为虹，弯弯出浦东。一条微雨后，五色片云中。轮势随天度，桥形跨海通。还将饮水处，持送使车雄。

晚望秋高夜，微明欲曙河。桥成鹊已去，机罢女应过。月上殊开练，云行类动波。寻源不可到，耿耿复如何。

谢公遗咏处，池水夹通津。古往人何在，年来草自春。色宜波际绿，香爱雨中新。今日青青意，空悲行路人。

丈夫不感恩，感恩宁有泪。心头感恩血，一滴染天地。

原公旧路唯三径，潘岳新年已二毛。（《千载佳句》卷上《人事部·闲居》）（按：《全唐诗逸》卷中误收此诗为温达作，今移正。又《全唐诗逸》卷中据《文镜秘府论》天卷录陈闰《罢官后却归旧居诗》，别作一人，实误。陈闰应即陈润，《文苑英华》卷一五七、卷二九八录润诗皆作陈闰，可证。）。

