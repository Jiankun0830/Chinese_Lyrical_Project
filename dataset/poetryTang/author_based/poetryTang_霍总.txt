东门带溪路，上有三丈楼。层基接重阜，一览山水周。天边九芙蓉，出没不可求。鸿惊晓霜净，花明雨-424-初收。巉然倚圭璧，爽气凌尊筹。主人金闺彦高兴思穷幽。时来据绳床，山色供远眸。危峰曳游云，岭月悬曲钧。吟嘨意不浅，浩然追轲丘。明年鸡省梦，肯忘江上州。

楼高九华近，极目望峰顶。云破松风寒，路浓山色迥。古刹轩层檐，白水浮小艇。愿结一间茅，归来就丹鼎。（以上《嘉靖池州府志》八）。

楼上坐见九子峰，翠云赤日光溶溶。有时朝昏变疏密，八峰和烟一峰出。有时风卷天雨晴，聚立连连如弟兄。阳乌生子偶成数，丹凤养雏同此名。日日遥看机已静，未离尘躅思真境。子明龙驾腾九垓，陵阳相对空崔嵬。玉浆瑶草不可见，自有神仙风马来。

曾当一面战，频出九重围。但见争锋处，长须得胜归。雪沾旗尾落，风断节毛稀。岂要铭燕石，平生重武威。

珠珑翡翠床，白皙侍中郎。五日来花下，双童问道傍。到门车马狭，连夜管弦长。每笑东家子，窥他宋玉墙。

青骊八尺高，侠客倚雄豪。踏雪生珠汗，障泥护锦袍。路傍看骤影，鞍底卷旋毛。岂独连钱贵，酬恩更代劳。

五色有名翚，清晨挟两雌。群群飞自乐，步步饮相随。觇叶逢人处，惊媒妒宠时。绿毛春鬬尽，强敌愿君知。

本自江湖远，常开霜露余。争春候秾李，得水异红蕖。孤秀曾无偶，当门幸不锄。谁能政摇落，繁彩照堦除。

舟中采莲女，两两催妆梳。闻早渡江去，日高来起居。

