束简下高阁，买符驱短辕。故人惜分袂，结念醉芳樽。切切别思缠，萧萧征骑烦。临归无限意，相视却忘言。

圣代为迁客，虚皇作近臣。法尊称大洞，学浅忝初真。鸾凤文章丽，烟霞翰墨新。羡君寻句曲，白鹄是三神。

道胜物能齐，累轻身易退。苟安一丘上，何必三山外。云霞长若绮，松石常如黛。徒有昔王过，竟遗青史载。诗因埜寺咏，酒向山椒酹。异时逢尔知，兹辰驻余斾。

