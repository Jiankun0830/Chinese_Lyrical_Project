重九开秋节，得一动宸仪。金风飘菊蘂，玉露泫萸枝。睿览八纮外，天文七曜披。临深应在即，居高岂忘危。

蜂蚁屯夷落，熊罴逐汉飞。忘躯百战后，屈指一年归。厚眷纾天藻，深慈解御衣。兴酣歌舞出，朝野叹光辉。

梁园开胜景，轩驾动宸衷。早荷承湛露，修竹引薰风。九酝倾锺石，百兽协丝桐。小臣陪宴镐，献寿奉维嵩。

