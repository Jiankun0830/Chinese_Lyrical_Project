高挂吴帆喜动容，问安归去指湘峰。悬鱼庭内芝兰秀，驭鹤门前薜荔封。红斾正怜棠影茂，彩衣偏带桂香浓。临岐独有霑襟恋，南巷当年共化龙。

师来一世恣经行，却泛沧波问去程。心静已能防渴鹿，鼙喧时为骇长鲸。禅林几结金桃重，梵室重修铁瓦轻。料得还乡无别利，只应先见日华生。

忆昔为儿逐我兄，曾抛竹马拜先生。书斋已换当时主，诗壁空题故友名。岂是争权留怨敌，可怜当路尽公卿。柴扉草屋无人问，犹向荒田责地征。

