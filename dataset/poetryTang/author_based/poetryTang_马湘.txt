太乙初分何处寻，空留历数变人心。九天日月移朝暮，万里山川换古今。风动水光吞远峤，雨添岚气没高林。秦皇谩作驱山计，沧海茫茫转更深。

世有无穷事，生知遂百春。问程方外路，宜是上清人。

昔日曾随魏伯阳，无端醉卧紫金床。东君谓我多情赖，罚向人间作酒狂。

省悟前非一息间，更抛闲事弃尘寰。徒夸美酒如琼液，休恋娇娥似玉颜。含笑谩教情面厚，多愁还使鬓毛斑。云中幸有堪归路，无限青山是我山。

何用烧丹学驻颜，闹非城市静非山。时人若觅长生药，对景无心是大还。

