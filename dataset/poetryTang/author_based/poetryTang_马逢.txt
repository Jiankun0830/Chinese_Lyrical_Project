温谷春生至，宸游近甸荣。云随天上转，风入御筵轻。翠盖浮佳气，朱楼依太清。朝臣冠剑退，宫女管弦迎。

蕃军傍塞游，代马喷风秋。老将垂金甲，阏支著锦裘。雕戈蒙豹尾，红斾插狼头。日暮天山下，鸣笳汉使愁。

汉马千蹄合一群，单于鼓角隔山闻。沙塠风起红楼下，飞上胡天作阵云。

金吾持戟护轩檐，天乐传教万姓瞻。楼上美人相倚看，红妆透出水晶帘。

玉楼天半起笙歌，风送宫人笑语和。月影殿开闻晓漏，水晶帘卷近秋河。

-987-灵溪试为访金丹。（见《元氏长庆集》卷十六《天坛上境》题注引）。

