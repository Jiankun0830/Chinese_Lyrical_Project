天上何劳万古春，君前谁是百年人。魂销尚愧金炉烬，思起犹惭玉辇尘。烟翠薄情攀不得，星芒浮艳采无因。可怜明镜来相向，何似恩光朝夕新。

天上凤皇休寄梦，人间鹦鹉旧堪悲。平生心绪无人识，一只金梭万丈丝。

南北浮萍迹，年华又暗催。残灯和腊尽，晓角带春来。鬓欲渐侵雪，心仍未肯灰。金门旧知己，谁为脱尘埃。

天上何劳万古春，君前谁是百年人。魂销尚愧金炉烬，思起犹惭玉辇尘。烟翠薄情攀不得，星茫浮艳采无因。可怜明镜来相向，何似恩光朝夕新。

云木送秋何草草，风波凝冷太星星。银鞍公子魂俱断，玉弩将军涕自零。茅洞白龙和雨看，荆溪黄鹄带霜听。人间不见清凉事，犹向溪翁乞画屏。

浊河从北下，清洛向东流。清浊皆如此，何人不白头。

叠浪与云急，翠兰和意香。风流化为雨，日暮下巫阳。

金阁倚云开，朱轩犯雪来。三冬辛苦样，天意似难栽。

一醉六十日，一裘三十年。年华经几日，日日掉征鞭。

平野有千里，居人无一家。甲兵年正少，日久戍天涯。

天地太萧索，山川何渺茫。不堪星斗柄，犹把岁寒量。

三年离水石，一旦隐樵渔。为问青云上，何人识卷舒。

野水千年在，闲花一夕空。近来浮世狭，何似钓船中。

风雨去愁晚，关河归思凉。西游无紫气，一夕九回肠。

紫府归期断，芳洲别思迢。黄金作人世，只被岁寒消。

曾和秋雨驱愁入，却向春风领恨回。深谢灞陵堤畔柳，与人头上拂尘埃。

何事金舆不再游，翠鬟丹脸岂胜愁。重门深锁禁钟后，月满骊山宫树秋。

风含远思翛翛晚，日照高情的的秋。何事满江惆怅水，年年无语向东流。

泽国路岐当面苦，江城砧杵入心寒。不知白发谁医得，为问无情岁月看。

因将岁月离三岛，闲贮风烟在一壶。为问金乌头白后，人间流水却回无。

吴甸落花春漫漫，吴宫芳树晚沈沈。王孙不耐如丝雨，罥断春风一寸心。

风散古陂惊宿雁，月临荒戍起啼鸦。不堪吟断无人见，时复寒灯落一花。

偶为芳草无情客，况是青山有事身。一夕瓜洲渡头宿，天风吹尽广陵尘。

曾伴浮云归晚翠，犹陪落日泛秋声。世间无限丹青手，一片伤心画不成。

虞泉冬恨由来短，杨叶春期分外长。惆怅浮生不知处，明朝依旧出沧浪。

天上梦魂何杳杳，日宫消息太沈沈。君恩不似黄金井，一处团圆万丈深。

天上凤皇休寄梦，人间鹦鹉旧堪悲。平生心绪无人识，一只金梭万丈丝。

马嘶九陌年年苦，人语千门日日新。唯有终南寂无事，寒光不入帝乡尘。

天柱几条搘白日，天门几扇锁明时。阳春发处无根蒂，凭仗东风分外吹。

明月断魂清霭霭，平芜归思绿迢迢。人生莫遣头如雪，纵得春风亦不消。

阳羡溪声冷骇人，洞庭山翠晚凝神。天将金玉为风露，曾为高秋几度贫。

一条归梦朱弦直，一片离心白羽轻。明日灞陵新霁后，马头烟树绿相迎。

丁当玉佩三更雨，平帖金闺一觉云。明日薄情何处去，风流春水不知君。

霞衣重叠红蝉暖，云髻葱笼紫凤寒。天上少年分散后，一条烟水若为看。

云鸿宿处江村冷，独狖啼时海国阴。不会残灯无一事，觉来犹有向隅心。

一叶落时空下泪，三春归尽复何情。无人共得东风语，半日尊前计不成。

天上碧桃和露种，日边红杏倚云栽。芙蓉生在秋江上，不向东风怨未开。

君恩秋后叶，日日向人疏。

野寺秋声苦，灵溪晚翠荒。人家红树老，天气白云深。泽国尘埃少，山川岁月长。明时一樽酒，谁作钓沧浪？（影印本《诗渊》第五册第三一六二页）。

银根菡萏连天落，玉穗蒹葭动地飞。荡桨先生曾寄梦，凭轩公司合忘机。江村白鸟和云没，泽国寒蝉带雨微。何似高秋钓台上，一声清啸送僧归。（同前第三四八六页）（按：《诗渊》第三册第二一六八页收《若耶溪》、第五册第三一七七收《越州新楼》、第三四○五页收《忆题惠山寺书堂》，皆署高蟾名，经查均应为李绅诗。前录二诗，颇疑亦李绅所作。今仍收高蟾名下，俟考详。）-1208-。

