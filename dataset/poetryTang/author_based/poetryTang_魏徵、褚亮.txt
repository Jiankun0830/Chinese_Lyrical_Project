于穆烈祖，弘此丕基。永言配命，子孙保之。百神既洽，万国在兹。是用孝享，神其格思。

大哉至德，允兹明圣。格于上下，聿遵诚敬。嘉乐斯登，鸣球以咏。神其降止，式隆景命。

崇兹享祀，诚敬兼至。乐以感灵，礼以昭事。粢盛咸絜，牲牷孔备。永言孝思，庶几不匮。

睿哲维唐，长发其祥。帝命斯祐，王业克昌。配天载德，就日重光。本支百代，申锡无疆。

猗与祖业，皇矣帝先。翦商德厚，封唐庆延。在姬犹稷，方晋喻宣。基我鼎运，于万斯年。

周称王季，晋美帝文。明明盛德，穆穆齐芬。藏用四履，屈道三分。铿锵锺石，载纪鸿勋。

五纪更运，三正递升。勋华既没，禹汤勃兴。神武命代，灵眷是膺。望云彰德，察纬告征。上纽天维，下安地轴。征师涿野，万国咸服。偃伯灵台，九官允穆。殊域委賮，怀生介福。大礼既饰，大乐已和。黑章扰囿，赤字浮河。功宣载籍，德被咏歌。克昌厥后，百禄是荷。

八音斯奏，三献毕陈。宝祚惟永，晖光日新。

圣敬通神光七庙，灵心荐祚和万方。严禋克配鸿基远，明德惟馨凤历昌。

于穆清庙，聿修严祀。四县载陈，三献斯止。笾豆彻荐，人祇介祉。神维格思，锡祚不已。

肃肃清祀，烝烝孝思。荐享昭备，虔恭在兹。雍歌彻俎，祝嘏陈辞。用光武志，永固鸿基。

