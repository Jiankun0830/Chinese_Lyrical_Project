萧关新复旧山川，古戍秦原景象鲜。戎虏乞降归惠化，皇威渐被慑腥膻。穹庐远戍烟尘灭，神武光扬竹帛传。左衽尽知歌帝泽，从兹不更备三边。

梧桐叶落满庭阴，锁闭朱门试院深。曾是昔年辛苦地，不将今日负初心。

愁，迥野，深秋。生枕上，起眉头。闺合危坐，风尘远游。巴猿啼不住，谷水咽还流。送客泊舟入浦，思乡望月登楼。烟波早晚长羁旅，弦管终年乐五侯。

