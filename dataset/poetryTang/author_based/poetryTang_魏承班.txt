高歌宴罢月初盈，诗情引恨情。烟露冷，水流轻，思想梦难成。罗帐袅香平，恨频生。思君无计睡还醒，隔层城。

春深花簇小楼台，风飘锦绣开。新睡觉，步香阶，山枕印红腮。鬓乱坠金钗，语檀偎。临行执手重重属，几千回。

银汉云情玉漏长，蛩声悄画堂。筠簟冷，碧窗凉，红蜡泪飘香。皓月泻寒光，割人肠。那堪独自步池塘，对鸳鸯。

金风轻透碧窗纱，银釭焰影斜。欹枕卧，恨何赊，山掩小屏霞。云雨别吴娃，想容华。梦成几度遶天涯，到君家。

春情满眼脸红消，娇妒索人饶。星靥小，玉珰摇，几共醉春朝。别后忆纤腰，梦魂劳。如今风叶又萧萧，恨迢迢。

烟雨晚晴天，零落花无语。难话此时心，梁燕双来去。琴韵对薰风，有恨和情抚。肠断断弦频，泪滴黄金缕。

寂寞画堂空，深夜垂罗幕。灯暗锦屏欹，月冷珠帘薄。愁恨梦难成，何处贪欢乐。看看又春来，还是长萧索。

离别又经年，独对芳菲景。嫁得薄情夫，长抱相思病。花红柳绿间晴空，蝶舞双双影。羞看绣罗衣，为有金鸾并。

罗裾薄薄秋波染，眉间画得山两点。相见绮筵时，深情暗共知。翠翘云鬓动，敛态弹金凤。宴罢入兰房，邀人解佩珰。

罗衣隐约金泥画，玳筵一曲当秋夜。声颤觑人娇，[云]鬟袅翠翘。酒醺红玉软，眉翠秋山远。绣幌麝烟沈，谁人知两心。

玉容光照菱花影，沈沈脸上秋波冷。白雪一声新，雕梁起暗尘。宝钗摇翡翠，香惹芙蓉醉。携手入鸳衾，谁人知此心。

柳如眉，云似发，鲛绡雾縠笼香雪。梦魂惊，钟漏歇，窗外晓莺残月。几多情，无处说，落花飞絮清明节。少年郎，容易别，一去音书断绝。

雪霏霏，风凛凛。玉郎何处狂饮，醉时想得纵风流，罗帐香帏鸳寝。春朝秋夜思君甚，愁见绣屏孤枕。少年何事负初心，泪滴缕金双衽。

寒夜长，更漏永。愁见透帘月影，王孙何处不归来，应在倡楼酩酊。金鸭无香罗帐冷，羞更双鸾交颈。梦中几度见儿夫，不忍骂伊薄幸。

烟水阔，人值清明时节。雨细花零莺语切，愁肠千万结。雁去音徽断绝，有恨欲凭谁说。无事伤心犹不彻，春时容易别。

春欲半，堆砌落花千片。早是潘郎长不见，忍听双语燕。飞絮晴空飏远，风送谁家弦管。愁倚画屏凡事懒，泪霑金缕线。

长思忆，思忆佳辰轻掷。霜月透帘澄夜色，小屏山凝碧。恨恨君何太极，记得娇娆无力。独坐思量愁似织，断肠烟水隔。

小芙蓉，香旖旎，碧玉堂深清似水。闭宝匣，掩金铺，倚屏拖袖愁如醉。迟迟好景烟花媚，曲渚鸳鸯眠锦翅。凝然愁望静相思，一双笑靥嚬香蘂。

寂寂画堂梁上燕，高卷翠帘横数扇。一庭春色恼人来，满地落花红几片。愁倚锦屏低雪面，泪滴绣罗金缕线。好天凉月尽伤心，为是玉郎长不见。

轻敛翠蛾呈皓齿，莺转一枝花影里。声声清迥遏行云，寂寂画梁尘暗起。玉斝满斟情未已，促坐王孙公子醉。春风筵上贯珠匀，艳色韶颜娇旖旎。

池塘烟暖草萋萋，惆怅闲宵含恨。愁坐思堪迷，遥想玉人情事远，音容浑似隔桃溪。偏记同欢秋月低，帘外论心花畔。和醉暗相携，何事春来君不见，梦魂长在锦江西。

