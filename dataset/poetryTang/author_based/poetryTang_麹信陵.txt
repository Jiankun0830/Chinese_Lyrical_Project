重林将叠嶂，此处可逃秦。水隔人间世，花开洞里春。荷锄分地利，纵酒乐天真。万事更何有，吾今已外身。

乱山吴苑外，临水让王祠。素是伤情处，春非送客时。不须愁落日，且愿驻青丝。千里会应到，一尊谁共持。

朱门暎绿杨，双阙抵通庄。玉珮声逾远，红尘犹自香。

再拜吾师喜复悲，誓心从此永归依。浮生恍忽若真梦，何事于中有是非。

寂然秋院闭秋光，过客闲来礼影堂。坚冰销尽还成水，本自无形何足伤。

真僧相劝外浮华，万法无常可叹嗟。但试寻思阶下树，何人种此我看花。

台笠冒山雨，渚田耕荇花。

