杯酒会云林，扶邦志亦深。晶莹三尺剑，决烈一生心。见死寻常事，闻冤即往寻。荆轲不了处，扼腕到如今。（周本淳校本《诗话总龟》卷二八引《雅言系述》）。

山清神骨水澄心，到此方知胜二林。（见《舆地纪胜》卷九二《连州》）。

春草绿绵绵，骄骖骤煖烟。微风飘乐韵，半日醉花边。打鹊抛金盏，招人举玉鞭。田翁与蚕妇，平地看神仙。

逐鹿走红尘，炎炎火德新。家肥生孝子，国霸有余臣。帝道云龙合，民心草木春。须知烟阁上，一半老儒真。

来书初出白云扃，乍蹑秋风马走轻。远近留连分岳色，别离呜咽乱泉声。休将巢许争喧杂，自共伊皋论太平。昨夜细看云色里，进贤星座甚分明。

一别人间岁月多，归来人事已销磨。惟有门前鉴池水，春风不改旧时波。

机关才运动，胜败便相随。忽遇南迁客，若为西入心。往来三岛近，活计一囊空。三通明主诏，一片白云心。扫地待明月，踏花迎野僧。水谙彭泽阔，山忆武陵深。金镫冷光风宛转，锦袍红润雨霏微。高齐日月方为道，动合乾坤始是心。傍水野禽通体白，饤盘山菓半边红。而今世上多离别，莫向相思树下啼。

