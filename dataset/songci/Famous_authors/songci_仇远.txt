爱青山、去红尘远，清清谁似巢许。白云窗冷灯花小，夜静对床听雨。愁不语。念锦屋瑶筝，却伴闲云住。莲心尚苦。谩自折兰苕，答书蕉叶，都是断肠句。鸥沙外，还笑失群鸳鸯。凄凉烟水深处。碧笺空寄江南弄，鸦墨乱无行数。梅半树。怅未识、佳人日暮情谁与。何时辇路。共系柳游鞯，印苔金屐，湖曲步春去。

恼晴空、日长无力，风吹不尽愁绪。马头零乱流光转，粟粟巧黏红树。闲意度。似特地、随他燕子穿帘去。徘徊不语。谩彷弗眉尖，留连眼底，芳草正如雾。冥处。独凭阑干凝伫。翠蛾今在何许。隔花箫鼓春城暮。肠断小窗微雨。休更舞。明日看、池萍始信低飞误。长桥短浦。怅不似危红，苍苔点遍，犹涩马蹄驻。

渚莲香贮一房秋。秋叶上人头。年光鬓影偷换，堪叹不堪留。人渺渺，事休休。恨悠悠。莼鲈不梦，也□归舟。家住沧洲。

暮云春树江东远，十年软红尘井。雨屋酣歌，月楼醉倚，还倩天风吹醒。青镫耿耿。算除却渊明，谁怜孤影。自卷荷衣，石床高卧翠微冷。山空但觉昼永。旧游花柳梦，不忍重省。燕子梁空，鸡儿巷静，休说长安风景。丹台路迥。

湘水晓行无酒，楚乡客久思家。空城暗柳老愁芽。燕归才社後，人老尚天涯。记得津头轻别，离觞愁听琵琶。东风吹泪落鸥沙。一番新雨重，飞不起杨花。

凉露湿秋芜。空庭啼蟪蛄。紫苔衣、犹护金铺。疏箔翠眉人不见，流水急，泣鳏鱼。恨草倩谁锄。西风吹鬓疏。

特特问花消息。结果剩红残白。芍药可人怜，相约荼シ留客。消得。消得。犹有一分春色。

听尽西窗风雨。又听东邻砧杵。犹自立危阑，阑外青山无语。何处。何处。一树乱鸦啼暮。

结屋依苍树，开窗对碧山。西湖不厌久长看。玉勒钿车偏在、六桥间。露柳凝朝润，烟花敛暮寒。才经人赏便阑残。谢柳辞花、醉策瘦筇还。

细细金丝柳，重重青黛山。玉人楼上倚愁看。移得浅颦深恨，上眉间。泪湿红绡薄，香凝碧绮寒。多情别去未春残。归趁海棠开後、燕双还。

黄帽棕鞋，出门一步为行客。几时寒食。岸岸梨花白。马首山多，雨外青无色。谁禁得。残鹃孤驿。扑地春云黑。

千里平阑，水天低处山无数。断城孤树。城外人来去。欲问青鸾，杳杳随烟雾。空怀古。巴山何处。自翦镫听雨。

碧树残鹃啼未歇。昨夜春归，不与行人别。留得绿杨枝上月。晓风吹作晴天雪。龟甲屏低红叠叠。火暖萸烟。罗荐鸳鸯热。一插宝簪云妥贴。下阶先拣花枝折。

深院萧萧梧叶雨。知道秋来，不见秋来处。云压小桥人不渡。黄芦苦竹愁如雾。四壁秋声谁更赋。人只留春，不解留春住。秋又欲归天又暮。斜阳红影随鸦去。

满城风雨消凝处。谁是潘郎句。萧萧杨柳□凋黄。醉渡官桥瘦马、踏轻霜。旧时都道游春好。不似秋光小。菊花过了海棠来。定是催归锦字、不须开。

教他双燕意循循。隔湖杨柳深。芹香泥滑趁新晴。差池来往频。春浪暖，绿无痕。醒人也醉人。断桥日落水云昏。归舟个个轻。

桃花坊陌散香红。捎鞭骤玉骢。官河柳带结春风。高楼小燕空。山暗霭，草蒙茸。江南春正浓。王孙家在画桥东。相寻无路通。

流莺啼怨粉，嫩寒著柳，语尚困东风。问荒垣旧藓，烟雨何时，溅泪瘗危红。□愁不尽，对乱花、芳草茸茸。嗟绮尘、漂零无定，绡幕燕巢空。匆匆。玉銮声杳，绣屋香消，谩精神入梦。记旧家、定场声价，曾冠深宫。

疏树小花风，别浦残鹃雨。不是王孙忘却归，草没归来路。空积琐窗尘，谁按琼箫谱。暗把金钱卜远人，争敢分明语。

谢家池馆占花中。微雨湿春风。艳红修碧，浓香疏影，浮动帘栊。娇蛾聚翠寻春梦，衣上泪痕重。闲窗愁对，金笼鹦鹉，彩带芙蓉。

伤春情味酒频中。困倚小屏风。宝钗斜插，懒来梳洗，懒出帘栊。云鬟娇无力，此醉不禁重。分明彷佛，未央杨柳，太液芙蓉。

但病酒。愁对清明时候。不为吟诗应也瘦。坐久衣痕皱。曾约花间携手。空忆洛阳耆旧。道不相逢还却又。海棠开厮句。

急雨涨潮头。越树吴城势拍浮。海鹤一声苍竹裂，扁舟。轻载行云压水流。独倚最高楼。回首屏山叠叠秋。江上数峰人不见，沙鸥。曾识西风独客愁。

探春消息，觉南枝开遍，北枝犹阙。越女娉婷天下白，堪与冰霜争洁。孤影棱棱，暗香楚楚，水月成三绝。行云不动，素波轻浣尘袜。回首雪里关山，玉龙吹怨，似替人幽咽。溪上园林应满树，一径莓苔萦折。

片云凝墨，看荷花才湿，依然无雨。水槛空明人少到，却却幽禽相语。曲几横陈，长琴高挂，自奏南风谱。俄闻刀尺，隔窗人翦霜苎。因念西子湖边，闹红一舸，曾宿鸳鸯浦。翠羽不传沧岛信，日暮闲情□与。

独立软红尘表，远吞翠雾，平挹纹澜。草长西垣，生怕隔断双鬟。树梢明、夕阳未冷，菱叶静、新雨初乾。倚阑干。一声鹅管，人影高寒。休寻王孙桂隐，白云鸡犬，曾识刘安。羽扇纶巾，不知门外有人闲。袖素手、懒招黄鹄，写碧笺、空寄青鸾。

野树昏鸦归尽，素烟如练，低罩平芜。断壁飞楼，红翠似有还无。女墙矮、月笼粉雉，娃馆静、尘暗金铺。问清都。广寒仙子，别後何如。愁予。十年梦境，浅歌短酒，总是欢娱。寂寞秦郎，不堪离镜照鸾孤。记曲径、共携素手，向闲窗、频拈吟须。

仙骨清无暑。爱兰桡、撑入鸳波，锦云深处。休唱采莲双浆曲，老却鸥朋鹭侣。算只有、青山如故。旧雨初晴新水涨，画桥低、杳霭迷苍渚。头戴笠，日亭午。独醒耿耿空怀楚。渺愁予、岸芷江蓠，尚青青否。锦瑟谩弹斑竹恨，难写湘妃怨语。怅谁与、孤芳为主。

绮帷高揭。风动流苏结。兴在夜凉多处，兰烬短、半明灭。醉彻。香未绝。

芍药小纱窗。唾碧茸长。粉香犹旧时妆。玉佩丁东仙步远，好处难忘。草草赋高唐。终是荒凉。凉蟾飞入合欢床。争得花阴重邂逅，才不思量。

中酒情怀，怨春羞见桃花面。王孙别去草萋萋，十里青如染。不恨梨云梦远。恨只恨、盟深交浅。一般孤闷，两下相思，黄昏依黯。楼依斜阳，翠鸾不到音书远。绿窗空对绣鸳鸯，□缕凭谁翦。知在新亭旧院。杜鹃啼、东风意懒。便归来後，也过清明，花飞春减。

飞尘入建章，乐事难重见。白发故宫娃，闲说沈香宴。霓裳秋梦寒，□黏冰片。萤火起庭莎，犹忆轻罗扇。

水西云北。锦苞泫露无颜色。夜寒花外眠双。莫唱江南，谁是鹧鸪客。薄情青女司花籍。粉愁红怨啼急。

云阶步影夜凄凉。采丹房。宿芽黄。万粟千萤，风露四阑香。歌断小山枝上月，环佩冷，怯流光。年时金屋罩琴床。忆情郎。淡梳妆。

敛双蛾、冷雨立毡车，离思上青枫。想天阶辞辇，长门分镜，征骑西东。应被婵娟早误，谁遣出深宫。鸾袖不堪绾，前事成空。独掩琵琶无语，恨主恩太薄，泪脸弹红。又争如汉月，深夜照帘栊。

寒泉如线。莎石绵云软。十里梅花香一片。不记入山深浅。谩留两袖春风。罗浮旧梦成空。独对阑干明月，教人犹忆山中。

苑秋凉早，石径幽花小。霜絮飞飞风草草。翠碧斓斑驰道。香沟诗叶难寻。依然绿浅红深。倚竹空歌黄鹄，谁招青冢游云。

短绿抽堤草，芳信未许花知。尚留冻梗冰枝。藓石雪消迟。方塘水浅鸳鸯冷，沙际水翼相依。拾翠约，踏青期。终是乐游稀。相思。江南远，渔汀渺渺，还又是、梅花谢时。

风柳吹残醉，惟枕梦便难寻。小院静，曲屏深。翦不断轻阴。新蚕乍扫鹅毛细，纤手镂叶如针。又负了，赏花心。听高树鸣禽。千金。嗟难买，飘红坠粉，怕容易、愁痕暗侵。

忆寒烟古驿，淡月孤舟，无限江山。落叶牵离思，到秋来，夜夜梦入长安。故人翦烛清话，风雨半窗寒。甚宦海漂流，客毡寂寞，忍说闲关。征衫。赋归去，喜故里西湖，不厌重看。莫待青春晚，趁莺花未老，觅醉寻欢。

对庭芜黯淡，院柳萧疏，还又深秋。正一星镫暗，更一声雁过，一点萤流。合成一片离思，都在小红楼。想扑地阴云，人愁不尽，诗与天愁。酸风未应□，雨簌簌潇潇，欲下还收。忆绣帏贪睡，任花悄晨影，移上帘钩。

眼溜秋潢脸晕霞。

水拍江堤没软沙。

月堕觚棱寒鹊起。露拭秋空清似水。西风昨起过江南，红叶黄芜三四里。香莼先近幽人齿。



恨结眉峰。两抹青浓。不人、昨夜曾中酒，甚小蛮绿困，太真红醉，肯嫁东风。

苎萝山下花藏路。只许流莺来去。吹落梨花无数。香雪迷官渡。浣纱溪浅人何许。空对碧云凝暮。

岸柳丝丝青尚浅。渐春归吴苑。缭垣不隔花屏，爱翠深红远。瞥地飞来何处燕。

云头灰冷，金彝熏透茜罗衫。可人犹带，紫陌青门，珠泪斑斑。

钗云垂耳未胜冠，私语别青鸾。露帐银床，海棠睡足，偏称晚来看。

三叠曲，四愁诗。心事少人知。西风未老燕迟归。巢冷半乾泥。流红句，回文字。除燕知，谁能记。

愁云歇雨，净洗一奁秋霁。枝上鹊、欲栖还起。曲阑人独倚。持杯酌月，月未醉、笑人先醉。

九仙山晓。雾冥冥、一鹤飞来华表。衔得红云花岛。双蒂仙桃小。破罂旋汲香泉，短闲锄春草。

苔笺醉草调清平。鸦墨湿浮云。霓裳步冷，琼箫声断，旧梦关心。小乔不恋周郎老，翠被折秋痕。那堪门外，黄花红叶，细雨更深。

小市收镫，渐柝声隐隐，人语沈沈。月华如水，香街尘冷，阑干琐碎花阴。罗帏不隔婵娟，多情伴人，孤枕最分明。见屏山翠叠，遮断行云。因记款曲西厢，趁凌波步影，笑拾遗簪。元宵相次近也，沙河箫鼓，却是如今。行行舞袖歌裙。

醒眼明霞，问染成、晴堤几分秋色。腻困未醒，欲语还羞，掩映雾笼烟幂。艳姿相亚柔枝妥，恁娇倚、西风无力。只疑是、彩云散影，误留仙魄。不见芳卿消息。但晓沁嫣红，雨湿轻白。落日光中，窥影横塘，却似试妆脉脉。

眼波横秀。乍睡起、茸窗倦绣。甚脉脉、阑干凭晓，一握乱丝如柳。最恼人、微雨悭晴，飞红满地春风骤。记帕折香绡，簪敲凉玉，小约清明前後。昨梦云何处，应只在，春城迷酒。对溪桃羞语，海棠贪困，莺声唤醒愁仍旧。劝花休瘦。看钗盟再合，秋千小院同携手。回文锦字，寄与知他信否。

红锦旧同心。西池上、曾与系青禽。记山水写情，秋桐促轸，鸳鸯萦恨，春绣停针。常叹好风妨画扇，明月堕瑶簪。短梦易残，一声长笛，新愁无限，何处孤砧。香奁依然在，但鸾镜、孤影渺渺难寻。雨後胭脂，应想粉蚀尘侵。

黄花丹叶绀草。染恨西园晓。梦度秦楼，孤鸿云影倒。连环旧约忘了。

海棠才试春光小，西风便吹秋去。白石粼粼，丹林点点，装缀东皋南浦。清游顿阻。谩空有园林，可无钟鼓。一曲庭花，隔江谁与问商女。离怀浑似梦里，碧云犹冉冉，佳人何处。越岫难盟，秦楼燕约，争奈年华已暮。凭高吊古。

晓入蓬莱岛。松下锄瑶草。贪看碧桃花。误游金母家。一酌洼尊露。醉失归来路。

画楼西送斜阳下，不随逝波东去。野旷莎长，山空木短，零落红衣南浦。游云路阻。便魂断苍梧，怨弦谁鼓。空采江蓠，□□□□吊湘女。迢迢千里万里。碧天空雁信，传意无处。翠袖闲笼，珠帏怨卧，几度黄昏□暮。相思自古。

江影涵空，山光浮水，画楼直倚东城。落叶声稀，归鸿声杳，晚风却递钟声。去天咫尺，祗疑是、齐云摘星。阑干疑伫，愁见垂杨，烟絮萦萦。官梅冷笑相迎。□怕繁枝，容易凋零。因念□□，吟仙鹤去，断桥谁赋疏清。

月明如白日。遮径花阴密密。未见黄云衬袜来，空伴花阴立。疑是碧瑶台，不放彩鸾飞出。

花露湿，黯黯覆庭燕。十二阑干空见月，谁教凉影伴人孤。素被带香铺。情荏苒，金屋又笙竽。

酒力欺愁薄，轻红晕脸微。双鸳谁袖出青闺。袜步东西。倦蝶栖香懒，雏莺调语低。

秋乍觉。露凉顿觉罗衾薄。罗衾薄。黄昏庭院，水风帘幕。阑干待月花时约。愁长梦短浑忘却。浑忘却。南山猿鹤，北枝乌鹊。

沧岛云连，绿瀛秋入，暮景欲沈洲屿。无浪无风天地白，听得潮生人语。擎空孤柱。翠倚高阁恁虚，中流苍碧迷烟雾。惟见广寒门外，青无重数。遥想贝阙珠宫，琼林玉树。不知还是何处。倩谁问、凌波轻步。谩凝睇、乘鸾秦女。想庭曲、霓裳正舞。

十二阑干和露倚。银潢淡、玉蟾如洗。万籁无声，纤云不染。目断楚天千里。自把黄花闲数蕊。

梅边当江南信。醉语无恁准。

落尽红雨乍收。新篁静院叫钩。柳丝轻拂阑干角，怕引闲愁懒上楼。春淡淡，水悠悠。

日影扶花一万重。秋香阁下又芙蓉。旧时楚楚霓裳，移入长杨短柳中。文碧，朱墙红。

燕燕楼空帘意静。露叶如啼，红沁胭脂井。浅约深盟期未定。木犀风里鸳鸯径。楚岫秦眉相入映。私倚云阑，淡月笼花顶。今夕兰空吊影。绣衾罗荐馀香冷。

三径归来秋早。门外金铺谁扫。东篱不种闲花草。恼乱西风未了。霜华侵鬓渊明老。南山晓。

绮疏人独。记芙蓉院宇，玉箫同宿。尚隐约、屏窄山多，□衾暖浪浮，帐香云扑。步袜蹁然，又何处、秦筝金屋。□柔簪易折，破镜难留，断缕难续。斜阳谩穷倦目。甚天寒袖薄，犹倚修竹。待听雨、闲说前期，奈心在江南，人在江北。

武林春早，乘兴试问，孤山枝南枝北。见说椒红，初破芳苞犹绿。罗浮梦熟。记曾有、幽禽同宿。依稀是、缟衣楚楚，佳人空谷。娇小春意未足。甚娇羞，怕入玉堂金屋。误学宫妆，粉额蜂黄轻扑。江空岁晚，最难是、旧交松竹。

坐清昼。记步幄行春，短亭呼酒。怅湔裙香远，波痕尚依旧。亦阑桥下桃花观，寒勒花枝瘦。转回廊、古瓦生松，暗泉鸣。山雨夜来骤。便绿涨平堤，云横远岫。细认沙头，还见有落红否。

小袖啼红，残茸唾碧，深愁如织。闲愁不断，冉冉舞丝千尺。倚修筠、袖笼浅寒，望人在水西云北。想绿杨影里，兰舟轻舣，赤阑桥侧。游剧归来，恨汗湿酥融，步悭袜窄。兰情蕙盼，付与栖鸾消息。奈无情、风雨做愁，帐镫闪闪春寂寂。梦相思、一枕巫山，更画楼吹笛。

楼倚寒城，隔岸江山见东越。望远红千尺，游丝起舞，空青一段，斜阳明灭。孤树秋声歇。霜枝袅、尚留病叶。阑干外、带郭人家，蜂房几盘折。我独逍遥，乘虚凭远，天风醒毛发。问西窗停烛，谁吟巴雨，连床鼓瑟，谁弹湘月。

藏莺院静，浮鸭池荒。绿阴不减红芳。高卧虚堂。南风时送微凉。游鞯践香未遍，怪青春、别我堂堂。闲里好，有故书盈箧，新酒盈缸。只怕吴霜侵鬓，叹春深铜雀，空老周郎。弱絮沾泥，如今梦冷平康。翻思旧游踪迹，认断云、低度横塘。离恨满，甚月明、偏照小窗。

四月时。五月时。柳絮无风不肯飞。卷帘看燕归。雨凄凄。草凄凄。

宝蜡夜笼花，不碍画楼，无限清景。病叶分秋，翦愁桐金井。银汉外、尘飞不到，暮云收、琉璃万顷。弁山横翠，好倩西风，送上江心镜。霓裳空楚楚，钧天旧梦难醒。最忆婵娟，□钗钿香冷。

踏青归後，小步西园。翠袖薄、新篁难倚，绿窗润、弱絮轻黏。春风急，暮雨凄然。早听啼鹃。忆昔几度湖边。款曲花前。约俊客、同倾凿落，看游女、同上秋千。

疏疏密密，漠漠纷纷，乍舞风无力。残砖断础，才转眼、化作方圭园壁。非花非絮，似骋巧、先投窗隙。立小楼、不见青山，万里鸟飞无迹。休邻冻梗冰苔，算飞入园林，都是春色。年华婉娩，谁信道、老却梁园词客。

柳浪六桥春碧，香尘十里香风。好是烂游浓醉後，画□阑干见小红。红明绿暗中。旧约涌金门道，纱笼毕竟相逢。

晴绵欺雪，扑扑红楼锦幄。小晴蜓载水花泊。犹记横波浅笑，香云深约。甚可怪、匆匆忘却。寻芳人老，那得心情问著。雁程不到怨无托。

略横溪曲。映带短莎修竹。傍岸谁家屋。爱水护遥碧，林拥深绿。呼布谷。东里西邻才一簇。社鼓初鸣春酒熟。长衫方帽，翁醉扶黄犊。

浅莎深苑，流萤暗度。问霜纨、藏在何处。一自西风，乱翦翦、枝头红露。怕因循、彩鸾尘蠹。歌台香散，离宫烛暗，谩消凝、凌波微步。最怕黄昏，小楼外、零云残雨。把相思、共青镫诉。

舞褥行云衬步，歌纨片月生怀。歌残舞罢花困软，凝情犹小徘徊。髻滑频扶堕珥，裙低略露弓鞋。当日凝香清燕，惯听八拍三台。

楝花风，都过了。冷落绿阴池沼。春草草，草离离。离人归未归。暗魂消，频梦见。依约旧时庭院。红笑浅，绿颦深。东风不自禁。

山束滩声，月移石影，寒江夜色空浮。丹青古壁，风幡横卧东流。小舣载云轻棹，湖痕渐落葑泥稠。津亭外，隔船吹笛，唤起眠鸥。非但予愁渺渺，料那人，应自有、一襟愁。霜栖露泊，容易吹白人头。

尽日西阑凭醉。新寒难睡。袖炉烟冷帐云宽，倩倩倩、先温被。空对短屏山水。

鸦墨斜行印粉香。倚楼凝望过鸿将。寸心天远，月冷梦浮湘。

钗头缀玉虫，耿耿东窗晓。京洛少年游，犹恨归来早。寒食正梨花，古道多芳草。今夜试青镫，依旧春花小。

令巍巍、一段风流。看情性、忒温柔。记得河桥曾识面，雨凝晴、欲问还羞。沈吟半晌，蝉舞鬓、莺涩歌喉。到黄昏饮散，□虽未语，心已相留。纱窗低转，红袖同携，随花归去秦楼。酒力难禁花易软，聚眉峰、点点清愁。

家住银塘东复东。赤阑桥下笑相逢。春风豆蔻抽新绿，夜雨茱萸湿老红。鸥鸟散，水天空。

东壁谁家夜捣砧。荆江流滞客偏闲。三三五五潇湘雁，飞尽南云入北云。人独自，月黄昏。

霜醉秋花锦覆堤。西风一舸小桥西。闲将窗下红兰梦，写入江南白苎词。芳绪断，旧游非。

脂雨东流，觉春去、绿阴如幄。尝记得、桃花碧径，自怜幽独。日暮碧云空冉冉，摘花小袖犹依竹。望江南、草色欲连天，人江北。谁共翦，西窗烛。谁共度，西园曲。甚采香情懒，楚骚谁续。海远休寻双燕信，夜长争忍孤鸾宿。夹缃签、曾有旧题诗，镫前读。

鸦墨鸳茸暗小窗。栀花时递淡中香。何须华屋艳红妆。栊月凉筛金琐碎，床琴清写玉丁当。风车闲倚在回廊。

薄薄梳妆细扫眉。鬟鸦双叠岭云低。对人浓笑问归期。荀令老来香已减，谢娘别後梦应迷。一番心事只春知。

红紫妆林绿满池，游丝飞絮两依依。正当谷雨弄晴时。射鸭矮阑苍藓滑，画眉小槛晚花迟。一年弹指又春归。

豆蔻枝头冷蝶飞。荼縻花里老莺啼。懒留春住听春归。北海芳尊谁共醉，东山游屐近应稀。小窗寒草送春时。

犹记春风庭院，桃花初识刘郎。绿腰传得旧官腔。自向花前学唱。锦瑟空寻小袖，翠衾尚带馀香。一番拈起一思量。又是桃花月上。

楚塞残星几点，关山明月三年。长亭犹有竹如椽。可惜中郎不见。折柳新愁未歇，落梅旧梦谁圆。何人吹向内门前。一片鹧鸪清怨。

漠漠河桥柳外，门巷镫初。笙歌饮散醉相扶。明月伴人归去。娃馆深藏云木，女墙斜掠烟芜。水天空阔见西湖。鹤立夜寒多处。

暗柳荒城叠鼓，小花静院深镫。年年寒食可曾晴。今夜晴犹未稳。豆蔻梢头二月，杜鹃枝上三更。春风知得此时情。吹动秋千红影。

小立画桥西畔，仙车蓦送香风。多情问我太匆匆。疑是当年小宋。须识蓬山不远，梨云路杳无踪。觉来斜月隔帘栊。不是相逢是梦。

寒食无情，阳春如客。晚风吹尽繁枝。落红堆径，小槛立移时。乐事不堪再省，吴乡远、愁思依依。谁家燕，斜穿绣幕，轻惹画梁泥。还知。人寂寞，殷勤软语，来说差池。怕王孙归去，芳草离离。倚翠屏山梦断，无心听、啼鸟催归。何时向，溪流练带，一舸载鸱夷。

鸡儿画曲。处处筝鸣雨屋。十载重游。柳外啼乌也怨秋。粉楹醉墨。燕去楼空人不识。醉踏花阴。错认人家月下门。

三生杜牧。惯识小红楼上宿。压帽花斜。醉跨门前白鼻。归来寻睡。懒拨熏炉温素被。两袖香尘。肯信春风老得人。

一番春暮。恼人更下潇潇雨。花片纷纷。燕子人家都是春。莫留春住。问春归去家何处。春与人期。春未归时人未归。

远钟消断梦，又霜信、到纹窗。有六曲屏山，四垂斗帐，重锦方床。轻寒画眉尚懒，想留连、一线枕痕香。无语因谁悒怏，何心重理丝簧。花房。空记旧周郎。指印□鸳鸯。悄不堪□□，暗尘绣陌，淡月幽坊。

泥凉闲倚竹，奈冉冉、碧云何。爱水槛空明，风疏画扇，雪透香罗。惺松未成楚梦，看玲珑、清影罩平坡。便有一庭秋意，碎蛩声乱寒莎。银河。不起纤波。天似水，月明多。算江南再有，贺方回在，空费吟哦。

一声啼无芳草。南浦晴波云渺渺。蠹尘珠网满香车，三十六桥春悄悄。垂杨柳舞吹笙道。

翠鸾不隔巫山路。无人肯指行云处。徙倚最高楼。秋波春望愁。先来愁似雾。更下丝丝雨。芳径溅香泥。苔花滑马蹄。

瑶琴欲把相思谱。殷勤难写相思语。人在碧苕滨。相思烟水深。鳞波流碎月。荏苒年芳歇。何处寄相思。白苹秋一枝。

晓星低射疏，寒却枕还慵起。炊烟逗屋，隔房人语，镫前行李。霜滑平桥，雾迷衰草，时间流水。怅雕鞍独拥，清寒满袖，入斜月、空山里。谩把鞭梢暗指。酒旗边、柴门又闭。分水点墨，因风欲寄，梅花万里。宝帐春慵，梦中肯信，有人憔悴。待归来、别倚新腔，换却泪毫愁纸。

碧溪湾，疏竹外，正小春天气。绿珠羞涩，半吐椒红可人意。月香传瘦影，露脸凝清泪。笑倡条冶叶，怕冷尚贪睡。马行迟，雪未霁。还忆前村里。青禽啁哳，疑是当时梦初起。

夕阳门巷荒城曲，清音早鸣秋树。薄翦绡衣，凉生鬓影，独饮天边风露。朝朝暮暮。奈一度凄吟，一番凄楚。尚有残声，蓦然飞过别枝去。齐宫往事谩省，行人犹与说，当时齐女。雨歇空山，月笼古柳，彷佛旧曾听处。离情正苦。甚懒拂冰笺，倦拈琴谱。满地霜红，浅莎寻蜕羽。

