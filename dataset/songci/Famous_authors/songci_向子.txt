一阳才动，万物生春意。试与问宫梅，到东阁、花枝第几。疏疏淡淡，冷艳雪中明，无俗调，有真香，正与人相倚。非烟非雾，瑞色门阑喜。再拜引杯长，看两颊、红潮欲起。天教难老，风鬓绿如云，对玉笥，与芗林，岁岁花前醉。

华灯明月光中，绮罗弦管春风路。龙如骏马，车如流水，软红成雾。太一池边，葆真宫里，玉楼珠树。见飞琼伴侣，霓裳缥缈，星回眼、莲承步。笑入彩云深处。更冥冥、一帘花雨。金钿半落，宝钗斜坠，乘鸾归去。醉失桃源，梦回蓬岛，满身风露。到而今江上，愁山万叠，鬓丝千缕。

梦回寒入衾绸，晓惊忽堕瑶林里。穿帷透隙，落花飞絮，难穷巧思。着帽披裘，挈壶呼友，倚空临水。望琼田不尽，银涛无际，浮皓色、来天地。遥想吴郎病起。政冷窗、微吟拥鼻。持笺赠我，新词绝唱，珠零玉碎。馀兴追游，清芬坐对，高谈倾耳。晚归来，风扫停云，万里月华如洗。

恨中秋、多雨及晴景，追赏且探先。纵玉钩初上，冰轮未正，无奈婵娟。饮客不来自酌，对影亦清妍。任笑芗林老，雪鬓霜髯。好在章江西畔，有凌云玉笥，空翠相连。懒崎岖林麓，则窈窕溪边。

千古一灵根，本妙元明静。道个如如已是差，莫认风番影。枯木夜堂深，默坐时观省。月落乌鸡出户飞，万里关河冷。

春尽日，雨馀时。红蔌蔌，绿漪漪。花满地，水平池。烟光里，云影上，画船移。纹鸳并，白鸥飞。歌韵响，酒行迟。

年重月，月重光。万瓦千林白似霜。扁舟入醉乡。山苍苍。水茫茫。严濑当时不是狂。高风引兴长。

柳眼风前动，梅心雪後寒。年光浑似雾中看。抱答风光无处、可为欢。一曲聊收泪，三杯强自宽。新愁不奈上眉端。怕见长安归路、懒凭栏。

无穷白水。无限芰荷红翠里。几点青山。半在云烟暗霭间。移舟横截。卧看碧天流素月。此意虚徐。好把芗林入画图。

江左称岩桂，吴中说木犀。水沈为骨郁金衣。却恨疏梅恼我、得香迟。叶借山光润，花蒙水色奇。年年勾引赋新诗。应笑芗林冷淡、独心知。

病著连三月，谁能慰老夫。萧萧短发不胜梳。风里支离欲倒、要人扶。秋月明如水，岩花忽起予。旋白酒入盘盂。报答风光不醉、更何如。

我入三摩地，人疑小有天。君王送老白云边。不用丹青图画、上凌烟。喜揽澄清辔，能同载酒船。相逢忽谩别经年。好是两身强健、在尊前。

秋色里，月明中。

满城腊雪净无埃。触处是花开。天上琼林珠树，谁知夜半移来。

天仙醉把真珠掷。荷翻写入玻璃碧。雨过酒尊凉。红蕖苒苒香。飞来双白鹭。屡作舞。山鸟起清歌。晚来情更多。

多病卧江干，过尽春花秋叶。又见横斜疏影，弄阶前明月。呼儿取酒据胡床，尚喜知时节。宜与老夫情厚，有鬓边残雪。

风劲入平林，扫尽一林黄叶。惟有长松千丈，挂娟娟霜月。使君和气动江城，疑是芳菲节。忽到小园游戏，见南枝如雪。

两峰对起。象阙端门云雾里。千嶂排空。虎节龙旗指顾中。箫韶妙曲。我试与听音韵足。借问谁传。松上清风石上泉。

翠鬟双小。绿绮朱弦心未了。画戟森间。玉子纹楸手共谈。不妨扶老。未说他年无限笑。且要忘忧。莫问今朝胜几筹。

腊前雪里。几处梅梢初破蕊。年後江边。是处花开晚更妍。绝知春意。不耐愁何心与醉。更有难忘。宋玉墙头婉婉香。

谁知莹澈。惟有碧天云外月。一见风流。洗尽胸中万斛愁。剩烧蜜炬。只恐夜深花睡去。想得横陈。全是巫山一段云。

千山万水。望极不知何处是。小院回廊。梦去相寻未觉长。绝怜清瘦。雪里梅梢春未透。常记分携。雨後梨花晓尚啼。

去年端午。共结彩丝长命缕。今日重阳。同泛黄花九酝觞。经时离缺。不为莱菔髭似雪。一笑逢迎。休觅空青眼自明。

天宇长闲，飞仙狂醉，云碎玉沈空。谢家庭院，争道絮因风。不怕寒生宝粟，深调护、犀幕重重。瑶林里，疏梅献笑，小萼露轻红。瑞龙。香绕处，云间弦管，尘外帘栊。须烂醉流霞，莫诉千锺。闻道蟠桃正好，蓬瀛路、消息潜通。飞琼伴，偷将春色，分付入芳容。

天公深藏巧，雪里放春回。不到闲花凡草，都付与疏梅。独立水边林下，萧萧冰容孤艳，清瘦玉腰支。触拨暗香动，风味欲愁谁。娥携，青女过，夜阑时。瑶冠琼佩，粲然一笑亦何奇。剩欲举觞对饮，不怕月明霜重，寒色著人衣。只恐邻笛起，化作玉尘飞。

花如颊。梅如叶。小时笑弄阶前月。最盈盈。最惺惺。闲愁未识、无计定深情。十年空省春风面。花落花开不相见。要相逢。得相逢。须信灵犀，中自有心通。同杯勺。同斟酌。千愁一醉都推却。花阴边。柳阴边。几回拟待、偷怜不成怜。伤春玉瘦慵梳掠。抛掷琵琶闲处著。莫猜疑。

白似雪花，柔於柳絮。胡蝶儿、镇长一处。春风骀荡，蓦然吹去。得游丝、半空惹住。波上精神，掌中态度。分明是、彩云团做。

记得江城春意动。两行疏梅龙脑冻。佳人不用辟寒犀，踏雪穿花云鬓重。真珠旋滴留人共。

云窗雾阁春风透。蝶绕蜂围花气漏。恼人风味恰如梅，倚醉腰肢全是柳。细传一曲情偏厚。

小院深明别有天。花能笑语柳能眠。雪肌得酒於中暖，莲步凌波分外妍。钗燕重，髻荷偏。两山斜叠翠连娟。朝云无限矜春态，暮雨情知更可怜。

斗帐欢盟不计年。谁知蓦地远如天。何曾一霎离心上，怎得而今在眼前。鱼不断，雁相连。可无小字寄芳笺。薄情已是抛人去，更与新愁到酒边。

说著分飞百种猜。泥人细数几时回。风流可惯曾孤冷，怀抱如何得好开。垂玉箸，下香阶。凭肩小语更兜鞋。再三莫遣归期误，第一频教入梦来。

浅浅妆成淡淡梅。见梅忆着傍妆台。书无鸿雁如何寄，肠断催归作麽回。千种恨，百般猜。为伊怀抱几时开。可堪江上风头恶，不放朝云入梦来。

几处秋千懒未收。花梢柳外出纤柔。霞衣轻举疑奔月，宝髻倾若坠楼。争缥缈，斗风流。蜂儿蛱蝶共嬉游。朝朝暮暮春风里，落尽梨花未肯休。

霭霭朝云，矜春态度。楚宫梦断寻无路。欲将尊酒遣新愁，谁知引到愁深处。不尽长江，无边细雨。只疑都把愁来做。西山总不解遮栏，随春直过东湖去。

合风流，擘钗情态，压倒痴牛呆女。今年云外果深期，想却笑、人间离苦。萦愁叠恨，青山绿水，杳杳重重无数。寻常犹有梦能来，到此夜、无寻梦处。

烟树无重数。不碍相思路。晚云分外欲增愁。更那堪疏雨、送归舟。雨来还被风吹去。陨泪多如雨。拟题双叶问离忧。怎得水随人意、肯西流。

去年不到琼花底。蝶梦空相倚。今年特地趁花来。却甚不教同醉、过花开。花知此恨年年有。也伴人春瘦。一枝和泪寄春风。应把旧愁新怨、入眉峰。

去年雪满长安树。望断扬州路。今年看雪在扬州。人在蓬莱深处、若为愁。而今不恨伊相误。自恨来何暮。平山堂下旧嬉游。只有舞春杨柳、似风流。

倚窗人似莺藏柳。巧语春心透。声声清切入人深。一夜不知两鬓、雪霜侵。何时月下歌金缕。醉看行云住。懒将幽恨寄瑶琴。却倩金笼鹦鹉、递芳音。

竹孤青，梅酽白。更着使君清绝。梅似竹，竹如君。须知德有邻。月同高，风同调。月底风前一笑。翻碎影，度微香。与人风味长。

鹊桥边，牛渚上。翠节红旌相向。承玉露，御金风。年年岁岁同。懒飞梭，停弄杼。遥想彩云深处。人咫尺，事关山。无聊独倚栏。

澄江如练，远山横翠，一段风烟如画。层楼杰阁倚晴空，疑便是、支矶石下。宝奁琼鉴，淡匀轻扫，纤手弄妆初罢。拟将心事问天公，与牛女、平分今夜。

碧落飞明镜，晴烟幂远山。扁舟夜下广陵滩。照我白苹红蓼、一杯残。初望同盘饮，如何两处看。遥知香雾湿云鬟。凭暖琼楼十二、玉栏干。

飞云多态，凉飕微度，都到酒边歌处。冰肌玉骨照人寒，更做弄、一帘风雨。同盘风味，合欢情思，不管星娥猜妒。桃花溪水接银河，与占断、鹊桥归路。

缥缈云间质，轻盈波上身。瑶林玉树出风尘。不是野花凡草、等闲春。翠羽双垂珥，乌纱巧制巾。经珠不动两眉颦。须信铅华销尽、见天真。

梁苑千花乱，隋堤一水长。眼前风物总悲凉。何况眉头心上、不相忘。因梦聊携手，凭书续断肠。已惊蝴蝶过东墙。更被风吹鸿雁、不成行。

竹里一枝梅，雨洗娟娟静。疑是佳人日暮来，绰约风前影。新恨有谁知，往事何堪省。梦绕阳台寂寞回，沾袖馀香冷。

鸳鸯翡翠同心侣。惊风不得双飞去。春水绿西池。重期相见时。长怜心共语。梦里池边路。相见不如新。花应解笑人。

娟娟明月如霜白。鳌山可是蓬山隔。恨不及春风。行云处处同。暖香红雾里。一笑谁新喜。知得远愁无。春衫有泪珠。

袜儿窄剪鞋儿小。纹鸳并影双双好。微步巧藏人。轻飞洛浦尘。前回深处见。欲近还相远。心事不能知。教人直是疑。

雨过林峦静，风回池阁凉。窥人双燕语雕梁。笑看小荷翻处、戏鸳鸯。共饮菖蒲细，同分彩线长。今朝真不负风光。绝胜几年飞梦、绕高唐。

几年不见。胡蝶枕中魂梦远。一日相逢。鹦鹉杯深笑靥浓。欢心未已。流水落花愁又起。离恨如何。细雨斜风晚更多。

虫声切。柔肠欲断伤离别。伤离别。几行清泪，界残红颊。玉阶白露侵罗袜。下帘却望玲珑月。

月在两山间，人在空明里。山色碧於天，月色光於水。心闲物物幽，心动尘尘起。莫向动中来，长愿闲如此。

春心如杜鹃，日夜思归切。啼尽一川花，愁落千山月。遥怜白玉人，翠被馀香歇。可惯独眠寒，减动丰肌雪。

近似月当怀，远似花藏雾。好是月明时，同醉花深处。看花不自持，对月空相顾。愿学月频圆，莫作花飞去。

春山和恨长，秋水无言度。脉脉复盈盈，几点梨花雨。深深一段愁，寂寂无行路。推去又还来，没个遮栏处。

娟娟月入眉，整整云归鬓。镜里弄妆迟，帘外花移影。斜窥秋水长，软语春莺近。无计奈情何，只有相思分。

相思懒下床，春梦迷蝴蝶。入柳又穿花，去去轻如叶。可堪歧路长，不道关山隔。无赖是黄鹂，唤起空愁绝。

微雨过，庭院净无尘。天上秋期明日是，人间月影十分清，真不负佳辰。称寿处，香雾绕花身。

冰雪肌肤不受尘。脸桃眉柳暖生春。手搓梅子笑迎人。欲语又休无限思，暂来还去不胜颦。梦随蝴蝶过东邻。

微步凌波尘起，弄妆满镜花开。春心掷处眼频来。秀色著人无耐。旧事如风无迹，新愁似水难裁。相思日夜梦阳台。减尽沈郎衣带。

丹凤飞来，细传日下丝纶语。使君归去。已近沙堤路。风叶露花，秋意浓如许。江天暮。离歌轻举。愁满西山雨。

无双亭下琼花树，玉骨云腴。倾国称姝。除却扬州是无处。天教红药来参乘，桃李先驱。

午夜凉生翠幔。帘外行云撩乱。可恨白苹风，欲雨又还吹散。肠断。肠断。楚梦惊残一半。

小雨度微云，快染一天新碧。恰到中秋佳处，是芳年华日。冰轮莫做九分看，天意在今夕。先占广寒风露，怕娥偏得。

初上舞茵时，争看袜罗弓窄。恰似晚霞零乱，衬一钩新月。折旋多态小腰身，分明是回雪。生怕因风飞去，放真珠帘隔。

人如濯濯春杨柳，彻骨风流。脱体温柔。牵系多情尽未休。最怜恰恰新眠起，云雨初收。斜倚琼楼。叶叶眉心一样愁。

云无天净。明月端如镜。乌鹊绕枝栖未稳。零露垂垂珠陨。扁舟共绝潮河。秋风别去如梭。今夜凄然对影，与谁斟酌娥。

花想仪容柳想腰。融融曳曳一团娇。绮罗丛里最妖娆。歌罢碧天零影乱，舞时红袖雪花飘。几回相见为魂销。

艳赵倾燕花里仙。乌丝阑写永和年。有时闲弄醒心弦。茗碗分云微醉後，纹楸斜倚髻鬟偏。风流模样总堪怜。

曾是襄王梦里仙。娇痴恰恰破瓜年。芳心已解品朱弦。浅浅笑时双靥媚，盈盈立处绿云偏。称人心是尽人怜。

一夜凉动碧厨。晓庭飞雨溅真珠。玉人睡起倚金铺。云髻作堆初未整，柳腰如醉不胜扶。天仙风调世间无。

璧月光中玉漏清。小梅疏影水边明。似梅人醉月西倾。梅欲黄时朝暮雨，月重圆处短长亭。旧愁新恨若为情。

人意天公则甚知。故教小雨作深悲。桃花浑似泪胭脂。理棹又从今日去，断肠还似去年时。经行处处是相思。

花样风流柳样娇。雪中微步过溪桥。心期春色到梅梢。折得一枝归绿鬓，冰容玉艳不相饶。索人同去醉金蕉。

守得梅开著意看。春风几醉玉栏干。去时犹自惜馀欢。雨後重来花扫地，叶间青子已团团。凭谁寄与蹙眉山。

翡翠衣裳白玉人。不将朱粉污天真。清风为伴月为邻。枕上解随良夜梦，壶中别是一家春。同心小绾更尖新。

雨点春山入翠眉。一ь杨柳作腰肢。语音娇软带儿痴。犹省当来求识面，隔帘清唱倒琼彝。真成相见说当时。

姑射肌肤雪一团。掺掺玉手弄冰纨。著人情思几多般。水上月如天样远，眼前花似镜中看。见时容易近时难。

云外遥山是翠眉。风前杨柳入腰肢。凌波微步袜尘飞。倚醉传歌留客处，佯嗔不语人时。风流态度百般宜。

百斛明珠得翠娥。风流彻骨更能歌。碧云留住劝金荷。取醉归来因一笑，恼人深处是横波。酒醒情味却知麽。

亭亭秋水芙蓉。翠围中。又是一年风露、笑相逢。天机畔。云锦乱。思无穷。路隔银河犹解、嫁西风。

桃源深闭春风。信难通。流水落花馀恨、几时穷。水无定。花有尽。会相逢。可是人生长在、别离中。

腰肢一缕纤长。是垂杨。泥泥风中衣袖、冷沈香。花如颊。眉如叶。语如簧。微笑微颦相恼、过回廊。

无双亭下，琼树正花敷。玉骨莹云腴。已知倾国无能比，除非天上有仙姝。到扬州才见，是处俱无。比碧桃、也无二朵，算丹桂、止是一株。千万卉，尽花奴。

扫长空、万里静无云，飞镜上天东。欲骑鲸与问，一株丹桂，几度秋风。取水珠宫贝阙，聊为洗尘容。莫放素娥去，清影方中。玄魄犹馀半壁，便笙篁万籁，尊俎千峰。况十分端正，更鼓舞衰翁。

闰馀有何好，一年两中秋。补天修月人去，千古想风流。少日南昌幕下，更得洪徐苏李，快意作清游。送日眺西岭，得月上东楼。四十载，两人在，总白头。谁知沧海成陆，萍迹落南州。忍问神京何在，幸有芗林秋露，芳气袭衣裘。断送馀生事，惟酒可忘忧。

我生六十四，四度闰中秋。碧天千里如水，明月更如流。照我洛滨诗伯，携手仙卿廛隐，阆苑与同游。人醉玉相倚，不肯下琼楼。芗林老，章江上，几回头。剩欲控鹤瀛海，聊下越王州。直入白云深处，细酌仙人九酝，香雾尽侵裘。共看一笑粲，以写我心忧。

飘飘任公子，爽气欲横秋。向日携诗过我，知不是凡流。筑室清江西畔，巧占一川佳处，胜士日追游。邀我出门去，柱月上新楼。烂银盘，从树杪，出云头。好是风流从事，同醉入青州。须信人生如幻，七十古来稀有，销得几狐裘。谁似芗林老，无喜亦无忧。

碧天如水，一洗秋容净。何处飞来大明镜。谁道斫却桂，应更光辉，无遗照，泻出山河倒影。人犹苦馀热，肺腑生尘，移我超然到三境。问娥、缘底事，乃有盈亏，烦玉斧、运风重整。教夜夜、人世十分圆，待拚却长年，醉了还醒。

雁阵横空，江枫战、几番风雨。天有意、作新秋令，欲鏖残暑。篱菊岩花俱秀发，清氛不断来窗户。共欢然、一醉得黄香，仍叔度。尊前事，尘中去。拈花问，无人语。芗林顾灵照，笑抚庭树。试举似虎头城太守，想应会得玄玄处。老我来、懒更作渊明，闲情赋。

淮阳堂上曾相对。笑把姚黄醉。十年离乱有深忧。白发萧萧同见、渚江秋。履声细听知何处。欲上星辰去。清寒初溢暮云收。更看碧天如水、月如流。

银山堆里庐山对。舟子愁如醉。笑看五老了无忧。大觉胸中云梦、气横秋。若人到得归元处。空一齐销去。直须闻见泯然收。始知大江东注、不曾流。

澄江霁月清无对。鲁酒何须醉。人怜贫病不堪忧。谁识此心如月、正含秋。再三涝漉方知处。试向波心去。迢迢空劫勿能收。谩道从来天地、与同流。

江头苦被梅花恼。一夜霜须老。谁将冰玉比精神。除是凌风却月、见天真。情高意远仍多思。只有人相似。满城桃李不能春。独向雪花深处、露花身。

推上百花如锦绣。水满池塘，更作溅溅溜。断送风光惟有酒。苦吟不怕因诗瘦。寻壑经丘长是久。晚晚归来，稚子柴门候。万事付之醒梦後。眉头不为闲愁皱。

岩桂秋风南埭路。墙外行人，十里香随步。此是芗林游戏处。谁知不向根尘住。今日对花非浪语。忆昨明光，早辱君王顾。生怕青蝇轻点污。思鲈何似思花去。

戏彩堂深翠幕张。南特地作微凉。葵花向日枝枝似，萱草忘忧日日长。门有庆，福无疆。老人星与酒生光。殷勤更假天吴手，倾泻西江入寿觞。

召埭初逢两妙年。遥林玉树倚风前。疏梅影里春同醉，红芰香中月一船。长怅恨，短因缘。空馀蝴蝶梦相连。谁知瘴雨蛮烟地，重上襄王玳瑁筵。

两个鸳鸯波上来。一ь杨柳掌中回。已愁共雪因风去，更着繁弦急管催。含浅笑，劝深杯。桃花气暖眼边开。司空常见风流惯，输与山翁醉玉摧。

露下风前处处幽。官黄如染翠如流。谁将天上蟾宫树，散作人间水国秋。香郁郁，思悠悠。几年梦魂绕江头。今朝得到芗林醉，白发相看万事休。

莫问清江与洛阳。山林总是一般香。两家地占西南胜，可是前人例姓杨。石作枕，醉为乡。藕花菱角满池塘。虽无中岛霓裳奏，独鹤随人意自长。

紫禁烟花一万重。鳌山宫阙倚晴空。玉皇端拱彤云上，人物嬉游陆海中。星转斗，驾回龙。五侯池馆醉春风。而今白发三千丈，愁对寒灯数点红。

只有梅花似玉容。云窗月户几尊同。见来怨眼明秋水，欲去愁眉淡远峰。山万叠，水千重。一双蝴蝶梦能通。都将泪作黄梅雨，尽把情为柳絮风。

玉篆题名在九天。而今且作地行仙。挂冠神武归休後，同醉芗林是几年。龟游泳，鹤蹁迁。疏梅修竹两清妍。欲知福寿都多少，阁皂清江可比肩。

江北江南雪未消。此花独步百花饶。青枝可爱难为杏，绿叶初无不是桃。多态度，足风标。蕊珠仙子醉红潮。绝怜竹外横斜处，似与芗林慰寂寥。

驾月新成碧玉梁。青天万里泻银潢。广寒宫里无双树，无热池边不尽香。承露液，酿秋光。直须一举累千觞。不知世路风波恶，何似芗林气味长。

明月光中与客期。一年秋半两圆时。娥得意为长计，织女欢盟可恨迟。瞻玉兔，倒琼彝。追怀往事记新词。浩歌直入沧浪去，醉里归来凝不知。

赣上人人说故侯。从来文采更风流。题诗谩道三千首，别酒须拚一百筹。乘画，衣轻裘。又将春色过荆州。合江绕岸垂杨柳，总学歌眉叶叶愁。

青松翠。一夜猗倾如醉倒。残腊能佳。落尽梅花见雪花。诗崖酒岛。何日登临同笑傲。未老还家。饱历年华有鬓华。

斜红翠叠。何许花神来献瑞。粲粲裳衣。割得天孙锦一机。真香妙质。不耐世间风与日。着意遮围。莫放春光造次归。

江南江北雪漫漫。遥知易水寒。同云深处望三关。断肠山又山。天可老，海能翻。消除此恨难。频闻遣使问平安。几时鸾辂还。

芳菲歇。故园目断伤心切。伤心切。无边烟水，无穷山色。可堪更近乾龙节。眼中泪尽空啼血。

去年同醉，酴花下，健笔赋新词。今年君去，酴欲破，谁与醉为期。

风响蕉林似雨，烛生粉艳如花。客星乘兴泛仙槎。误到支机石下。欢喜地中取醉，温柔乡里为家。暖红香雾闹春华。不道风波可怕。

见处莫教认著，无心慎勿沈空。本无背面与初终。说了还同说梦。欲识芗林居士，真成渔父家风。收丝垂钓月明中。总是神通妙用。

得意穿云度水，及时斫玉分金。兹游了却未来心。怪我归迟一任。居士何如学士，翰林休笑芗林。个中真味少知音。不是清狂太甚。

五柳坊中烟绿，百花洲上云红。萧萧白发两衰翁。不与时人同梦。抛掷麟符虎节，徜徉江月林风。世间万事转头空。个里如如不动。

红退小园桃杏，绿生芳草池塘。谁教芍药殿春光。不似酴官样。翠盖更蒙珠，薰炉剩熨沈香。娟娟风露满衣赏。独步瑶台月上。

几见芙蓉并蒂，忽生三秀灵芝。千年老树出孙枝。岩桂秋来满地。白鹤云间翔舞，绿龟叶上游戏。齐眉偕老更何疑。个里自非尘世。

梅与雪争姝。试问春风管得无。除却个人多样态，谁如。细把冰姿比玉肤。一曲倒金壶。既醉仍烦翠袖扶。同向凌风台上看，何如。且与芗林作画图。

绿玉丛中紫玉条。幽花疏淡更香饶。不将朱粉污高标。空谷佳人宜结伴，贵游公子不能招。小窗相对诵离骚。

乐在烟波钓是闲。草堂松桂已胜攀。梢梢新月几回弯。一碧太湖三万顷，屹然相对洞庭山。况风浪起且须还。

进步须於百尺竿。二边休立莫中安。要知玄露没多般。花影镜中拈不起，蟾光空里撮应难。道人无事更参看。

爆竹声中一岁除。东风送暖入屠苏。瞳瞳晓色上林庐。老去怕看新历日，退归拟学旧桃符。青春不染白髭须。

醉里惊从月窟来。睡馀如梦蕊宫回。碧云时度小崔嵬。疑是海山怜我老，不论时节遣花开。从今休数返魂梅。

星斗昭回自一天。疏梅池畔斗清妍。蟠桃正熟藕如船。叶上灵龟来瑞世，林间白鹤舞胎仙。春秋不记几千年。

瑞气氤氲拂水来。金幢玉节下瑶台。江梅岩桂一时开。不尽秋香凝燕寝，无边春色入尊。临风嗅蕊共裴回。

绿绕红围宋玉墙。幽兰林下正芬芳。桃花气暖玉生香。谁道广平心似铁，艳妆高韵两难忘。苏州老矣不能狂。

霭霭停云覆短墙。夭夭临水自然芳。猗猗无处着清香。珍重蓦山溪句好，尊前频举不相忘。濠梁梦蝶尽春狂。

南国风烟深更深。清江相结是庐陵。甘棠两地绿成阴。九日黄花兄弟会，中秋明月故人心。悲欢离合古犹今。

樽俎风流意气倾。一杯相属忍催行。离歌更作断肠声。衮衮大江前後浪，娟娟明月短长亭。水程山驿总关情。

我爱木中犀，不是凡花数。清似水沈香，色染蔷薇露。芗林月冷时，玉笋云深处。归梦托秋风，夜夜江头路。

月姊倚秋风，香度青林杪。吹堕酒杯中，笑靥撩人小。芗林万事休，独此情未了。醉里又题诗，不觉花前老。

新月低垂帘额，小梅半出檐牙。高堂开燕静无哗。麟孙凤女，学语正咿呀。宝鼎剩熏沈水，琼彝烂醉流霞。芗林同老此生涯。一川风露，总道是仙家。

山围水绕高唐路。恨密云、不下阳台雨。雾阁云窗，风亭月户。分明携手同行处。而今不见生尘步。但长江、无语东流去。

维摩住处。竟日缤纷花似雨。更有难忘。十里清芬扑鼻香。当年疏傅。借问赐金那用许。何似归。宝墨光芒万丈长。

年年岩桂。恰恰中秋供我醉。今日重阳。百树犹无一树香。且倾白酒。赖有茱萸枝在手。可是清甘。绕遍东篱摘未堪。

幽花无外。心与芗林会。绿发相看今老矣。不作浅俗气味。露叶生光。风梢泛泛飘香。称意中秋开了，馀情犹及重阳。

吴头楚尾。踏破芒鞋底。万壑千岩秋色里。不耐恼人风味。而今我老芗林。世间百不关心。独喜爱香韩寿，能来同醉花阴。

薄情风雨。断送花何许。一夜清香无觅处。却返云窗月户。醉乡曲米为春。荆州富贵中人。肯入芗林净社，玉山屡倒芳茵。

银钩虿尾。一似锺繇字。吏部文章麟角起。自是惊人瑞世。西垣准拟挥毫。不须苦续离骚。政看翻阶红药，无忘丛桂香醪。

人间尘外。一种寒香蕊。疑是月娥天上醉。戏把黄云碎。使君坐啸清江。腾芳飞誉无双。兴寄小山丛桂，诗成几明窗。

芗林春色。杯面云腴白。醉里不知天地窄。真是人间欢伯。风流玉友争妍。酪奴可与忘年。空诵少陵佳句，饮中谁与俱仙。

小窗前，疏影下。鸾镜弄妆初罢。梅似雪，雪如人。都无一点尘。暮江寒，人响绝。更着朦胧微月。山似玉，玉如君。相看一笑温。

绿水青山，一轮明月林梢过。有谁同坐。妙德毗卢我。石女高歌，古调无人和。还知麽。更没别个。且莫分疏破。

此夜中秋，不向光影门前过。披衣得坐。无佛众生我。没鼓打皮，借问今几和。还知麽。就中两个。鼻孔谁穿破。

不昧本来，太虚明月流辉过。令行独坐。高下都由我。玉轸无弦，谁对秋风和。还知麽。老庞一个。识得机关破。

折脚铛中，二时粥饭随缘过。东行西坐。不识而今我。坏尽田园，终日且婆和。还知麽。锥也无个。肘露衣衫破。

不挂一裘，世间万事如风过。忘缘兀坐。皮袋非真我。随色摩尼，朱碧如何和。还知麽。从来只个。千古扑不破。

荆棘林中，浪夸好手曾穿过。不起於坐。塞虚空我。问路台山，婆子随声和。还知麽。石桥老个。些子平窥破。

春浪桃花，禹门三尺平跳过。死生不坐。变化须归我。山起南云，白雨声相和。还知麽。点点真个。块土何曾破。

脱落皮肤，故人南岳峰前过。只知闲坐。千圣难窥我。明月澄潭，谁唱复谁和。还知麽。锦鳞没个。莫触清光破。

绿水池塘，笑看野鸭双飞过。正当呆坐。纫鼻须还我。尽日张弓，许久无人和。还知麽。难得全个。不免须明破。

冰雪肌肤，靓妆喜作梅花面。寄情高远。不与凡尘染。玉立峰前，闲把经珠转。秋风便。雾收云卷。水月光中见。

无热池南，岁寒亭上开新宴。青山芳甸。尽入真如观。举酒高歌，人在秋天半。晴空远。巷江影乱。何处飞来雁。

病卧秋风，懒寻杯酒追欢宴。梦游都甸。不改当年观。故旧雕零，天下今无半。烟尘远。泪珠零乱。怕问随阳雁。

今日重阳，强青蕊聊开宴。我家几甸。试上连辉观。忆着池，古塔烟霄半。愁心远。情随云乱。肠断江城雁。

莫问重阳，黄花满地须游宴。休论夷甸。且作江山观。百岁光阴，屈指今过半。霜天晚。眼昏花乱。不见书空雁。

春蕙秋兰，断崖空谷终难近。何如逸韵。十里香成阵。倾盖论交，白首情无尽。因君问。新声玉振。更觉花清润。

璧月光辉，万山不隔蟾宫树。金风玉露。水国秋无数。老子情锺，欲向香中住。君王许。龙鸾飞舞。送到归休处。

明月山头，古香吹堕青林底。世情无味。伴我千岩里。诗老风流，也向花留意。歌新拟。调高难比。半坐分君醉。

霜须七十期同老，云水之乡。总挂冠裳。闲里光阴一倍长。况逢菊靥篱边笑，风露中香。报答秋光。自有仙人九酝觞。

春风吹断前山雨。行云归去。暂来须信本无心，回首了无寻处。欲问个中玄路。

欲问芗林秋露。来自广寒深处。海上说蔷薇，何似桂华风度。高古。高古。不著世间尘污。

谁识芗林秋露。胜却诸天花雨。休更觅曹溪，自有个中玄路。参取。参取。滴滴要知落处。

临镜笑春风，生怕梅花妒。疑是西湖处士家，疏影横斜处。江静竹娟娟，绿绕青无数。独许幽人子细看，全胜墙东路。

雨意挟风回，月色兼天静。心与秋空一样清，万象森如影。何处一声钟，令我发深省。独立沧浪忘却归，不觉霜华冷。

时菊碎榛丛，地僻柴门静。谁道村中好客稀，明月和清影。天地一蘧庐，梦事慵思省。若个知余懒是真，心已如灰冷。

胶胶扰扰中，本体元来静。一段澄明绝点埃，世事如泡影。歇即是菩提，此语须三省。古道无人著脚行，禾黍秋风冷。

月窟蟠根，云岩分种，绝知不是尘凡。琉璃剪叶金粟缀花繁。黄菊周旋避舍，友兰蕙、羞杀山樊。清香远，秋风十里，鼻观已先参。酒阑。听我语，平生半是，江北江南。经行处、无穷绿水青山。常被此花相恼，思共老、结屋中间。不因尔，芗林底事，游戏到人寰。

瑟瑟金风，团团玉露，岩花秀发秋光。水边一笑，十里得清香。疑是蕊宫仙子，新妆就、娇额涂黄。霜天晚，妖红丽紫，回首总堪伤。中央。孕正色，更留明月，偏照何妨。便高如兰菊，也让芬芳。输与芗林居士，微吟罢、闲据胡床。须知道，天教尤物，相伴老江乡。

瑶田银海。浩色难为对。琪树照人间，晓然是、华岩境界。万年松径，一带旧峰峦，深掩覆，密遮藏，三昧兴无碍。金毛狮子，打就休惊怪。片片上红炉，且不可、将情作解。有无不道，泯绝去来今，明即暗，暗还明，只个长不昧。

挂冠神武。来作烟波主。千里好江山，都尽是、君恩赐与。风勾月引，催上泛宅时，酒倾玉，堆雪，总道神仙侣。蓑衣箬笠，更着些儿雨。横笛两三声，晚云中、惊鸥来去。欲烦妙手，写入散人图，蜗角名，蝇头利，着甚来由顾。

