黄金双阙横空，望中隐约三山眇。春皇欲降，渚烟收尽，青虹正绕。日到层宵，九枝光满，普天俱照。看海中桃熟，云幡绛节，冉冉度、沧波渺。遥想建章宫阙，□熏风、月寒清晓。红鸾影上，云韶声里，蒙天一笑。万国朝元，百蛮款塞，太平多少。听尧云深处，人人尽祝，似天难老。

楚山千叠浮空，楚云只在巫山往。鸾飞凤舞，当时空记，梦中奇语。晓日瞳，夕阳零乱，袅红萦素。问如今依旧，霏霏冉冉，知他为、谁朝暮。玉佩烟鬟飞动，炯星眸、人间相遇。嫣然一笑，阳城下蔡，尽成惊顾。蕙帐春浓，兰衾日暖，未成行雨。但丁宁莫似，阳台梦断，又随风去。

楚山木落风高，暮云黯黯孤容瘦。天晴似洗，明霞消尽，玉峦排秀。九凤飞来，五云深处，一时轻矫。恨三山不见，六鳌去後，天空远，人将老。堪笑此生如寄，信扁舟、来江表。望中愁眼，依稀犹认，数峰林杪。万里东南，跨江云梦，此情多少。问何时还我，千岩万壑，卧霜天晓。

近腊风光一半休。南枝未动北枝愁。嫦娥莫是见人羞。么凤不传蓬岛信，杜鹃空办鹤林秋。便须千杖打梁州。

欲醉江梅兴未休。待春瓮洗春愁。不成欢绪却成羞。天意若教花似雪，客情宁恨鬓如秋。趁他何逊在扬州。

无限春情不肯休。江梅未动使人愁。东昏觑得玉奴羞。对酒情怀疑是梦，忆花天气黯如秋。唤春云梦泽南州。

水上鸣榔不系船。醉来深闭短篷眠。潮生潮落自年年。一尺鲈鱼新活计，半蓑烟雨旧衣冠。庙堂空有画图看。

多病嫌秋怕上楼。苦无情绪懒抬头。雁来不寄小银钩。一点离情深似海，万重凄恨黯如秋。怎生禁得许多愁。

新翻碧玉壶。水精钗袅绛纱符。吴姬亲手碎菖蒲。彩索系时新睡起，榴花剪处要人扶。心情还似去年无。

学画双蛾苦未成。鬓云新结翠鬟轻。伴人歌笑已多情。飞絮乱花闲院宇，舞鸾歌凤小娉婷。阳关休唱断肠声。

江北上归舟，再见江南岸。江北江南几度秋，梦里朱颜换。人是岭头云，聚散天谁管。君似孤云何处归，我似离群雁。

霜叶下孤篷，船在垂杨岸。早是凄凉惜别时，更惜年华换。别酒解留人，拚醉君休管。醉里朱弦莫谩弹，愁入参差雁。

絮尽柳成空，春去花如扫。窗外枝枝海石榴，特为幽人好。密叶过疏篱，薄艳明芳草。剪得花时却倚阑，楼上人垂手。

嫦娥天上人谁识。家在蓬山烟水隔。不应著意眼前人，便是登瀛当日客。双眸炯炯秋波滴。

江头雨後山如髻。催送新凉风有意。月来杨柳绿阴中，秋在梧桐疏影外。小窗纹簟凉如水。

春闲昼永。城下江深山倒影。净扫风埃。收拾烟光入句来。短窗闲倚。身似浮云门似水。谁伴馀年。结得青山一个缘。

蓬莱三岛。上有青青千岁草。玉佩烟鬟。来作人间一笑欢。麻姑行酒。萼绿华歌清韵袅。玉秀兰芳。醉舞东风彩袖长。

西山岩桂。常恨香闻烟雨外。何似君家。戏彩堂前早试花。黄金千粟。风撼芳条香馥馥。一剪无多。桃李漫山奈俗何。

当年文伯。曾是东坡门下客。文采风流。奕叶传芳总未休。为公持酒。愿祝彩衣无限寿。归觐枫宸。剩醉长安几度春。

苍璧新敲小凤团。赤泥开印煮清泉。醉捧纤纤双玉笋，鹧鸪斑。雪浪溅翻金缕袖，松风吹醒玉酡颜。更待微甘回齿颊，且留连。

门外青骢月下嘶。映阶笼烛画帘垂。一曲阳关声欲尽，不多时。凤饼未残云脚乳，水沈催注玉花瓷。忍看捧瓯春笋露，翠鬟低。

白发三千丈，双鬓不胜垂。人间忧喜如梦，老矣更何之。蘧玉行年过了，未必如今俱是，五十九年非。拟把彭殇梦，分付与痴儿。君莫羡，客起舞，寿琼卮。此生但愿，长遣猿鹤共追随。金印借令如斗，富贵那能长久，不饮竟何为。莫问蓬莱路，从古少人知。

濯锦桥边月，几度照中秋。年年此夜清景，伴我与君游。万里相随何处，看尽吴波越嶂，更向古徐州。应为霜髯老，西望倚黄楼。天如水，云似扫，素魂流。不知今夕何夕，相对语羁愁。故国归来何事，记易南枝惊鹊，还对玉蟾羞。踏尽疏桐影，更复为君留。

岁晚念行役，江阔渺风烟。六朝文物何在，回首更凄然。倚尽危楼杰观，暗想琼枝璧月，罗袜步承莲。桃叶山前鹭，无语下寒滩。潮寂寞，浸孤垒，涨平川。莫愁艇子何处，烟树杳无边。王谢堂前双燕，空绕乌衣门巷，斜日草连天。只有台城月，千古照婵娟。

落日在烟树，云水两空。澹霞消尽，何事依约有微红。湖上晚来风细，吹尽一天残雨，苍翠湿千峰。谁遣长空月，冷浸玉壶中。问明月，应解笑，白头翁。不堪老去，依旧临水照衰容。良夜几横烟棹，独倚危墙西望，目断远山重。但恨故人远，此乐与谁同。

秋云微淡月微羞。云黯黯、月彩难留。只应是、嫦娥心里，也似人愁。几时回步玉移钩。

玉溪秋月浸寒波。忍持酒、重听骊歌。不堪对、绿阴飞阁，月下羞蛾。夜深惊鹊转南柯。

荷气吹凉到枕边。薄纱如雾亦如烟。清泉浴後花垂雨，白酒倾时玉满船。钗欲溜，髻微偏。却寻霜粉扑香绵。冰肌近著浑无暑，小扇频摇最可怜。

乌鹊桥边河汉流。洗车微雨湿清秋。相逢不似长相忆，一度相逢一度愁。云却静，月垂钩。金针穿得喜回头。只应人倚阑干处，便似天孙梳洗楼。

尊酒年年乐事多。古铜犹得几摩挲。他时人物君须记，玉笋班中李泰和。烦翠袖，把金荷。功名馀事且高歌。新来学得长生诀，写就黄庭不换鹅。

名在休文季孟间。一时风味更萧然。琼林不逐春风老，安用丹砂巧驻颜。春入户，酒吹澜。小桃枝上锦阑斑。明年欲与君为寿，无路相从入道山。

袅袅云梳晓髻堆。涓涓秋净眼波回。旧家十二峰前住，偶为襄王下楚台。闲院静，小桃开。刘郎前度几回来。东风易行云散，花里传觞莫谩催。

晴日烘帘暖似春。菊回霜晕浅仍深。谁知此地栽花手，便是当时嗅蕊人。秋渺渺，夜沈沈。一声清唱袅残音。娇痴应挽香罗比，六幅双裙染郁金。

一点残红欲尽时。乍凉秋气满屏帏。梧桐叶上三更雨，叶叶声声是别离。调宝瑟，拨金猊。那时同唱鹧鸪词。如今风雨西楼夜，不听清歌也泪垂。

年少登高意气多。黄花压帽醉嵯峨。如今满眼看华发，强拈茱萸奈老何。千垒岫，万重波。一时分付与秦娥。明年身健君休问，且对秋风卷翠螺。

终日看山不厌山。寻思百计不如闲。何时得到重阳日，醉把茱萸仔细看。醉帽，倚雕阑。偶然携酒却成欢。篱边黄菊关心事，触误愁人到酒边。

读尽牙签玉轴书。不知门外有园蔬。借令未解銮坡去，也合雠书在石渠。微雨後，小寒初。满斟长寿碧琳腴。不须更问荆州路，便上追锋御府车。

楼上缃桃一萼红。别来开谢几东风。武陵春尽无人处，犹有刘郎去後踪。香阁小，翠帘重。今宵何事偶相逢。行云又被风吹散，见了依前是梦中。

彩双飞雪浪翻。楚歌声转绿杨湾。一川红旆初衔日，两岸朱楼不下帘。阑倚处，玉垂纤。白团扇底藕丝衫。未成密约回秋水，看得羞时隔画檐。

花褪残红绿满枝。嫩寒犹透薄罗衣。池塘雨细双鸳睡，杨柳风轻小燕飞。人别後，酒醒时。午窗残梦子规啼。尊前心事人谁问，花底闲愁春又归。

跳珠雨罢风初静，阑槛凭虚。绛阙清都。只在仙人碧玉壶。九原唤起王摩诘，画作新图。十城芙蕖。乞与知章老鉴湖。

画幕灯前细雨，垂莲盏里清歌。玉纤持板隔香罗。不放行云飞过。今夜尘生洛浦，明朝雨在巫山。羞蛾且莫斗弯环。不似司空见惯。

池面风翻弱絮，树头雨退嫣红。扑花蝴蝶杳无踪。又做一场春梦。便是一成去了，不成没个来时。眼前无处说相思。要说除非梦里。

罗袖云轻雾薄，醉肌玉软花柔。相逢不道有春愁。只道春来微瘦。一点人间深意，数声柳下轻讴。带将离恨上归舟。肠断月斜时候。

发白犹旅枕，溪深未挂烟莎。往来苕意如何。应有轻鸥笑我。细算年来活计，只消一个渔舟。金鱼无分不须求。只乞鲈鱼换酒。

连理枝头并蒂，同心带上双垂。背灯偷赠语低低。一点浓情先寄。翡翠钗头摘处，鸳鸯枕上醒时。酸甜红颗阿谁知。别是人间滋味。

天意未教秋老，花容地宜霜。酒肌红软玉肌香。不与梨花同样。来伴孙郎小宴，临风为舞霓裳。更深绿水照红妆。便是采莲船上。

谁把蓝揉翡翠，天将蜡做梅花。晚来秋水映残霞。水墨新描图画。纸上写将心去，眼边送却愁来。今回相见比前回。心下忡忡越。

溪上晴山簇翠螺。晓来霜叶醉，小池荷。琐窗秋意苦无多。帘绣卷，黄菊两三窠。小睡拥香罗。起来匀醉粉，玉垂梭。

碧玉山围十里湖。水云天共远，戏双凫。河阳花县锦屏铺。人不老，长日在蓬壶。一笑且踟蹰。会骑箕尾去，上云衢。

秋意还深，渐银床露冷，梧叶风高。婵娟也应为我，羞照霜毛。流年老尽，漫银蟾、冷浸香醪。除尽把，平生怨感，一时分付离骚。伤心故人千里，问阴晴何处，还记今宵。楼高共谁同看，玉桂烟梢。

香满箱奁，看沈犀弄水，浓麝含薰。荀郎一时旧事，尽属王孙。残膏剩馥，须倾囊、乞与兰荪。金兽暖，云窗雾阁，为人洗尽馀醺。依稀雪梅风味，似孤山尽处，马上烟村。从来甲煎浅俗，那忍重闻。

江天云薄。江头雪似杨花落。寒灯不管人离索。照得人来，真个睡不著。归期已负梅花约。又还春动空飘泊。

柳边池阁。晚来卷地东风恶。人生不解频行乐。昨日花开，今日风吹落。杨花却似人飘泊。春云更似人情薄。

薰风池阁。小红桥下荷花薄。沙平水浅山如削。水上鸳鸯，何处风吹落。今朝端午新梳掠。锦丝围腕花柔弱。

云深海阔。天风吹上黄金阙。酒醒不记归时节。三十年来，往事无人说。浮生正似风中雪。丹砂岂是神仙诀。

酴花谢日迟迟。杨花无数飞。章台侧畔尽风吹。飘零无定期。烟漠漠，草萋萋。江南春尽时。可怜踪迹尚东西。故园何日归。

月棂疏影照婵娟。闲临小玉盘。枣花金钏出纤纤。棋声敲夜寒。飞雹冷，水精圆。夜深人未眠。笑催炉兽暖衾鸳。莫教银漏残。

西湖山下水潺潺。满山风雨寒。枝头红日晓斓斑。越梅催晓丹。连翠叶，拥金盘。玉池生乳泉。此生三度试甘酸。欲归归尚难。

青鞋忍踏江沙路。恨人已、骑鲸去。笔底骅骝谁与度。西州重到，可怜不见，华屋生存处。秋江渺渺高台暮。满壁栖鸦醉时句。

梅花落尽人谁管。暗凄断、伤春眼。雪後平芜春尚浅。一簪华发，满襟离恨，羞作东风伴。斗花小斛兰芽短。犹是当时旧庭院。

翠蛾懒画妆痕浅。香肌得酒花柔软。粉汗湿吴绫。玉钗敲枕。鬓丝云卸腻。罗带还重系。含笑出房栊。羞随脸上红。

风头不定云来去。天教月到湖心住。遥夜一襟愁。水风浑似秋。藕花迎露笑。暗水飞萤照。渔笛莫频吹。客愁人不知。

宝薰拂拂浓如雾。暗惊梅蕊风前度。依约似江村。馀香马上闻。画桥风雨暮。零落知无数。收拾小窗春。金炉檀炷深。

雨细欲收还滴。满一庭秋色。阑干独倚，无人共说，这些愁寂。手把玉郎书迹。

春雨细。开尽一番桃李。柳暗曲阑花满地。日高人睡起。绿浸小池春水。沙暖鸳鸯双戏。薄幸更无书一纸。画楼愁独倚。

春寒入翠帷，月淡云来去。院落半晴天，风撼梨花树。人醉掩金铺，闲倚秋千柱。满眼是相思，无说相思处。

青丝结晓鬟，临镜心情懒。知为晓愁浓，画得双蛾浅。柳困玉楼空，花落红窗暖。相对语春愁，只有春闺燕。

新欢君未成，往事无人记。行雨共行云，如梦还如醉。相见又难言，欲住浑无计。眉翠莫频低，我已无多泪。

清歌忆去年，共唱秦楼曲。门外月横波，帐里人如玉。秋风吹彩云，梦断惊难续。别调不堪闻，红泪销残烛。

金鞍欲别时，芳草溪边渡。不忍上西楼，怕看来时路。帘幕卷东风，燕子双双语。薄幸不归来，冷落春情绪。

轻云浅护霜，晓日红生砌。烟共宝薰浓，人与山长翠。银浪酒杯浓，锦幄双鸾戏。庭下彩衣郎，共祝千千岁。

满院融融花气。红绣一帘垂地。往事忆年时。只春知。风又暖。花渐满。人似行云不见。无计奈离情。恶销凝。

东风歇。香尘满院花如雪。花如雪。看看又是，黄昏时节。无言独自添香鸭。相思情绪无人说。

雪似杨花飞不定。枝上冻禽昏欲暝。寒窗相对话分飞，箫鼓静。灯炯炯。一曲阳关和泪听。酒入离肠愁欲凝。往事不堪重记省。劝君莫上玉楼梯，风力劲。山色暝。忍看去时楼下径。

遇坎乘流随分了。鸡虫得失能多少。儿辈雌黄堪一笑。堪一笑。鹤长凫短从他道。几度秋风吹梦到。花姑溪上人空老。唤取扁舟归去好。归去好。孤篷一枕秋江晓。

月黑波翻江浩渺。扁舟系缆垂杨杪。渔网横江灯火闹。红影照。分明赤壁回惊棹。风静云收天似扫。梦疑身在三山岛。浮世功名何日了。从醉倒。柁楼红日千岩晓。

休惜骑鲸人已远。风流都被仍云占。腰下锦绦缠宝剑。光闪焰。人间莫作牛刀看。见说河阳花满县。相邀更约疏狂伴。幸有小蛮开小燕。须少款。玉堂此去知非晚。

路入云岩山窈窕。岩花滴露花头小。香共西风吹得到。秋欲杪。天还未放秋容老。谁道水南花不好。犹胜金蕊浑如扫。留取光阴重一笑。须是早。黄花更惜重阳帽。

月黑天寒花欲睡。移灯影落清尊里。唤醒妖红明晚翠。如有意。嫣然一笑知谁会。露湿柔柯红压地。羞容似替人垂泪。著意西风吹不起。空绕砌。明年花共谁同醉。

蝉薄轻梳鬓，螺香浅画眉。西湖人道似西施。人似西施浓淡、更相宜。画烛催歌板，飞花上舞衣。

雾帐兰衾暖，薰炉宝篆浓。眼波犹带睡朦胧。卧听晓来双燕、语春风。螺浅欢馀黛，霞销枕处红。

白羽传觞急，金鞍跃马迟。云间彩凤看双飞。飞上碧梧枝上、稳双栖。林下风流女，堂东坦腹儿。

西湖烟尽水溶溶。一笑与谁同。多谢湖边霜菊，伴人三见秋风。

大江流处是庐峰。苍玉照晴空。何事浅鬟浓黛，却成烟雨溟。

雨馀庭院冷萧萧。帘幕度微飙。鸟语唤回残梦，春寒勒住花梢。

小桃花动著枝浓。移得伴衰翁。多谢天公怜我，一时染就轻红。

黄昏楼阁乱栖鸦。天末淡微霞。风里一池杨柳，月边满树梨花。

短墙梅粉香初透。削约寒枝瘦。恼人知为阿谁开。还伴冷烟疏雨、做愁媒。飘零苦恨春情薄。不管花开落。小池疏影弄寒沙。何似玉台鸾镜、对横斜。

西园摘处香和露。洗尽南轩暑。莫嫌坐上适来蝇。只恐怕寒、难近玉壶冰。井花浮翠金盆小。午梦初回後。诗翁自是不归来。不是青门、无地可移栽。

痴云压地风尘卷。雪共春寒浅。山城寒夜不烧灯。时见竹篱茅舍、两三星。九衢风里香尘拥。十载鳌山梦。如今独自倚冰檐。落尽短檠红、不成眠。

夕阳低尽柳如烟。淡平川。断肠天。今夜十分，霜月更娟娟。怎得人如天上月，虽暂缺，有时圆。断云飞雨又经年。思凄然。泪涓涓。

碧梧和露滴清秋。小庭幽。翠烟流。羞带一襟，明月上危楼。苦恨秋江风与月，偏管断，这些愁。此情空道两绸缪。信悠悠。几时休。

楼上寒深，江边雪满，楚台烟霭空。一天飞絮，零乱点孤篷。似我华颠雪领，浑无定、漂泊孤踪。空凄黯，江天又晚，风袖倚蒙茸。吾庐，犹记得，波横素练，玉做寒峰。更短坡烟竹，声碎玲珑。拟问山阴旧路，家何在、水远山重。渔蓑冷，扁舟梦断，灯暗小窗中。

晓色凝暾，霜痕犹浅，九天春意将回。隔年花信，先已到江梅。沈水烟浓如雾，金波满、红袖双垂。仙翁醉，问春何处，春在玉东西。瑶台。人不老，还从东壁，来步天墀。且细看八砖，花影迟迟。会见朱颜绿鬓，家长近、咫尺天威。君知否，天教雨露，常满岁寒枝。

江绕淮城，云昏楚观，一枝烟笛谁横。晓风吹帽，霜日照人明。暗恼潘郎旧恨，应追念、菊老残英。秋空晚，茱萸细拈，为谁倾。人间，真梦境，新愁未了，绿鬓星星。问明年此会，谁寄幽情。倚尽一楼残照，何妨更、月到帘旌。凭阑久，歌君妙曲，谁是米嘉荣。

楚尾江横，斗南山秀，辋川谁画新图。几时天际，平地出方壶。应念江南倦客，家何在、飘泊江湖。天教共，银涛翠壁，相伴老人娱。长淮，看不尽，风帆落处，天在平芜。算人间此地，岂是穷途。好与婆娑尽日，应须待、月到金枢。山中饮，从教笑我，白首醉模糊。

帘幕疏疏风透。庭下月寒花瘦。宽尽沈郎衣，方寸不禁。难受。

林外野塘烟腻。衣上落梅香细。瘦马步凌兢，人在乱山丛里。憔悴。

绿尽小池芳草。门外柳垂春昼。花上雨廉纤，帘幕燕来时候。消瘦。

旧日荼シ时候。酒粉香襟袖。老去惜春心，试问孙郎知否。花瘦。

寂寂江天，雪又满、晚来风急。空懊恨、散盐飞絮，未成轻集。万里长空飞不到，珠帘卷尽还羞入。问向晚、谁欲画渔莎，寒江立。天黯淡，催残日。波浩渺，添寒力。又何如聊遣，舞衣红湿。好与月娥临晚砌，莫教先放梅花拆。便准拟、一醉广寒宫，千山白。

梅粉梢头雨未乾。淡烟疏日带春寒。暝鸦啼处，人在小楼边。

天意才晴风又雨。催得风前，日日吹轻絮。燕子不飞莺不语。满庭芳草空无数。春去可堪人去也。枝上残红，不忍抬头觑。假使留春春肯住。唤谁相伴春同处。

槐幄如云，燕泥犹湿，雨馀清暑。细草摇风，小荷擎雨，时节还端午。碧罗窗底，依稀记得，闲系翠丝烟缕。到如今、前欢如梦，还对彩绦无语。榴花半吐，金刀犹在，往事更堪重数。艾虎钗头，菖蒲酒里，旧约浑无据。轻衫如雾，玉肌似削，人在画楼深处。想灵符、无人共带，翠眉暗聚。

月眉星眼，阆苑真仙侣。娇小正笄年，每当筵、愁歌怕舞。水亭烟树，春去已无踪，桃源路。知何处。往事如风絮。如今闻道，误剪香云缕，闲系小乌纱，更无心、浅匀深注。三山路杳，终不是人间，知谁与。吹箫女。共驾青鸾去。

西风持酒。诮不做、愁时候。机云兄弟，坐中玉树，琼枝高秀。且莫劝人归去，坐来未久。甘泉书奏。报幽障、沈烽後。

霜蓬零乱。笑绿鬓、光阴晚。紫茱时节，小楼长醉，一川平远。休说龙山佳会，此情不浅。黄花香满。记白苎、吴歌软。

芦州晚净。雨罢江如镜。属玉双飞栖不定。数点晚来烟艇。梦回满眼凄凉。一成无奈思量。舟在绿杨堤下，蝉嘶欲尽斜阳。

烟鬟敛翠。柳下门初闭。门外一川风细细。沙上暝禽飞起。今宵水畔楼边。风光宛似当年。月到旧时明处，共谁同倚阑干。

青春欲暮。柳下将飞絮。月到阶前梅子树。啼得杜鹃飞去。人归不掩朱门。一成过了黄昏。只有琐窗红蜡，照人犹自销魂。

团栾小树。天与香无数。薄艳不尽风日苦。剩著红油遮护。移栽未到江南。香山鼻观先参。勾引老情偏醉，锦薰笼暖春酣。

浅妆匀靓。一点闲心性。脸上羞红凝不定。恼乱酒愁花病。晚来泪残霞。坠鬟小玉钗斜。细雨一帘春恨，东风满地桃花。

东风庭户。红满桃花树。准拟踏青南陌路。双凤绣鞋新做。秋千月挂黄昏。画堂深掩朱门。立尽花阴归去，此时别是销魂。

江上送年归。还似年时。屠苏休恨到君迟。觅得醉乡无事处，莫放愁知。红一灯垂。应笑人衰。鹤长凫短怨他谁。明日江楼春到也，且醉南枝。

落日在阑干。风满晴川。坐来高浪拥银山。白鹭欲栖飞不下，却入苍烟。千里水云寒。正绕烟鬟。拍浮须要酒杯宽。天与吾曹供一醉，不是人间。

风翠轻翻，雾红深注。鸳鸯池畔双鱼树。合欢凤子也多情，飞来连理枝头住。欲付浓愁，深凭尺素。戏鱼波上无寻处。教谁试与问花看，如何寄得香笺去。

燕子归来，梅花又落。缃桃雨後燕支薄。眼前先自许多愁，斜阳更在春池阁。梦里新欢，年时旧约。日长院静空帘幕。几回猛待不思量，抬头又是思量著。

鹊报寒枝，鱼传尺素。晴香暗与风微度。故人还寄陇头梅，凭谁为作梅花赋。柳外朱桥，竹边深坞。何时却向君家去。便须倩月与徘徊，无人留得花常住。

情似游丝，人如飞絮。泪珠阁定空相觑。一溪烟柳万丝垂，无因系得兰舟住。雁过斜阳，草迷烟渚。如今已是愁无数。明朝且做莫思量，如何过得今宵去。

山雨细、泉生幽谷，水满平田。雪茧红蚕熟後，黄云陇麦秋间。武陵烟暖，数声鸡犬，别是山川。嗟老去、倦游踪迹，长恨华颠。

燕子风高，小桃枝上花无数。乱溪深处。满地飞红雨。唤得春来，又送春归去。浑无绪。刘郎前度。空记来时路。

人道长生，算来世上何曾有。玉尊长倒。早是人间少。四十年来，历尽闲烦恼。如今老。大家开口。赢得花前笑。

水远山长何处去，欲行人似孤云。十分瘦损沈休文。忍将秋水镜，容易与君分。试问梨花枝上雨，为谁弹满清尊。一江风月黯离魂。平波催短棹，小立送黄昏。

记得武陵相见日，六年往事堪惊。回头双鬓已星星。谁知江上酒，还与故人倾。铁马红旗寒日暮，使君犹寄边城。只愁飞诏下青冥。不应霜塞晚，横槊看诗成。

江路绕青山，山翠扑衣轻湿。谁酿晚来云意，做一天愁色。竹溪斜度尽篮舆，疏梅暗香入。何处最关心事，恨落梅风急。

香蜡染宫黄，不属世间风月。分我照寒金蕊，伴小窗愁绝。高标独步本无双，一枝为谁折。压尽半春桃李，任满山如雪。

帘外一声歌，倾尽满城风月。看到酒阑羞处，想多情难说。周郎元是个中人，如今鬓如雪。自恨老来肠肚，诮不堪摧折。

雨後欲斜阳，红满井梧风叶。还是夜来时候，共小轩明月。不关纤手与调冰，消除这些热。自是月娥肌骨，似玉壶香雪。

春似酒杯浓，醉得海棠无力。谁染玉肌丰脸，做燕支颜色。送春风雨最无情，吹残也堪惜。何似且留花住，唤小鬟催拍。

秋意总关愁，那更与君轻别。从此共谁同醉，恨老来风月。遥知手板笑看云，江边醉时节，应为老人回首，记白头如雪。

冰轮飞上，正金波翻动，玉壶新绿。风帽还猗清露滴，凛凛微生寒粟。白玉楼高，水精帘卷，十里堆琼屋。千山人静，怒龙声喷蕲竹。夜久斗落天高，银河还对泻，冷悬双瀑。此地人间何处有，难买明珠千斛。

楚山无尽，看西来新拥，石城双旆。立马花边金镫暖，遥想元戎小队。白雪歌成，莫愁去後，往事空千载。一时吟啸，风流不减前辈。闻道梦泽南州，日高初睡足，雅宜高会。老去愁多谁念我，空对云山苍翠。

残月挂征鞍，路长山绕。独拥寒貂犯霜晓。水边林下，孤负此生多少。星星空满鬓，因谁有。不如办个，短蓑长钓。唤取轻鸥伴人老。思量也胜，看人眉头眼脑。世间浑是梦，何时了。

玉箸点椒花，年华又杪。绛蜡烧残暗催晓。小窗醒处，梦断月斜江悄。故山春欲动，归程杳。天意不放，人生长少。富贵应须致身早。此宵长愿，赢取一尊娱老。假饶真百岁，能多少。

无事小神仙，世人谁会。著甚来由自萦系。人生须是，做些闲中活计。百年能几许，无多子。近日谢天，与片闲田地。作个茅堂待打睡。酒儿熟也，赢取山中一醉。人间如意事，只此是。

江上一山横，偶来同住。山北山南共来去。今朝何事，目送征鸿轻举。可堪吹不断，梨花雨。千里莫厌，重霄云路。飞下彤庭伴鹭。紫骝乌帽，看尽章台风絮。故人应问我，今何处。

何处是云庵，本来无住。云共谁来共谁去。菊篱杯酒，聊为渊明频举。幅巾应屡湿，斜川雨。此去常恨，相从无路。记取孤飞水边鹭。重来一笑，又是柳飞残絮。梦魂飞不到，君闲处。

江梅吹尽，更幽兰香度。可惜浓春为谁住。最嫌他、无数轻薄桃花，推不去，偏守定、东风一处。病来应怕酒，□眼常醒，老去羞春似无语。准拟强追随，管领风光，人生只、欢期难预。纵留得、梨花做寒食，怎吃他朝来，这般风雨。

白首归何晚。笑一椽、天教负与，楚江南岸。门外春山晚无数，只有匡庐似染。但想像、红妆不见。谁念香山当日事，漫青衫、泪湿人谁管。歌旧曲，空凄怨。将军未老身归汉。算功名、过了唯有，古词尘满。谁似渊明拚得老，饱看云山万点。况此老、斜川不远。终待我他年自，剪黄花、一酹重阳盏。君为我，休辞劝。

水傍边，山尽处。唤取云来，共我山头住。分得一江风共雨。满院芙蓉，更听红妆舞。趁霜晴，闲独步。那里烟村，有个梅花树。小径斜穿来又去。醉後知他，有甚青云路。

老相邀，山作伴。千里西来，始识庐山面。爱酒扬雄浑不管。天与邻翁，来慰穷愁眼。似惊鸿，吹又散。画柯横江，望断江南岸。地角天涯无尽远。一阕清歌，且放梨花满。

无限江山无限愁。两岸斜阳，人上扁舟。阑干吹浪不多时，酒在离尊，情满沧洲。早是霜华两鬓秋。

小春时候。晴日吴山秀。霜尚浅，梅先透。波翻盏，雾暖芙蓉绣。持寿酒。仙娥特地回双袖。试问春多少。恩入芝兰厚。松不老，山长久。星占南极远，家是椒房旧。君一笑。金鸾看取人归後。

当年文焰。蜀锦词华烂。年正少，声初远。手攀天上桂，书奏蓬莱殿。人尽道，洛阳盛事今重见。千尺青苍干。直节凌霄汉。天未识，应嗟晚。饮残长寿盏，归奉春皇燕。金叶满。擗麟且受麻姑劝。

送春归去。说与愁无数。君去後，归何处。人应空懊恼，春亦无言语。寒日暮，腾腾醉梦随风絮。尽日间庭雨。红湿秋千柱。人恨切，莺声苦。拟倾浇闷酒，留取残红树。春去也，不成不为愁人住。

禁烟过後落花天。无奈轻寒。东风不管春归去，共残红、飞上秋千。看尽天涯芳草，春愁堆在阑干。楚江横断夕阳边。无限青烟。旧时云去今何处，山无数、柳涨平川。与问风前回雁，甚时吹过江南。

梅子生时春渐老。红满地、落花谁扫。旧年池馆不归来，又绿尽、今年草。思量千里乡关道。山共水、几时得到。杜鹃只解怨残春，也不管、人烦恼。

快风消暑。门近雨边梅子树。昼梦腾腾。急雨声中唤不醒。轻衫短。林下日长聊散发。无计医贫。长作云山高卧人。

云踪老去浑无定，飘泊寒空。又被东风。吹过江南第几峰。长安市上看花眼，不到衰翁。好趁归鸿。家在西岩碧桂丛。

好个神仙张志和。平生只是一渔蓑。

禁中图画访玄真。晚得歌词献紫宸。

解印归来暂结庐。有时同钓水西鱼。

趁梅寻得水边枝。独棹渔船却过溪。

人间何物是穷通。终向烟波作钓翁。

花姑溪上鹭鸶滩。辜负渔竿二十年。

