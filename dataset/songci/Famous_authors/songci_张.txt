无利无名，无荣无辱，无烦无恼。夜灯前、独歌独酌，独吟独笑。况值群山初雪满，又兼明月交光好。便假饶百岁拟如何，从他老。知富贵，谁能保。知功业，何时了。算箪瓢金玉，所争多少。一瞬光阴何足道，但思行乐常不早。待春来携酒东风，眠芳草。

一带江山如画。风物向秋潇洒。水浸碧天何处断，翠色冷光相射。蓼岸荻花中，隐映竹篱茅舍。天际客帆高挂。门外酒旗低迓。多少六朝兴废事，尽入渔樵闲话。怅望倚危栏，红日无言西下。

雨後烟景绿，春水涨桃花。系舟溪上，笋舆十里达平沙。路转峰回胜处，无数青荧玉树，飘缈羽人家。楼观倚空碧，水竹湛清华。纵幽寻，携蜡屐，上苍霞。古仙何在，空馀药灶委岩洼。他日倘然归老，乞取一庵云卧，随分了生涯。底用更辛苦，九转炼黄芽。

晴时看。雨时看。红绿云中驾彩鸾。阳台梦未阑。咏伊难。画伊难。服透东皇九转丹。光生玉炼颜。

骖鸾侣，娇小怯云期。柳戏花游能几日，顿抛尘幻学希夷。清梦到瑶池。霞袂稳，那顾缕金衣。

晴昼永，闲步小园中。羽帔云轻苍佩响，宝冠星莹绀纱笼。波秀浅蛾峰。琳洞窈，人静理丝桐。

飞梦去，闲到玉京游。尘隔天高那得暑，月明云薄淡於秋。宫殿锁金虬。冰佩冷，风扬紫绡裘。

归兴动，骑鹤下青冥。几点山河浮色界，一簪风露拂寒星。银汉悄无声。鸾啸舞，仙乐送霓旌。

拂晓拿舟东去。细看荷花垂露。红绿总吹香。一般凉。会享人天清福。休把两眉轻蹙。谁道做神仙。戴貂蝉。

船过柳湾亭曲。万叶圆荷浮绿。月照水珠明。一池星。光透玻璃香蒂。梦入藕丝中戏。却上小金台。罢归来。

月在碧虚中住。人向乱荷中去。花气杂风凉。满船香。云被歌声摇动。酒被诗情掇送。醉里卧花心。拥红衾。

荷花闲拨。撑破玻璃滑。拂拂香风微度，吹雪乱、数根发。弄泉罗盖匝。

人在骖鸾深院。误认落梅疏片。零乱舞东风，云淡水平天远。帘卷。帘卷。飞上绣不见。

翠袖怯春寒。对雪偏宜傍彩阑。弱骨丰肌无限韵，凭肩。共看南窗玉数竿。羔酒莫留残。更觉娇随饮量宽。小立妖娇何所似，风前。柳絮飞时见牡丹。

月儿犹未全明。乞怜生。几片彩云来去、更风轻。应见我。行又坐。

风流不把花为主。多情管定烟和雨。潇洒绿衣长。满身无限凉。文笺舒卷处。似索题诗句。莫凭小阑干。月明生夜寒。

前生曾是风流侣。返魂却向南枝住。疏影卧晴溪。恰如沙暖时。绿窗娇插鬓。依约犹交颈。微笑语还羞。愿郎同白头。

藤床巧织波文小。翻书欲睡莺惊觉。绕舍灿明霞。短长旌节花。此身无系著。南北东西乐。碧宇朗吟归。天风香染衣。

玉为楼观银为地。秋到中分际。淡金光衬水晶球，上碧虚、千万里。香风浩荡吹蟾桂。

苍涯叠嶂。有路梯云上。忽见地平方数丈。坐石风林相向。凤膺时作龙声。夜深惊动寒星。几点光芒欲下，傍人头上来听。

猬房秋熟。紫实包黄玉。吹叶风高销旧绿。疏影半遮茅屋。山居未觉全贫。园收今岁盈。自拨砖炉松火，细煨分饷幽人。

秋淡淡。弥望暮天云暗。窗小新糊便老眼。不应疏酒盏。菊净橙香霜晚。何处数声来雁。飞下湖边红蓼岸。有诗方许看。

何许住。不属西湖烟雨。雪後偏怜香猛处。全胜开半树。试倩暖云收贮。桃杏尽教羞妒。只把新词林下去。一春休著雨。

一望清溪。两堤翠阴，半纸新诗。凉满衣裳，香生笔砚，风动窗扉。月明撑过船儿。载龙玉、双娥对吹。竹外山亭，花边水槛，不醉休归。

烟淡波平。蓬松岸蓼，红浅红深。满院西风，连宵良月，几处清砧。区区宦海浮沈。幸隐去、将愁素心。两鬓吴霜，一屏秦梦，谁是知音。

雨後天涯。微云送晚，过尽归鸦。何处开尊，海棠亭小，飞燕风斜。有人粲玉娇花。更翳凤、曾游帝家。长远身心，温柔情态，不枉多他。

手种满阑花，瑞露一枝先坼。拄个杖儿来看，两三人门客。今朝欢笑且衔杯，休更问明日。此意悠然谁会，有湖边风月。

筠笼白雁得时双。一自戏回塘。冰魂问归何处，明月影中藏。苹蓼岸，镇相将。忍思量。晓昏应是，梦绕江湖，怕见鸳鸯。

无计长留月里花。收英巧付火前茶。绿尘飞处粉芳华。午夜露浓天竺径，一秋香满玉川家。扫除残梦入云涯。

妆浓未试芙蓉脸。却扇凉犹浅。粉轻红袅一生娇。风外细香时伴、湿云飘。双飞属玉来还去。谁识幽闲趣。莫教疏雨暗黄昏。已是不禁秋色、怕销魂。

晓来一阵金风劣。把阆海、檀霞细屑。依就花儿，深藏叶底，不教人折。初开数朵谁知得。

凄风吹露湿银床。凉月到西厢。蛩声未苦，桐阴先瘦，愁与更长。起来没个人采，枕上越思量。眼儿业重，假饶略睡，又且何妨。

山矾风味木樨魂。高树绿堆云。水光殿侧，月华楼畔，晴雪纷纷。何如且向南湖住，深映竹边门。月儿照著，风儿吹动，香了黄昏。

玄霜凉夜铸瑶丹。飘落翠藤间。西风万颗，明珠巧缀，零露初。诗人那识风流品，马乳漫堆盘。玉纤旋摘，银罂分酿，莫负清欢。

种玉能延命，居山易学仙。青青一亩自锄烟。雾孕云蒸、肌骨更凝坚。熟染蜂房蜜，清添石鼎泉。雪香酥腻老来便。煨芋炉深、却笑祖师禅。

阴阴一架绀云凉。袅袅千丝翠蔓长。紫玉乳圆秋结穗，水晶珠莹露凝浆。相并熟，试新尝。累累轻翦粉痕香。小槽压就西凉酒，风月无边是醉乡。

试霜池面浅粼粼。鹊飞晴。远峰明。蓬岛群仙，来过瑞云清。龙榜当年人第一，黄叔度，是前生。玉堂行见演丝纶。彩毫轻。思难停。

春风旗鼓石头城。急麾兵。斩长鲸。缓带轻裘，乘胜讨蛮荆。蚁聚蜂屯三十万，军面缚，赴行营。舳舻千里大江横。凯歌声。犬羊惊。

常记十年前，共醉梅边路。别後频收尺素书，依旧情相与。早愿却来看，玉照花深处。风暖还听柳际莺，休唱闲居赋。

绿蜡芽疏雪一包。绽云梢。清香却暑置堂坳。晚风飘。冰雹无声栖碧叶，笑仍娇。

诗眼看青天，几多虚旷。雨过凉生气萧爽。白云无定，吹散作、鳞鳞琼浪。尚馀星数点，浮空上。明月飞来，寒光磨荡。仿佛轮间桂枝长。倚风归去，纵长啸、一声悠扬。乡摇山岳影，秋悲壮。

鹊相庞儿谁有。兀底便、笔描不就。小邈如何敢出手。细端相，甚精神、甚洗漱。到老长厮守。不吃饭、也须唧。

浮云散，天似碧琉璃。月正是、上弦时。娥蟾兔俱何在，广寒宫殿不应亏。这神功，千万世，有谁知。甚知解、催人须鬓老。更不算、将人情绪恼。撺掇酒，撼摇诗。

杨柳秋千旗斗舞。漠漠轻烟，罩定黄鹂语。红滴海棠娇半吐。燕脂水似朝来雨。行过池边携手路。都把多情，变作无情绪。惟有东风知住处。凭君送取温存去。

门外沧洲山色近。鸥鹭双双，恼乱行云影。翠拥高筠阴满径。帘垂尽日林堂静。明月飞来烟欲暝。水面天心，两个黄金镜。慢轻摇风不定。渔歌乃谁同听。

洒面松风凉似水。下看冰泉，喷薄溪桥底。叠叠层峰相对起。家居却在深山里。枝上凌霄红绕翠。飘下红英，翠影争摇曳。今夜岩扉休早闭。月明定有飞仙至。

暑云犹在，澄空欲变，入夜俳徊庭际。新秋知是昨宵来，爱残月、纤纤西坠。芭蕉老大，流萤衰倦，静里细观天意。轻风未有半分凉，奈人道、今宵好睡。

连汀接渚，萦蒲带藻，万镜香浮光满。湿烟吹霁木栏轻，照波底、红娇翠腕。玉纤采处，银笼携去，一曲山长水远。采鸳双惯贴人飞，恨南浦、离多梦短。

闲立飞虹远兴长。一方云锦荐疏凉。翻风翠盖无尘土，出水红妆有艳香。携靓侣，泛轻航。棹歌惊起野鸳鸯。同过清夏看新月，茉莉花园小象床。

不似琵琶不似琴。四弦陶写晋人心。指尖历历泉鸣涧，腹上锵锵玉振金。天外曲，月边音。为君转轴拟秋砧。又成雅集相依坐，清致高标记竹林。

七个圈儿为岁数，年年用墨糊涂。一圈又剩半圈馀。看看云蔽月，三际等空虚。纵使古稀真个得，後来争免呜呼。肯闲何必更悬车。非关轻利禄，自是没工夫。

良宵无意贪游玩。奈怜友、闲呼唤。六街非是少人行，不似旧时风范。笙歌零落，绮罗销减，枉了心情看。思量往事堪肠断。怕频到、帘儿畔。朦胧月下却归来，指望阿谁收管。低头注定，两汪儿泪，百计难销遣。

月洗高梧，露幽草，宝钗楼外秋深。土花沿翠，萤火坠墙阴。静听寒声断续，微韵转、凄咽悲沈。争求侣，殷勤劝织，促破晓机心。儿时，曾记得，呼灯灌穴，敛步随音。任满身花影，犹自追寻。携向花堂戏斗，亭台小、笼巧妆金。今休说，从渠床下，凉夜伴孤吟。

小樊标韵称香山。压尽花间。便须著个楼儿住，彩鸾看、飞舞妖闲。珠佩时因醉解，云扉常为春关。耳边属付话儿奸。休放蛮檀。绿窗惟怕今宵梦，莺声巧、春满阑干。待把衷肠教与，却愁长远都难。

榆烟新起，正清明节过，翠九叶。欣会谪仙初度日，凤穴产真。心肠琅琅，文章锦绣，看镜期勋业。暂居马帐，後知有赖先觉。可想大器晚成，功名有志，未逊苏秦学。奈不在身先在子，果向秋风抟鹗。

雪月两相映，水石互悲鸣。不知岩上枯木，今夜若为情。应见尘中胶扰，便道山间空旷，与麽了平生。与麽平生了，□水不流行。起披衣，瞻碧汉，露华清。寥寥千载，此事本分明。若向乾坤识易，便信行藏无间，处处总圆成。记取渊冰语，莫错定盘星。

绿云影里，把明霞织就，千重文绣。紫腻红娇扶不起，好是未开时候。半怯春寒，半便晴色，养得胭脂透。小亭人静，嫩莺啼破清昼。犹记携手芳阴，一枝斜戴，娇艳波双秀。小语轻怜花总见，争得似花长久。醉浅休归，夜深同睡，明日还相守。免教春去，断肠空欢诗瘦。

孤棹溯霜月，远过阖闾城。系船杨柳桥畔，吹袖晚寒轻。百尺层台重上，万事红尘一梦，回首几周星。风调信衰减，亲旧总雕零。认群峰，寻四塔，半烟横。平生感慨，况逢佳处辄销凝。休说当时雕辇，不见後来游鹿，斜照水空明。猛把画阑拍，飞雁两三声。

忠肝贯日月，浩气抉云霓。诗书名帅，谈笑果胜棘门儿。牛弩旁穿七札，虎将分行十道，先解近城围。一骑夜飞火，捷奏上天墀。畅皇威，宣使指，领全师。襄阳耆旧，请公直过洛之西。箪食欢呼迎处，已脱毡裘左衽，远著旧藏衣。笳鼓返京阙，风采震华夷。

喜秋回霁宇，倩凉露、洗炎飙。被鹊误仙盟，经年恨阻，银汉迢迢。牛闲更停弄杼，趁佳期、华幄傍星桥。授玉鸾骞雾霭，赠绡龙戏花娇。欢娱回首是明朝。未别已魂销。想翠轭珠轮，归途望断，斗转斜勺。

年年三月二，是居士、始生朝。念绿鬓功名，初心已负，难报劬劳。天留帝城胜处，汇平湖、远岫碧。竹色诗书燕几，柳阴桃杏横桥。西邻东舍不难招。大半是渔樵。任翁媪欢呼，儿孙歌笑，野具村醪。

驾飙车直上，绛衣惹、彩云轻。过宝树千峰，东逾绿海，宫殿峥嵘。檐楹万花灿倚，映阶层、十二总雕琼。剑佩簪裳卫肃，序班真辅仙卿。瑶京。谁解有神升。为密授玄经。拜九光霞里，轮金日耀，丹篆符明。

这番真个休休，梦中深谢仙翁教。浮生幻境，向来识破，那堪又老。苦我身心，顺他眼耳，思量颠倒。许多时打哄，鲇鱼上竹，被人弄、知多少。解放微官系缚，似笼槛、猿归林草。云山有约，儿孙无债，为谁烦恼。自古高贤，急流勇退，直须闻早。把忧煎换取，长伸脚睡，大开口笑。

暖风回，芳意动，吹破冻云凝。春到南湖，检校旧花径。手栽一色红梅，香笼十亩，忍轻负、酒肠诗兴。小亭凭。几多月魄□□，重重乱林影。却忆年时，同醉正同咏。问公白玉堂前，何如来听，玉龙喷、碧溪烟冷。

玉照梅开，三百树、香云同色。光摇动、一川银浪，九霄珂月。幸遇勋华时世好，欢娱况是张灯夕。更不邀、名胜赏东风，真堪惜。盘诰手，春秋笔。今内相，斯文伯。肯闲纡轩盖，远过泉石。奇事人生能几见，清尊花畔须教侧。到凤池、却欲醉鸥边，应难得。

公为时生，才真是、禁中颇牧。擎天手、十年犹在，未应藏缩。说项无人堪欢息，瞻韩有意应恢复。用真儒、同建太平功，心相属。忠与孝，荣和辱。武昌柳，南湖竹。一箪瓢非欠，万锺非足。知命何曾怀喜愠，轻身岂为干名禄。看可汗生缚洗烟尘，机神速。

城畔芙蓉，爱吹晴映水，光照园庐。清霜乍雕岸柳，风景偏殊。登楼念远，望越山、青补林疏。人正在，秋风亭上，高情远解知无。江南久无豪气，看规恢意概，当代谁如。乾坤尽归妙用，何处非予。

宿雨初乾，舞梢烟瘦金丝袅。嫩云扶日破新晴，旧碧寻芳草。幽径兰芽尚小。怪今年、春归太早。柳塘花院，万朵红莲，一宵开了。梅雪翻空，忍教轻趁东风老。粉围香阵拥诗仙，战退春寒峭。现乐歌弹闹晓。宴亲宝、团同笑。醉归时候，月过珠楼，参横蓬岛。

看了梅花去。要东风、攀翻飞雪，与君同赋。海内从来天际眼，一笑平窥千古。待翦尽、烛花红吐。久矣南湖无此客，似乔松、万丈凌霄举。飞唾，扫尘土。承平气象森眉宇。想天家、骖鸾洞里，细烟冰雾。我亦秦关归未得，谁念干将醉扶。拼良夜、横冠屦。莫欢潇湘居尚远，拥戎轺万骑鸣笳鼓。云正锁，汴京路。

邂逅非专约。记当年、林堂对竹，艳歌春酌。一笑乘鸾明月影，馀事丹青麟阁。待宇宙、长绳穿却。念我中原空有梦，渺风尘、万里迷长乐。愁易老，欠灵药。别来几度霜天鹗。压纷纷、吞腥啄腐，狗偷乌攫。东晋风流兼慷慨，公自阳春有脚。妙悟处、不存毫发。何日相从云水去，看精神峭紧芝田鹤。书壮语，遍岩壑。

喜浓寒乍退。风共日、已作深春天气。轻车载歌吹。选名坊闲玩，落梅李。无端雨细。动清愁、聊成浅醉。怅年时、携手同来，笑里绣帘斜倚。佳节匆匆又至。抚事惊心，忍堪重记。阑情倦意。行不是，坐不是。闷归来，已早游人回尽，灯暗重门欲闭。念欢娱、最是今宵，怎知恁地。

领千岩万壑岂无人，惟欠稼轩来。正松梧秋到，旌旗风动，楼观雄开。俯槛何劳一笑，瀚海荡纤埃。馀事了凫骛，闲命尊。江左风流旧话，想登临浩叹，白骨苍苔。把龙韬藏去，游戏且蓬莱。

对黄花犹自满庭开，那恨过重阳。凭阑干醉袖，依依晚日，飘动寒香。自叹平生豪纵，歌笑几千场。白发欺人早，多似清霜。谁信心情都懒，但禅龛道室，黄卷僧床。把偎红调粉，抛掷向他芳。

飞来冰雪冷无声。可中庭。骨毛清。卧看东南，和露两三星。蓦地神游天上去，呼彩凤，驾云骈。望舒宫殿玉峥嵘。桂千层。宝香凝。

拂拂春风生草际。新晴万景供游戏。鸥鹭飞来斜照里。金和翠。分明画出真山水。遮个渔翁无愠喜。乾坤都在乌蓬底。一曲高歌千古意。闲来睡。从教月到花汀外。

叹流光迅景，百年间、能醉几中秋。正凄蛩响砌，惊乌翻树，烟淡苹洲。谁唤金轮出海，不带一云浮。才上青林顶，俄转珠楼。人老欢情已减，料素娥信我，不为闲愁。念几番清梦，常是故乡留。

清明初过後，正空翠、霭晴鲜。念水际楼台，城隅花柳，春意无边。清时自多暇日，看连镳、飞盖拥群贤。朱邸横经满坐，紫微渊思如泉。高情那更属云天。语笑杂歌弦。向啼声中，落红影里，忍负芳年。

东吴名胜，有高楼直在，浮云齐处。十二阑干邀远望，历历斜阳烟树。香径人稀，廊山绕，往事今何许。一天和气，为谁吹散疏雨。知是兰省星郎，朱轮森戟，与风光为主。暇日登携多雅致，容我追随临赋。小宴重开，晚寒初劲，还下危梯去。烛花红坠，瑞堂犹按歌舞。

蓼汀侧。朝霭依依弄色。知何许、湘女淡妆，羽节飞来带秋碧。轻裙素绡织。谁与明竞饰。无言处、相与溯回，应有柔情正堆积。当年驻香。记草媚罗裙，波映文席。□□□□□□摘。□□□□□，□□□□，斜阳返照暮雨湿。爱天际凉入。愁寂。念畴昔。谩太华峰顶，幽梦寻觅。尔今两鬓如花白。

晓来闲立回塘。一襟香。玉云松风外、数枝凉。

野菊亭亭争秀。闲伴露荷风柳。浅碧小开花，谁摘谁看谁嗅。知否。知否。不入东篱杯酒。

翠鬓佩明珂。度纹波。亲到曾入梦，听云和。洞庭香、随月影来过。

芳丛簇簇水滨生。勾引午风清。六花大似天边雪，又几时、雪有三层。明艳射回蜂翅，净香熏透蝉声。晚檐人共月同行。疏影动银屏。指尖轻拈都如玉，听画栏、高啭流莺。道是花枝比得，不成花也多情。

抚连吟就，檐葡还曾赋。相伴更无花，倦炉熏、日长难度。柔桑叶里，玉碾小芙蕖，生竺国，长闽山，移向玉城住。池亭竹院，宴坐冰围处。绿绕百千丛，夜将阑、争开迎露。煞曾评论，娇媚胜江梅，香称月，韵宜风，消尽人间暑。

层层细剪冰花小。新随荔子云帆到。一露一番开。玉人催卖栽。爱花心未已。摘放冠儿里。轻浸水晶凉。一窝云影香。

桂隐传杯处。有风流、千岩韵胜，太丘遗绪。玉季金昆霄汉侣，平步鸾坡挥麈。莫便驾、飞帆烟渚。云动精神衡岳去，向君山、帝乐锵韶。兰艺畹，吊湘楚。南湖老矣无襟度。但尊前、踉跄醉影，帽花颠仆。只恐清时专文教，犹贷阴山狂虏。卧锦帐、貔貅钲鼓。忠烈前勋赍万恨，望神都、魏阙奔狐兔。呼翠袖，为君舞。

天远山围，龙蟠淡霭，虎踞斜晖。几度功名，几番成败，浑似鸥飞。楼台一望凄迷。算到底、空争是非。今夜潮生，明朝风顺，且送船归。

御路东风拂翠衣。卖灯人散烛笼稀。不知月底梅花冷，只忆桥边步袜归。闲梦淡，旧游非。夜深谁在小帘帏。罘儿下围炉坐，明处行人立地时。

幽梦初回，重阴未开，晓色吹成疏雨。竹槛气寒，蕙畹声摇，新绿暗通南浦。未有人行，才半启、回廊朱户。无绪。空望极霓旌，锦书难据。苔径追忆曾游，念谁伴、秋千采绳芳柱。犀奁黛卷，凤枕云孤，应也几番凝伫。怎得伊来，花雾绕、小堂深处。

千丈风漪。霁光明处，花柳高低。箫鼓声中，宝钗遥认，兰棹交驰。贪呆觑著帘儿。不好价、伊家怎知。便是重来，真情厮向，难似当时。

先生心地等空虚。行处幻仙都。点缀玲珑花柳，翻腾窈窕规模。

