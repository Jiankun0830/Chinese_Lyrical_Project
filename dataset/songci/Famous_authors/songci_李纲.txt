笑不知天命，明珠玉斗，漫撞令碎。

汉家炎运中微，坐令闰位馀分据。南阳自有，真人膺历，龙翔虎步。初起昆城，旋驱乌合，块然当路。想莽军百万，旌旗千里，应道是、探囊取。豁达刘郎大度。对敌、安恬无惧。提兵夹击，声喧天壤，雷风借助。虎豹哀嗥，戈委地，一时休去。早复收旧物，扫清氛，作中兴主。

茂陵仙客，算真是、天与雄才宏略。猎取天骄驰卫霍，如使鹰驱雀。鏖战皋兰，犁庭龙碛，饮至行勋爵。中华疆盛，坐令夷狄衰弱。追想当日巡行，勒兵十万骑，横临边朔。亲总貔貅谈笑看，黠虏心惊胆落。寄语单于，两君相见，何苦逃沙漠。英风如在，卓然千古高著。

长江千里。限南北、雪浪云涛无际。天险难逾，人谋克壮，索虏岂能吞噬。阿坚百万南牧，倏忽长驱吾地。破强敌，在谢公处画，从容颐指。奇伟。淝水上，八千戈甲，结阵当蛇豕。鞭弭周旋，旌旗麾动，坐却北军风靡。夜闻数声鸣鹤，尽道王师将至。延晋祚，庇民，周雅何曾专美。

古来夷狄难驯，射飞择肉天骄子。唐家建国，北边雄盛，无如颉利。万马崩腾，皂旗毡帐，远临清渭。向郊原驰突，凭陵仓卒，知战守、难为计。须信君王神武。觇虏营、只从七骑。长弓大箭，据鞍诘问，单于非义。戈甲鲜明，旌麾光彩，六军随至。怅敌情震骇，鱼循鼠伏，请坚盟誓。

晚唐姑息，有多少方镇，飞扬跋扈。淮蔡雄藩联四郡，千里公然旅拒。同恶相资，潜伤宰辅，谁敢分明语。婀群议，共云旄节应付。於穆天子英明，不疑不贰处，登庸裴度。往督全师威令使，擒贼功名归诉。半夜衔枚，满城深雪，忽已亡悬瓠。明堂坐治，中兴高映千古。

蛾眉修绿。正君王恩宠，曼舞丝竹。华清赐浴瑶，五家会处，花盈山谷。百里遗簪堕珥，尽宝钿珠玉。听突骑、鼙鼓声喧，寂寞霓裳羽衣曲。金舆还幸匆匆速。奈六军不发人争目。明眸皓齿难恋，肠断处、绣囊犹馥。剑阁峥嵘，何况铃声，带雨相续。谩留与、千古伤神，尽入生绡幅。

边城寒早。恣骄虏、远牧甘泉丰草。铁马嘶风，毡裘凌雪，坐使一方云扰。庙堂折冲无策，欲幸坤维江表。叱群议，赖寇公力挽，亲行天讨。缥缈。銮辂动，霓旌龙旆，遥指澶渊道。日照金戈，云随黄伞，径渡大河清晓。六军万姓呼舞，箭发敌酋难保。虏情慑，誓书来，从此年年修好。

茫茫云海。方丈蓬壶何处在。拟泛轻舟。一到金鳌背上游。琼楼珠室。千岁蟠桃初结实。月冷风清。试倩双成吸玉笙。

龟台金母。绀发芳容超古。绛节霓旌。青鸟传言若可凭。瑶池龙宴。零落碧桃香片片。八骏西巡。更有何人继後尘。

秋色方浓，好天凉夜，风雨初霁。缺月如钩，微云半掩，的灿星河碎。爽来轩户，凉生枕簟，夜永悄然无寐。起徘徊，凭栏凝伫，片时万情千意。江湖倦客，年来衰病，坐叹岁华空逝。往事成尘，新愁似锁，谁是知心底。五陵萧瑟，中原杳杳，但有满襟清泪。烛兰缸，呼童取酒，且图径醉。

归去客，迂骑过江乡。茅店鸡声寒逗月，板桥人迹晓凝霜。一望楚天长。春信早，山路野梅香。

律吕自相召，韶不难谐。致君泽物，古来何世不须才。幸可山林高卧，袖手何妨闲处，醇酒醉朋侪。千里故人驾，不怕物情猜。秋夜永，更秉烛，且衔杯。五年离索，谁谓谈笑豁幽怀。况我早衰多病，屏迹云山深处，俗客不曾来。此日扫花径，蓬户为君开。

如意始身退，此事古难谐。中年醉饮，多病闲去正当才。长爱兰亭公子，弋钓溪山娱适，甘旨及朋侪。衰疾卧江海，鸥鸟莫惊猜。酒初熟，招我友，共一杯。碧天云卷，高挂明月照人怀。我醉欲眠君去，醉醒君如有意，依旧抱琴来。尚有一壶酒，当复为君开。

物我本虚幻，世事若俳谐。功名富贵，当得须是个般才。幸有山林云水，造物端如有意，分付与吾侪。寄语旧猿鹤，不用苦相猜。醉中适，一杯尽，复一杯。坐间有客，超诣言笑可忘怀。况是清风明月，如会幽人高意，千里自飞来。共笑陶彭泽，空对菊花开。

暮云四卷，淡星河、天影茫茫垂碧。皓月浮空，人尽道，端的清圆如璧。丹桂扶疏，银蟾依约，千古佳今夕。寒光委照，有人独坐秋色。怅念老子平生，粗令婚嫁了，超然闲适。误缚簪缨遭世故，空有当时胸臆。苒苒流年，春鸿秋燕，来往终何益。云山深处，这回真是休息。

九日菊花迟，茱萸却早。嫩蕊浓香自妍好。一簪华发，只恐西风吹帽。细看还遍插，人忘老。千古此时，清欢多少。铁马台空但荒草。旅愁如海，须把金尊销了。暮天秋影碧，云如扫。

木落霜清秋色霁。菊苞渐吐金英碎。佳节不随东去水。谁得会。黄花开日重阳至。三径旧栽烟水外。故园凝望空流泪。香色向人如有意。落蕊。金尊满满从教醉。

秋杪暑方退，清若玉壶冰。高楼对月，天上宫殿不曾扃。散下凄然风露，影照江山如昼，浑觉俗缘轻。弋者欲何慕，鸿羽正冥冥。世间法，唯此事，最堪凭。太虚心量，聊假梨枣制颓龄。但使心安身健，静看草根泉际，吟蚓与飞萤。一坐小千劫，无念契无生。

老饕嗜酒若鸱夷。拣珠玑。自蒸炊。尽云腴，浮蚁在瑶卮。有客相过同一醉，无客至，独中之。麴生风味有谁知。豁心脾。展愁眉。

客中重九共登高。逼烟霄。见秋毫。云涌群山，山外海翻涛。回首中原何处是，天似幕，碧周遭。茱萸蕊绽菊方苞。左倾醪。右持螯。

西阁夜初寒，炉烟轻袅。竹枕绸衾素屏小。片时清梦，又被木鱼惊觉。半窗残月影，天将晓。幻境去来，胶胶扰扰。追想平生发孤笑。壮怀消散，尽付败荷衰草。个中还得趣，从他老。

新阁就，向日借清光。广厦生风非我志，小窗容膝正相当。聊此傲羲皇。狨尾拂，高挂木绳床。

新酒熟，云液满香。溜溜清声归小瓮，温温玉色照瓷瓯。饮兴浩难收。嘉客至，一酌散千忧。

新雨足，一夜满南塘。粳稻向成初吐秀，芰荷虽败尚馀香。爽气入轩窗。澄霁後，远岫更青苍。

新月出，清影尚苍茫。学扇欲生青海上，如钩先挂碧霄傍。星斗焕文章。林下客，把酒挹孤光。

琉璃滑处玉花飞。溅珠玑。喷霏微。谁遣银河，一派九天垂。昨夜白虹来涧饮，留不去，许多时。幽人独坐石ㄛ。赏清奇。濯涟漪。

华清赐浴。宝瓮温泉浇腻玉。笑靥开时。一骑红尘献荔枝。明珠乍剖。自擘轻红香满手。锦袜罗囊。犹瘗当年驿路旁。

仙姝丽绝。被服红绡肤玉雪。火齐堆盘。常得杨妃带笑看。劳生重马。远贡长为千古话。林下甘芳。却准幽人餍饫尝。

幽芳不为春光发，直待秋风。直待秋风。香比馀花分外浓。步摇金翠人如玉，吹动珑。

枝头万点妆金蕊，十里清香。十里清香。解引幽人雅思长。玉壶贮水花难老，净几明窗。

去年九日在衡阳。满林霜。俯潇湘。回雁峰头，依约雁南翔。遥想茱萸方遍插，唯少我，一枝香。今年佳节幸相将。陟层冈。举华觞。

太白乃吾祖，逸气薄青云。开元有道，聊复乘兴一来宾。天子呼来方醉，洒面清泉微醒，馀吐试龙巾。词翰不加点，歌阕满宫春。笔风雨，心锦绣，极清新。大儿中令，神契兼有坐忘人。不识将军高贵，醉里指污吾足，乃敢尚衣嗔。千载已仙去，图象耸风神。

际天云海无涯，径从一叶舟中渡。天容海色，浪平风稳，何尝有飓。鳞甲千山，笙镛群籁，了无遮护。笑读君佳阕，追寻往事，须信道、忘来去。闻说钓鲸公子，为才名、鹗书交举。高怀澹泊，柏台兰省，留连莫住。万里闽山，不从海道，寄声何处。怅七年契阔，无因握手，与开怀语。

莫春清淑之初，赏心最乐惟修禊。兰亭序饮，泛觞流咏，萧然适意。旧弼宗英，文章贤牧，肯临外。向碧山深处，寻花问柳，有佳气、随旌旆。寥落幽人寓止。惜僧园、缭云萦水。栽花种竹，凿池开径，渊明岂愧。美景良辰，玉颜方老，欲留何计。对残红嫩绿，开怀笑时，且须同醉。

花径不曾扫，蓬户为君开。元戎小队，清晓佳客与同来。我为衰迟多病，且恁浇花艺药，随分葺池台。多谢故人意，迂访白云隈。暮春月，修禊事，会兰斋。一觞一咏，何愧当日畅幽怀。况是茂林修竹，映带清流湍激，山色碧崔嵬。勿复叹陈迹，且为醉金杯。

武夷山里一溪横。晚风清。断霞明。行至真、馆下月华生。仙迹灵踪知几许，云缥缈，石峥嵘。羽人同载小舟轻。玉壶倾。荐芳馨。

春来江上打头风。吼层空。卷飞蓬。多少云涛，雪浪暮江中。早是客情多感慨，烟漠漠，雨。梁溪只在太湖东。长儿童。学庞翁。

晓来江口转南风。静烟空。整云蓬。满眼高帆，隐映画图中。呕轧数声离岸橹，云暗淡，雪溟。扁舟归去五湖东。狎樵童。侣渔翁。

征骑远，千里别沙阳。泛碧斋傍凝翠阁，凄云寺里印心堂。回首意茫茫。分水岭，烟雨正凄凉。

云岭水，南北自分流。触目澜翻飞雪浪，赴溪盘屈转琼钩。呜咽不胜愁。归去客，征骑远闽州。

云棹远，南浦绿波春。日暖风和初解冻，饵香竿袅好垂纶。一钓得金鳞。风乍起，吹皱碧渊沦。

清昼永，幽致夏来多。远岸参差风扬柳，平湖清浅露翻荷。移棹钓烟波。凉一霎，飞雨洒轻蓑。

烟艇稳，浦溆正清秋。风细波平宜进楫，月明江静好沈钩。横笛起汀洲。鲈鳜美，新酿蚁醅浮。

江上雪，独立钓渔翁。箬笠但闻冰散响，蓑衣时振玉花空。图画若为工。云水暮，归去远烟中。

长江千里，烟澹水云阔。歌沈玉树，古寺空有疏钟发。六代兴亡如梦，苒苒惊时月。兵戈凌灭。豪华销尽，几见银蟾自圆缺。潮落潮生波渺，江树森如发。谁念迁客归来，老大伤名节。纵使岁寒途远，此志应难夺。

江天霜晓。对万顷雪浪，云涛弥渺。远岫参差，烟树微茫，阅尽往来人老。浅沙别浦极望，满目馀霞残照。暮云敛，放一轮明月，窥人怀抱。杳杳。千里恨，玉人一别，梦断无音耗。手拈江梅，枝头春信，欲寄算应难到。画船片帆浮碧，更值风高波浩。几时得向尊前，销却许多烦恼。

边城寒早。对漠漠暮秋，霜风烟草。战□长闲，刁斗无声，空使荷戈人老。陇头立马极目，万里长城古道。感怀处，问仲宣云乐，从军多少。缥缈。云岭外，夕烽一点，塞上传光小。玉帐尊，青油谈笑，肯把壮怀销了。画楼数声残角，吹彻梅花霜晓。愿岁岁静烟尘，羌虏常修邻好。

数点梅花玉雪娇。烟水篱边，半袅青梢。横斜疏影月黄昏，谁使天香，暗淡飘飘。半醉佳人酒未消。宝髻偏时，插更斜袅。尊前还唱早梅词，琼醑何如，□□□□。

万古秣陵江国，舣舟烟岸，千里云林。故垒高楼，凝望远水遥岑。景阳钟、那闻旧响，玉树唱、空有馀音。感春心。六朝遗事，萧索难寻。甘泉法从弟兄芝玉，顾我情深。契阔相思，岂知今日共登临。对尊俎、休辞痛饮，伤志节、须且高吟。

晚春天气融和，乍惊密雪烟空坠。因风飘荡，千门万户，牵情惹思。青眼初开，翠眉才展，小园长闭。又谁知化作，琼花玉屑，共榆荚、漫天起。深院美人慵困，乱云鬟、尽从妆缀。小廊回处，氍毹重叠，轻拈却碎。飞入楼台，舞穿帘幕，总归流水。怅青春又过，年年此恨，满东风泪。

何时得，恩来日下，蓑笠老江湖。

意态何如涎涎，轻盈只恐飞飞。华堂偏傍主人栖。好与安巢稳戏。揽断楼中风月，且看掌上腰支。谪仙词赋少陵诗。万语千言总记。

塞上风高，渔阳秋早。惆怅翠华音杳。驿使空驰，征鸿归尽，不寄双龙消耗。念白衣、金殿除恩，归黄阁、未成图报。谁信我、致主丹衷，伤时多故，未作救民方召。

