诸公台省，问先生何事，冷官如许。甲第纷纷粱肉厌，应怪先生无此。道出羲皇，才过屈宋，空有名垂古。得钱沽酒，忘形欲道尔汝。好是清夜沈沈，共开春酌，细听檐花雨。茅屋石田荒已久，总待先生归去。

人笑杜陵客，短褐鬓如丝。得钱沽酒，时赴郑老同襟期。清夜沈沈春酌，歌语灯前细雨，相觅不相疑。忘形到尔汝，痛饮真吾师。问先生，今去也，早归来。先生去後，石田茅屋恐苍苔。

衮衮诸公，嗟独冷、先生宦薄。夸甲第、纷纷粱肉，谩甘寥寞。道出羲皇知有用，才过屈宋人谁若。剩得钱、沽酒两忘形，更酬酢。清夜永，开春酌。听细雨，檐花落。但高歌不管，饿填沟壑。司马逸才亲涤器，子云识字终投阁。且生前、相遇共相欢，衔杯乐。

知章骑马似乘船。落井眼花圆。汝阳三斗朝天去，左丞相、鲸吸长川。潇洒宗之，皎如玉树，举盏望青天。长斋苏晋爱逃禅，李白富诗篇。

兰亭当日事。有崇山、茂林修竹，群贤毕至。湍急清流相映带，旁引流觞曲水。但畅叙、幽情而已。一咏一觞真足乐，厌管弦丝竹纷尘耳。春正暮，共修禊。惠风和畅新天气。骋高怀、仰观宇宙，俯察品类。俯仰之间因所寄，放浪形骸之外。曾不知、老之将至。

问陶彭泽，有田园活计，归来何晚。昨梦皆非今觉是，实迷途其未远。松菊犹存，壶觞自酌，寄傲南窗畔。闲云出岫，更看飞鸟投倦。归去请息交游，驾言焉往，独把琴书玩。孤棹巾车邱壑趣，物与吾生何恨。

大人先生，高怀逸兴，酒肉寓名。纵幕天席地，居无庐室，以八荒为域，日月为扃。贵介时豪，绅处士，未解先生酒适情。徒劳尔，谩是非锋起，有耳谁听。先生。挈提罂。更箕踞衔杯枕麴生。但无思无虑，陶陶自得，任兀然而醉，恍然而醒。静听无闻，熟视无睹，以醉为乡乐性真。谁知我，彼二豪犹是，蜾蠃螟蛉。

太行有盘谷，隐者所翱翔，丈夫行世，磊磊落落信行藏。遇则声名利泽，不遇采山钓水，何似两俱忘。谁解盘中趣，与酒为歌章。问何如，盘之乐，乐无央。远驱虎豹，蛟龙于此亦潜藏。

醉之乡、其去中国，不知其几千里。其土平旷无涯际。其气和平一揆。无寒暑，无聚落居城，无怒而无喜。昔黄帝氏。仅获造其都，归而遂悟，结绳已非矣。及尧舜，盖亦至其边鄙。终身太平而治。武王得志於周世。命立酒人之氏。从此後，独阮籍渊明，往往逃而至。何其淳寂。岂古华胥，将游是境，余故为之记。

暮春天气，争看长安，水边多丽人人。意远态浓，肌理骨肉轻匀。绣罗衣裳照映，尽蹙金、孔雀麒麟。夸荣贵，是椒房云幕，恩宠无伦。簇簇紫驼翠釜，间水精盘里，缕脍纷纶。御送珍羞，夹道箫鼓横陈。後来宾从杂，认青鸾、飞舞红巾。扶下马，似杨花、翻入锦茵。

环滁皆山也。望西南、蔚然深秀，者琅邪也。泉水潺潺峰路转，上有醉翁亭也。亭、太守自名之也。试问醉翁何所乐，乐在乎、山水之间也。得之心、寓酒也。四时之景无穷也。看林霏、日出云归，自朝暮也。交错觥筹酣宴处，肴蔌杂然陈也。知太守、游而乐也。

庐山几千仞，屹立并长江。杨澜左里，洪涛巨浪日舂撞。风止雪消冰净，相与泊舟登岸，攀磴望空。岩壑响松桧，巨石激流淙。事幽寻，遗世俗，绝纷。幽花野草香满，时有鹤飞双。

泛舟赤壁，正风徐波静，举尊属客。渺渺予怀天一望，万顷凭虚独立。桂桨空明，洞箫声彻，怨慕还凄恻。星稀月淡，江山依旧陈迹。因念酾酒临江，赋诗横槊，好在今安适。谩寄蜉蝣天地尔，瞬目盈虚消息。

雪堂闲步，过临皋、霜净晚林木落。月白风清如此夜，与客行歌相答。网举松鲈，手携斗酒，赤壁重寻约。悲歌长啸，划然声动寥廓。试问日月几何，江流山色，今日应如昨。履遍岩风露冷，水面怒涛惊跃。

仕宦至卿相，富贵好归乡。高车驷马，都人夹道共瞻望。意气当年尤盛，荣比昔人衣锦，昼锦以名堂。海内知名士，久矣望馀光。大丈夫，荣与贵，视寻常。丰功令德，要将尧舜致君王。

酌以蒲城酒。撷湘累、秋英满泛，介君眉寿。赠君点漆黟川墨，与印文章大手。问此别、相逢难又。三叠阳关声堕泪，写平时、兄弟情长久。离别事，古来有。十年骨肉情何厚。对江山千里，共期白首。夜雨连床追旧事，惟恨音书渐少。便只恐、炊沙不饱。

耿耿银潢净，窗月莹如冰。朱丝一扣，万籁不起冷光凝。千古遗音犹在，一洗淫哇郑卫，北里与南陵。孰识兴亡事，哀乐不同情。咽流泉，戛鸣玉，击浮金。老龙啼晓，幼猿忽复暮山吟。

落魄高人，拼百万、青铜一醉。挥素手、朱绳一抹，四筵惊起。催织寒虫秋弄月，叫群独雁天浮水。更黄鹂、紫燕对春风，争繁脆。悲楚国，羁臣意。怜汉女，逾千里。似深闺恩怨，共相汝尔。我有江南丘壑趣，此弦能道心中事。要曲肱、时听写松风，云窗里。

凌波仙子袜生尘。水上步轻盈。种作寒花愁绝，断肠谁与招魂。

太一真人，莲叶向、中流荡漾。凌万顷、风为帆席，浪为轻桨。乱舞翠绡云雾薄，卧看玉宇琉璃晃。似飘然、万斛举龙骧，随波荡。太华顶，花十丈。飘一叶，借清赏。倩龙眠老手，为渠摹彷。鳌禁谁寓直，玉堂学士今刘向。要清宵、特地杖青藜，来相访。

生长湖山曲。羡君儿、呼吸湖光，饱餐山渌。世外不须论隐逸，谁似先生冰玉。自骨冷、神清无俗。我不识君曾梦见，炯双瞳、碧色光相烛。遗妙语，看不足。生平高节难为续。到如今、凛凛风生，言犹可录。不作相如封禅藁，身後谁荣谁辱。争肯效、白头吟曲。

欲状巴陵胜，千古岳之阳。洞庭在目，远衔山色俯长江。浩浩横无涯际，爽气北通巫峡，南望极潇湘。骚人与迁客，览物兴尤长。锦鳞游，汀兰郁，水鸥翔。波澜万顷，碧色上下一天光。

黄河天上派，到东海、去难收。况镜里堪悲，星星白发，早上人头。人生尽欢得意，把金尊、对月莫空休。天赋君材有用，千金散聚何忧。请君听我一清讴。锺鼎复奚求。但烂醉春风，古来惟有，饮者名留。

听说竹楼好，佳地占黄冈。月波相接，俯临江濑挹山光。急雨檐喧瀑布，密雪瓴敲碎玉，幽阒兴尤长。琴调更虚畅，诗韵转清扬。公退暇，披鹤氅，戴华阳。手披周易，消磨世虑坐焚香。

若耶溪女。笑隔荷花语。日照新妆明楚楚，香袖风轻举。谁家白面游郎。两三遥映垂杨。醉踏落花归去，踌躇空断柔肠。

为忆当时，沈醉里、青楼弄月。闲想像、绣帏珠箔，魂飞心折。羞向妲娥谈旧事，几经三五盈还缺。望翠眉、蝉鬓一天涯，伤离别。寻作梦，巫云结。流别泪，湘江咽。对花深两岸，忽添悲切。试与含愁弹绿绮，知音不遇弦空绝。忽窗前、一夜寄相思，梅花发。

寂寞江城，┾只共、梅花幽独。揩病眼、佳人何许，嫣然空谷。幻出天姿真富贵，朱唇滞酒红生肉。笑漫山、繁李与夭桃，俱粗俗。迟日丽，春睡足。明月照，尤清淑。算移更千里，远从西蜀。流落天涯应可念，为渠剧饮仍歌曲。怕明朝、酒醒落纷纷，那忍触。

落日岘山下，倒著接回。傍人笑问山翁，日日醉归来。三万六千长日，一日杯倾三百，麴筑糟抬。汉水鸭头绿，变酒入金。白铜，鸬鹚杓，鹦鹉杯。轻车快马，凤笙龙管更相催。

狂胡鞍马自为家。遣宫娃。嫁胡沙。万里风烟，行不见京华。马上思归哀怨极，推却手，奏琵琶。胡儿共听亦咨嗟。貌如花。落天涯。

蜀道登天。望峨眉横绝，石栈相连。西来当鸟道，逆浪俯回川。猿与鹤，莫攀缘。九折耸岩峦。算咫尺、扪参历井，回首长叹。西游何日当还。听子规啼月，愁减朱颜。连峰天一握，飞瀑壑争喧。排剑阁，越天关。

庐阜诸峰，炉峰绝胜，草堂介焉。敞明窗净室，素屏虚榻，要仰观山色。俯听流泉。中有池台，旁多竹卉，夹涧杉松高刺天。堂之北，据层崖积石，绿荫浓鲜。堂东瀑布飞悬。似雨露霏微珠贯穿。有春花秋月，夏云冬雪，阴晴显晦，雾吐烟吞。右抱琴书，左携妻子，杖屦从容尽暮年。平生志，赖清泉白石，实听余言。

泛松江、水遥山碧，清寒微动秋浦。霜云霁色横无际，别鹄惊鸿无数。朝又暮。听牧笛长吹，隐隐渔榔度。骚人才子。既览物兴怀，浮游尘外，啸傲剧清思。人间世。扰扰荣途要路。瀛洲琼馆安所。轩裳何似渔蓑兴，萧散龙游鹤渚。须归去。办双桨孤帆，云月和烟雨。江湖伴侣。趁社橘初黄，汀葭馀翠，成我莼鲈趣。

汹汹松风。更浮云皓皓，轻度春空。精神新发越，宾主少从容。犀箸厌，涤昏懵。茗碗策奇功。待试与，平章甲乙，为问涪翁。建溪日铸争雄。笑罗山梅岭，不数严邛。胡桃添味永，甘菊助香浓。投美剂，与和同。

坐愁书室，谩临风、遐想蓬莱高致。抚鹤扪松长叹息，失足误来人世。紫禁九重，碧山万里，无路鸣珂佩。江山胜处，且寻花柳倾醉。不堪送客清川，系帆渌水，烟景供憔悴。更举芳尊浇别恨，逸趣浮游天外。

杏花春晚，散馀芳、著处萦帘穿箔。唤起幽人明月夜，步月褰衣行乐。置酒花前，清香争发，雪挽长条落。山城薄酒，共君一笑同酌。且须眼底柔英，尊中清影，放待杯行数。莫道洞箫声断处，月落杯空牢寞。

华裾织翡翠，金辔闹珑璁。宝蹄轻稳，香尘满地骤隆隆。云是东京才子，名擅文章钜伯，一世独推雄。高盖拥宾从，下马气如虹。运元精，锺神秀，贯当中。磊磊落落，二十八宿列心胸。

武昌七十庞眉叟。学笛从年少。萧萧笛竹楚山秋。当日买林、曾典黑貂裘。一声占尽秋江月。天外行云绝。如今老去兴犹迟。尚想时时、一曲梦中吹。

拾遗流落锦宫城。故人情。眼为青。时向百花，潭水濯冠缨。韦曲杜陵行乐地，尘土暗，叹漂零。园翁溪友总比邻。酒盈尊。肯相亲。

子陵先生，故人光武，以道相忘。幸炎符在握，六龙在御，臣来亿兆，阳德方刚。自是先生，独全高节，归去江湖乐未央。动星象，被羊裘傲睨，一世轩裳。高哉不事侯王。爱此地山高水更长。盖先生心地，超乎日月，又谁如光武，器量包荒。立懦廉顽，有功名教，万世清风更激扬。无古今，想云山郁郁，江水泱泱。

须信乾坤如逆旅，都来一梦浮生。夜游秉烛尽欢情。阳春烟景媚，乐事史来并。座上群公皆俊秀，高谈幽赏俱清。飞觞醉月莫辞频。休论金谷罚，七步看诗成。

开元盛日，爱名花绝品，浅红深紫。云想衣裳□□映，曲槛软风微度。群玉山头，瑶台月下，一□香凝露。嫣然倾国，巫山肠断云雨。借问标格风流，汉宫谁似，飞燕红妆舞。解释春风无限恨，博得君王笑语。

