千山青比妆眉浅。却奈眉峰远。玉人元自不禁秋。更算恼伊深处、月当楼。分携不见凭阑际。只料无红泪。万千应在锦回纹。嘱付断鸿西去、问行云。

慵整金钗缩指尖。晓犹自入疏帘。绿窗清冷脸红添。妒粉尽饶花六六，回风从斗玉纤纤。不成香暖也相兼。

秋鸿只向秦筝住。终寄青楼书不去。手因春梦有携时，眼到花开无著处。泥金小字蛮笺句。

魏都雄，凤皇飞观云间。佩麟符、荀池元老，暂辞西省仙班。憩甘棠、地澄远籁，咏华黍、河卷惊澜。碧草萋迷，丹毫冷落，圜扉铃索镇长闲。绣筵展、三台星近，锵玉韵珊珊。金尊滟、新醅方荐，薄暑初残。政成时、欢馀客散，後园朱户休关。度秋风、画阑枕水，挂夜月、雕栏骑山。锦帐笼香，鸾钗按曲，琵琶双转语绵蛮。

世有达人，潇洒出尘，招隐青霄际。终始追。游览老山栖。藐千金、轻脱如屣。彼假容江皋，滥巾云岳，缨情好爵欺松桂。观向释谈空，寻真讲道，巢由何足相拟。待诏书来起便驺驰。席次早焚烈芰荷衣。敲朴喧喧，牒诉匆匆，抗颜自喜。嗟明月高霞，石径幽绝谁回睇。空怅猿惊处，凄凉孤鹤嘹唳。任列壑争讥。众蜂竦诮，林惭涧愧移星岁。方浪神京，腾装魏阙，徘徊经过留憩。致草堂灵怒蒋侯麾。扃岫幌、驱烟勒新移。忍丹崖碧岭重滓。鸣湍声断深谷，逋客归何计。信知一逐浮荣，便丧素守，身成俗士。

中军玉帐旌旗绕。吴钩锦带明霜晓。铁马去追风。弓声惊塞鸿。分兵闲细柳。金字回飞奏。犒饮上恩浓。燕然思勒功。

清霜飞入蓬莱殿。别进云裘软。却回宸虑念多寒，诏语日边亲遣。冰蚕绵厚，金雕锦好，永夜缝宫线。红旌绛旆迎星传。喜气欢声远。庙堂勋旧使台贤，领袖坐中争绚。天香馥郁，君恩岁岁，一醉春生面。

茜雾红云捧建章。鸣珂星使渡银潢。亲将圣主如丝语，传与陪都振鹭行。香袅袅，佩锵锵。升平歌管趁飞觞。明时玉帐恩相续，清夜钧天梦更长。

曲径深丛枝袅袅。晕粉揉绵，破蕊烘清晓。十二番开寒最好。此花不惜春归早。青女飞来红翠少。特地芳菲，绝艳惊衰草。只东风终甚了。久长欲伴娥老。

巧剪明霞成片片。欲笑还颦，金蕊依稀见。拾翠人寒妆易浅。浓香别注唇膏点。竹雀喧喧烟岫远。晚色溟，六出花飞遍。此际一枝红绿眩。画工谁写银屏面。

剪腊成梅天著意。黄色浓浓，对萼匀装缀。百和薰肌香旖旎。仙裳应渍蔷薇水。雪径相逢人半醉。手折低枝，拥髻云争翠。嗅蕊拈枝无限思。玉真未洒梨花泪。

青玉一枝红类吐。粉颊愁寒，浓与胭脂传。辨杏猜桃君莫误。天姿不到风尘处。云破月来花下住。要伴佳人，弄影参差舞。只有暗香穿绣户。昭华一曲惊吹去。

雪霁花梢春欲到。饯腊迎春，一夜花开早。青帝回舆云缥缈。鲜鲜金雀来飞绕。绣阁纱窗人窈窕。翠缕红丝，斗剪幡儿小。戴在花枝争笑道。愿人常共春难老。

艳夭桃春信漏。弄粉飘香，枫叶飞丹後。酒入冰肌红欲透。无言不许群芳斗。楼外何人揎翠袖。剪落金刀，插处浓云覆。肯与刘郎仙去否。武陵回路相思瘦。

翠袖盘花金拈线。晓炙银簧，劝饮随深浅。复幕重帘谁得见。馀醺微觉红浮面。别唤清商开绮宴。玉管双横，抹起梁州遍。白苎歌前寒莫怨。湘梅萼里春那远。

千古铜台今莫问。流水浮云，歌舞西陵近。烟柳有情开不尽。东风约定年年信。天与麟符行乐分。带缓球纹，雅宴催云鬓。翠雾萦纡销篆印。筝声恰度秋鸿阵。

未帖宜春双彩胜。手点酥山，玉筋人争莹。节过日长心自准。迟留碧瓦看红影。楼外尖风吹鬓冷。一望平林，花相映。落粉筛云晴未定。朝酲只凭阑干醒。

梦破池塘杳杳。情随春草。尊前风味不胜清，赋白雪、幽兰调。秀句银钩争妙。

欲访瑶台蓬岛。烟云缥缈。清游却到凤皇池，听檀板、新声妙。天上除书催早。

尧天雨露承新诏。珂马风生趋急召。玉符曾将虎牙军，金殿还升龙尾道。征西镇北功成早。

御水毂纹风皱，画桥横处，沙路晴时。曲坞藏春，朱户翠竹参差。过墙花、娇无限思，笼槛柳、低不胜垂。海棠枝。为东君爱，未敢离披。迟迟。日华融丽，悠扬丝管，掩冉旌旗。喜入繁红，坐来开尽不须吹。听莺迁、还思上苑，约凤浴、应展新池。

魏台长乐坊西，画桥倒影烟堤远。东风与染，揉蓝春水，湾环清浅。浴鹭翘莎，戏鱼吹絮，落红漂卷。为游人盛踪，兰舟彩舫，飞轻棹、凌波面。乐事年来乍见。趁旌旗、谷莺娇啭。追随况有，疏帘珠袖，浓香绀。萧寺高亭，茂林斜照，且留芳宴。看韶华烂向，尊前放手，作梨花晚。

六六云从龙戏月，天颜带笑尝新。年年回首建溪春。香甘先玉食，珍宠在枫宸。赐品暂醒歌里醉，延和行对台臣。宫瓯浮雪乳花匀。九重清昼永，宣坐议东巡。

重举金猊多炷香。仙方调绛雪，坐初尝。醉鬟娇捧不成行。颜如玉，玉碗共争光。飞盖莫催忙。歌檀临阅处，缓何妨。

椽烛乘珠清漏长。醉痕衫袖湿，有馀香。红牙双捧旋排行。将歌处，相向更催妆。明月映东墙。海棠花径密，迸流光。

荷花遮水水漫溪。柳底垂。乱蝉嘶。舍辔何妨，临水照征衣。一扇香风摇不尽，人念远，意凄迷。骑鲸仙子已相知。数归期。赋新诗。

红云茜雾笼金阙。圣运叶、星虹佳节。紫禁晓风馥天香，奏九韶、帝心悦。瑶阶万岁蟠桃结。

花时微雨。未减春分数。占取帘疏花密处。把酒听歌金缕。斜风轻度浓香。闲情正与春长。向晚红灯入坐，尝新青杏催觞。

花枝晚。过雨红珠转。欲共东君论缱绻。繁艳休将风卷。归来凝思闲窗。寒花莫□微觞。解慢不成幽梦，燕泥惊落雕梁。

安阳好，形胜魏西州。曼衍山河环故国，升平歌鼓沸高楼。和气镇飞浮。笼画陌，乔木几春秋。

安阳好，戟户府居雄。白昼锦衣清宴处，铁梁丹榭画图中。壁记旧三公。棠讼悄，池馆北园通。

安阳好，物外占天平。叠叠蓝烟岫色，淙淙鸣玉晚溪声。仙路驭风行。松路转，丹碧照飞甍。

安阳好，泮水盛儒宫。金字照碑光射斗，芸香书阁势凌空。肃肃采芹风。来劝学，乡衮首文翁。

安阳好，耆旧迹依然。醉白垂杨低掠水，延松高桧老参天。曾映两貂蝉。王谢族，兰玉秀当年。

安阳好，负郭相君园。绿野移春花自老，平泉醒酒石空存。月馆对风轩。人选胜，幽径破苔痕。

安阳好，曲水似山阴。咽咽清泉岩溜细，弯弯碧篆痕深。永昼坐披襟。红袖小，歌扇画泥金。

安阳好，□□又飞。拨垅旋栽花密密，著行重接柳依依。鸳瓦荡晴辉。池面渺，相望是荣归。

安阳好，千古邺台都。穗帐歌人春不见，金楼梦凤夜相呼。辇路旧萦纡。闲引望，漳水绕城隅。

烟云千里。一抹西山翠。碧瓦红楼山对起。楼下飞花流水。锦堂风月依然。

碧藕花风入袖香。涓涓清露，玉肌凉。折花无语傍横塘。随折处，一寸万丝长。还更擘莲房。莲心真个苦，似离肠。

星郎才思生雕管。四海声名满。尊前新唱更新妍。况有玉人相劝、拚酡颜。芙蓉幕下同时客。年少那重得。且寻幽梦赋高唐。莫为浮名容易、却相妨。

清商初入昭华。宫叶秋声满。草麻初罢月蝉娟。想见明朝喜色、动天颜。持杯满劝龙头客。荣遇时方得。词源三峡泻瞿塘。便是醉中宣去、也无妨。

文昌郎自文无比。风露行千里。试寻天上使星看。却见锦衣白昼、过乡关。边城落照孤鸿外。联璧人相对。应吟红叶送清秋。向我旧题诗处、更重游。

客舍两三花，并脸开清晓。一朵涓涓韵已高，一朵纤纤袅。谁与插斜红，拥髻争春好。此意遥知梦已传，月落前村悄。

塞柳未传春信。霜花侵鬓。送君西去指秦关，看日近、长安近。玉帐同时英俊。

凤拨弦鸣夜永，直疑人在浔阳。轻云薄雾隔新妆。但闻儿女语，倏忽变轩昂。且看金泥花那面，指痕微印红桑。几多馀暖与真香。移船犹自可，卷箔又何妨。

宫缬悭裁翡翠轻。文犀松串水晶明。风新样称娉婷。带笑缓摇春笋细，障羞斜映远山横。玉肌无汗暗香清。

燕尾道冠儿，蝉翼生衫子。枕看书卧北窗，簟展潇湘水。团扇弄薰风，皓质添凉意。谁与文君作粉真，只此莲花是。

深庭夜寂，但凉蟾如昼。鹊起高槐露华透。听曲楼玉管，吹彻伊州，金钏响，轧轧朱扉暗扣。迎人巧笑道，好个今宵，怎不相寻暂携手。见淡净晚妆残，对月偏宜，多情更、越饶纤瘦。早促分飞霎时休，便恰似阳台，梦云归後。



岘首亭空，劝君休堕羊碑泪。宦游如寄。且伴山翁醉。说与鲛人，莫解江皋佩。将归思。晕红萦翠。细织回文字。

雨零花昼春杯举。举杯春昼花零雨。诗令酒行迟。迟行酒令诗。满斟犹换盏。盏换犹斟满。天转月光圆。圆光月转天。

绿笺长写新成曲。曲成新写长笺绿。豪句逞才高。高才逞句豪。美容歌皓齿。齿皓歌容美。香篆小花团。团花小篆香。

玉纤传酒浮香菊。菊香浮酒传纤玉。弦管沸欢筵。筵欢沸管弦。出帘珠袖蔌。蔌袖珠帘出。眉晕浅山低。低山浅晕眉。

浦烟迷处回莲步。步莲回处迷烟浦。罗绮媚横波。波横媚绮罗。细眉双拂翠。翠拂双眉细。歌意任情多。多情任意歌。

