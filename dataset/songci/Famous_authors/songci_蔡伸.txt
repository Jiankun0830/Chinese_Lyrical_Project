醉击玉壶缺，恨写绿琴哀。悠悠往事谁问，离思渺难裁。绿野堂前桃李，燕子楼中歌吹，那忍首重回。唯有旧时月，远远逐人来。小庭空，清夜永，独徘徊。伴人幽怨，一枝潇洒陇头梅。肠断云帆西去，目送烟波东注，千里接长淮。为我将双泪，好过楚王台。

亭皋木叶下，原隰菊花黄。凭高满眼秋意，时节近重阳。追想彭门往岁，千骑云屯平野，高宴古球场。吊古论兴废，看剑引杯长。感流年，思往事，重凄凉。当时坐间英俊，强半已凋亡。慨念平生豪放，自笑如今霜鬓，漂泊水云乡。已矣功名志，此意付清觞。

相逢非草草，分袂太匆匆。征裘泪痕遍，眸子怯酸风。天际孤帆难驻，柳外香望断，云雨各西东。回首重城远，楼观暮烟中。黯销魂，思陈事，已成空。东郊胜赏，归路骑马踏残红。月下一樽芳酒，凭阑几曲清歌，别後少人同。为问桃花脸，一笑为谁容。

烟锁长堤，云横孤屿，断桥流水溶溶。凭阑凝望，远目送征鸿。桃叶溪边旧事，如春梦、回首无踪。难忘处，紫薇花下，清夜一尊同。东城，携手地，寻芳选胜，赏遍珍丛。念紫箫声阕，燕子楼空。好是卢郎未老，佳期在、端有相逢。重重恨，聊凭红叶，和泪寄西风。

风卷龙沙，云垂平野，晚来密雪交飞。坐看阑槛，琼蕊遍寒枝。妆点兰房景致，金铺掩、帘幕低垂。红炉畔，浅斟低唱，天色正相宜。更阑，人半醉，香肌玉暖，宝髻云。又何须高会，梁苑瑶池。堪笑子猷访戴，清兴尽、忍冻空回。仍休羡，渔人江上，披得一蓑归。

鹦鹉洲边，芙蓉城下，迥然水秀山明。小舟双桨，特地访云英。惊破兰衾好梦，开朱户、一笑相迎。良宵永，南窗皓月，依旧照娉婷。别来，无限恨，持杯欲语，恍若魂惊。念霎时相见，又惨离情。还是匆匆去也，重携手、密语叮咛。佳期在，宝钗鸾镜，端不负平生。

秦洞花迷，巫阳梦断，夜来曾到蓝桥。洞房深处，重许见云翘。惠帐残灯耿耿，纱窗外、疏雨萧萧。双心字，重衾小枕，玉困不胜娇。寻常，愁夜永，今宵更漏，弹指明朝。叙深情幽怨，泪香绡。记取于飞厚约，丹山愿、别选安巢。骖鸾去，青霄路稳，明月共吹箫。

玉鼎翻香，红炉叠胜，绮窗疏雨潇潇。故人相过，情话款良宵。酒晕微红衬脸，横波浸、满眼春娇。云屏掩，鸳鸯被暖，枕听寒潮。如今，成别恨，临风对月，总是无聊。念伤心南陌，执手河桥。还似一声春梦，离魂断、楚些难招。佳期在，踏青时候，花底听鸣镳。

雁落平沙，烟笼寒水，古垒鸣笳声断。青山隐隐，败叶萧萧，天际暝鸦零乱。楼上黄昏，片帆千里归程，年华将晚。望碧云空暮，佳人何处，梦魂俱远。忆旧游、邃馆朱扉，小园香径，尚想桃花人面。书盈锦轴，恨满金徽，难写寸心幽怨。

冰结金壶，寒生罗幕，夜阑霜月侵门。翠筠敲竹，疏梅弄影，数声雁过南云。酒醒粲枕，怆犹有、残妆泪痕。绣衾孤拥，馀香未减，犹是那时熏。长记得、扁舟寻旧约，听小窗风雨，灯火昏昏。锦才展，琼签报曙，宝钗又是轻分。

绝代佳人，幽居空谷，绮窗森玉猗猗。小舟双桨，重寻旧约，洞房宛是当时。夜阑红烛暗，黯相对、浑如梦里。旋烘鸳锦，尘生绣帐，香减缕金衣。须信有、盟言同皎日，□利牵名役，事与君违。□君已许，今生来世，两情到此奚疑。

画桥流水桃溪路，别是壶中佳致。南楼夜月，东窗疏雨，金莲共醉。人静回廊，并肩携手，玉芝香里。念紫箫声断，巫阳梦觉，人何在、花空委。寂寞危栏独倚。望仙乡、水云无际。芸房花院，重来空锁，苍苔满地。物是人非，小池依旧，彩鸳双戏。念当时风月，如今怀抱有盈襟泪。

孤城暮角，落日边声静。醉袖拂危阑，对天末、孤云愁凝。吴津楚望，表里抱江山，山隐隐，水迢迢，满目江南景。羁怀易感，往事伤重省。罗袂残香，鬓星星、忍窥清镜。琼英好在，应念玉关遥，凝泪眼，下层楼，回首平林暝。

疏梅雪里，已报东君信。冷艳与清香，似一个、人人标韵。晚来特地，酌酒慰幽芳，携素手，摘纤枝，插向乌云鬓。老来世事，百种皆消尽。荣利等浮云，谩汲汲、徒劳方寸。花前眼底，幸有赏心人，歌金缕，醉瑶卮，此外君休问。

书云今旦，雪霁严凝候。玉辇想回銮，正花覆、千官锦绣。周南留滞，清梦绕觚，心耿耿，路迢迢，此际空回首。华堂荐寿。玉笋持椒酒。一曲啭春莺，更祝我、膺时纳佑。功名富贵，老去已灰心，唯只愿，捧觞人，岁岁长依旧。

金风玉露，时节清秋候。散发步闲亭，对荧荧、一天星斗。悲歌慷慨，念远复伤时，心耿耿，发星星，倚杖空搔首。区区恋豆。岂是甘牛後。时命未来间，且只得、低眉袖手。男儿此志，肯向死前休，无限事，几多愁，总付杯中酒。

凌空宝观，乍登临、多少伤离情味。淼淼烟波吴会远，极目江淮无际。槛外长江，楼中红袖，淡荡秋光里。一声横吹，半滩鸥鹭起。因念邃馆香闺，玉肌花貌，有盈盈仙子。弄水题红传密意，宝墨银钩曾寄。泪粉香销，碧云□杳，脉脉人千里。一弯新月，断肠危栏独倚。

岁华晚，念羁怀多感，佳会难卜。草草杯盘聊话旧，同剪西窗寒烛。翠袖笼香，双蛾敛恨，低按新翻曲。无情风雨，断肠更漏催促。匆匆归骑难留，鸾屏鸳被，忍良宵孤宿。回首幽欢成梦境，唯觉衣襟芬馥。海约山盟，云情雨意，何日教心足。不如不见，为君一味愁蹙。

画堂宴阕，望重帘不卷，轻哑朱户。悄悄回廊，惊渐闻、蟋蟀凌波微步。酒力融春，香风暗度，携手偎金缕。低低笑问，睡得真个稳否。因念隔阔经年，除非魂梦里，有时相遇。天意怜人心在了，岂信关山遐阻。晓色朦胧，柔情倦恋，後约叮咛语。休教肠断，楚台朝暮云雨。

当年豪放，况朋侪俱是，一时英杰。逸气凌云，佳丽地、独占春花秋月。冶叶倡条，寻芳选胜，是处曾攀折。昔游如梦，镜中空叹华发。邂逅萍梗相逢，十年往事，忍尊前重说。茂绿成阴春又晚，谁解丁香千结。宝瑟弹愁，玉壶敲怨，触目堪愁绝。酒阑人静，为君肠断时节。

轻雷骤雨，洗千岩浓翠，层峦森列。衣袂凉生，丛竹外、时有飞萤明灭。云浪鳞鳞，兰舟泛泛，共载一轮月。五湖当日，未应此段奇绝。归路横玉惊鸾，叫云清似水，悠扬天末。玉宇琼林凝望处，依约广寒宫阙。老去情锺，此心仍在，未肯甘华发。清欢留作，异时嘉话重说。

寓目伤怀，逢欢感旧，年来事事疏慵。叹身心业重，赋得情浓。况是离多会少，难忘雨迹云踪。断无锦字，双鳞杳杳，新雁雍雍。良宵孤枕，人远天涯，除非梦里相逢。相逢处，愁红敛黛，还又匆匆。

青娥呈瑞。正惨惨暮寒，同云千里。剪水飞花，渐渐瑶英，密洒翠筠声细。邃馆静深，金铺半掩，重帘垂地。明窗外。伴疏梅潇洒，玉肌香腻。幽人当此际。醒魂照影，永漏愁无寐。强拊清尊，慵添宝鸭，谁会黯然情味。幸有赏心人，奈咫尺、重门深闭。今夜里。算忍教孤负，浓香鸳被。

微雨初晴。洗瑶空万里，月挂冰轮。广寒宫阙近，望素娥缥缈，丹桂亭亭。金盘露冷，玉树风轻。倍觉秋思清。念去年曾共吹箫侣，同赏蓬瀛。奈此夜、旅泊江城。谩花光眩目，绿酒如渑。幽怀终有恨，恨绮窗清影，虚照娉婷。

明眸秀色，别是天真潇洒。更鬓发堆云，玉脸淡拂轻霞。醉里精神，众中标格谁能画。当时携手，花笼淡月，重门深亚。巫峡梦回，已成陈事，岂堪重话。谩赢得、罗襟清泪，鬓边霜华。

人倚金铺，颦翠黛、盈盈堕睫。话别处、留连无计，语娇声咽。十幅云帆风力满，一川烟暝波光阔。但回首、极目望高城，弹清血。并兰舟，停画楫。曾共醉，津亭月。销魂处，今夜月圆人缺。楚岫云归空怅望，汉皋佩解成轻别。最苦是、拍塞满怀愁，无人说。

素秋向晚，岁华分付木芙蓉。萧萧红蓼西风。记得当时撷翠，拥手绕芳丛。念吹箫人去，明月楼空。遥山万重。望寸碧、想眉峰。翠钿琼谩好，谁适为容。

参差弱柳长堤路。柳外征帆去。皓齿明眸娇态度。回头一梦，断肠千里，不到相逢地。来时约略春将暮。幽恨空馀锦中句。

鸾凰本是和鸣友。奈无计、长相守。云雨匆匆分袂後。彩舟东去，橹声呕轧，目断长堤柳。涓涓清泪轻绡透。残粉馀香尚依旧。

双佩雷文拂手香。青纱衫子淡梳妆。冰姿绰约自生凉。虚掉玉钗惊翡翠，缓移兰棹趁鸳鸯。鬓鬟风乱绿云长。

玉趾弯弯一折弓。秋波剪碧滟双瞳。浅颦轻笑意无穷。夜静拥炉熏督耨，月明飞棹采芙蓉。别来欢事少人同。

苹末风轻入夜凉。飞桥画阁跨方塘。月移花影上回廊。粲枕随钗云鬓乱，红绵扑粉玉肌香。起来携手看鸳鸯。

窗外疏篁对节金。画桥新绿一篙深。沈沈清夜对横参。酒晕半消红玉脸，云鬟轻制小犀簪。梦回陈迹杳难寻。

沙上寒鸥接翼飞。潮生潮落水东西。征船鸣橹趁潮归。望断碧云无锦字，谩题红叶有新诗。黄昏微雨倚阑时。

漠漠新田绿未齐。柳阴阴下水平堤。竹间时有乳鸦啼。云敛屏山横枕畔，夜阑璧月转林西。玉芝香里彩鸳栖。

紫燕双双掠水飞。廉纤小雨未成泥。篱边开尽野蔷薇。会少离多终有恨，暂来还去益堪悲。後期重约采莲时。

窄窄霜绡稳称身。强临歌酒惨离魂。故人相遇益伤神。断雨残云千里隔，琼枝璧月四时新。为君留取镜中春。

且斗尊前见在身。昔游如梦可销魂。玉容依约旧精神。千里重来人事改，一杯相属意还新。韶华不减洞中春。

木似文犀感月华。寸根移种自仙家。春兰秋菊浪矜夸。玉露初零秋夜永，幽香直入小窗纱。此时风月独输他。

叶剪玻璃芯糁金。清香端不数琼沈。独将高韵冠芗林。千里江山新梦後，一天风露小庭深。主人归兴已。

浅褐衫儿寿带藤。碾花如意枕冠轻。凤鞋弓小称娉婷。约略梳妆随事好，出尘标韵出尘清。一枝梅映玉壶冰。

窗外桃花烂熳开。年时曾伴玉人来。一枝斜插凤皇钗。今日重来人事改，花前无语独徘徊。凄凉怀抱可怜哉。

瑶琴一弄清商怨。楼外桐阴转。月华澄淡露华浓。寂寞小池烟水、冷芙蓉。攀花撷翠当时事。绿叶同心字。有情还解忆人无。过尽寒沙新雁、甚无书。

飞梁石径关山路。惨淡秋容暮。一行新雁破寒空。肠断碧云千里、水溶溶。鸾衾欲展谁堪共。帘幕霜华重。鸭炉香尽锦屏中。幽梦今宵何许、与君同。

红尘匹马长安道。人与花俱老。缓垂鞭袖过平康。散尽高阳、零落少年场。朱弦重理相思调。无奈知音少。十年如梦尽堪伤。乐事如今、回首做凄凉。

彩旗摇曳樯乌转。首征帆展。高城楼观暮云平。叠鼓凝笳都在、断肠声。绿窗朱户空回首。明月还依旧。乱山无数水茫茫。谁念塞垣风物、惶。

堆琼滴露冰壶莹。楼外天如镜。水晶双枕衬云鬟。卧看千山明月、听潺。渡江桃叶分飞後。马上犹回首。邮亭今夜月空圆。不似当时携手、对婵娟。

碧溪曾寄流红字。忍话当时事。重来种种尽堪悲。有酒盈杯、聊为故人持。夜闲剪烛西窗语。怀抱今如许。尊前莫讶两依依。绿鬓朱颜、不似少年时。

鸾屏绣被香云拥。平帖幽闺梦。觉来重试古龙涎。深炷玉炉、烧气不烧烟。匆匆人去三更也。月到回廊下。出门无语送郎时。泪共一天风露、湿罗衣。

画堂初见伊，明月当满窗。今夜月如眉，话别河桥畔。重见约中秋，莫负于飞愿。免使月圆时，两处空肠断。

霜寒月满窗，夜永人无寐。绛腊有馀情，偏照鸳鸯被。看尽旧时书，洒尽今生泪。衙鼓已三更，还是和衣睡。

金壶插玉芝，人面交相照。花影满方床，翠叠屏山杳。风月亦多情，特地今宵好。尽道夜初长，弹指东窗晓。

几番花信风，数点笼丝雨。并辔踏香尘，选胜东郊路。韶华转首空，谁解留春住。幸到绿尊前，且作莺花主。

银缸委坠红，碧锁朦胧晓。别泪洒金徽，一曲情多少。邮亭今夜长，明月香帏悄。纵使梦相逢，何处寻蓬岛。

萧寺疏锺断，虚堂夜气清。凉蟾偏向小明窗。露井碧梧寒叶、颤秋声。幽恨人谁问，孤衾泪独横。此时风月此时情。拟倩蓝桥归梦、见云英。

远水澄明绿，孤云暗淡愁。白苹红蓼满汀洲。肠断圆蟾空照、木兰舟。节物伤羁旅，归程叹滞留。佳期已误小红楼。赖得今年犹有、闰中秋。

恨入眉峰翠，寒生酒晕红。临期凝泪洒西风。须信世间无物、似情浓。玉蹬敲霜月，金钲伴晓锺。凄凉古驿乱山重。今夜拥衾无寐、与君同。

天外雨初收。风紧云轻已变秋。邂逅故人同一笑，迟留。聚散人生宜自谋。去路指南州。万顷云涛一叶舟。莫话太湖波浪险，归休。人在溪边正倚楼。

木落雁南翔。锦鲤殷勤为渡江。泪墨银钩相忆字，成行。滴损云笺小凤皇。陈事费思量。回首烟波卷夕阳。尽道凭书聊破恨，难忘。及至书来更断肠。

鸳鸯枕上云堆绿。兰膏微润知新沐。开帐对华灯。见郎双眼明。锦衾香馥郁。槛竹敲寒玉。何物最无情。晓鸡咿喔声。

杏花零落清明雨。卷帘双燕来还去。枕上玉芙蓉。暖香堆锦红。翠翘金钿雀。蝉鬓慵疏掠。心事一春闲。黛眉颦远山。

飞英不向枝头住。等闲又送春归去。云幄翠阴浮。长随日脚流。玉箫吹凤怨。惊起楼中燕。飞去自双双。恼人空断肠。

水光山影浮空碧。柳丝摇曳春无力。柳岸系行舟。吹箫忆旧游。旧游堪更忆。望断迷南北。千古恨悠悠。长江空自流。

当时携手今千里。可堪重到相逢地。触目尽关心。流莺尚好音。无人知我意。只有涓涓泪。寂寞到斜阳。罗衣旧香。

鸣茄叠鼓催双桨。扁舟稳泛桃花浪。别泪洒东风。前欢如梦中。梦魂无定据。不到相逢处。纵使梦相逢。香闺岂解同。

金铺半掩银瞻满。个人应恨归来晚。轧轧橹声迟。那知心已飞。迎门一笑粲。娇困横波慢。偎倚绿窗前。今宵人月圆。

双双紫燕来华屋。雨馀芳草池塘绿。一夜摆花风。莺花满树红。杯深君莫诉。醉袖歌金缕。无奈惜花心。老来情转深。

朝来一陈狂风雨。春光已作堂堂去。茂绿满繁枝。青梅结子时。攀枝惊晚。乐事孤心眼。正是惜春归。那堪怨别离。

凝羞隔水抛红豆。嫩桃如脸腰如柳。心事暗明期。阳台云雨迷。玉楼花似雪。花上朦胧月。挥泪执柔荑。匆匆话别时。

花冠鼓翼东方动。兰闺惊破辽阳梦。翠被小屏山。晓窗灯影残。并头双燕语。似诉横塘雨。风雨晓寒多。征人可奈何。

湖光碧。春花秋月无今昔。无今昔。十年往事，尽成陈迹。玉箫声断云屏隔。山遥水远长相忆。长相忆。一生怀抱，为君牵役。

花阴月。兰堂夜宴神仙客。神仙客。江梅标韵，海棠颜色。良辰佳会诚难得。花前一醉君休惜。君休惜。楚台云雨，今夕何夕。

彩舟双橹。六月临平路。小雨轻风消晚暑。绕岸荷花无数。玉人璨枕方床。遥知待月西厢。昨夜有情风月，今宵特地凄凉。

南窗月满。绣被堆香暖。苦恨春宵更漏短。应讶郎归又晚。征帆初落桥边。迎门一笑嫣然。今夜流霞共酌，何妨金盏垂莲。

明眸秀色。肌理凝香雪。罗绮丛中标韵别。捧酒歌声清越。不辞醉脸潮红。却愁归骑匆匆。回首绿窗朱户，断肠明月清风。

溪声咽。溪上有人离别。别语叮咛和泪说。罗巾沾泪血。尽做刚肠如铁。到此也应愁绝。回首断山帆影灭。画船空载月。

相思切。触目只供愁绝。好梦惊回清漏咽。烛残香穗结。长恨南楼明月。只解照人离缺。同倚朱栏飞大白。今宵风月别。

凉生冰簟怯衣单。明月楼高空画栏。满院啼人未眠。掩重关。乌鹊南飞风露寒。

烟笼寒水暝禽栖。满庭红叶飞。兰堂寂寂画帘垂。霜浓更漏迟。鸳被冷，麝香微。强单枕时。西窗看尽月痕移。此情君怎知。

数声。可怜又是，春归时节。满院东风，海棠铺绣，梨花飘雪。丁香露泣残枝，算未比、愁肠寸结。自是休文，多情多感，不干风月。

子规啼月。幽衾梦断，销魂时节。枕上斑斑，枝头点点，染成清血。凄凉断雨残云，算此恨、文君更切。老去情怀，春来况味，那禁离别。

联璧寻春，踏青尚意，年时携手。此际重来，可怜还是，年时时候。阴阴柳下人家，人面桃花似旧。但原年年，春风有信，人心长久。

花露滴香红，花低漏声初歇。人似一枝梅瘦，照冰壶清彻。翠娥云鬓为谁容，虫丝宝奁结。可惜一春憔悴，负满怀风月。

十幅健帆风，天意巧催行客。极目五湖云浪，泛满空秋色。玉人应怪误佳期，凝恨正脉脉。锦鳞为传尺素，报兰舟消息。

风雨送春归，寂寞花空委。枝上红稀地上多，万点随流水。翠黛敛春愁，照影临清。应念韶华惜颜，洒遍胭脂泪。

小阁枕清流，一霎莲塘雨。风递幽香入槛来，枕簟全无暑。遐想似花人，阅岁音尘阻。物是人非空断肠，梦入芳洲路。

玉斧斫冰轮，中有乘鸾女。鬓乱钗横襟袖凉，只恐轻飞举。青冥缥缈间，自有吹箫侣。不向巫山十二峰，朝暮为云雨。

前度月圆时，月下相携手。今夜天边月又圆，夜色如清昼。风月浑依旧。水馆空回首。明夜归来试问伊，曾解思量否。

重重雪外山，渺渺烟中路。路转山横无尽愁，正是分携处。望极锦中书，肠断鱼中素。锦素沈沈两未期，鱼雁空相误。

春事付莺花，曾是莺花主。醉拍春衫金缕衣，只向花间住。密意君听取。莫逐风来去。若是真心待于飞，云里千条路。

楼外江山展翠屏。沈沈虹影畔，彩舟横。一尊别酒为君倾。留不住，风色太无情。斜日半山明。画栏重倚处，独销凝。

澹澹秋容烟水寒。楼高清夜永，倚阑干。玉人不见坐长叹。箫声远，明月满空山。遐想绿云鬟。青冥风露冷，独乘鸾。

流水桃花小洞天。壶中春不老，胜尘寰。霞衣鹤氅并桃冠。新装好，风韵愈飘然。功行满三千。婴儿并姹女，炼成丹。

楼上风高翠袖寒。碧云笼淡日，照阑干。绿杨芳草恨绵绵。长亭路，何处认征鞍。晓镜懒重看。鬓云堆凤髻，任阑珊。

佩解江皋，魂消南浦。人生惟有别离苦。别时容易见时难，算来却是无情语。百计留君，留君不住。留君不住君须去。望君频问梦中来，免教肠断巫山雨。

如是我闻，金仙出世。一超直入如来地。慈悲方便济群生，端严妙相谁能比。四众归依，悉皆欢喜。有情同赴龙华会。无忧帐里结良缘，麽诃修哩修修哩。

客里光阴，伤离情味。玉觞未举心先醉。临岐莫怪苦留连，樯乌转处人千里。恨写新声，云笺密寄。短封难尽心中事。凭君看取纸痕斑，分明总是离人泪。

落日归云，寒空断雁。吴波浅淡山平远。丹青写出在霜缣，佳人特地栽团扇。渔艇孤烟，酒旗幽院。些儿景趣君休羡。五湖归去共扁舟，何如早早酬深愿。

水满青钱，烟滋翠葆。残英满地无人扫。先来羁思乱如云，无端更被春酲恼。叠叠遥山，绵绵远道。凭阑满目唯芳草。莫惊青鬓点秋霜，卢郎已分愁中老。

玉质孤高，天姿明慧。了无一点尘凡气。白莲空殿锁幽芳，亭亭独占秋光里。一切见闻，不可思议。我今有分亲瞻礼。愿垂方便济众生，他时同赴龙华会。

一曲骊歌酒一锺。可怜分袂太匆匆。百计留君留不住。□去。满川烟暝满帆风。目断魂销人不见。但见。青山隐隐水浮空。拟把一襟相忆泪。

老去情锺不自持。花酌酒送春归。玉貌冰姿人窈窕。一笑。清狂岂减少年时。欲上香车俱脉脉，半帘花影月平西。待得酒醒人已去。

水绕孤城，乱山深锁横江路。帆归别浦。苒苒兰皋暮。人在天涯，雁背南云去。空凝伫。凤楼何处。烟霭迷津渡。

香雪飘零，暖风著柳笼丝雨。恼人情绪。春事还如许。宝勒朱轮，共结寻芳侣。东郊路。乱红深处。醉拍黄金缕。

背壁灯残，卧听檐雨难成寐。井梧飘坠。历历蛩声细。数尽更筹。滴尽罗巾泪。如何睡。甫能得睡。梦到相思地。

月缺花残，世间乐事难双美。夜来相对。把酒弹轻泪。一点情锺，销尽英雄气。樊笼外。五湖烟水。好作扁舟计。

玉笋持杯，敛红颦翠歌金缕。彩鸳戢羽。未免群鸡妒。我为情多，愁听多情语。君休诉。两心坚固。云里千条路。

人面桃花，去年今日津亭见。瑶琴锦荐。一弄清商怨。金日重来，不见如花面。空肠断。乱红千片。流水天涯远。

梅雨初晴，画栏开遍忘忧草。兰堂清窈。高柳新蝉噪。枕上芙蓉，如梦还惊觉。匀妆了。背人微笑。风入玲珑罩。

帐外华灯，翠屏花影参差满。锦衣香暖。苦恨春宵短。画角声中，云雨还轻散。河桥畔。月华如练。回首成肠断。

绿萼冰花，数枝清影横疏牖。玉肌清瘦。夜久轻寒透。忍使孤芳，攀折他人手。人归後。断肠回首。只有香盈袖。

解绂朝天，满城桃李繁阴市。彩舟难驻。忍听骊歌举。协赞中兴，圣意方倾注。从今去。五云深处。稳步沙堤路。

云雨匆匆，洞房当日曾相遇。暂来还去。无计留春住。宝瑟重调，静听莺弦语。休轻负。绮窗朱户。好做风光主。

一曲云和松响。多少离愁心上。寂寞掩屏帷。泪沾衣。最是销魂处。夜夜绮窗风雨。风雨伴愁眠。夜如年。

波纹如。池塘雨後添新绿。海棠初绽红生肉。双燕归来，还认旧巢宿。凝情凭暖阑干曲。新愁无限伤心目。

霜华摇落。亭亭皓月侵朱箔。梦回枕听残角。一片寒声，风送入寥廓。眼前风月都如昨。独眠无奈情怀恶。

明眸秀色。双蛾巧画春山碧。盈盈标韵倾瑶席。一见尊前，宛是旧相识。深期密语虽端的。良宵无奈成轻掷。

阳关声咽。清歌响断云屏隔。溪山依旧连空碧。昨日主人，今日是行客。绿窗朱户应如昔。回头往事成陈迹。

碧檐鸣玉玎。金锁小兰房。楼高夜永，飞霜满院，璧月沈缸。

相思情味堪伤。谁与话衷肠。明朝见也，桃花人面，碧藓回廊。

碧桃溪上蓝桥路。寂寞朱门闲院宇。粉墙疏竹弄清蟾，玉砌红蕉宜夜雨。个中人是吹箫侣。

星河风露经年别。月照离亭花似雪。宝钗鸾镜会重逢，花里同眠今夜月。月华依旧当时节。

我心坚。你心坚。各自心坚石也穿。谁言相见难。小窗前。月婵娟。玉困花柔并枕眠。今宵人月圆。

锦衾香。玉枕双。昨夜深深小洞房。回头已断肠。背兰缸。梦仙乡。风撼梧桐雨洒窗。今宵好夜长。

村姑儿。红袖衣。初发黄梅插稻时。双双女伴随。长歌诗。短歌诗。歌里真情恨别离。休言伊不知。

寂寞悲秋怀抱。掩重门悄悄。清风皓月，朱阑画阁，双鸳池沼。不忍今宵重到。

风生苹末莲香细。新浴晚凉天气。犹自倚朱阑，波面双双彩鸳戏。鸾钗委坠云堆髻。

天涯触目伤离绪。登临况值秋光暮。手拈黄花，凭谁分付。雍雍雁落蒹葭浦。凭高目断桃溪路。屏山楼外青无数。

酒晕衬横波，玉肌香透。轻袅腰肢妒垂柳。臂宽金钏，且是不干春瘦。拈金双合字，无心绣。云半堕，金钗欲溜。罗袂残香忍重嗅。渡江桃叶，肠断为谁招手。倚阑凝望久，眉空斗。

膏雨晓来晴，海棠红透。碧草池塘袅金柳。王孙何在，不念玉容消瘦。日长深院静，帘垂绣。璨枕堕钗，粉痕轻溜。玉鼎龙涎记同嗅。钿筝重理，心事谩凭纤手。素弦弹不尽，眉峰斗。

彤庭龙尾。礼备天颜知有喜。九奏初传。耳冷人间十七年。盈成持守。仁德如春渐九有。三辅名州。好整笙歌结胜游。

船回沙尾。几误红窗听鹊喜。尺素空传。转首相逢又隔年。寒灯独守。玉笋持杯宁复有。秀水南州。徒使幽人作梦游。

多情多病。玉貌疲来愁览镜。门掩东风。零落桃花满地红。重帘不卷。愁睹杏梁双语燕。强拂瑶琴。一曲幽兰泪满襟。

金风玉露。喜鹊桥成牛女渡。天宇沈沈。一夕佳期两意深。琼签报曙。忍使飙轮容易去。明日如今。想见君心似我心。

锦屏人醉。玉暖香融春有味。今日兰舟。魂梦还随绿水流。高城望断。无奈城中人不见。斜倚妆楼。恨入眉峰两点愁。

烟锁池塘秋欲暮。细细前香，直到双栖处。并枕东窗听夜雨。偎金缕。云深不见来时路。晓色朦胧人去住。香覆重帘，密密闻私语。日断征帆归别浦。空凝伫。苔痕绿印金莲步。

楼前流水悠悠。驻行舟。满目寒云衰草、使人愁。

红靴玉带葳蕤。翠绡衣。并辔垂鞭妆影、照清溪。长亭路。停骑处。

东君不锁寻芳路。曾是莺花主。有情风月可怜宵，犹记绿窗朱户。十年空想，春风面杳，无计凭鳞羽。凄凉怀抱今如许。天与重相遇。不应还向楚峰前，朝暮为云为雨。算来各把，平生分付，也不是、恶著处。

好在章台杨柳。不禁春瘦。淡烟微雨曲尘丝，锁一点、眉头皱。忆自灞陵别後。

繁杏枝头蜂蝶乱，香风阖坐微闻。靓妆浓艳任东君。无情风雨，春事已平分。珍重主人留客意，夜阑秉烛开尊。何须歌韵遏行云。羽觞交劝，挥麈细论文。

昨夜中秋今夕望，十分桂影团圆。玉人相对绿尊前。素娥有恨，应是妒蝉娟。人静小庭风露冷，歌声特地清圆。醉红醺脸髻鬟偏。翠裙轻皱，端的为留仙。

帘幕深深清昼永，玉人不耐春寒。镂牙棋子缕金圆。象盘雅戏，相对小窗前。隔打直行尖曲路，教人费尽机关。局中胜负定谁偏。饶伊使幸，毕竟我赢先。

仙品不同桃李艳，移来月窟云乡。幽姿绰约道家妆。绿云堆髻，娇额半涂黄。可但乍凉风月下，饶伊独占秋光。雨中别有恼人香。错教萧史，肠断忆巫阳。

琪树鸾栖花露重，依稀兰洞风光。玉人相对自生凉。翠鬟琼佩，绰约蕊珠妆。宝瑟声沈清梦觉，夜阑明月幽窗。可堪襟袂惹馀香。断云残雨，何处认高唐。

记得南楼三五夜，曾听凤管昭华。曾前此际重兴嗟。素娥端有恨，烟霭等闲遮。珍重主人留客意，厌厌缓引流霞。夜间银汉淡天涯。亭亭丹桂现，耿耿玉绳斜。

青润奇峰名韫玉，温其质并琼瑶。中分瀑布泻云涛。双峦呈翠色，气象两相高。珍重幽人诚好事，绿窗聊助风骚。寄言俗客莫相嘲。物轻人意重，千里赠鹅毛。

脉脉柔情不自持。浅颦轻笑百般宜。尊前唱歇黄金缕，一点春愁入翠眉。流蕙盼，捧瑶卮。借君歌扇写新诗。浮花谩说惊郎目，不似东风第一枝。

隔阔多时，算彼此、难存济。咫尺地、千山万水。眼眼相看，要说话、都无计。只是。唱曲儿、词中认意。雪意垂垂，更刮地、寒风起。怎禁这几夜意。未散痴心，便指望、长偎倚。

珠露初零。天宇澄明。正闲阶、皎月亭亭。更阑人静，烟敛风清。更井边桐，一叶叶，做秋声。斗帐鸾屏。翠被华茵。梦回时、酒力初醒。

堆枕乌云堕翠翘。午梦惊回，满眼春娇。一袅楚宫腰。那更春来，玉减香消。柳下朱门傍小桥。几度红窗，误认鸣镳。断肠风月可怜宵。忍使恹恹，两处无聊。

高宴华堂夜向阑。急管飞霜，羯鼓声乾。仙人掌上水晶盘。回按凌波，舞袖弓弯。曲罢凝娇整翠鬟。玉笋持杯，巧笑嫣然。为君一醉倒金船。只恐醒来，人隔云山。

夜永虚堂烛影寒。斗转春来，又是明年。异乡怀抱只凄然。尊酒相逢且自宽。天际孤云云外山。梦绕觚，日下长安。功名已觉负初心，羞对菱花，绿鬓成斑。

梅英飘雪，弱柳弄新绿。泠泠画桥流水，风静波如。长记扁舟共载，偶近旗亭宿。渺云横玉。鸳鸯枕上，听彻新翻数般曲。此际魂清梦冷，绣被香芬馥。因念多感情怀，触处伤心目。自是今宵独寐，怎不添愁蹙。

秋风吹暗雨，重衾寒透。伤心听、晓钟残漏。凝情久。记红窗夜雪，促膝围炉，交杯劝酒。如今顿孤欢偶。念别後。菱花清镜里。眉峰暗斗。想标容、怎禁销瘦。忍回首。

夜久凉生，庭院漏声频促。念昔胜游旧地，对画阁层峦，雨馀烟簇。新诗暗藏小字，霜刀刊翠竹。携素手、细绕回塘，芰荷香里彩鸳宿。别後想、香销腻玉。带围减、钏宽金粟。虽有鳞鸿锦素，柰事与心违，佳期难卜。

亭亭秋水玉芙蓉。天际水浮空。碧云望中空暮，人在广寒宫。双缕枕，曲屏风。小房栊。可怜今夜，明月清风，无计君同。

楼下水潺。楼外屏山。淡烟笼月晚凉天。曾共玉人携素手，同倚阑干。云散梦难圆。幽恨绵绵。旧游重到忍重看。负你一生多少泪，月下花前。

人静重门深亚。朱阁画帘高挂。人与月俱圆，月色波光相射。潇洒。潇洒。人月长长今夜。

今夜行云何处。还是月华当午。倚遍曲阑桥，望断锦屏归路。空去。空去。梦到绿窗朱户。

伤春晚，送春归。步云溪。绿叶同心双小字，记曾题。楼外红日平西。

天如水，月如钩。正新秋。月影参差人窈窕，小红楼。如今往事悠悠。

一番雨，一番凉。夜初长。满院蛩吟人不寝，月侵廊。木犀微绽幽芳。

花落尽，寂寞委残红。蝶帐梦回空晓月，凤楼人去谩东风。春事已成空。闲伫立，□□水溶溶。

鸾屏掩，翠衾香。小兰房。回首当时云雨梦，两难忘。如今水远山长。

韶华惊晚，青春老、倦客惜年芳。庭樾荫浓，半藏莺语，畹兰花减，时有蜂忙。粉墙低，嫩岚滋翠葆，零露湿残妆。风暖昼长，柳绵吹尽，澹烟微雨，梅子初黄。洛浦音容远，书空漫惆怅，往事悲凉。无奈锦鳞杳杳，不渡横塘。

章台杨柳月依依。飞絮送春归。院宇日长人静，园林绿暗红稀。

雨馀清镜湛秋容。屏展九华峰。万里闲云散尽，半规凉月当空。

宝马行春，缓辔随油壁。念一瞬、韶光堪重惜。还是去年同醉日。客里情怀，倍添凄恻。记南城、锦径名园曾遍历。更柳下、人家似织。

碧厨文簟小窗前。乍更阑。□□□。乌鹊南飞，秋意渐凄然。满院蛩吟风露下，人窈窕，月蝉娟。双星旧约又经年。信谁传。恨绵绵。

翡翠蒙金衫子，缕尘如意冠儿。持杯轻按遏云词。别是出尘风味。莫羡双星旧约，愿谐明月佳期。凭肩密语两心知。一棹五湖烟水。

天。

奇花不比寻常艳，独步南州。往事悠悠。辽鹤重来忆梦游。仙翁不改青青眼，一醉迟留。妙墨银钩。题作人间第一流。

莺莺燕燕。本是于飞伴。风月佳时阻幽愿。但人心坚固後，天也怜人，相逢处、依旧桃花人面。绿窗携手，帘幕重重，烛影摇红夜将半。对尊前如梦，欲语魂惊，语未竟、已觉衣襟泪满。我只为、相思特特来，这度更休推，後回相见。

玉猊香谩。叹瓶沈簪断，紫箫声绝。丹青挂寒壁。细端详，宛是旧时标格。音容望极。奈弱水、蓬山路隔。似瑶林琼树，韶华正好，一枝先折。凄切。相思情味，镜中绿鬓，看成华发。临风对月。空罗袂，清血。待随群逐队，开眉一笑，除你心肠是铁。看今生，为伊烦恼，甚时是彻。

