斗储祥，虹流祉，兆黄虞。未□□、□圣真符。千龄叶应，九河清、神物出龟图。□□□□，□盛时、朝野欢娱。靡不覆，旋穹□，□□□，□坤舆。致万国、一变华胥。

□波飞□□□向。□□□、□□□□样。拥鼻微吟，捋须遐想。□□□□□□上。会须加数□□酿。□□□、□□□□涨。

京江抵、海边吴楚。铁瓮城、行胜无今古。北固陵高，西津横渡。几人携手分襟处。凄凉渌水桥南路。奈玉壶、难叩鸳鸯语。

梦草池南璧月堂。绿阴深蔽日，啭鹂黄。淡蛾轻鬓似宜妆。歌扇小，烟雨画潇湘。薄晚具兰汤。雪肌英粉腻，更生香。

群玉轩中迹已陈。江南重喜见，广陵春。纤合度好腰身。歌水钓，清啭□□□。团扇掩樱唇。七双胡蝶子，表□□。

隔水桃花□□□。□□□□□，□□□。□妆飞鹊镜台前。□□□，□□□□□。□首已依然。断云疏雨後，更闻蝉。

琼琼绝艺真无价。指尖纤、态闲暇。几多方寸关情话。都付与、弦声写。三月十三寒食夜。

逢迎一笑金难买。小樱唇、浅蛾黛。玉环风调依然在。想花下、攀鞍态。伫倚碧云如有待。

六华应腊妆吴苑。小山堂、晚张燕。赏心不厌杯行缓。待月度、银河半。缥缈郢人歌已断。

劳生羁宦未易处。赖醉□□□。白眼青天，忘形相尔汝。□□□□□□。

扬州商女□□□。□□□□□。□寄扁舟，江南湖北道。津头龙祠屡□。

重过阊门万事非。同来何事不同归。梧桐半死清霜後，头白鸳鸯失伴飞。原上草，露初。

云弄轻阴谷雨乾。半垂油幕护残寒。化工著意呈新巧，翦刻朝霞露盘。辉锦绣，掩芝兰。

谁爱松林水似天。画船听雨奈无眠。清风明月休论价，卖与愁人直几钱。挥醉笔，扫吟笺。

留落吴门□□□。□□□□□□□。扁舟更入毗陵道，却□□□□□□。□□念，付清觞。

闻你侬嗟我更嗟。春霜一夜扫华。永无清啭欺头管，赖有浓香著臂纱。侵海角，抵天涯。

豆蔻梢头莫漫夸。春风十里旧繁华。金缕玉蕊皆殊艳，别有倾城第一花。春雀舫，紫云车。

南国家人推阿秀，歌醉几相逢。云想衣裳花想容。春未抵情浓。津亭回首青楼远，帘箔更重重。

楼上鼓，转□□。

收锦字，下鸳机。

砧面莹，杵声齐。

斜月下，北风前。

抛练杵，傍窗纱。

边堠远，置邮稀。

紫陌青丝，红尘白衫。谁怜绣户闭香奁。分付一春心事、两眉尖。怯冷重熏被，羞明半卷帘。

初见碧纱窗下绣。寸波频溜。错将黄晕压檀花，翠袖掩、纤纤手。金缕一双红豆。

蜀锦尘香生袜罗。小婆娑。个侬无赖动人多。是横波。楼角云开风卷幕，月侵河。

天与多情不自由。占风流。云闲草远絮悠悠。唤春愁。试作小妆窥晚镜，淡蛾羞。

绿绮新声隔坐闻。认殷勤。尊前为舞郁金裙。酒微醺。月转参横花幕暗，夜初分。

秋尽江南叶未凋。晚云高。情山隐隐水迢迢。接亭皋。二十四桥明月夜，弭兰桡。

绿净春深好染衣。际柴扉。溶溶漾漾白鸥飞。两忘机。南去北来徒自老，故人稀。

闲爱孤云静爱僧。得良朋。清时有味是无能。矫聋丞。况复早年豪纵过，病婴仍。

风紧云轻欲变秋。雨初收。江城水路漫悠悠。带汀洲。正是客心孤回处，转归舟。

九曲池头三月三。柳毵毵。香尘扑马喷金衔。春衫。苦笋鲥鱼乡味美，梦江南。

风清月正圆，信是佳时节。不会长年来，处处愁风月。

东风柳陌长，闭月花房小。应念画眉人，拂镜啼新晓。

西津海鹘舟，径渡沧江雨。双橹本无情，鸦轧如人语。

墙上夭桃簌簌红。巧随轻絮入帘栊。自是芳心贪结子。翻使。惜花人恨五更风。露萼鲜浓妆脸靓。相映。隔年情事此门中。粉面不知何处在。

流水长烟何缥缈。诘□□□，□逗渔舟小。夹岸桃花烂□□。□□□□□□□。萧闲村落田畴好。避地移家，□□□□□。

桃叶园林风日好。曲径珍丛，处处闻啼鸟。翠珥金丸委芳草。袜罗尘动香裙扫。片帆乘兴东流早。每话长安，引领犹西笑。

排办张灯春事早。十二都门，物色宜新晓。金犊车轻玉骢小。拂头杨柳穿驰道。莼羹鲈非吾好。去国讴吟，半落江南调。

秦弦络络呈纤手。宝雁斜飞三十九。徵韶新谱日边来，倾耳吴娃惊未有。文园老令难堪酒。

津亭薄晚张离燕。红粉□歌持酒劝。歌声煎泪欲沾襟，酒色□□□□□。□□会有归风便。

中年多办收身具。投老归来无著处。四肢安稳一渔舟，祗许樵青相伴去。沧洲大胜黄尘路。

急雨收春，斜风约水。浮红涨绿鱼文起。年年有子惜馀春，春归不解招游子。留恨城隅，关情纸尾。

浅黛宜颦，明波欲溜。逢迎宛似平生旧。低鬟促坐认弦声，霞觞艳艳持为寿。浓染吟毫，偷题醉袖。

山秀芙蓉，溪明罨画。真游洞穴沧波下。临风慨想斩蛟灵，长桥千载犹横跨。解组投簪，求田问舍。

杨柳回塘，鸳鸯别浦。绿萍涨断莲舟路。断无蜂蝶慕幽香，红衣脱尽芳心苦。返照迎潮，行云带雨。

凉叶辞风，流云卷雨。寥寥夜色沈钟鼓。谁调清管度新声，有人高卧平阳坞。草暖沧洲，潮平别浦。

镜晕眉山，囊熏水麝。凝然风度长闲暇。归来定解裘，唤时应倍骅骝价。酒伤春，添香惜夜。

楼角参横，庭心月午。侵阶夜色凉经雨。轻罗小扇扑流萤，微云渡汉思牛女。拥髻柔情，扶肩昵语。可怜分破□□□。

节物侵寻迫暮迟。可胜摇落长年悲。回首五湖乘兴地，负心期。

不信芳春厌老人。老人几度送春归。惜春行乐莫辞频。

金斗城南载酒频。东西飞观跨通津。漾舟聊送雨馀春。

落日逢迎朱雀街。共乘青舫度秦淮。笑拈飞絮金钗。

兴庆宫池整月开。□□□□缕金鞋。後庭芳草绿缘阶。

掌上香罗六寸弓。雍容胡旋一盘中。目成心许两匆匆。别夜可怜长共月。

半解香绡扑粉肌。避风长下绛纱帷。碧琉璃水浸琼枝。

旧说山阴禊事休。漫书茧纸叙清游。吴门千载更风流。

城下路。凄风露。今人犁田古人墓。岸头沙。带蒹葭。漫漫惜时，流水今人家。黄埃赤日长安道。倦客无浆马无草。开函关。掩函关。千古如何，不见一人闲。六国扰。三秦扫。初谓商山遗四老。驰单车。致缄书。裂荷焚芰，接武曳长裙。高流端得酒中趣。深入醉乡安稳处。生忘行。

缚虎手。悬河口。车如鸡栖马如狗。白纶巾。扑黄尘。不知我辈，可是蓬蒿人。衰兰送客咸阳道。天若有情天亦老。作雷颠。不论钱。谁问旗亭，美酒斗十千。酌大斗。更为寿。青鬓常青古无有。笑嫣然。舞翩然。当垆秦女，十五语如弦。遗音能记秋风曲。事去千年犹恨促。揽流光。

张灯结绮笼驰道。六六洞天连夜到。韶华吹断紫云回，怊怅人间新梦觉。倾城犹记东邻妙。

清滑京江人物秀。富美发、丰肌素手。宝子馀妍，阿娇馀韵，独步秋娘後。奈倦客襟怀先怯酒。

吴门春水雪初融。触处小桡通。满城弄黄杨柳，著意恼春风。弦管闹，绮罗丛。

采山涌起翠楼空。箫鼓沸春风。桂娥唤回清昼，夹路宝芙蓉。长步障，小纱笼。

凭陵残醉步花间。风棹佩珊珊。踏青解红人散，不耐日长闲。纤手指，小金环。

深坊别馆兰闺小，障掩金泥，灯映玻璃。一枕浓香醉梦迷。醒来拟作清晨散，草草分携。

十年一觉扬州梦，雨散云沈。隔水登临。扬子湾西夕照深。当时玉管朱弦句，忍泪重吟。

控沧江。排青嶂，燕台凉。驻采仗、乐未渠央。岩花磴蔓，妒千门、珠翠倚新妆。舞闲歌悄，恨风流、不管馀香。繁华梦，惊俄顷，佳丽地，指沧茫。寄一笑、何与兴亡。

琼钩褰幔。秋风观。漫漫。白云聊度河汉。长宵半。参旗烂烂。何时旦。命闺人、金徽重按。商歌弹。依稀广陵清散。低眉叹。

淑质柔情，靓妆艳笑，未容桃李争妍。红粉墙东，曾记窥宋三年。不间云朝雨暮，向西楼、南馆留连。何尝信，美景良辰，赏心乐事难全。青门解袂，画桥回首，初沈汉佩，永断湘弦。漫写浓愁幽恨，封寄鱼笺。

三更月。中庭恰照梨花雪。梨花雪。不胜凄断，杜鹃啼血。王孙何许音尘绝。柔桑陌上吞声别。

上东门，门外柳。赠别每烦纤手。一叶落，几番秋。江南独倚楼。曲阑干，凝伫久。薄暮更堪搔首。

绣罗垂，花蜡换。问夜何其将半。侵履，促杯盘。留欢不作难。令随阄，歌应弹。舞按霓裳前段。

付金钗，平斗酒。未许解携纤手。吟警句，写清愁。浮骖为少留。旧游赊，新梦後。月映隔窗疏柳。

中吴茂苑繁华地。冠盖如林。桃李成阴。若个芳心、真个会琴心。高秋霁色清於水。月榭风襟。

吴都佳丽苗而秀。燕样腰身。按舞华茵。促遍凉州、罗袜未生尘。□□□□□□透。歌怨眉颦。

胜游地。信东吴绝景饶佳丽。平湖底，见层岚，凉月下，闻清吹。人如李。泛金袂、香润苹风起。喜凌波、素袜逢迎，领略当歌深意。鄂君被。双鸳绮。垂杨阴，夷犹画相舣。宝瑟弦调，明珠佩委。回首碧云千里。归鸿後、芳音难寄。

南国本潇洒。六代浸豪奢。台城游冶。襞笺能赋属宫娃。云观登临清夏。璧月留连长夜。吟醉送年华。回首飞鸳瓦。却羡井中蛙。访乌衣，成白社。不容车。旧时王谢。堂前双燕过谁家。楼外河横斗挂。淮上潮平霜下。墙影落寒沙。

一阕离歌，满尊红泪，解携十里长亭。木兰归棹，犹倚采苹汀。鸦噪黄陵庙掩，因想像、鼓瑟湘灵。渔村远，烟昏雨淡，灯火两三星。愁听。墙影外，繁声骤点，□□□□。□□□□□，浓睡香屏。

宫烛分烟，禁池开钥，凤城暮春。向落花香里，澄波影外，笙歌迟日，罗绮芳尘。载酒追游，联镳归晚，灯火平康寻梦云。逢迎处，最多才自负，巧笑相亲。离群。客浣漳滨。但惊见、来鸿归燕频。念日边消耗，天涯怅望，楼台清晓，帘暮黄昏。

梦云萧散，帘卷画堂晓。残薰尽烛隐映，绮席金壶倒。尘送行鞭袅袅。醉指长安道。波平天渺。兰舟欲上，回首离愁满芳草。已恨归期不早。枉负狂年少。无奈风月多情，此去应相笑。心记新声缥缈。翻是相思调。

火禁初开，深深院、尽重帘箔。人自起、翠衾寒梦，夜来风恶。肠断残红和泪落。半随经雨飘池角。记采兰、携手曲江游，年时约。芳物大，都如昨。自怨别，疏行乐。被无情双燕，短封难托。谁念东阳销瘦骨。

凌波不过横塘路。但目送、芳尘去。锦瑟华年谁与度。月桥花院，琐窗朱户。只有春知处。飞云冉冉蘅皋暮。彩笔新题断肠句。若问闲情都几许。

兰芷满芳洲，游思横路。罗袜尘生步。迎顾。整鬟颦黛，脉脉两情难语。细风吹柳絮。人南渡。回首旧游，山无重数。花底深朱户。何处。半黄梅子，向晚一帘疏雨。

艳真多态。更的的，频回眄睐。便认得、琴心相许，与写宜男双带。记画堂、斜月朦胧，轻颦微笑娇无奈。便翡翠屏开，芙蓉帐掩，与把香罗偷解。自过了收灯後，都不见、踏青挑菜。几回凭双燕，丁宁深意，往来翻恨重帘碍。约何时再。正春浓酒暖，人闲昼永无聊赖。厌厌睡起，犹有花梢日在。

烟络横林，山沈远照，逦迤黄昏钟鼓。烛映帘栊，蛩催机杼，共苦清秋风露。不眠思妇，齐应和、几声砧杵。惊动天涯倦宦，岁华行暮。当年酒狂自负。谓东君、已春相付。流浪征骖北道，客墙南浦。幽恨无人晤语。

山缭平湖，寒飙扬、六英粉泊。清镜晓、倚岩琪树，挠云朱阁。窈窕缯窗褰翠募，尊前浩齿歌梅落。信醉乡、绝境待名流，供行乐。时易失，今犹昨。欢莫再，情何薄。扁舟幸不系，会寻佳约。

鹊惊桥断，凤怨箫闲，彩云薄晚苍凉。难致祖州灵草，方士神香。寒松半涧底，恨女萝、先委冰霜。宝琴尘网，□□□□，□□□□。依□履綦行处，酸心□，□□□□□□。□□帘垂地，簟竟空床。

园林幕翠，燕寝凝香。华池缭绕飞廊。坐按吴娃清丽，楚调圆长。歌阑横流美眄，乍疑生、绮席辉光。文园属意，玉觞交劝，宝色高张。南薰难销幽恨，金徽上，殷勤彩凤求凰。便许卷收行雨，不恋高唐。

车马匆匆。会国门东。信人间、自古销魂处，指红尘北道，碧波南浦，黄叶西风。

削玉销香。不喜浓妆。倚高楼、望断章台路，但垂杨永巷，落花微雨，芳草斜阳。

才色相怜。难偶当年。屡逢迎、几许缠绵意，记秋千架底，蒲局上，祓禊池边。

绮绣张筵。粉黛争妍。记六朝、旧数闺房秀，有长圆璧月，永新琼树，随步金莲。

云鲜日嫩东风软。雪初融、水清浅。粉□舞按迎春遍。似飞动、钗头燕。深折梅花曾寄远。

厌厌别酒商歌送。萧萧凉叶秋声动。小泊画桥东。孤舟月满篷。高城遮短梦。衾藉馀香拥。

十分持酒每□□。□□□□□。□计留春，春随人去远。东流□□□□。

流连狂乐恨景短。奈夕阳送晚。醉未成欢，醒来愁满眼。东阳消瘦带展。

雕梁寻巢旧燕侣。似向人欲语。试问来时，逢郎郎健否。春风深闭绣户。

盘马楼前风日好。雪销尘扫。楼上宫妆早。认帘箔微开，一面嫣妍笑。携手别院重廊，窈窕花房小。任碧罗窗晓。间阔时多书问少。镜鸾空老。身寄吴云杳。想辘车音，几度青门道。

南岳去天才尺五。荆溪笠泽相吞吐。十日一风仍再雨。宜禾黍。秋成处处宜禾黍。坊市万家连岛屿。长杨□□□□□。□□□□□□□。

月痕依约到西厢。曾羡花枝拂短墙。初未识愁那得泪，每浑疑梦奈馀香。

睡鸭鲈寒熏麝煎。寂寂歌梁，无计留归燕。十二曲阑闲倚遍。一杯长待何人劝。不识当年桃叶面。吟咏佳词，想像犹曾见。

境跨三千里，楼侵尺五天。碧鸳鸯瓦昼生烟。未信西山台观、压当年。野色分禾黍，秋声入管弦。

槛外雨波新涨，门前烟柳浑青。寂寞文园淹卧久，推枕援琴涕自零。无人著意听。绪绪风披芸幌，锓锓月到萱庭。

酒三行，琴再弄。宛是和鸣双凤。罗斗帐，绣屏风。浓香夜夜同。去年欢，今夕梦。怊怅晓钟初动。

楚乡新岁。不放残寒退。月晓桂娥闲，弄珠英、因风委坠。清淮铺练，十二玉峰前，上帘栊，招佳丽。置酒成高会。江南芳信，目断何人寄。应占镜边春，想晨妆、膏浓压翠。

清琴再鼓求凰弄。紫陌屡盘骄马。远山眉样认心期，流水车音牵目送。归来翠被和衣拥。

高楼帘卷秋风里，目送斜阳。衾枕遗香。今夜还如昨夜长。玉人望月销凝处，应在西厢。

河阳官罢文园病，触绪萧然。犀麈流连。喜见清蟾似旧圆。人生聚散浮云似，回首明年。

东南自古繁华地，歌吹扬州。十二青楼。最数秦娘第一流。季鹰久负鲈鱼兴，不住今秋。

自怜楚客悲秋思，难写丝桐。目断书鸿。平淡江山落照中。谁家水调声声怨，黄叶西风。

东亭南馆逢迎地，几醉红裙。凄怨临分。四叠阳关忍泪闻。谁怜今夜篷窗雨，何处渔村。

玉指金徽一再弹。新声传访戴，雪溪寒。两行墨妙破冰纨。牵情处，幽恨寄毫端。昵语强羞难。相逢真许似，镜中鸾。

帘影新妆一破颜。玳筵回雪舞，小云鬟。琼枝擢秀望难攀。凝情处，千里望蓬山。歌断酒阑珊。画船箫鼓转，绿杨湾。

浮动花钗影鬓烟。浅妆浓笑有馀妍。酒醺檀点语凭肩。

两点春山一寸波。当筵娇甚不成歌。动人情态可须多。

清浅陂塘藕叶乾。细风蔬雨鹭鸶寒。半垂帘幕倚阑干。

楼角初销一缕霞。淡黄杨柳暗栖鸦。玉人和月摘梅花。

团扇单衣杨柳陌。花似春风□无迹。赖白玉香奁供汾泽。借秀色。添春色。借秀色。添春色。云幕华灯张绮席。半醉客。留醒客。半醉客。留醒客。渐促膝倾鬟琴差拍。问此夕。知何夕。

牛渚天门险。限南北、七雄豪占。清雾敛。与闲人登览。待月上潮平波滟滟。塞管轻吹新阿滥。

风软香迟，花深漏短。可怜宵、画堂春半。碧纱窗影，卷帐蜡灯红，鸳枕畔。密写乌丝一段。采苹溪晚。拾翠沙空，尽愁倚、梦云飞观。

阴晴未定。薄日烘云影。临水朱门花一径。尽日鸟啼人静。厌厌几许春情。可怜老去兰成。看取镊残双鬓，不随芳草重生。

小桃初谢。双燕还来也。记得年时寒食下。紫陌青门游冶。楚城满目春华。可堪游子思家。惟有夜来归梦，不知身在天涯。

湖上秋深藕叶黄。清霜销瘦损垂杨。洲嘴嫩沙斜照暖，睡鸳鸯。红粉莲娃何处在，西风不为管馀香。今夜月明闻水调，断人肠。

双凤箫声隔彩霞。朱门深闭七香车。何处探春寻旧约，谢娘家。旖旎细风飘水麝，玲珑残雪浸山茶。饮罢西厢帘影外，玉蟾斜。

皎镜平湖三十里。碧玉山围四际。莲荡香风里。彩鸳鸯觉双飞起。明月多情随舵尾。偏照空床翠被。

紫府东风放夜时。步莲李伴人归。五更钟动笙歌散，十里月明灯火稀。香苒苒，梦依依。

怊怅离亭断采襟。碧云明月两关心。几行书尾情何限，一尺裙腰瘦不禁。遥夜半，曲房深。

冬冬鼓动，花外沈残漏。华月万枝灯，还清昼。广陌衣香度，飞盖影、相先後。个处频回首。锦房西去，期约武陵西口。当时早恨欢难偶。可堪流浪远，分携久。小畹兰英在，轻付与、何人手。

飘径梅英雪未融。芳菲消息到，杏梢红。隔年欢事水西东。凝思久，不语坐书空。回想夹城中。采山箫鼓沸，绮罗丛。

少年侠气，交结五都雄。肝胆洞。毛发耸。立谈中。死生同。一诺千金重。推翘勇。衿豪踪。轻盖拥。聊飞。斗城东。轰饮酒炉，春色浮寒瓮。吸海垂虹。闲呼鹰嗾犬，白羽摘雕弓。狡穴俄空。乐匆匆。似黄粱梦。辞丹凤。明月共。漾孤篷。官冗从。怀倥偬。落尘笼。薄书从。弁如云众。共粗用。忽奇功。笳鼓动。渔阳弄。思悲翁。不请长缨，系取天娇种。剑吼西风。

翠参差拂水风。暖云如絮扑低空。丽人波脸觉春融。缨挂宝钗初促席，檀高微注玉杯红。芳醪何似此情浓。

云母窗前歇绣针。低鬟凝思坐调琴。玉纤纤按十三金。归卧文园犹带酒，柳花飞度画堂阴。只凭双燕话春心。

叠鼓新歌百样娇。铜丸玉腕促云谣。揭帘飞瓦雹声焦。九渠池边杨柳陌，香轮轧轧马箫箫。细风妆面酒痕销。

麝熏微度绣芙蓉。翠衾重。画堂空。前夜偷期，相见却匆匆。心事两知何处问，依约是，梦中逢。坐疑行听竹窗风。出帘栊。杳无踪。

一叶忽惊秋。分付东流。殷勤为过白苹洲。洲上小楼帘半卷，应认归舟。回首恋朋游。迹去心留。歌尘萧散梦云收。惟有尊前曾见月，相伴人愁。

佩环声认腰肢软。风里麝熏知近远。此身常羡玉妆台，得见晓来梳画面。回廊几步通深院。

银黄雁柱香檀拨。镂板三声催细抹。舞腰轻怯绛裙长，羞按筑球花十八。东城柳岸匆匆发。

小院朱扉开一扇。内样新妆，镜里分明见。眉晕半深唇注浅。朵云冠子偏宜面。被掩芙蓉熏麝煎。帘影沈沈，祗有双飞燕。心事向人犹腼腆。强来窗下寻针线。

薄雨初寒，斜照弄晴，春意空阔。长亭柳色缠黄，远客一枝先折。烟横水际，映带几点归鸦，东风销尽龙沙雪。还记初关来，恰而今时节。将发。画楼芳酒，红泪清歌，顿成清别。已是经年，杳杳音尘多绝。





簪花照镜。客鬓萧萧都不整。拟倩东□。化作尊前如梦云。风香月影。信是瑶台清夜永。深闭重门。牵绊刘郎别後魂。

为问宛溪桥畔柳。拂水倡条，几赠行人手。一样叶眉偏解皱。白绵飞尽因谁瘦。今日离亭还对酒。唱断青青，好去休回首。

斗酒才供泪，扁舟只载愁。画桥青柳小朱楼。犹记出城车马、为迟留。有恨花空委，无情水自流。

厌莺声到枕，花气动帘，醉魂愁梦相半。被惜馀薰，带惊剩眼。几许伤春春晚。泪竹痕鲜，佩兰香老，湘天浓暖。记小江、风月佳时，屡约非烟游伴。须信鸾弦易断。奈云和再鼓，曲终人远。认罗袜无踪，旧处弄波清浅。青翰棹舣，白苹洲畔。

杨花落。燕子横川朱阁。常恨春醪如水薄。闲愁无处著。绿野带江山络角。桃叶参差前约。历历短樯沙外泊。东风晚来恶。

几许伤春春复暮。杨柳清阴，偏碍游丝度。天际小山桃叶步。白苹花满湔裙处。竟日微吟长短句。帘影灯昏，心寄胡琴语。数点雨声风约住。朦胧淡月云来去。

思前别。记时节。美人颜色如花发。美人归。天一涯。娟娟娥，三五满还亏。翠眉蝉鬓生离诀。遥望青楼心欲绝。梦中寻。卧巫云。觉来珠泪，滴向湘水深。愁无已。奏绿绮。历历高山与流水。妙通神。觉知音。不知暮雨朝云、何山岑。相思无计堪可比。珠箔雕阑集千里。漏将分。

牛女相望处，星桥不碍东西。重墙未抵蓬山远，却恨画楼低。

一笛清风弄袖，新月梳云缕。澄凉夜色，缠过几点黄昏雨。侠少朋游，正喜九陌消尘土。鞭穗袅、紫骝花步。过朱户。认得宫妆，为谁重扫新眉妩。徘徊片响难问，桃李都无语。

雪絮雕章。梅粉华妆。小芒台、榧机罗湘素，鼓铜蟾砚滴，金雕琴写，玉燕钗梁。

乔家深闭郁金堂。朝镜事梅妆。云鬟翠钿浮动，微步拥钗梁。情尚秘，色犹庄。

湖上兰舟暮发。扬州梦断灯明灭。想见琼花开似雪。帽檐香，玉纤纤，曾为折。渔管吹还咽。问何意、煎人愁绝。

溪声急。无数落花漂出。燕子分泥蜂酿蜜。迟迟艳风日。须信芳菲随失。况复佳期难必。拟把此情书万一。愁多翻阁笔。

冷香浮动。望处欲声胡蝶梦。晓日。愁见凝酥暖渐融。鼓催歌送。芳酒一尊谁与共。寂寞墙东。门掩黄昏满院风。

锦鞯未弦瑟瑟徽。玉纤新拟凤双飞。缥缈烛烟花暮暗，就更衣。约略整环钗影动，迟回顾步佩声微。宛是春风胡蝶舞，带香归。

枕上阊门五报更。蜡灯香冷，恨天明。青苹风转彩帆轻。樯头燕，多谢伴人行。临镜想倾城。两尖愁黛浅，泪波横。

月月相逢只旧圆。迢迢三十夜，夜如年。伤心不照绮罗筵。孤舟里，单枕若为眠。茂苑想依然。花楼连苑起，压漪涟。

华堂张燕。向尊前妙选，舞裙歌扇。彼美个人，的的风流心眼。恨寻芳来晚。曲街灯火香尘散。犹约晨妆，一觇春风面。惆怅善和坊里，平桥南畔。小青楼、帘不卷。

华堂重厦，向尊前更听，碧云新怨。玉指钿徽，总是挑人心眼。恨随红蜡短。彩旗影动船头转。双桨凌波，惟念人留恋。江上暮潮，隐隐山横南岸。奈离愁、分不断。

楚梦方回，翠被寒如水。尚想见、扬州桃李。姿秀韵闲何物比。玉管秋风，漫声流美。燕堂开，双按秦弦呈素指。宝雁参差飞不起。

独立江东人婉娈。粉本花真，千里依稀见。闲弄彩毫濡玉砚。缠绵春思□歌扇。爱我竹窗新句练。小砑凌笺、偷寄西风燕。

芳草斜曛。映画桥□□，翠阁临津。数阕清歌，两行红粉，厌厌别酒初曛。芳意赠我殷勤。罗巾双黛痕。便兰舟独上，洞府人闲，素手轻分。十里绮陌香尘。望紫云车远，已掩青门。迤逦黄昏，景阳钟动，临风隐隐犹闻。明朝水馆渔村。凭谁招断魂。恨不如今夜，明月多情，应待归云。

陇首霜晴，泗滨云晚，乍摇落。废榭苍苔，破台荒草，西楚霸图冥漠。记登临事，九日胜游，千载如昨。更想像，晋客□归，谢生能赋继高作。飘泊。尘埃倦客，风月羁心，潘鬓晓来清镜觉。蜡屐纶巾，羽觞象管，且追随、隼行乐。

何许最悲秋，凄风残照。临水复登山，莞然西笑。车马几番尘，自古长安道。问谁是、後来年少。飞集两悠悠，江滨海岛。乘雁与双凫，强分多少。

粉娥齐敛千金笑。愁结眉峰小。渭城才唱轻尘。无奈两行红泪、湿香巾。伤心风月南城道。几纵朱到。明年载酒洛阳春。还念淮山楼上、倚阑人。

芳草青门路。还拂京尘东去。回想当年离绪。送君南浦。愁几许。尊酒流连薄暮。帘卷津楼风雨。凭阑语。草草蘅皋赋。分首惊鸿不驻。灯火虹桥，难寻弄波微步。

见面无多，坐来百媚生馀态。後庭春在。折取残红戴。小小兰舟，荡桨东风快。何愁载。缠绵难解。不似罗裙带。

莫厌香醪斟绣履。吐茵也是风流事。今夜夜寒愁不睡。披衣起。挑灯开卷花生纸。倩问尊前桃与李。重来若个犹相记。前度刘郎应老矣。行乐地。兔葵燕麦春风里。

歌笑见馀妍，情生眄睐。拥髻扬蛾黛。多态。小花深院，漏促离襟将解。恼人红蜡泪。啼相对。芳草唤愁，愁来难奈。兰叶犹堪向谁采。小楼妆晚，应念斑骓何在。碧云长有待。斜阳外。

彩舟载得离愁动。无端更借樵风送。波渺夕阳迟。销魂不自持。良宵谁与共。赖有窗间梦。可奈梦回时。一番新别离。

章台游冶金龟婿。归来犹带醺醺醉。花漏怯春宵。云屏无限娇。绛纱灯影背。玉枕钗声碎。不待宿酲销。马嘶催早朝。

曲门南与鸣珂接。小园绿径飞胡蝶。下马访婵娟。笑迎妆阁前。鹧鸪声几叠。艳艳金蕉叶。未许被香鞯。月生楼外天。

绿窗残梦闻。曲屏映枕春山叠。梳□发如蝉。镜生波上莲。绛裙金缕褶。学舞腰肢怯。帘下小凭肩。与人双翠钿。

绿杨眠後拖烟穗。日长扫尽青苔地。香断入帘风。炉心檀烬红。兰溪修祓禊。上巳明朝是。不许放春慵。景阳临晓钟。

粉香映叶花羞日。窗间宛转蜂寻蜜。欢罢卷帘时。玉纤匀面脂。舞裙金斗熨。绛鸳鸯密。翠带一双垂。索人题艳诗。

子规啼梦罗窗晓。开奁拂镜严妆早。彩碧画丁香。背垂裙带长。钿筝寻旧曲。愁结眉心绿。犹恨夜来时。酒狂归太迟。

虚堂向壁青灯灭。觉来惊见横窗月。起看月平西。城头乌夜啼。兰衾羞更入。枕偷声泣。肠断数残更。望明天未明。

芭蕉衬雨秋声动。罗窗恼破鸳鸯梦。愁倚□帘栊。灯花落地红。枕横衾浪拥。好夜无人共。莫道粉墙东。蓬山千万重。

朱甍碧树莺声晓。残醺残梦犹相恼。薄雨隔轻帘。寒侵白衫。锦屏人起早。惟见馀妆好。眉样学新蟾。春愁入翠尖。

炉烟微度流苏帐。孤衾冷叠芙蓉浪。蟋蟀不离床。伴人愁夜长。玉人飞阁上。见月还相望。相望莫相忘。应无未断肠。

日薄云融。满城罗绮芳丛。一枝粉淡香浓。几销魂，偏健羡、紫蝶黄蜂。繁华梦断，酒醒来、扫地春空。武陵原、回头何处，情随流水无穷。

双鹤横桥阿那边。静坊深院闭婵娟。五度花开三处见，两依然。水眄难禁频领□，歌云犹许小流连。破得尊前何限恨，不论钱。

怀彼美。愁与泪。分占眉丛眼尾。求好梦、闲拥鸳鸯绮。恨啼鸟、唤人起。目断清淮楼上，心寄长洲坊里。迢迢地。

楼平叠。瞰瀛海、波三面。碧云扫尽，桂轮玉，鲸波张练。化出无边宝界，是名壮观。追游汗漫。愿少借、长风便。

何处最难忘。方豪健，放乐五云乡。彩笔赋诗，禁池芳草，香鞯调马，辇路垂杨。绮筵上，扇偎歌黛浅，汗舞罗香。兰烛伴归，绣轮同载，闭花别馆，隔水深坊。零落少年场。琴心漫流怨，带眼偷长。无奈占床燕月，侵鬓吴霜。

轰醉王孙玳瑁筵。渴虹垂地吸长川。侧商调里清歌送，破尽穷愁直几钱。孤棹舣，小江边。爱而不见酒中仙。伤心两岸官杨柳，已带斜阳又带蝉。

白春衫新制。准拟采兰修禊。遮日走京尘，何啻分阴如岁。留滞。

日日春风楼上。不见石城双桨。鸳枕梦回时，烛泪屏山相向。流荡。

相见时难别易。何限玉琴心意。眉黛只供愁，羞见双鸳鸯字。憔悴。

罗绮丛中初见。理鬓横波流转。半醉不胜情，帘影犹招歌扇。留恋。

雨後一分春减。深院落红如糁。柳外出秋千，度日彩旗风。销黯。

柳下玉骢双。蝉鬓宝钿浮动。半醉倚迷楼，聊送斜阳三弄。豪纵。

何处偷谐心赏。促坐绮罗筵上。不记下楼时，醉□月侵书幌。怀想。

江上潮回风细。红袖倚楼凝睇。天际认归舟，但见平林如荠。迢递。

梦想山阴游冶。深径碧桃花谢。曲水稳流觞，暖絮芳兰堪藉。萧洒。

挑菜踏青都过却。杨柳风轻，摆动秋千索。啼鸟自惊花自落。有人同在真珠箔。淡净衣裳妆□薄。闲凭银筝，睡鬓慵梳掠。

终日怀归翻送客。春风祖席。南成陌。便莫惜。离觞频卷白。动管色。催行色。动管色。催行色。何处投鞍风雨夕。临水驿。空山驿。临水驿。空山驿。纵明月相思千里隔。梦咫尺。勤书尺。

留征辔，送离杯。羞泪下，拈青梅。低声问道几时回。秦筝雁促，此夜为谁排。君去也，远蓬莱。千里地，信音乖。

回首扬州，猖狂十载，依然一梦归来。但觉安仁愁鬓，几点尘埃。醉墨碧纱犹锁，春衫白新裁。认鸣珂曲里，旧日朱扉，闲闭青苔。人非物是，半晌鸾肠易断，宝勒空回。徒怅望、碧云销散，明月徘徊。

西郭园林，远尘烦，门临绿杨堤路。画□簟长，水馆帘空，竟日素襟销暑。小湾红芰清香里，深隐映、风标鸳鹭。指□□，相将故故，背人飞去。翻念多情自苦。当置酒徵歌，梦云难驻。醉眼渐迷，花拂墙低，误认宋邻偷顾。

把酒欲歌骊。浓醉何辞。玉京烟柳欲黄时。明日景阳门外路，相背春归。敛泪复牵衣。私语迟迟。可怜谁会两心期。惟有画帘斜月见，应共人知。

一十二都门。梦想能频。无言桃李几经春。艳粉鲜香开自落，还为何人。白别时新。苒苒征尘。镜中消瘦老於真。赖有天涯风月在，依旧相亲。

潮涨湛芳桥。难渡兰桡。卷帘红袖莫相招。十二阑干今夜月，谁伴吹箫。烟草接亭皋。归思迢迢。兰成老去转无。偏恨秋风添鬓雪，不共魂销。

雨过碧云秋。烟草汀洲。远山相对一眉愁。可惜芳年桥畔柳，不系兰舟。为问木兰舟。何处淹留。相思今夜忍登楼。楼下谁家歌水调，明月扬州。

江面波纹皱。江南岸、草和烟绿。初过寒食一百六。采苹游，□香裙，鸣佩玉。心事偷相属。赋春恨、彩笺双幅。

莲叶初生南浦。两岸绿杨飞絮。向晚鲤鱼风，断送彩帆何处。凝伫。

彩舫解维官柳。楼上谁家红袖。团扇弄微风，如为行人招手。回首。

叠鼓嘲喧，彩旗挥霍，苹汀薄晚，兰舟催解。别浦潮平，小山云断，十幅饱帆风快。回想牵衣，愁掩啼妆，一襟香在。纨扇惊秋，菱花怨晚，谁共蛾黛。何处玉尊空，对松陵正美，鲈鱼菜。露洗凉蟾，潦吞平野，三万顷非尘界。览胜情无奈。

铁瓮城高，蒜山渡阔，干云十二层楼。开尊待月，卷箔披风，依然灯火扬州。绣陌南头。记歌名宛转，乡号温柔。曲槛俯清流。想花阴、谁系兰舟。念凄绝秦弦，感深荆赋，相望几许凝愁。殷勤裁尺素，奈双鱼、难渡瓜洲。晓鉴堪羞。

沈水浓熏，眉粉淡妆，露华鲜映春晓。浅颦轻笑。真物外，一种闲花风调。可待合欢翠被，不见忘忧芳草。拥膝浑忘羞，回身就郎抱。两点灵犀心颠倒。念乐事稀逢，归期须早。五云闻道。星桥畔、油壁车迎苏小。

别酒初销，怃然弭棹蒹葭浦。回首不见高城，青楼更何许。大轲峨，越商巴贾。万恨龙锺，篷下对语。指征路。山缺处，孤烟起，历历闻津鼓。江豚吹浪，晚来风转夜深雨。

京口瓜洲记梦间。朱扉犹想映花关。东风太是无情思，不许扁舟兴尽还。春水漫，夕阳闲。

吴波不动。四际晴山拥。载酒一尊谁与共。回首江湖旧梦。长艚珠箔青篷。橹声鸦轧征鸿。泪□镂檀香枕，醉眠摇□春风。

宋邻东畔。明月关深院。玉指金徽调旧怨。楚客归心欲断。城隅芳草初春。佳期重约临分。丽句漫题双带，也愁系住行云。

厌厌别酒。更执纤纤手。指似归期庭下柳。一叶西风前後。无端不系孤舟。载将多少离愁。又是十分明月，照人两处登楼。

嫣然何啻千金价。意远态闲难入画。更无方便只尊前，说尽牵情多少话。别来乐事经春罢。

朝来著眼沙头认。五两竿摇风色顺。佳期学取弄潮儿，人纵无情潮有信。纷纷花雨红成阵。

春容秀润。二十四番花有信。鸾镜佳人。得得浓妆样样新。情无远近。水阔山长分不尽。一断音尘。泪眼花前只见春。

闲情减旧。无奈伤春能作瘦。桂楫兰舟。几送人归我滞留。西门官柳。满把青青临别手。谁共登楼。分取烟波一段愁。

南园清夜。临水朱阑垂柳下。从坐莲花。潋滟觥船泛露华。酒阑歌罢。双□前愁东去也。回想人家。芳草平桥一径斜。

多情多病。万斛闲愁量有剩。一顾倾城。惟觉尊前笑不成。探香幽径。好住东风谁主领。多谢流莺。欲别频啼四五声。

南浦东风落暮潮。祓禊人归，相并兰桡。回身昵语不胜娇。犹碍华灯，扇影频摇。重泛青翰顿寂寥。魂断高城手漫招。

芳草裙腰一尺围。粉郎香润，清洒蔷薇。为嫌风日下楼稀。杨柳青阴，深闭朱扉。枉是尊前调玉徽。彩鸾何事逐鸡飞。

秋半雨凉天。望後清蟾未破圆。二十四桥游冶处，留连。携手娇饶步步莲。眉宇有馀妍。初破瓜时正妙年。玉局弹棋无限意，缠绵。肠断吴蚕两处眠。

柳岸舣兰舟。更结东山谢氏游。红泪清歌催落景，回头。□出尊前一段愁。东水漫西流。谁道行云肯驻留。无限鲜飙吹芷若，汀洲。生羡鸳鸯得自由。

暂假临淮东道主，每逃歌舞华筵。经年未办买山钱。筋骸难强，久坐沐猴禅。行拥一舟称浪士，五湖春水如天。越人相顾足嫣然。何须绣被，来伴拥蓑眠。

东山未办终焉计，聊尔西来。花苑平台。倦客登临第几回。连延复道通驰道，十二门开。

一幅霜绡，麝煤熏腻纹丝缕。掩妆无语。的是销凝处。薄暮兰桡，漾下苹花渚。风留住。绿杨归路。燕子西飞去。

绣幕深朱户，熏炉小象床。扶肩醉被冒明。绣履可怜分破、两鸳鸯。梦枕初回雨，啼钿半□妆。一钩新月渡横塘。谁认凌波微步、袜尘香。

心蹙黄金缕，梢垂白玉团。孤芳不怕雪霜寒。先向百花头上、探春□。傍水添新韵，横墙露粉颜。夜来和月起凭阑。认得暗香微度、有无间。

一叶西风生嫩凉。彩舟旗影动，背斜阳。溪流几曲似回肠。高城远，今夜为谁长。正节号清狂。苎萝标韵美，倚新妆。

林皋叶脱。楼下清江阔。船里琵琶金捍拨。弹断么弦再抹。夜潮州渚生寒。城头星斗阑干。忍话旧游新梦，三千里外长安。

沈侯销瘦。八咏新题就。惆怅酒醒兼梦後。带眼如何复旧。几时一叶兰舟。画桡鸦轧东流。新市小桥西畔，有人长倚妆楼。

罗巾粉汗和香。纤指留痕红一捻。离亭再卜和欢期，寻见石榴双翠叶。危楼欲上危肠怯。

别酒更添红粉泪。促成愁醉。相逢浅笑合微吟，撩惹到、缠绵地。花下解携重附耳。

玉立佳人，韵不减、吴苏小。赋深情、华年韶妙。叠鼓新歌，最能作、江南调。缥缈。似阳台、娇云弄晓。有客临风，梦後拟、池塘草。竟装怀、□愁多少。绿绮芳尊，映花月、东山道。

画桥流水，宛是南州路。转柁绿杨湾，恍然间、青楼旧处。回肠断尽，犹剩尔多愁，记新声，怀昵语。依约对眉宇。袜罗香在，祗欠莲随步。无物比朝云，恨难续、高唐後赋。迢遥此夜，泪枕不成眠，月侵窗，灯映户。应见可怜许。

携手看花深径，扶肩待月斜廊。临分少伫已伥伥。此段不堪回想。欲寄书如天远，难销夜似年长。小窗风雨碎人肠。更在孤舟枕上。

桂叶眉丛恨自成。锦瑟弦调，双凤和鸣。钗梁玉胜挂兰缨。帘影沈沈，月堕参横。屏护文茵翠织成。摘佩牵裾，燕样腰轻。

十二层楼，梦回缥缈非烟里。此情何寄。赖尔荆江水。莫谓东君，触处逢桃李。留深意。温柔乡里。自有终焉计。

不堪回首卧云乡。羁宦负清狂。年来镜湖风月，鱼鸟两相忘。秦塞险，楚山苍。更斜阳。画桥流水，曾见扁舟，几度刘郎。

半销檀粉睡痕新。背镜照樱唇。临风再歌团扇，深意属何人。轻调笑，浅凝颦。认情亲。最难堪酒，似不胜情，依样伤春。

玉津春水如蓝。宫柳毵毵。桥上东风侧帽檐。记佳节、约是重三。飞楼十二珠帘。恨不贮、当年彩蟾。

楼外屏山秀。凭阑新梦後。归云何许误心期，候候候。到陇梅花，渡江桃叶，断魂招手。楚制汗衫旧。啼妆曾枕袖。

晓朦胧。前溪百鸟啼匆匆。啼匆匆。凌波人去，拜月楼空。去年今日东门东。鲜妆辉映桃花红。桃花红。吹开吹落，一任东风。

风惊幕。灯前细雨檐花落。檐花落。玉台清镜，泪淹妆薄。良时不再须行乐。王孙莫负东城约。东城约。一分春色，为君留著。

著春衫。玉鞭鞭马南城南。南城南。柔条芳草，留驻金衔。粉娥采叶供新蚕。蚕饥略许携纤纤。携纤纤。湔裙淇上，更待初三。

每恨相逢薄处，可怜欲去迟回。犹记新声团扇□，殷勤再引馀杯。为问依依杨柳，秋风好住章台。疏雨忽随云断，斜阳却送潮回。桃叶青山长在眼，几时双楫迎来。如待碧阑红药，一年两度花开。

松门石路秋风扫。似不许、飞尘到。双携纤手别烟萝，红粉清泉相照。几声歌管，正须陶写，翻作伤心调。岩阴暝色归云悄。恨易失、千金笑。更逢何物可忘忧，为谢江南芳草。断桥孤驿，冷云黄叶，相见长安道。

绣幌闲眠晓。处处闻啼鸟。枕上无情，斜风横雨，落花多少。想灞桥、春色老於人，恁江南梦杳。往事今何道。聊咏池塘草。

江南又叹流寓。指芳物、伴人迟暮。搅晴风絮。弄寒烟雨。春去更无寻处。石城楼观青霞举。想艇子、寄谁容与。断云荆渚。

露叶栖萤，风枝袅鹊。水堂离燕褰珠箔。一声横玉吹流云，厌厌凉月西南落。江际吴边，山侵楚角。

彼美吴姝唱，繁会阖闾邦。千坊万井，斜桥曲水小轩窗。缥缈关山台观。罗绮云烟相半。金石压撞。痴信东归虏，黑自死心降。范夫子，高标韵，秀眉庞。功成长往，有人同载世无双。物外聊从吾好。赖尔工颦妍笑。伴醉玉连缸。尽任扁舟路，风雨卷秋江。

曲磴斜阑出翠微。西州回首思依依。风物宛然长在眼，只人非。绿树隔巢黄鸟并，沧洲带雨白鸥飞。多谢子规啼劝我，不如归。

蝉韵清弦，溪横翠。翩翩彩帆开幅。黄帘绛幕掩香风，当筵灿灿人如玉。浅黛凝愁，明波转瞩。

鸦轧齐桡，□冬叠鼓。浮骖晚下金牛渚。莫愁应自有愁时，篷窗今夜潇潇雨。杜若芳洲。芙蓉别浦。

小苑浴兰，微波寄叶。石城回首山重沓。绮窗烟雨梦佳期，飞霞艇子雕檀楫。楼回披襟，廊长响。

满马京□，装怀春思，翩然笑度江南。白鹭芳洲，青蟾雕舰，胜游三月初三。舞裙溅水，浴兰佩、绿染纤纤。归路要同步障，迎风会卷珠帘。离觞未容半酣。恨乌樯、已张轻帆。秋鬓重来淮上，几换新蟾。

窈窕盘门西转路。残阳映带青山暮。最是长杨攀折苦。堪怜许。清霜翦断和烟缕。春水归期端不负。依依照影临南浦。留取木兰舟少住。

啸度万松千步岭。钱湖门外非尘境。见底碧漪如眼净。岚光映。镜屏百曲新磨莹。好月为人重破瞑。云头艳艳开金饼。传语桂娥应奈静。

巧翦合欢罗胜子，钗头春意翩翩。艳歌浅拜笑嫣然。愿郎宜此酒，行乐驻华年。未是文园多病客，幽襟凄断堪怜。

鸦背夕阳山映断，绿杨风扫津亭。月生河影带疏星。青松巢白鸟，深竹逗流萤。隔水彩舟然绛蜡，碧窗想见娉婷。

翡翠楼高帘幕薄，温家小玉妆台。画眉难称怯人催。羞从面色起，娇逐语声来。门外木兰花艇子，垂杨风扫纤埃。

午醉厌厌醒自晚，鸳鸯春梦初惊。闲花深院听啼莺。斜阳如有意，偏傍小窗明。莫倚雕阑怀往事，吴山楚水纵横。

流水苍山带郭。寻尘迹、宛然如昨。犹记黄花携手约。误重来，小庭花，空自落。不怨兰情薄。可怜许、彩云漂泊。

波影翻帘，泪痕凝蜡青山馆。故人千里念佳期，襟佩如相款。惆怅更长梦短。但衾枕、馀芬剩暖。半窗斜月，照人肠断，啼鸟不管。

花院深疑无路通。碧纱窗影下，玉芙蓉。当时偏恨五更钟。分携处，斜月小帘栊。楚梦冷沈踪。一双金缕枕，半床空。

玉人家，画楼珠箔临津。托微风、彩箫流怨，断肠马上曾闻。燕堂开、艳妆丛里，调琴思、认歌颦。麝蜡烟浓，玉莲漏短，更衣不待酒初醺。绣屏掩、枕鸳相就，香气渐暾暾。回廊影，疏钟淡月，几许销魂。翠钗分、银笺封泪，舞鞋从此生尘。住兰舟、载将离恨，转南浦、背西曛。记取明年，蔷薇谢後，佳期应未误行云。

秋水斜阳演漾金。远山隐隐隔平林。几家村落几声砧。

三扇屏山匝象床。背灯偷解素罗裳。粉肌和汗自生香。

鼓动城头啼暮鸦。过云时送雨些些。嫩凉如水透窗纱。

烟柳春梢蘸晕黄。井阑风绰小桃香。觉时帘幕又斜阳。

梦想西池辇路边。玉鞍娇马小辎。春风十里斗婵娟。

莲烛啼痕怨漏长。吟蛩随月到回廊。一屏烟景画潇湘。

闲把琵琶旧谱寻。四弦声怨却沈吟。燕飞人静画堂深。

鹦鹉无言理翠襟。杏花零落昼阴阴。画桥流水半篙深。

鹦鹉惊人促下帘。碧纱如雾隔香奁。雪儿窥镜晚蛾纤。

宫锦袍熏水麝香。越纱裙染郁金黄。薄罗依约见明妆。

青翰舟中祓禊筵。粉娥窥影两神仙。酒阑飞去作非烟。

