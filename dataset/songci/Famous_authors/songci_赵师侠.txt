电绕神枢，华渚流虹，诞弥良用佳辰。万宇讴歌归舞，宝历增新。四七年间盛事，皇威畅、边鄙无尘。仁恩被，华夏咸安，太平极治欢声。重华道隆德茂，亘古今希有，揖逊重闻。圣子三宫欢聚，两世慈亲。

金鼎调元手，玉殿涣恩华。宣威蜀道，曾见千骑拥高牙。凭仗元枢筹略，宽我宸旒西顾，惠泽被幽遐。为忆江城好，南浦仙槎。格天心，膺帝眷，极褒嘉。琳宫香火缘在，远近玉皇家。霖雨久思贤佐，看即声传丹禁，唤仗听宣麻。衮绣公归去，宰路筑堤沙。

江亭送行客，肠断木兰舟。水高风快，满木烟树织成愁。咿轧数声柔橹，拍塞一怀离恨，指顾隔汀洲。独立苍茫外，欲去强迟留。海山长，云水阔，思难收。小亭深院歌笑，不忍记同游。唯有当时明月，千里有情还共，後会尚悠悠。此恨无重数，和泪付东流。

韶华能几许，节物叹推移。群花兢芳争艳，无奈隙驹驰。红紫随风何处，唯有抟枝新绿，暗逐雨摧肥。乔木莺初啭，深院燕交飞。渐清和，微扇暑，日迟迟。新荷泛水摇漾，萍藻弄晴漪。百岁光阴难挽，一笑欢娱易失，莫惜酒盈卮。无计留连住，还是送春归。

江流清浅外，山色有无中。平田坡岸回曲，一目望难穷。波面轻鸥容与，沙际野航横渡，不信画图工。路入神仙宅，翠锁梵王宫。俯晴郊，增胜概，气横空。云林城市层列，知有几重重。更上危亭高几，徙倚栏干虚敞，象纬逼璇穹。要尽无边景，烟雨看空。

人生如寄耳，世态逐时移。浮名薄利能几，方寸漫交驰。粗足生涯随分，到眼风光可乐，终不羡轻肥。有志但长叹，无路且卑飞。恨年华，何去速，又来迟。绿荫浓映池沼，浪皱风漪。啭午莺声，滚地杨花飘荡，爱景惜芳卮。此意谁能解，一笑任春归。

心景雨无著，情物岂能移。超然远览失笑，名利苦纷驰。一品官资荣显，百万金珠豪富，空自喜家肥。会得个中理，川泳与云飞。静中乐，闲中趣，自舒迟。心如止水，无风无自更生漪。已是都忘人我，一任吾身醒醉，有酒引连卮。万法无差别，融解即同归。

世态万纷变，人事一何忙。胸中素韬奇蕴，匣剑岂能藏。不向燕然纪绩，便与渔樵争席，摆脱是非乡。要地时难得，间处日偏长。志横秋，谋夺众，谩轩昂。蝇头蜗角微利，争较一毫芒。幸有乔木修竹，随分粗衣粝食，何必计冠裳。我已乐箫散，谁与共平章。

台星明翼轸，和气满潇湘。长淮胜处地灵，应产股肱良。共仰三朝元老，要识一时英杰，人物自堂堂。直气薄霄汉，德望耸岩廊。拥貔貅，森戟，镇藩方。折冲樽俎，春融花柳侑壶觞。两世麟符玉节，九郡恩风惠雨，仁者寿宜长。凤诏来丹阙，绣衮觐明光。

渺渺春江，迷望眼、蒲萄涨绿。春过也、萧疏庭户，寂寥心目。念远不禁啼闹，愁多易遣修蛾蹙。向小窗、时把彩笺看，翻新曲。晴昼永，便新浴。相思泪，不成哭。空无言憔悴，暗销肌玉。目断碧云无信息，试凭青翼飞南北。听掀帘、疑是故人来，风敲竹。

烟浪连天，寒尚峭、空细雨。春去也、红销芳径，绿肥江树。山色云笼迷远近，滩声水满望艰阻。挂片帆、掠岸晚风轻，停烟渚。浮世事，皆如许。名利役，惊时序。叹清明寒食，小舟为旅。露宿风餐安所赋，石泉榴火知何处。动归心、犹赖翠烟中，无杜宇。

露冷天高，秋气爽、千林叶落。惊初见、小桃枝上，盛开红萼。浅淡胭脂经雨洗，剪裁玛瑙如云薄。问素商、何事斗春工，施丹。芙蓉苑，颜如灼。曾暗与，花王约。要乘秋名字，并传京洛。回首瑶池高宴处，桂花香里骖高鹤。但莫教、容易逐西风，轻飘却。

凉入三湘，秋气爽、江澄沙白。人欲去、离愁暗暗，莫留行色。盍在中朝陪鹭，暂来南楚分风月。与元枢、鹗荐共扶摇，朝天阙。皇华使，和戎策。西府赞，中兴业。有缁衣同美，武公勋烈。樯燕已知添别意，骊驹谁为歌新阕。恨此情、如月过中秋，圆还缺。

去去春光，留不住、情怀索莫。那堪是、日长人困，雨馀寒薄。叶底青青梅胜豆，枝头颗颗花留萼。叹流年、空有惜春心，凭春酌。歌共酒，谁酬酢。非与是，忘今昨。且随时随分，强欢寻乐。世事燕鸿南北去，人生乌兔东西落。问故园、不负送春期，明年约。

雨接梅霖，风怯槐暑，麦天已秋。正榴燃红炬，枝头色艳，荷翻绿盖，池面香浮。心景俱清，身名何有，且向忙中早转头。尘劳事，枉朝思夕计，细虑深谋。悠悠。不复徼求。但安分、随缘休便休。纵官居极品，徒为美玩，家称钜富，未免闲愁。遇酒开颜，逢欢乐意，有似木人骑土牛。从他笑，看一朝解悟，八极遨游。

羊角飘尘，金乌烁石，雨凉念秋。有虚堂临水，披襟散发，纱雾卷，湘潭波浮。远列云峰，近参荷气，卧看文书琴枕头。蝉声寂，向庄周梦里，栩栩无谋。茶瓯。醒困堪求。粗饱饭安居可以休。算け闲静胜，吾能自乐，荣华纷扰，人谩多愁。习懒非痴，觉迷是病，一力那能胜九牛。俱休问，且追寻觞咏，知友从游。

枕山平远。记当年小阁，牙床曾展。围幅高深春昼永，寂寂重帘不卷。棹西湖，人归南陌，酒晕红生脸。困来无那，玉肌小倚娇软。堪恨身在天涯，曲屏环枕，此意何由见。想像高唐无梦到，独拥闲衾展转。

飘流踪迹，趁春来、还趁春光归去。九十韶华能几许，著意留他不住。趱柳催花，催红长翠，多少风和雨。蜂闲蝶怨，尽凭枝上莺语。归棹去去难留，桃花浪暖，绿涨迷津浦。回首重城天样远，人在重城深处。

斜风疏雨，正无聊情绪，天涯寒食。烟重云娇春烂漫，却得轻寒邀勒。柳褪鹅黄，池添鸭绿，桃杏浑狼藉。乱山深处，尚留些子春色。海燕未便归来，踏青斗草，谁与同寻觅。杜宇多情芳树里，只管声声历历。

晓风清暑，映湖光如练，山光如染。十里荷花香满路，飞盖斜妆面。一叶扁舟，数声柔橹，陡觉红尘远。六桥三塔，恍然图画中见。因念当日三贤，两山佳处，应也经行遍。琢月吟风无限句，景物随人俱显。

化工何意，向天涯海峤，有花清绝。缟袂绿裳无俗韵，不畏炎荒烦热。玉骨无尘，冰姿有艳，雅淡天然别。真香冶态，未饶红紫春色。底事□落江南，水仙兄弟，端自难优劣。瘴雨蛮烟魂梦远，宁识溪桥霜雪。

平生奇观，爱登高临远，寻幽选胜。欲上层巅穷望眼，一半崎岖危径。万瓦鳞鳞，四山簇簇，咫尺疏林映。山川城郭，恍然多少清兴。残照斜敛馀红，横陈平远，一抹轻烟暝。何处飞来双白鹭，点破遥空澄莹。

韶华婉娩，正和风迟日，喧妍清昼。紫燕黄鹂争巧语，催老芬芳花柳。灼灼花王，盈盈娇艳，独殿春光後。鹤翎初拆，露沾香沁珠溜。遥想京洛风流，姚黄魏紫，间绿如铺纤。小盖低回雕栏曲，车马纷驰圆囿。

栽花春烂漫，叠石翠。小亭相对倚，数峰寒。主人寻胜，接竹引清泉。凿破苍苔地，一掬泓澄，六花疑是深渊。向闲中、百虑け然。情事寄鸣弦。炉香陪茗碗，可望言。

连枝蟠古木，瑞阴映晴空。桃江江上景，古今同。忙中取静，心地尽从容。扫尽荆榛蔽，结屋诛茅，道人一段家风。任乌飞兔走匆匆。世事亦何穷。官闲民不扰，更年丰。

金昊行秋，季商回律，天气佳处。瑞应皇家，祥开圣旦，宝历绵基祚。瑶池人祝，钧天乐奏，湛露宴均寰宇。万花覆、千官尽醉，盛事顿超今古。中兴天统，四三传序，揖逊自归明主。黄屋非心，萝图有永，远付当今主。希夷高蹈，寿康长保，五世祖孙欢聚。尊之至，千秋令节，万年圣父。

秋满衡皋，淡云笼月，晚来风劲。一抹残霞，数声过雁，远是黄昏近。凭高临远，倚楼凝睇，多少断愁幽兴。听渔村、鸣榔隐隐，别浦暮烟收暝。湘妃起舞，芳栏纫佩，约略乱峰云鬓。景物悲凉，楚天澄淡，过尽归帆影。斜阳低处，远山重叠，萧树乱鸦成阵。空无言，栏干凭暖，闷怀似困。

日丽风暄，暗催春去，春尚留恋。香褪花梢，苔侵柳径，密幄清阴展。海棠零乱，梨花淡伫，初听闹空莺燕。有轻盈、妍姿靓态，缓步阆风仙苑。绿丛红萼，芳鲜柔媚，约略试妆深浅。细叶来禽，长梢戏蝶，簇簇枝头见。酡颜发，春愁无力，困倚画屏娇软。只应怕、风欺雨横，落红万点。

溪山佳处是湘中。今古言同。平林远岫浑如画，更渔村、返照斜红。两岸荻风策策，一江秋水溶溶。苍涯石壁景尤雄。人自西东。利名汩没黄尘里，又那知、清胜无穷。何日轻蓑笠，持竿独钓西风。

正薰风初扇，雨细梅黄暑溽。并摇双桨去程速。那更黄流浩淼，白浪如屋。动归思、离愁万斛。平生奇观，颇快江山寓目。日斜云定晚风熟。

柳眼窥春春渐吐。又是东风，摇曳黄金树。宜入新春闻好语。一犁处处催耕雨。未有花须金缕缕。醉梦悠扬，似蝶翩跹舞。一枕仙游何处去。觉来依旧江南住。

春到园林能几许。昨夜疏疏，过却催花雨。暖日晴岚原上路。雕鞍暂系芳菲树。仙洞同游皆胜侣。翻忆年时，醉里曾寻句。要与龙江春作主。翩然又趁东风去。

剪剪西风催碧树。乱菊残荷，节物惊秋暮。绿叶红苞迎晓露。锦屏绣幄围芳圃。尘世鸾骖那肯驻。尚忆层城，仙苑飞琼侣。能共牡丹争几许。惜花对景聊为主。

百叠霜罗香蕊细。袅袅垂铃，缀簇黄金碎。独占九秋风露里。芳心不与群英比。采采东篱今古意。秀色堪餐，更惹兰膏腻。不用南山横紫翠。悠然消得因花醉。

剪水凌虚飞雪片。认得清香，雪树深深见。傅粉凝酥明玉艳。含章檐下春风面。照影溪桥情不浅。羌管声中，叠恨传幽怨。陇首人归芳信断。万重云水江南远。

夜雨鸣檐声录蔌。薄酒浇愁，不那更筹促。感旧伤今难举目。无聊独剪西窗烛。弹指光阴如电速。富贵功名，本自无心逐。粝食粗衣随分足。此身安健他何欲。

春入园林新雨过。次第芳菲，惹起情无那。蜀锦青红初剪破。枝头点点胭脂颗。柳带随风金袅娜。隐映馀霞，灿灿红云堕。高烛夜寒光照坐。只□沈醉谁扶我。

解语花枝娇朵朵。不为伤春，爱把眉峰锁。宜笑精神偏一个。微涡媚靥樱桃破。先自腰肢常袅娜。更被新来，酒饮频过火。茶饭不犹自可。脸儿瘦得些娘大。

烟霭空江上春。夕阳芳草渡头情。飞红已逐东风远，嫩绿还因夜雨深。情脉脉，思沈沈。卷帘愁与暮云平。栏干倚遍东西曲，杜宇一声肠断人。

玉带红花供奉班。裹头新样总宜男。闹装鞍辔青骢马，帖体衣裳紫窄衫。云鬓重，黛眉弯。内家妆束冠江南。轻裘缓带风流帅，锦绣丛花拥骑远。

榕叶阴阴未著霜。浅寒犹试夹衣裳。雾浓烟重遥山暗。云淡天低去水长。风渐沥，景凄凉。乱鸦声里又斜阳。孤帆落处惊鸥鹭，飞映书空雁字行。

一叶惊秋风露清。砌蛩初听傍窗声。人逢役鹊飞乌夜，桥渡牵牛织女星。银汉淡，暮云轻。新蟾斜挂一钩明。人间天上佳期处，凉意还从过雨生。

风定江流似镜平。斜阳天外挂微明。云归远岫千山暝，雾映疏林一抹横。渔火细，钓丝轻。黄尘扑扑谩争荣。何时了却人间事，泛宅浮家过此生。

妙曲清声压楚城。蕙心兰态见柔情。凌波隐称金莲步，蘸甲从教玉笋斟。歌缓缓，笑吟吟。向人真处可怜生。仙源幸有藏春处，何事乘风逐世尘。

爆竹声中岁又除。顿回和气满寰区。春风解绿江南树，不与人间染白须。残蜡烛，旧桃符。宁辞末後饮屠苏。归与幸有园林胜，次第花开可自娱。

节物推移。青阳景变，玉灰飞。彩仗泥牛，星球雪柳，争报春回。丝金缕玉幡儿。更斜袅、东风应时。宜入新春，人随春好，春与人宜。

红紫凋零。化工特地，剪玉裁琼。碧叶丛芳，檀心点素，香雪团英。柔风唤起娉婷。似无力、斜翠屏。细细吹香，盈盈露，花里倾城。

漠漠轻阴。养花天气，乍暗还明。曲径风微，蜂迷红片，蝶趁游人。平芜极目青青。谩怅望、谁招断魂。柳外愁闻，莺雏唤友，鸠妇呼晴。

料峭馀寒。元宵欲过，灯火阑珊。宿酒难醒，新愁未解，摇兀吟鞍。深林百舌关关。更雨洗、桃红未乾。野烧痕青，荒陂水满，春事何堪。

烟敛云收。夕阳斜照，暮色迟留。天接波光，水涵山影，都在扁舟。虚名白尽人头。问来往、何时是休。潮落潮生，吴山越岭，依旧临流。

人间春足。一番红紫，水流风逐。戏蝶初闲，轻摇粉翅，高低飞扑。雨昏烟暝增明，似积雪、枝间映绿。后土琼芳，蓬莱仙伴，蕊粉香粟。

矫首遐观。崇台徙倚，心目俱宽。一水萦蓝，群峰耸翠，天接高寒。平生江北江南。总未识、闽中好山。雨暗前汀，云生衣袂，身倦跻攀。

暑怀烦郁。危栏徙倚，凝情独立。榕叶连阴，横罔接秀，壶峰凝碧。海山云树微茫，更无数、归帆暮集。却忆潇湘，孤村烟渚，晚风斜日。

水满方塘。菰蒲深处，戏浴鸳鸯。灿锦舒霞，红幢绿盖，时递幽香。天弓摇挂孤光。映烟树、云间渺茫。散发披襟，都忘身世，真在仙乡。

浓碧抟枝，柔黄衬紫，独殿春风。菡萏轻盈，甘瓜馥郁，叶萼相重。人生一笑难同。更馀韵、都藏笑中。日助清芬，酒添风味，须与从容。

日丽风和春昼长。杏花枝上正芬芳。无情社雨亦何狂。一洗娇红啼嫩脸，半开新绿映残妆。画梁空有燕泥香。

落日沈沈堕翠微。断云轻逐晚风归。西山南浦画屏围。一目波光明欲溜，雨眉山色翠长低。须知人与景相宜。

松雪纷纷落冻泥。栖禽犹困傍枝低。茅檐冰柱玉鞭垂。流水溅溅春意动，群山灿灿晓光迷。朔风寒日度云迟。

不比阳关去路赊。使君行即返京华。清江江上是吾家。聚散有时思夜雨，留连无计劝流霞。红愁绿惨一川花。

雪絮飘池点绿漪。舞风游漾燕交飞。阴阴庭院日迟迟。一缕水沈香散後，半瓯新茗味回时。け闲万事总忘机。

本是孤根傲雪霜。肌肤不肯铅黄。要随尘世浅匀妆。似杏著花尤灿灿，比梅成实自双双。青枝巧缀碧鸳鸯。

扁舟又向萧滩去。危墙却系江头树。风送雨声来。凉生真快哉。电光云际掣。白浪天相接。不用怯风波。风波平地多。

娇花媚柳新妆靓。裙边微露双鸳并。笑靥最多情。春从两脸生。香罗萦皓腕。翠袖笼歌扇。馀韵遏云低。梁尘簌簌飞。

晚风断送归帆急。重城回首天连碧。犹有小楼情。西山如旧青。故园今渐近。应卜灯花信。一喜一牵萦。平分两处心。

故人心尚如天远。故心人更何由见。肠断楚江头。泪和江水流。江流空滚滚。泪尽情无尽。不怨薄情人。人情逐处新。

小春爱日融融暖。危亭望处晴岚满。江静绿回环。横陈无际山。清霜欺远树。黄叶风扶去。试探岭头梅。点红开未开。

琼英为惜轻飞去。可人妙笔移缣素。潇洒向南枝。永无开谢时。闺房难并秀。自是春风手。何必问逃禅。人间水墨仙。

多情可是怜高节。濡毫幻出真清绝。雨叶共风枝。天寒人倚时。萧萧襟韵胜。堪与梅兄并。不用翠成林。坡仙曾赏音。

霜风落木千山远。护霜云散晴曦暖。潇洒小旗亭。山花照眼明。粉妆匀未了。一捻春风小。把酒恨匆匆。深情妩媚中。

行舟荡漾鸣双桨。江流为我添新涨。指顾隔汀洲。人归心尚留。阳关三叠举。怨柳离情苦。何似莫来休。不来无许愁。

故人话别情难已。故人此别何时会。江上驻危亭。离怀牵故情。悠悠东去水。簇簇渔村市。应记合江滨。潇湘别故人。

西风又老潇湘树。翩翩黄叶辞枝去。斜日淡云笼。溪山烟霭中。危阑闲独倚。浪连天际。残角起江城。书空征雁横。

东皇不受人间俗。为嫌花柳纷红绿。特地春和。连延雨雪多。梅梢封玉蕊。春半开犹未。还恐怨韶华。吹绵作柳花。

水风叶底波光浅。亭亭翠叶红妆面。六月下塘春。平铺云锦屏。露凉轻点缀。绿映珍珠袂。浑似太真妃。倚阑娇困时。

红杏已香残，唯有海棠堪惜。天气著花如酒，醉娇红无力。娉娉袅袅倚东风，柔媚忍轻摘。凭仗暮寒要住，赛锦川春色。

云度鹊成桥，青翼已传消息。彩仗蕊宫初下，应人问佳夕。龙烟缥渺散妆楼，香雾拥瑶席。准拟洞房披扇，看仙家春色。

正金风零露，玉宇生凉，晚秋天气。华渚流虹，应生商佳瑞。电绕神枢，庆绵宗社，御宝图宸极。脱屣尘凡，游心澹泊，逍遥物外。圣子神孙，祖皇文母，上接三宫，下通五世。至盛难名，亘古今无比。

丹诏天飞，见皇家愿治，侧席英才。鸿儒抱负素蕴，壮志兴怀。文场战胜，便从此、脱迹蒿莱。人共羡，鹿鸣劝驾，还因计吏偕来。先春占早争开。是人间第一，唯有江梅。莆中旧传盛事，六亚三魁。

晚秋天。过暮雨，云容敛，月澄鲜。正风露凄清处，砌蛩喧。更黄蝶。舞翩翩。念故里、千山云水隔，被名缰利锁萦牵。莫作悲秋意，对尊前。

景清佳。正倦客，凝秋思。浩无涯。递十里香芬馥，桂初华。向碧叶。露芳葩。为粟粒、鹅儿情淡薄，倩西风染就丹砂。

清和时候雨初晴。密树翠阴成。新篁嫩摇碧玉，芳径绿苔深。雏燕语，乳莺声。暑风轻。帘旌微动，沈篆烟消，午枕馀清。

神功圣德妙难量。灵应著莆阳。湄洲自昔仙境，宛在水中央。孚惠爱，备祈禳。降嘉祥。云车风马，来歆，桂酒椒浆。

茫茫云海浩无边。天与谁相连。舳舻万里来往，有祷必安全。专掌握，雨权。属丰年。琼卮玉醴，飨此精诚，福庆绵绵。

威灵千里护封圻。十万户归依。白湖宫殿云耸，香火尽虔祈。倾寿酒，诵声诗。谅遥知。民康俗阜，雨润风滋，功与天齐。

雪里盈盈玉破花。遐想风流，压尽京华。点酥团粉任斜。独露春妍谁似他。有酒何须稚子赊。访戴归来，倚棹溪涯。人生得意定谈夸。除却西湖，不计谁家。

暖日烘梅冷未苏。脱叶随风，独见枯株。先春占早又何如。玉点枝头，犹自萧疏。江北江南景不殊。雪里花清，月下香浮。他年调鼎费工夫。且与藏春，处士西湖。

斜阳留照有馀红。烟霭淡冥。麦陇青摇一望，前山翠失双峰。

疏疏帘幕映娉婷。初试晓妆新。玉腕云边缓转，修蛾波上微颦。

西风著意送归船。家近总欣然。去日梅开烂漫，归时秋满山川。

乱山春过雪成堆。七里递香回。蕊簇玲珑金粟，花装碎屑玫瑰。

开随律度芳辰。鲜艳见天真。不比浮花浪蕊，天教月月常新。

眉间黄色喜何如。花县拜恩初。五品荣颁命服，十行祗奉天书。

日暖风喧，殿春琼蕊依台榭。雪堆花架。不用丹青写。莹彻精神，映月唯宜夜。香帕。倩风扶下。碎玉残妆卸。

漠漠春阴，褪花时候馀寒峭。数声啼鸟。唤起帘栊晓。云鬓慵梳，淡拂春山小。情多少。乱萦愁抱。风里垂杨袅。

袅袅娉娉，可人尤赛娘风韵。花娇玉润。一捻春期近。占路藏机，已向棋中进。俱休问。酒旗花阵。早晚争先胜。

清和时候，薰风来小院。琅脱箨，方塘荷翠。柳丝轻度流莺，画栋低飞乳燕。园林绿阴初遍。景何限。轻纱细葛，纶巾和羽扇。披襟散发，心清尘不染。

微云扫尽碧虚宽。月华光影寒。山河表里鉴中看。沈沈清夜阑。风细细，露。神游八极间。

纤枝延蔓走青虬。风清体更柔。故绕檀蕊著花稠。疏疏如缀旒。琼作靥，玉成裘。玫瑰应辈流。

杜鹃花发映山红。韶光觉正浓。水流红紫各西东。绿肥春已空。闲戏蝶，懒游蜂。破除花影重。

千林脱落群芳息。有一枝先白。孤标疏影压花丛，更清香堪惜。吟情无尽，赏音未已，早纷纷藉藉。想贪结子去调羹，任叫云横笛。

白云开残，红云吹尽。园林新绿迷芳径。榆钱不解青春，随风乱点苍苔晕。紫燕飞忙，黄鹂声嫩。日长烟暖游蜂困。凭高念远思无穷，那堪宿酒厌厌病。

万事随缘，一身须正。功名富贵皆前定。多图广计要争强，如何人力将天胜。枉费机谋，徒劳奔竞。到头毕竟由他命。安时处顺得心闲，饥餐困寝亏贤甚。

伤离索。不堪凉月穿珠箔。穿珠箔。料应别後，粉销琼削。无聊倚遍西楼角。枝头几误惊飞鹊。惊飞鹊。先来憔悴，更逢摇落。

一阵晓风花信早，先到小桃枝。冉冉红云映翠微。开宴忆瑶池。零乱分飞贪结子，芳径自成蹊。

乍雨笼晴云不定，芳草绿纤柔。燕语莺啼小院幽。春色二分休。试凭危栏凝远目，山与水光浮。

无风轻燕。缭绕深深院。昼永人闲帘不卷。时听莺簧巧啭。清和天气阴阴。南风初奏薰琴。唤起午窗新梦，愁添一掬归心。

一宵风雨。春与人俱去。春解再来花作主。只有行人无据。殷勤满酌离觞。阳关唱起愁肠。苦恨无情杜宇，声声叫断斜阳。

纤娇小。也解争春早。占得中央颜色好。装点枝枝新巧。东皇初到江城。殷勤先去迎春。乞与黄金腰带，压持红紫纷纷。

风波平地，尘埃扑面，总是争名竞利。悟时不必苦贪图，但言任、流行坎止。忽来忽去，何荣何辱，天也知人深意。一帆风送过桐江，喜跳出、琉璃井里。

同云幕幕，狂风浩浩，激就六花飞下。山川满目白模糊，更茅舍、溪桥潇洒。玉田银界，瑶林琼树，光映乾坤不夜。行人不为旅人忙，怎解识、天然图画。

春光已暮，花残叶密，更值无情风雨。斜阳芳树翠烟中，又听得、声声杜宇。血流无用，离魂空断，只挠凄凉为旅。在家谁道不如归，你何似、随风归去。

明河风细，鹊桥云淡，秋入庭梧先坠。摩孩罗荷叶伞儿轻，总排列、双双对对。花瓜应节、蛛丝卜巧，望月穿针楼外。不知谁见女牛忙，谩多少、人间欢会。

风和雨。又送一番春去。春去不知何处住。惜春无觅处。柳老空抟香絮。莺娇乍迁芳树。回念故园如旧否。不堪闻杜宇。

江水绿。江山数峰如簇。唤渡小舟来岸北。笋舆行太速。素艳窗纱笼玉。埠负看花心目。今夜知他何处宿。断魂沙路曲。

沙畔路。记得旧时行处。蔼蔼疏烟迷远树。野航横不渡。竹里疏花梅吐。照眼一川鸥鹭。家在清江江上住。水流愁不去。

风雨急。红紫又还狼藉。嫩绿团枝苔径湿。帘开双燕入。院静昼闲人寂。一缕水沈烟直。心事有谁能会得。阶前芳草碧。

风策策。山迥暮烟横白。淅沥穿林翻败叶。羁怀愁倦客。问宿荒村山驿。谁识离情脉脉。雁足无书孤夜色。音尘千里隔。

花夜雨。渺渺绿波南浦。擘絮晴云山外吐。凝情谁共语。十二玉梯空伫。闲却琐窗朱户。久客念归归未许。寸心愁万缕。

风雨半。春锁绿杨深院。幕浪不翻香穗卷。轻寒闲便面。归兴新来不浅。勾引闲愁撩乱。一枕春酲谁与管。晓莺惊梦断。

相看情未足。离觞已催促。停歌欲语眉先蹙。何期归太速。如今去也，无计追逐。怎忍听、阳关曲。扁舟後夜滩头宿。

飞花红不聚。都因夜来雨。枝头冷落情如许。东风谁是主。看看满地，堆却香絮。但目断、章台路。残英剩蕊留春住。

杯行情意密。今宵是何夕。行人此别真堪惜。愁肠空闷郁。明朝去也，回首相忆。要留恋、如何得。无端骤雨飘何急。

梅从陇首传，柳向邮亭折。鸳瓦晓霜浓，掠面凝寒色。相逢意便亲，欲去如何说。我亦是行人，更与行人别。

千山拥翠屏，一水萦罗带。雨过水痕添，云散山容在。亭高景最幽，天回风尤快。啼鸟一声闲，唤起情无奈。

迟迟春昼长，冉冉东风软。寒食乍晴天，红紫芳菲遍。前峰积翠横，新涨蓝远。向晚淡烟迷，一段屏山展。

春光不肯留，风雨催将去。红逐故园尘，绿满江南树。阴晴寒食天，寂寞西郊路。芳草织新愁，怅望人何处。

庭虚任雀喧，院静无人到。回首十年非，赖得知几早。心随香篆销，意与梅花好。万事转头空，一笑吾身老。

玉壶冰结暮天寒。朔吹绕阑干。雪破梢头，香传花外，春信入江南。

冰霜凝冻腊残时。暖律渐推移。彩胜罗幡，土牛春杖，和气与春回。

乐岁农家喜夜春。朝来收宿雾，快新晴。云移日转午风轻。香罗薄，喧暖困游人。积水满春塍。绿波翻郁郁，露秧针。

雨馀风劲。雾重千山暝。茅舍寒林相映。分明是、图画景。去程何日定。天远长安近。

舣舟砂碛。秋净波澄碧。极目青山横远，悬崖断、拥苍壁。傍岩渔艇集。

天共水，水远与天连。天净水平寒月漾，水光月色两相兼。月映水中天。人与景，人景古难全。

亭皋霜重飞叶满。听西风断雁。闲凭危阑，斜阳红欲敛。行人归期太晚。

江头伊轧动柔橹。渐楚天欲暮。浩荡轻鸥，波间自容与。岸蓼汀苹无绪。

连朝雨骤驱春去，瓦注盆倾。不记初春。润柳催花忒有情。春光解有重来日，宁耐休争。待得秋深。听你无聊点滴声。

梅花谢後樱花绽，浅浅匀红。试手天工。百卉千葩一信通。馀寒未许开舒妥，怨雨愁风。结子筠笼。万颗匀圆讶许同。

绛萼衬轻红。缀簇玲珑。夭桃繁李一时同。独向枝头春意闹，娇倚东风。飞片入帘栊。粉淡香浓。凤箫声断月明中。只恐明朝风雨恶，燕嘴泥融。

桃萼正芳菲。初占春时。蒸霞灿锦望中迷。斜出繁枝临曲沼，鸾鉴妆迟。蜂蝶镇相依。天气融怡。空教追忆武陵溪。片片漫随流水去，风暖烟霏。

摇曳万丝风。轻染烟浓。鹅黄初褪绿茸茸。雨洗云娇春向晚，雪絮空。车马灞桥中。别绪匆匆。只知攀折怨西东。不道晓风残月岸，离恨无穷。

太平和气兆嘉祥。草木总成双。红苞翠盖出横塘。两两斗芬芳。干摇碧玉并青房。仙髻拥新妆。

西真仙子宴瑶池。素裳琼艳冰肌。瑞笼香雾扑铢衣。凤翥鸾飞。玉骨解凌风露，铅华不凝脂。戍楼羌管正孤吹。月淡烟低。

木落千山瘦，风微一水澄。清霜暖日快归程。唤渡沙头、款款话离情。傍岸渔舟集，横空雁字轻。

笳鼓旌旗改色，弓刀铠甲增明。攒花簇队马蹄轻。禀听元戎号令。羊轻裘临阵，亚夫细柳屯营。观瞻已耸定王城。飞虎威名日振。

淼淼澄清波面，依依紫翠山光。危栏徙倚对斜阳。山影波流荡漾。世事一番醒醉，人生几度炎凉。高情收拾付觥觞。何止羲皇人上。

元宵三五。正好嬉游去。梅柳蛾蝉斗济楚。换鞋儿、添头面，只等黄昏，恰恨有、些子无情风雨。心忙腹热，没顿浑身处。急把灯台炙艾炷。做匙婆、许葱油，麦灰画葫芦，更漏转，越不停不住。待归去、尤自意迟疑，但无语空将，眼儿厮觑。

元夜景尤殊。万斛金莲照九衢。锤拍豉汤都卖得，争如。甘露杯中万颗珠。应是著功夫。脑麝浓薰费小厨。不比七夕黄蜡做，知无。要底圆儿糖上浮。

春日迟迟。春景熙熙。渐郊原、芳草萋萋。夭桃灼灼，杨柳依依。见燕喃喃，蜂簇簇，蝶飞飞。闲庭寂寂，曲沼漪漪。更秋千、红索垂垂。

晴日敛春泥，陌上东风软。料峭寒禁花柳闲，枉恨春工浅。绿涨一江深，黛泼千山远。目断平芜无际愁，数尽征鸿点。

杨柳褪金丝，艳杏摇红影。欲雨还晴二月天，春色浑无定。晓梦不堪惊，午昼新来永。一掬归心万叠愁，空惹长亭恨。

娇艳醉杨妃，轻袅怜飞燕。人在昭阳睡足时，初试妆深浅。一段锦新裁，万里来何远。高烛休教照夜寒，媚脸融春艳。

绿暗柳藏烟，红淡花经雨。更著如花似玉人，艳态娇波注。纤手捧瑶卮，缓遏歌云缕。只恐莺花不解留，还逐东风去。

云敛料寒轻，雨涨春波渺。旅枕无堪梦易惊，啼声催晓。尚忆故园花，红紫为容好。世路崎岖长短亭，来往何时了。

桂华移自云岩。ピ更被灵砂染丹。ピ清露湿酡颜。ピ醉乘风、下临世间。ピ素娥襟韵萧闲。ピ不与群芳并看。ピ

