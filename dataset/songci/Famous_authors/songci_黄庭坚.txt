



轻风袅断沈烟炷。霏微尽日寒塘雨。残绣没心情。鸟啼花外声。离愁难自制。年少乖盟誓。寂寞掩朱门。罗衣空泪痕。

荡漾生涯身已老。短蓑箬笠扁舟小。深入水云人不到。吟复笑。一轮明月长相照。谁谓阿师来问道。一桡直与传心要。船子踏翻才是了。波渺渺。长鲸万古无人钓。

断虹霁雨，净秋空，山染修眉新绿。桂影扶疏，谁便道，今夕清辉不足。万里青天，娥何处，驾此一轮玉。寒光零乱，为谁遍照。年少从我追游，晚凉幽径，绕张园森木。共倒金荷家万里，难得尊前相属。老子平生，江南江北，最爱临风曲。孙郎微笑，坐来声喷霜竹。

瑶草一何碧，春入武陵溪。溪上桃花无数，花上有黄鹂。我欲穿花寻路，直入白云深处，浩气展红霓。只恐花深里，红露湿人衣。坐玉石，玉枕，拂金徽。谪仙何处，无人伴我白螺杯。我为灵芝仙草，不为朱唇丹脸，长啸亦何为。醉舞下山去，明月逐人归。

落日塞垣路，风劲戛貂裘。翩翩数骑闲猎，深入黑山头。极目平沙千里，惟见雕弓白羽，铁面骏骅骝。隐隐望青冢，特地起闲愁。汉天子，方鼎盛，四百州。玉颜皓齿，深锁三十六宫秋。堂有经纶贤相，边有纵横谋将，不减翠娥羞。戎虏和乐也，圣主永无忧。

初绾云鬟，才胜罗绮，便嫌柳陌花街。占春才子，容易托行媒。其奈风情债负，烟花部、不免差排。刘郎恨，桃花片片，随水染尘埃。风流，贤太守，能笼翠羽，宜醉金钗。且留取垂杨，掩映厅阶。直待朱去後，从伊便、窄袜弓鞋。知恩否，朝云暮雨，还向梦中来。

北苑春风，方圭圆璧，万里名动京关。碎身粉骨，功合上凌烟。尊俎风流战胜，降春睡、开拓愁边。纤纤捧，研膏溅乳，金缕鹧鸪斑。相如，虽病渴，一觞一咏，宾有群贤。为扶起灯前，醉玉颓山。搜搅心中万卷，还倾动、三峡词源。归来晚，文君未寝，相对小窗前。

早秋明月新圆，汉家戚里生飞将。青骢宝勒，绿沈金锁，曾瞻天仗。种德江南，宣威西夏，合宫陪享。况当年定计，昭陵与子，勋劳在、诸公上。千骑风流年少，暂淹留、莫辜清赏。平坡驻马，虚弦落雁，思临虏帐。

月中丹桂，自风霜难老。阅尽人间盛衰草。望中秋、才有几日，十分圆，霾风雨，云表常如永昼。不得文章力，白首防秋，谁念云中上功守。正注意，得人雄，静扫河山，应难纵、五湖归棹。问持节冯唐几时来，看再策勋名，印窠如斗。

政乐中和，夷夏宴喜，官梅乍传消息。待作新年欢计，断送春色。桃李成阴，甘棠少讼，又移旌戟。念画楼朱阁，风流高会，顿冷谈席。西州纵有，舞裙歌板，谁共茗邀棋敌。归来未得，先沾离袖，管弦催滴。

鸣鸠乳燕春闲暇。化作绿阴槐夏。寿酒舞红裳，睡鸭飘香麝。醉此洛阳人，佐郡深儒雅。况坐上、玉麟金马。更莫问、莺老花谢。

对朝云，暮雨霏微，乱峰相倚。巫峡高唐，锁楚宫朱翠。画戟移春，靓妆迎马，向一川都会。万里投荒，一身吊影，成何欢意。尽道黔南，去天尺五，望极神州，万里烟水。尊酒公堂，有中朝佳士。

诗有渊明语，歌无子夜声。论文思见老弥明。坐想罗浮山下、羽衣轻。何处黔中郡，遥知隔晚晴。雨馀风急断虹横。应梦池塘春草、若为情。

鸳鸯翡翠，小小思珍偶。眉黛敛秋波，尽湖南、山明水秀。娉娉袅袅，恰近十三馀，春未透。花枝瘦。正是愁时候。寻花载酒。肯落谁人後。只恐远归来，绿成阴、青梅如豆。心期得处，每自不由人，长亭柳。君知否。千里犹回首。

得意许多时。长醉赏、月影花枝。暴风狂雨年年有，金笼锁定，莺雏燕友，不被鸡期。红旆转逶迤。

败叶霜天晓。渐鼓吹、催行棹。栽成桃李未开，便解银章归报。去取麒麟图画，要及年少。劝公醉倒。别语怎向醒时道。

画鼓催春，蛮歌走饷。雨前一焙谁争长。低株摘尽到高株，株株别是闽溪样。碾破春风，香凝午帐。银瓶雪滚翻成浪。今宵无睡酒醒时，摩围影在秋江上。

临水夭桃，倚墙繁李。长杨风掉青骢尾。尊中有酒且酬春，更寻何处无愁地。明日重来，落花如绮。芭蕉渐展山公启。欲笺心事寄天公，教人长对花前醉。

自断此生休问天。白头波上泛孤船。老去文章无气味。憔悴。不堪驱使菊花前。闻道使君携将吏。高会。参军吹帽晚风颠。千骑插花秋色暮。

万里黔中一漏天。屋居终日似乘船。及至重阳天也霁。催醉。鬼门关外蜀江前。莫笑老翁犹气岸。君看。几人黄菊上华颠。戏马台南追两谢。

晚岁监州闻荔枝。赤英垂坠压阑枝。万里来逢芳意歇。愁绝。满盘空忆去年时。涧草山花光照坐。春过。等闲桃李又累累。辜负寒泉浸红皱。

准拟阶前摘荔枝。今年歇尽去年枝。莫是春光厮料理。无比。譬如疟有休时。碧朱阑情不浅。何晚。来年枝上报累累。雨後园林坐清影。

八年不见，清都绛阙，望河汉、溶溶漾漾。年年牛女恨风波，拼此事、人间天上。野麋丰草，江鸥远水，老去惟便疏放。百钱端欲问君平，早晚具、归田小舫。

朱楼彩舫，浮瓜沈李，报答风光有处。一年尊酒暂时同，别泪作、人间晓雨。鸳鸯机综，能令侬巧，也待乘槎仙去。若逢海上白头翁，共一访、痴牛呆女。

黔中桃李可寻芳。摘茶人自忙。月团犀胯斗圆方。研膏入焙香。青箬裹，绛纱囊。品高闻外江。酒阑传碗舞红裳。都濡春味长。

烹茶留客驻金鞍。月斜窗外山。别郎容易见郎难。有人思远山。归去後，忆前欢。画屏金博山。一杯春露莫留残。与郎扶玉山。

庵摩勒，西土果。霜後明珠颗颗。凭玉兔，捣香尘。称为席上珍。号馀甘，争奈苦。临上马时分付。管回味，却思量。忠言君拭尝。

小院一枝梅。冲破晓寒开。晚到芳园游戏，满袖带香回。玉酒覆银杯。

呜咽南楼吹落梅。闻鸦树惊栖。梦中相见不多时。隔城今夜也应知。坐久水空碧，山月影沈西。买个宅儿住著伊。刚不肯相随。如今果被天嗔作，永落鸡群被鸡欺。

馀寒争令。雪共蜡梅相照影。昨夜东风。已出耕牛劝岁功。阴云幂幂。近觉去天无几尺。休恨春迟。桃李梢头次第知。

使君那里。千骑尘中依约是。拂我眉头。无处重寻庾信愁。山云弥漫。夹道旌旗联复断。万事茫茫。分付澄波与烂肠。

襄王梦里。草绿烟深何处是。宋玉台头。暮雨朝云几许愁。飞花漫漫。不管羁人肠欲断。春水茫茫。欲度南陵更断肠。

巫山古县。老杜淹留情始见。拨闷题诗。千古神交世不知。云阳台下。更值清明风雨夜。知道愁辛。果是当时作赋人。

诗翁才刃。曾陷文场貔虎阵。谁敢当哉。况是焚舟决胜来。三巴春杪。客馆梦回风雨晓。胸次峥嵘。欲共涛头赤甲平。

苍崖万仞。下有奔雷千百阵。自古危哉。谁遣西园麽来。猿啼云杪。破梦一声巫峡晓。苦唤愁生。不是西园作麽平。

终宵忘寐。好事如何犹尚未。子细沈吟。珠泪盈盈湿袖襟。与君别也。愿在郎心莫暂舍。记取盟言。闻早回程却再圆。

中秋多雨。常是尊狼藉去。今夜云开。须道娥得得来。不知云外。还有清光同此会。笛在层楼。声彻摩围顶上头。

中秋无雨。醉送月衔西岭去。笑口须开。几度中秋见月来。前年江外。儿女传杯兄弟会。此夜登楼。小谢清吟慰白头。

浓云骤雨。巫峡有情来又去。今夜天开。不与娥作伴来。清光无外。白发老人心自会。何处歌楼。贪看冰轮不转头。

举头无语。家在月明生处住。拟上摩围。最上峰头试望之。偏怜络秀。苦淡同甘谁更有。想见牵衣。月到愁边总不知。

月中笑语。万里同依光景住。天水相围。相见无因梦见之。诸儿娟秀。儒学传家渠自有。自作秋衣。渐老先寒人未知。

当年夜雨。头白相依无去住。儿女成围。欢笑尊前月照之。阿连高秀。千万里来忠孝有。岂谓无衣。岁晚先寒要弟知。

风开水面鱼纹皱。暖入草心犀点透。乍看晴日弄柔条，忆得章台人姓柳。心情老大痴成就。

东君未试雷霆手。洒雪开春春锁透。帝台应点万年枝，穷巷偏欺三径柳。峰排群玉森相就。

新年何许春光漏。小院闭门风日透。酥花入坐颇欺梅，雪絮因风全是柳。使君落笔春词就。应唤歌檀催舞袖。得开眉处且开眉，人世可能金石寿。

黄金捍拨春风手。帘幕重重音韵透。梅花破萼便回春，似有黄鹂鸣翠柳。晓妆未惬梅添就。玉笋捧杯离钿袖。会拼千日笑尊前，他日相思空损寿。

黔中士女游晴昼。花信轻寒罗袖透。争寻穿石道宜男，更买江鱼双贯柳。竹枝歌好移船就。依倚风光垂翠袖。满倾芦酒指摩围，相守与郎如许寿。

可怜翡翠随鸡走。学绾双鬟年纪小。见来行待恶怜伊，心性娇痴空解笑。红蕖照映霜林表。杨柳舞风腰袅袅。衾馀枕剩尽相容，只是老人难再少。

春归何处。寂寞无行路。若有人知春去处。唤取归来同住。春无踪迹谁知。除非问取黄鹂。百啭无人能解，因风飞过蔷薇。

黄花当户。已觉秋容暮。云梦南州逢笑语。心在歌边舞处。使君一笑眉开。新晴照酒尊来。且乐尊前见在，休思走马章台。

休推小户。看即风光暮。萸粉菊英浮碗醑。报答风光有处。几回笑口能开。少年不肯重来。借问牛山戏马，今为谁姓池台。

舞鬟娟好。白发黄花帽。醉任旁观嘲潦倒。扶老偏宜年小。舞回脸玉胸酥。缠头一斛明珠。日日梁州薄媚，年年金菊茱萸。

乍晴秋好。黄菊乌帽。不见清谈人绝倒。更忆添丁小小。蜀娘漫点花酥。酒槽空滴真珠。兄弟四人别住，他年同插茱萸。

冰堂酒好。只恨银杯小。新作金荷工献巧。图要连台拗倒。采莲一曲清歌。急檀催卷金河。醉里香飘睡鸭，更惊罗袜凌波。

薄妆小靥闲情素。抱著琵琶凝伫。慢拈复轻拢，切切如私语。转拨割朱弦，一段惊沙去。万里嫁、乌孙公主。对易水、明妃不渡。

银烛生花如红豆。占好事、而今有。人醉曲屏深，借宝瑟、轻招手。一阵白苹风，故灭烛、教相就。花带雨、冰肌香透。恨啼乌、辘轳声晓。岸柳微凉吹残酒。断肠时、至今依旧。镜中消瘦。

东堂西畔有池塘。使君几明窗。日西人吏散东廊。蒲苇送清凉。翠管细通岩溜，小峰重叠山光。近池催置琵琶床。衣带水风香。

摩围小隐枕蛮江。蛛丝闲锁晴窗。水风山影上修廊。不到晚来凉。相伴蝶穿花径，独飞鸥舞春光。不因送客下绳床。添火炷炉香。

万事令人心骨寒。故人坟上土新乾。淫坊酒肆狂居士，李下何妨也整冠。金作鼎，玉为餐。老来亦失少时欢。茱萸菊蕊年年事，十日还将九日看。

黄菊枝头生晓寒。人生莫放酒杯乾。风前横笛斜吹雨，醉里簪花倒著冠。身健在，且加餐。舞裙歌板尽清欢。黄花白发相牵挽，付与时人洗眼看。

紫菊黄花风露寒。平沙戏马雨新乾。且看欲尽花经眼，休说弹冠与挂冠。甘酒病，废朝餐。何人得似醉中欢。十年一觉扬州梦，为报时人洗眼看。

西塞山边白鹭飞。桃花流水鳜鱼肥。朝廷尚觅玄真子，何处如今更有诗。青箬笠，绿蓑衣。斜风细雨不须归。人间底是无波处，一日风波十二时。

陶陶兀兀。尊前是我华胥国。争名争利休休莫。雪月风花，不醉怎生得。邯郸一枕谁忧乐。新诗新事因闲适。

陶陶兀兀。人生无累何由得。杯中三万六千日。闷损旁观，自我解落魄。扶头不起还颓玉。日高春睡平生足。

陶陶兀兀。人生梦里槐安国。教公休醉公但莫。盏倒垂莲，一笑是赢得。街头酒贱民声乐。寻常行处寻欢适。

陶陶兀兀。醉乡路远归不得。心情那似当年日。割爱金河，一碗淡莫托。异乡薪桂炊苍玉。摩挲经笥须知足。

招唤欲千回。暂得尊前笑口开。万水千山还麽去，悠哉。酒面黄花欲醉谁。顾影又徘徊。立到斜风细雨吹。见我未衰容易去，还来。不道年年即渐衰。

未报贾船回。三径荒锄菊卧开。想得邻船霜笛罢，沾衣。不为涪翁更为谁。风力袅萸枝。酒面红鳞惬细吹。莫笑插花和事老，摧颓。却向人间耐盛衰。

黄菊满东篱。与客携壶上翠微。已是有花兼有酒，良期。不用登临恨落晖。满酌不须辞。莫待无花空折枝。寂寞酒醒人散後，堪悲。节去蜂愁蝶不知。

卧稻雨馀收。处处游人簇远洲。白发又扶红袖醉，戎州。乱折黄花插满头。青眼想风流。画出西楼一帧秋。还把去年欢意舞，梁洲。塞雁西来特地愁。

浊酒黄花，画檐十日无秋燕。梦中相见。起作南柯观。镜里朱颜，又减年时半。江山远。登高人健。应问西来雁。

山又水。行尽吴头楚尾。兄弟灯前家万里。相看如梦寐。君似成蹊桃李。入我草堂松桂。莫厌岁寒无气味。馀生今已矣。

宗盟有妓能歌舞，宜醉尊。待约新醅。车上危坡尽要推。西邻三弄争秋月，邀勒春回。个里声催。铁树枝头花也开。

荔枝滩上留千骑，桃李阴繁。燕寝香残。画戟森森镇八蛮。永康又得风流守，管领江山。少讼多闲。烟霭楼台舞翠鬟。

马湖来舞钗初赐，笳鼓声繁。贤将开关。威竦西山八诏蛮。南溪地逐名贤重，深锁群山。燕喜公闲。一斛明珠两小鬟。

龙焙头纲春早，谷帘第一泉香。已醺浮蚁嫩鹅黄。想见翻成雪浪。兔褐金丝宝碗，松风蟹眼新汤。无因更发次公狂。甘露来从仙掌。

汤泛冰瓷一坐春。长松林下得灵根。吉祥老子亲拈出，个个教成百岁人。灯焰焰，酒醺醺。壑源曾未醒酲魂。与君更把长生碗，聊为清歌驻白云。

万水千山来此土。本提心印传梁武。对朕者谁浑不顾。成死语。江头暗折长芦渡。面壁九年看二祖。一花五叶亲分付。只履提归葱岭去。君知否。分明忘却来时路。

三十年来无孔窍。几回得眼还迷照。一见桃花参学了。呈法要。无弦琴上单于调。摘叶寻枝虚半老。拈花特地重年少。今後水云人欲晓。非玄妙。灵云合破桃花笑。

忆昔药山生一虎。华亭船上寻人渡。散却夹山拈坐具。呈见处。繁驴橛上合头语。千户垂丝君看取。离钩三寸无生路。蓦口一桡亲子父，犹回顾。瞎驴丧我儿孙去。

百丈峰头开古镜。马驹踏杀重苏醒。接得古灵心眼净。光炯炯。归来藏在袈裟影。好个佛堂佛不圣。祖师沈醉犹看镜。却与斩新提祖令。方猛省。无声三昧天皇饼。

踏破草鞋参到了。等闲拾得衣中宝。遇酒逢花须一笑。长年少。俗人不用嗔贫道。何处青旗夸酒好。醉乡路上多芳草。提著葫芦行未到。风落帽。葫芦却缠葫芦倒。

归去来。归去来。携手旧山归去来。有人共、月对尊。横一琴，甚处不逍遥自在。闲世界。无利害。何必向、世间甘幻爱。

一波才动万波随。蓑笠一钩丝。锦鳞正在深处，千尺也须垂。吞又吐，信还疑。上钩迟。水寒江静，满目青山，载月明归。

新妇滩头眉黛愁。女儿浦口眼波秋。惊鱼错认月沈钩。青箬笠前无限事，绿蓑衣底一时休。斜风吹雨转船头。

半烟半雨溪桥畔。渔翁醉著无人唤。疏懒意何长。春风花草香。江山如有待。此意陶潜解。问我去何之。君行到自知。

无语。恨如许。方士归时肠断处。梨花一枝春带雨。半钿分钗亲付。

虫儿真个忒灵利。恼乱得、道人眼起。醉归来、恰似出桃源，但目送、落花流水。何妨随我归云际。

郭泰曾名我，刘翁复见谁。入廛还作和罗槌。特地干戈相待、使人疑。秋浦横波眼，春窗远岫眉。

万里沧江月，波清说向谁。顶门须更下金槌。只恐风惊草动、又生疑。金雁斜妆颊，青螺浅画眉。

夜来酒醒清无梦，愁倚阑干。露滴轻寒。雨打芙蓉泪不乾。佳人别後音尘悄，消瘦难拼。

断送一生惟有，破除万事无过。远山横黛蘸秋波。不饮旁人笑我。花病等闲瘦弱，春愁没处遮拦。杯行到手莫留残。不道月斜人散。

东风吹柳日初长。雨馀芳草斜阳。杏花零乱燕泥香。睡损红妆。宝篆烟消龙凤，画屏云锁潇湘。夜寒微透薄罗裳。无限思量。

平王本爱江湖住。鸥鹭无人处。江南江北水云连。莫笑醯鸡歌舞、瓮中天。当涂舣棹蒹葭外。赖有宾朋在。此身无路入修门。惭愧诗翁清些、与招魂。

天涯也有江南信。梅破知春近。夜阑风细得香迟。不道晓来开遍、向南枝。玉台弄粉花应妒。飘到眉心住。平生个里愿杯深。去国十年老尽、少年心。

巧笑眉颦。行步精神。隐隐似、朝云行雨，弓弓样、罗袜生尘。尊前见，玉槛雕笼，堪爱难亲。自言家住天津。生小从人。

一笑千金。越样情深。曾共结、合欢罗带，终愿效、比翼纹禽。许多时，灵利惺惺，蓦地昏沈。自从官不容针。直至而今。

秋水遥岑。妆淡情深。尽道教、心坚穿石，更说甚、官不容针。霎时间，雨散云归，无处追寻。小楼朱阁沈沈。一笑千金。

北苑龙团，江南鹰爪，万里名动京关。碾深罗细，琼蕊暖生烟，一种风流气味，如甘露、不染尘凡。纤纤捧，冰瓷莹玉，金缕鹧鸪斑。相如，方病酒，银瓶蟹眼，波怒涛翻。为扶起，尊前醉玉颓山。饮罢风生两腋，醒魂到、明月轮边。归来晚，文君未寝，相对小窗前。

明眼空青，忘忧萱草，翠玉闲淡疏妆。小来歌舞，长是倚风光。我已逍遥物外，人冤道、别有思量。难忘处，良辰美景，襟袖有馀香。鸳鸯。头白早，多情易感，红蓼池塘。又须得，尊前席上成双。些子风流罪过，都说与、明月空床。难拘管，朝云暮雨，分付楚襄王。

修水浓青，新条淡绿，翠光交映虚亭。锦鸳霜鹭，荷径拾幽苹。香渡栏干屈曲，红妆映、薄绮疏。风清夜，横塘月满，水净见移星。堪听。微雨过，姗藻荇，琐碎浮萍。便移转，胡床湘簟方屏。练霭鳞云旋满，声不断、檐响风铃。重开宴，瑶池雪沁，山露佛头青。

山围江暮。天镜开晴絮。斜影过梨花，照文星、老人星聚。清樽一笑，欢甚却成愁，别时襟，馀点点，疑是高唐雨。无人知处。梦里云归路。回雁晓风清，雁不来、啼鸦无数。心情老懒，尤物解宜人，春尽也，有南风，好便回帆去。

稠花乱叶，到处撩人醉。林下有孤芳，不匆匆、成蹊桃李。今年风雨，莫送断肠红，斜枝倚。风尘里。不带尘风气。微嗔又喜。约略知春味。江上一帆愁，梦犹寻、歌梁舞地。如今对酒，不似那回时，书谩写，梦来空，只有相思是。

山明水秀，尽属诗人道。应是五陵儿，见衰翁、孤吟绝倒。一觞一咏，潇洒寄高闲，松月下，竹风间，试想为襟抱。玉关遥指，万里天衢杳。笔阵扫秋风，泻珠玑、琅琅皎皎。卧龙智略，三诏佐升平，烟塞事，玉堂心，频把菱花照。

盈盈娇女似罗敷。湘江明月珠。起来绾髻又重梳。弄妆仍学书。歌调态，舞工夫。湖南都不如。它年未厌白髭。同舟归五湖。

歌停檀板舞停鸾。高阳饮兴阑。兽烟喷尽玉壶乾。香分小凤团。雪浪浅，露花圆。捧瓯春笋寒。绛纱笼下跃金鞍。归时人倚阑。

摘山初制小龙团。色和香味全。碾声初断夜将阑。烹时鹤避烟。消滞思，解尘烦。金瓯雪浪翻。只愁啜罢水流天。馀清搅夜眠。

退红衫子乱蜂儿。衣宽只为伊。为伊去得忒多时。教人直是疑。长睡晚，理妆迟。愁多懒画眉。夜来算得有归期。灯花则甚知。

贫家春到也骚骚。琼浆注小槽。老夫不出长蓬蒿。邻墙开碧桃。木芍药，品题高。一枝烦剪刀。传杯犹似少年豪。醉红浸雪毛。

把酒花前欲问溪。问溪何事晚声悲。名利往来人尽老。谁道。溪声今古有休时。且共玉人斟玉醑。休诉。笙歌一曲黛眉低。情似长溪长不断。

小院难图云雨期。幽欢浑待赏花时。到得春来君却去。相误。不须言语泪双垂。密约尊前难嘱付。偷顾。手搓金橘敛双眉。庭榭清风明月媚。

上客休辞酒浅深。素儿歌里细听沈。粉面不须歌扇掩，闲静，一声一字总关心。花外黄鹂能密语。休诉。有花能得几时斟。画作远山临碧水。

歌舞阑珊退晚妆。主人情重更留汤。冠帽斜辞醉去，邀定，玉人纤手自磨香。又得尊前聊笑语。如许。短歌宜舞小红裳。宝马促归朱户闭。

忆昔谪巴蛮。荔子亲攀。冰肌照映柘枝冠。日擘轻红三百颗，一味甘寒。重入鬼门关。也似人间。一双和叶插云鬟。赖得清湘燕玉面，同倚阑干。

夜永兰堂醺饮，半倚颓玉。烂熳坠钿堕履，是醉时风景，花暗烛残，欢意未阑，舞燕歌珠成断续。催茗饮、旋煮寒泉，露井瓶窦响飞瀑。纤指缓、连环动触。渐泛起、满瓯银粟。香引春风在手，似粤岭闽溪，初采盈掬。

四时美景，正年少赏心，频启东阁。芳酒载盈车，喜朋侣簪合。杯觞交飞劝酬献，正酣饮、醉主公陈榻。坐来争奈，玉山未颓，兴寻巫峡。歌阑旋烧绛蜡。况漏转铜壶，烟断香鸭。犹整醉中花，借纤手重插。

苍颜华发。故山归计无因得。旧交新贵音书绝。惟有家人，犹作殷勤别。离亭欲去歌声咽。潇潇细雨凉生颊。

月侧金盆堕水，雁回醉墨书空。君诗秀色雨园葱。想见衲衣寒拥。蚁穴梦魂人世，杨花踪迹风中。莫将社燕等秋鸿。处处春山翠重。

宋玉短墙东畔，桃源落日西斜。浓妆下著绣帘遮。鼓笛相催清夜。转眄惊翻长袖，低徊细踏红靴。舞馀犹颤满头花。娇学男儿拜谢。

凌台上青青麦。姑熟堂前馀翰墨。暂分一印管江山，稍为诸公分皂白。江山依旧云空碧。

翰林本是神仙谪。落帽风流倾座席。坐中还有赏音人，能岸乌纱倾大白。江山依旧云横碧。

青壶乃似壶中谪。万象光辉森宴席。红尘闹处便休休，不是个中无皂白。歌烦舞倦朱成碧。

庾郎三九常安乐。使有万钱无处著。徐熙小鸭水边花，明月清风都占却。朱颜老尽心如昨。

少年得意从军乐。晚岁天教闲处著。功名富贵久寒灰，翰墨文章新讳却。是非不用分今昨。

凤舞团团饼。恨分破、教孤令。金渠体净，只轮慢碾，玉尘光莹。汤响松风，早减了、二分酒病。味浓香永。醉乡路、成佳镜。

对朝云，暮雨霏微，翠峰相倚。巫峡高唐，锁楚宫佳丽，蘸水朱门，半空霜戟，自一川都会。虏酒千杯，夷歌百转，迫人垂泪。人道黔南，去天尺五，望极神京，万重烟水。悬榻相迎，有风流千骑。

画堂高会酒阑珊。倚栏干。霎时间。千里关山，常恨见伊难。及至而今相见了，依旧似、隔关山。倩人传语问平安。省愁烦。泪休弹。

新来曾被眼奚搐。不甘伏。怎拘束。似梦还真，烦乱损心曲。见面暂时还不见，看不足、惜不足。不成欢笑不成哭。戏人目。远山蹙。

春意渐归芳草。故国佳人，千里信沈音杳。雨润烟光，晚景澄明，极目危栏斜照。梦当年少。对樽前、上客邹枚，小鬟燕赵。共舞雪歌尘，醉里谈笑。花色枝枝争好。鬓丝年年渐老。如今遇风景，空瘦损、向谁道。

十载樽前谈笑。天禄故人年少。可是陆沈英俊地，看即锁窗批诏。此处忽相逢，潦倒秃翁同调。西顾郎官湖渺。事看庾楼人小。短艇绝江空怅望，寄得诗来高妙。梦去倚君傍，胡蝶归来清晓。

暮雨阶砌。漏渐移、转添寂寞，点点心如碎。怨你又恋你。恨你惜你。毕竟教人怎生是。前欢算未已。奈向如今愁无计。为伊聪俊，销得人憔悴。这里诮睡里。

对景还销瘦。被个人、把人调戏，我也心儿有。忆我又唤我，见我嗔我，天生教人怎生受。看承幸厮勾。又是尊前眉峰皱。

引调得、甚今日心肠不恋家。宁宁地、思量他，思量他。两情各自肯，甚忙咱。

自见来，虚过却、好时好日。这尿粘腻得处煞是律。据眼前言定，也有十分七八。冤我无心除告佛。管人闲底，且放我快活ヵ。

酒阑命友闲为戏。打揭儿、非常惬意。各自输赢只赌是。赏罚采、分明须记。小五出来无事。却跋翻和九底。

宝犀未解心先透。恼杀人、远山微皱。意淡言疏情最厚。枉教作、著行官柳。小雨勒花时候。抱琵琶、为谁清瘦。

见来两个宁宁地。眼厮打、过如拳踢。恰得尝些香甜底。苦杀人、遭谁调戏。腊月望州坡上地。冻著你、影村鬼。

见来便觉情於我。厮守著、新来好过。人道他家有婆婆。与一口、管教磨。副靖传语木大。鼓儿里、且打一和。

春去几时还。问桃李无言。燕子归栖风劲，梨雪乱西园。唯有月婵娟。

粉泪一行行。啼破晓来妆。懒系酥胸罗带，羞见绣鸳鸯。拟待不思量。

虚堂密候参同火，梨枣枝繁。深锁三关。不要樊姬与小蛮。遥知风雨更阑夜，犹梦巫山。浓丽清闲。晓镜新梳十二鬟。

投荒万里无归路，雪点鬓繁。度鬼门关。已拼儿童作楚蛮。黄云苦竹啼归去，绕荔枝山。蓬户身闲。歌板谁家教小鬟。

樱桃著子如红豆，不管春归。闻道开时。蜂惹香须蝶惹衣。楼台灯火明珠翠，酒恋歌迷。醉玉东西。少个人人暖被携。

城南城北看桃李，依倚年华。杨柳藏鸦。又是无言落花。春风一面长含笑，偷顾羞遮。分付谁家。把酒花前试问他。

济楚好得些。憔悴损、都是因它。那回得句闲言语，傍人尽道，你管又还鬼那人。得过口儿嘛。

细腰宫外清明雨。云阳台上烟如缕。云雨暗巫山。流人殊未还。阿谁知此意。解遣双壶至。不是白头新。周郎旧可人。

塞雁初来秋影寒。霜林风过叶声乾。龙山落帽千年事，我对西风犹整冠。兰委佩，菊堪餐。人情时事半悲欢。但将酩酊酬佳节，更把茱萸仔细看。

节去蜂愁蝶不知。晓庭环绕折残枝。自然今日人心别，未必秋香一夜衰。无闲事，即芳期。菊花须插满头归。宜将酩酊酬佳节，不用登临送落晖。

闻说君家有翠娥。施朱施粉总嫌多。背人语处藏珠履，得羞时整玉梭。拖远岫，压横波。何时传酒更传歌。为君写就黄庭了，不要山阴道士鹅。

对景惹起愁闷。染相思、病成方寸。是阿谁先有意，阿谁薄。斗顿恁、少喜多嗔。合下休传音问。你有我、我无你分。

心里人人，暂不见、霎时难过。天生你要憔悴我。把心头从前鬼，著手摩挲。抖擞了、百病销磨。见说那厮脾鳖热。大不成我便与拆破。

几日无书，举头欲问西来燕。世情梦幻。复作如斯观。自叹人生，分合常相半。戎虽远。念中相见。不托鱼和雁。

罗带双垂，妙香长恁携纤手。半妆红豆。各自相思瘦。闻道伊家，终日眉儿皱。不能勾。泪珠轻溜。损揉蓝袖。

诸将说封侯。短笛长歌独倚楼。万事尽随风雨去，休休。戏马台南金络头。催酒莫迟留。酒味今秋似去秋。花向老人头上笑，羞羞。白发簪花不解愁。

槐绿低窗暗，榴红照眼明。玉人邀我少留行。无奈一帆烟雨、画船轻。柳叶随歌皱，梨花与泪倾。别时不似见时情。今夜月明江上、酒初醒。

体妖娆，鬟婀娜。玉甲银筝照座。危柱促，曲声残。王孙带笑看。休休休，莫莫莫。愁拨个丝中索。了了了，玄玄玄。山僧无碗禅。

歌罢酒阑时，潇洒座中风色。主礼到君须尽，奈宾朋南北。暂时分散总寻常，难堪久离拆。不似建溪春草，解留连佳客。

一弄醒心弦，情在两山斜叠。弹到古人愁处，有真珠承睫。使君来去本无心，休泪界红颊。自恨老来憎酒，负十分金叶。

不见片时霎，魂梦镇相随著。因甚近新无据，误窃香深约。思量模样憎儿，恶又怎生恶。终待共伊相见，与佯佯奚落。

见晚情如旧，交疏分已深。舞时歌处动人心。烟水数年魂梦，无处可追寻。昨夜灯前见，重题汉上襟。便愁云雨又难寻。

江南一雁横秋水。叹咫尺、断行千里。回纹机上字纵横，欲寄远、凭谁是。谢客池塘春都未。

天气把人。落絮游丝时候。茶饭可曾，镜中赢得销瘦。生受。

携手青云路稳，天声迤逦传呼。袍笏恩章乍赐，春满皇都。

总领神仙侣。齐到青云歧路。丹禁风微，咫尺谛闻天语。尽荣遇。看即如龙变化，一掷灵梭风雨。真游处。上苑寻春去。芳草芊芊迎步。几曲笙歌，樱桃艳里欢聚。

脱霜披茜初登第。名高得意。樱桃荣宴玉墀游，领群仙行缀。佳人何事轻相戏。道得之何济。君家声誉古无双，且均平居二。

烟中一线来时路。极目送、归鸿去。第四阳关云不度。山胡新啭，子规言语。正在人愁处。忧能损性休朝暮。忆我当年醉时句。渡水穿云心已许。

把我身心，为伊烦恼，算天便知。恨一回相见，百方作计，未能偎倚，早觅东西。镜里拈花，水中捉月，觑著无由得近伊。添憔悴，镇花销翠减，玉瘦香肌。奴儿。又有行期。你去即无妨我共谁。向眼前常见，心犹未足，怎生禁得，真个分离。地角天涯，我随君去。掘井为盟无改移。君须是，做些儿相度，莫待临时。

苑边花外。记得同朝退。飞骑轧，鸣珂碎。齐歌云绕扇，赵舞风回带。岩鼓断，杯盘狼藉犹相对。洒泪谁能会。醉卧藤阴盖。人已去，词空在。兔园高宴悄，虎观英游改。重感慨，波涛万顷珠沈海。

世间好事。恰恁厮当对。乍夜永，凉天气。雨稀帘外滴，香篆盘中字。长入梦，如今见也分明是。欢极娇无力，玉软花坠。钗袖，云堆臂。灯斜明媚眼，汗浃瞢腾醉。奴奴睡，奴奴睡也奴奴睡。

心情老懒。对歌对舞，犹是当时眼。巧笑靓妆，近我衰容华鬓。似扶著、卖卜算。思量好个当年见。催酒催更，只怕归期短。饮散灯稀，背锁落花深院。好杀人、天不管。

江水西头隔烟树。望不见、江东路。思量只有梦来去。更不怕、江阑住。灯前写了书无数。算没个、人传与。

碧天露洗春容净。淡月晓收残晕。花上密烟飘尽。花底莺声嫩。云归楚峡厌厌困。两点遥山新恨。和泪暗弹红粉。生怕人来问。

要见不得见，要近不得近。试问得君多少怜，管不解、多於恨。禁止不得泪，忍管不得闷。天上人间有底愁，向个里、都谙尽。

海角芳菲留不住。笔下风生，吹入青云去。仙籍有名天赐与。致君事业安排取。要识世间平坦路。当使人人，各有安身处。黑发便逢尧舜主。笑人白首耕南亩。

飞鹊台前晕翠蛾。千金新买帝青螺。最难如意为情多。几处泪痕留醉袖，一春愁思近横波。远山低尽不成歌。

一叶扁舟卷画帘。老妻学饮伴清谈。人传诗句满江南。林下猿垂窥涤砚，岩前鹿卧看收帆。杜鹃声乱水如环。

小桃灼灼柳。春色满江南。雨晴风暖烟淡，天气正醺酣。山泼黛，水蓝。翠相搀。歌楼酒旆，故故招人，权典青衫。

旋揎玉指著红靴。宛宛斗弯讹。天然自有殊态，供愁黛、不须多。分远岫，压横波。妙难过。自枕处，独倚阑时，不奈颦何。

珠帘绣幕卷轻霜。呵手试梅妆。都缘自有离恨，故画作、远山长。思往事，惜流光。恨难忘。未歌先敛，欲笑还颦，最断人肠。

夜深记得临歧语。说花时、归来去。教人每日思量，到处与谁分付。其奈冤家无定据。约云朝、又还雨暮。将泪入鸳衾，总不成行步。元来也解知思虑。一封书、深相许。情知玉帐堪欢，为向金门进取。直待腰金拖紫後，有夫人、县君相与。争奈会分疏，没嫌伊门路。

谁道秋来烟景素。任游人不顾。一番时态一番新，到得意、皆欢慕。紫萸黄菊繁华处。

风力驱寒，云容呈瑞，晓来到处花飞。遍装琼树，春意到南枝。便是渔蓑旧画，纶竿重、横玉低垂。今宵里，香闺邃馆，幽赏事偏宜。风流，金马客，歌鬟醉拥，乌帽斜。问人间何处，鹏运天池。且共周郎按曲，音微误、首已先回。同心事，丹山路稳，长伴彩鸾归。

细细风清撼竹，迟迟日暖开花。香帏深卧醉人家。媚语娇声娅姹。姹娅声娇语媚，家人醉卧深帏。香花开暖日迟迟。竹撼清风细细。



潇洒荐冰盘，满座暗惊香集。久後一般风味，问几人知得。画堂饮散已归来，清润转更惜。留取酒醒时候，助茗瓯春色。

环滁皆山也。望蔚然深秀，琅琊山也。山行六七里，有翼然泉上，醉翁亭也。翁之乐也。得之心、寓之酒也。更野芳佳木，风高日出，景无穷也。游也。山肴野蔌，酒冽泉香，沸筹觥也。太守醉也。喧哗众宾欢也。况宴酣之乐、非丝非竹，太守乐其乐也。问当时、太守为谁，醉翁是也。

朝来风日，陡觉春衫便。翠柳艳明眉，戏秋千、谁家倩盼。烟匀露洗，草色媚横塘，平沙软。雕轮转。行乐闻弦管。追思年少，走马寻芳伴。一醉几缠头，过扬州、珠帘尽卷。而今老矣，花似雾中看，欢喜浅。天涯远。信马归来晚。

梅凋粉，柳摇金。微雨轻风敛陌尘。厚约深盟何处诉，除非重见那人人。

宫梅弄粉，御柳摇金，又喜皇州春早。盛世生贤，真仙应运，当日来从三岛。车马喧清晓。看千锺赐饮，中人传诏。最好是、芝兰并砌，鸣腰金，彩衣相照。炉烟袅。高堂半卷珠帘，神仙缥缈。须信槐庭荫美，凤沼波澄，屈指十年三到。九叙重歌，元圭再锡，已把成功来告。四海瞻仪表。庆君臣会集，诗符天保。况自有、仙风道骨，玉函金篆，阴功须报。

阆苑归来，因醉上、瑶台第一层。洞天深处，年年不夜，日日长春。万花妆烂锦，散异香，馥郁留人。便乘兴，命玉龙吟笛，彩凤吹笙。身轻。先逢瑞景，众中先识董双成。环声丽，舞腰袅袅，浓艳腾腾。翠屏金缕枕，绣被软，梦冷槐清。

