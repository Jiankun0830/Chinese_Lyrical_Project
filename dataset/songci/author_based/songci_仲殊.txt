清江平淡，疏雨和烟染。春在广寒宫，付江梅、先开素艳。年年第一，相见越溪东，云体态，雪精神，不把年华占。山亭水榭，别恨多销黯。又是主人来，更不辜、香心一点。题诗才思，清似玉壶冰，轻回顾，落尊前，桃杏声华减。

斜日平山寒已薄。雪过松梢，犹有残英落。晚色际天天似幕。一尊先与东风约。邀得红梅同宴乐。酒面融春，春满纤纤萼。

春遇瑶池，长空飞下残英片。素光围练。寒透笙歌院。莫把寿阳，妆信传书箭。掩香面。汉宫寻遍。月里还相见。

十里青山远，潮平陆带沙。数声啼鸟怨年华。又是凄凉时候、在天涯。白露收残暑，清风衬晚霞。绿杨堤畔闹荷花。记得年时沽酒、那人家。

谁将妙笔。写就素缣三百匹。天下应无。此是钱塘江上图。一般奇绝。云淡天低秋夜月。费尽丹青。只这些儿画不成。

江南三月。犹有枝头千点雪。邀上芳尊。却占东君一半春。尊前眼底。南国风光都在此。移过江来。从此江南不复开。

解舞清平乐，如今说向谁。红炉片雪上钳锤。打就金毛狮子、也堪疑。木女明开眼，泥人暗皱眉。蟠桃已是著花迟。不向春风一笑、待何时。

浓润侵衣，暗香飘砌。雨中花色添憔悴。凤鞋湿透立多时，不言不语厌厌地。眉上新愁，手中文字。因何不倩鳞鸿寄。想伊只诉薄情人，官中谁管闲公事。

丛霄逸韵祥烟渺。摇金翠、玲珑三岛。地控全吴，山横旧楚春来早。千里断云芳草。六朝遗恨连江表。都分付、倚楼吟啸。

花戟云幡拥上方。画帘风细度春香。银色界前多远景。人静。铁城西面又斜阳。山色入江流不尽，古今一梦莫思量。故里无家归去懒。

北固山前波浪远。铁瓮城头，画角残声短。促酒溅金催小宴。灯摇蜡焰香风软。落日烟霞晴满眼。欲仗丹青，巧笔彤牙管。解写伊川山色浅。谁能画得江天晚。

南徐好，鼓角乱云中。金地浮山星雨点，铁城横锁瓮三重。开国旧夸雄。春过後，佳气荡晴空。

南徐好，城里小花山。淡薄融香松滴露，萧疏笼翠竹生烟。风月共闲闲。金晕暗，灯火小红莲。

南徐好，桥下渌波平。画柱千年尝有鹤，垂杨三月未闻莺。行乐过清明。南北岸，花市管弦声。

南徐好，溪上百花堆。宴罢歌声随水去，梦回春色入门来。芳草遍池台。文彩动，奎璧烂昭回。玉殿仪刑推旧德。

南徐好，春坞锁池亭。山送云来长入梦，水浮花去不知名。烟草上东城。歌榭外，杨柳晚青青。

南徐好，多景在楼前。京口万家寒食日，淮南千里夕阳天。天际几重山。莺啼处，人倚画阑干。

南徐好，浮玉旧花宫。琢破琉璃闲世界，化城楼阁在虚空。香雾锁重重。天共水，高下混相通。

南徐好，樽酒上西楼。调鼎勋庸还世事，镇江旌节从仙游。楼下水空流。桃李在，花月更悠悠。

南徐好，桥下绿杨村。两谢风流称郡守，二苏家世作州民。文彩动星辰。书万卷，今日富儿孙。

南徐好，直下控淮津。山放凝云低凤翅，潮生轻浪卷龙鳞。清洗古今愁。天尽处，风水接西滨。



水枫叶下，乍湖光清浅。凉生商素。西帝宸游罗翠盖，拥出三千宫女。绛采娇春，铅华掩昼，占断鸳鸯浦。歌声摇曳，浣沙人在何处。别岸孤袅一枝，广寒宫殿，冷落栖愁苦。雪艳冰肌羞淡泊，偷把胭脂匀注。媚脸笼霞，芳心泣露，不肯为云雨。金波影里，为谁长恁凝伫。

年芳已远，凉夏疏疏雨。菊占此时开，背佳期、清秋何处。滴成金豆，弹破栗文圆，临水槛，倚风亭，全胜东篱暮。茱萸未结，谁是多情侣。菖叶与葵花，也相饶、也□羞妒。主人著意，何必念登高，浮酒面，解烦襟，消尽当筵暑。

青条绿叶。结起蓬瀛连万叠。风引飘飘。下有红波引六鳌。五城烟敛。剪碎采云红点点。帖在山腰。旁有斑斑雪未消。

楚客才华为发扬。深林著意不相忘。梦成燕国正芬芳。莫把品名闲议拟，且看青凤羽毛长。十分领取面前香。

轻红蔓引丝多少。剪青兰叶巧。人向月中归，留下星钿，弹破真珠小。等闲不管春知道。多著绣帘围绕。只恐被东风，偷得馀香，分付闲花草。

味过华林芳蒂，色兼阳井沈朱。轻匀绛蜡裹团酥。不比人间甘露。神鼎十分火枣，龙盘三寸红珠。清含冰蜜洗云腴。只恐身轻飞去。

飞香漠漠帘帷暖。一线水沈烟未断。红楼西畔小阑干，尽日倚阑人已远。黄梅雨入芭蕉晚。

一番雨过年芳浅。袅袅心情懒。章台人过马嘶声。小眉不盏恨盈盈。怨清明。烟柔露软湖东岸。恼乱春风惯。一声莺是故园莺。及至如今□闻处、又多情。

黄金线软，玉露声轻润。青头破出芽，拂烟痕、一枝犹嫩。东风著意，不放舞间□，春渐暖，柔无力，依依怨和□。旗亭带晚，又是清明近。惹尽别离愁，约啼莺、深深与问。灞陵伤感，那更入阳关，扳折处，我无心，行人自多恨。

楚江南岸小青楼。楼前人舟。别来後庭花晚，花上梦悠悠。山不断，水空流，漫凝眸。建康宫殿，燕子来时，多少闲愁。

锺山影里看楼台。江烟晚翠开。六朝旧时明月，清夜满秦淮。寂寞处，两潮回。黯愁怀。汀花雨细，水树风闲，又是秋来。

清波门外拥轻衣。杨花相送飞。西湖又还春晚，水树乱莺啼。闲院宇，小帘帏。晚初归。钟声已过，篆香才点，月到门时。

长桥春水拍堤沙。疏雨带残霞。几声脆管何处，桥下有人家。宫树绿，晚烟斜。噪闲鸦。山光无尽，水风长在，满面杨花。

涌金门外小瀛洲。寒食更风流。红船满湖歌吹，花外有高楼。晴日暖，淡烟浮。恣嬉游。三千粉黛，十二阑干，一片云头。

开到杏花寒食近。人在花前，宿酒和春困。酒有尽时情不尽。日长只恁厌厌闷。经岁别离闲与问。花上啼莺，解道深深恨。可惜断云无定准。不能为寄蓝桥信。

岸草平沙。吴王故苑，柳袅烟斜。雨後寒轻，风前香软，春在梨花。行人一棹天涯。酒醒处，残阳乱鸦。门外秋千，墙头红粉，深院谁家。

天阔云高，溪横水远。晚日寒生轻晕。闲阶静、杨花渐少，朱门掩、莺声犹嫩。悔匆匆、过却清明，旋占得馀芳，已成幽恨。都几日阴沈，连宵慵困。起来韶华都尽。怨入双眉闲斗损。乍品得情怀，看承全近。深深态、无非自许。厌厌意、终羞人间。

成都好，蚕市趁遨游。夜放笙歌喧紫陌，春遨灯火上高楼。车马溢瀛洲。人散後，茧馆喜绸缪。













成都好，药市晏游闲。步出五门鸣剑佩，别登三岛看神仙。缥缈结灵烟。云影里，歌吹暖霜天。

金蟠龙尾，莲开舞凤头。凉生宫殿不因秋。门外莫寻尘世，卷地江流。霁色澄千里，潮声带两洲。

山阴道士。鹤目龟趺多秀气。右领将军。萧散精神一片云。东山太傅。落落龙骧兼虎步。潦倒支公。穷骨零丁少道风。

故园避暑，爱繁阴翳日，流霞供酌。竹影筛金泉漱玉，红映微花帘箔。素质生风，香肌无汗，绣扇长闲却。双鸾栖处，绿筠时下风箨。吹断舞影歌声，阳台人去，有当年池阁。佩结兰英凝念久，言语精神依约。燕别雕梁，归鸿紫塞，音信凭谁托。争知好景，为君长是萧索。

瘐领香前亲写得。子细看，粉匀无迹。月殿休寻觅。姑射人来，知是曾相识。不要青春闲用力。也曾寄、江南信息。

广寒晓驾，姑射寻仙侣。偷被霜华送将去。过越岭、栖息南枝，匀妆面、凝酥轻聚。爱横管、孤度陇头声，尽拼得幽香，为君分付。水亭山驿，衰草斜阳，无限行人断肠处。尽为我、留得多情，何须待、春风相顾。任倒断、深思向梨花，也无奈寒食，几番春雨。

轻盈绛雪。乍团聚同心，千点珠结。画馆绣幄低飞，融融香彻。笑里精神放纵，断未许、年华偷歇。信任芳春都不管，淅淅南熏，别是一家风月。扁舟去後，回望处、娃宫凄凉凝咽。身似断云零落，深心难说。

晓日迎凉，烟华生翠，玉麟香转风轻。细丝钧管，罗绮拥芝庭。竞折蟠桃献寿，雨露罩，春下仙瀛。碧池上，龟游鹤舞，一曲奏长生。当年。嘉庆会，兰江秀气，星昴光灵。奄奕世馀徽，同降元精。此日中吴太守，看看秉、廊庙钧衡。麒麟阁，功名第一，从此入丹青。

德感元精，岳方孕秀。才明渊智神兼授。飞鸣早应舜韶来，五符千骑难淹久。熊梦开祥，龟文献寿。龙香卷雾摇东斗。南天为现老人暑，一时顶礼抬双神。

三月迟迟，牡丹时节，算来淑景方融。板舆闲暇，香雾锁花宫。曾侍瑶池宴席，三千女，深浅匀红。轻含笑，尊前认得，阿母旧慈容。倾心。齐献寿，一时倾倒，春在杯中。戏彩衣间作，喜气重重。更有天仙寄语，教皓鹤、双舞云空。人长命，花枝长在，岁又东风。

报一阳初动，二五疏，履长时候。大昴星精，宛分灵储秀。早运钧衡，亟还貂衮，向载歌成後。书展仪形，承华羽翼，恩深惟旧。天眷难留，片帆归去，水柯山，故人携手。枕月眠云，老华胥闲昼。

英花万蕊。醒□丹房玄石髓。烟驾来时。一勺仙翁手自随。旋煎松火。始觉醍醐直可可。扶起精神。洞里天闲日月新。

一霎雕栏疏雨罢。三月十三，曾是寒食夜。尽日暖香熏柏麝。西施醉起留归驾。酒满玻璃花艳冶。莫负春心，快饮千锺罢。

一双鹤绕蟠桃戏。说人间千岁。昨夜降元精，蓬矢桑弧，又报千家喜。绮罗庭院笙歌沸。拥玳簪珠履。五福一……。

绣帘卷，沉烟细。

中春天气禁烟暖。馀七叶，丹未卷。海岳灵辉储庆远。降非熊，运符亨旦。宝雾香凝，非锦筵红荐。

耐老花间的子，长生海里明珠。南天星象降真符。五福同行同住。秀骨养成犀顶，被人唤作龙驹。传家事业有诗书。富贵功名看取。

乙未河清九曲，神霄瑞降群仙。唯公殊宠最华年。高侍玉皇香案。富贵鹏程九万，康宁鹤算三千。功成拔宅上青天，愿厕庭中鸡犬。

延陵福绪，蔼遗芳馀庆，直至如今。帝锡朋龟曾献策。早揖丹桂华簪。一代荣名，三州遗爱，留入歌吟。归来湖山付得，依旧闲心。延赏报德推封。名迁书监，喜天恩垂临。拜舞龙香还注想，丹阙拖紫垂金。酒满霞觞，期君眉寿，千岁与披衿。年年风月，两行门外桐阴。

仙郎心似长江阔。妾意如、波间明月。相随定、一带向东流，共宴乐、无时暂歇。长生只在长欢悦。

笙歌喜庆争催晓。篆烟舞、龙鸾缥缈。香罗上、不尽寿仙人，献一段、长生寿草。一心一意同欢笑。

凤帘舞带花铺绣。水沉暖、祥烟迷昼。凤衔灯照蕊珠筵，韵双、钧声已奏。绮罗人劝千秋寿。

过灵香一炷，燕馆清虚，晚窗风细。雨入园林，荡凝烟摇曳。天上春融，暖移残腊，早信音来至。宫粉龙香，一时拈入，江梅轻蕊。人在瑶山，九仙书府，静与羲皇，淡然相对。锦琴无声，鼓一轩和气。

长庚星驭重来日，结灵秀、东阳清骨。过中秋，两夜月犹圆，五福降、先宫第一。鹤书新自金门出。

骤西风凄惨，秋昊平分，晚收清昼。素月潜生，倚危墙时候。渐照芳樽，前中孤影，喜暂时为友。醉学吴儿，狂歌乱拍，蹁跹双袖。堪叹从来，误了词赋，进取才能，桂枝难勾。纵得虚名，与平生相负。

融融十月小春天。翼翼清都降圣贤。大抵龙飞云必动，请观二十七年前。

望金华真界，宝婺星垣，瑞符玄动。羽葆莱游，有八鸾环拥。日在龙房，下弦平月，见崧岳生申。天上三奇，人间五福，一齐景宠。骞树七台，紫微金简，授延年，大椿腾颂。玉液称觞，引长生歌送。

