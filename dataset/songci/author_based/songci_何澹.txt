庾岭移来傍桂丛。绕花安敢望凌风。癯儒合作孤芳伴，四面相看一笑同。冰照座，玉横空。雪花零落暗香中。有人醉倚阑干畔，付与江南老画工。

拍堤芳草随人去。洞口山无重数。翦朝露成树。争晚渔翁住。今人忍听秦人语。只有花无今古。欲饮仙家寿醑。记取桥边路。

灯夕筵开，人物共、英词三绝。环坐处、袖中珠玉，郢中春雪。红烛星繁销夜漏，紫霞香满催歌拍。算新年、何处不风光，三山别。云表殿，千层结。花籍锦，添明月。更浮屠七塔，万枝争发。多谢一天驱宿霭，故教三日成佳节。更何须、海上觅蓬莱，真仙阙。

乐禁初开，平地耸、海山清绝。千里内、欢声和气，可融霜雪。盛事终将椽笔记，新歌翻入梨园拍。道古来、南国做元宵，今宵别。灯万碗，花千结。星斗上，天浮月。向玉绳低处，笙箫高发。人物尽夸长乐郡，儿童争庆烧灯节。疑此身、清梦到华胥，朝金阙。

好景良辰造物悭。一年灯火遽摧残。雨淋夹道星千点，雪阻游人路九盘。停社舞，撤宾筵。谩烧银烛照金莲。不如我入香山社，一盏青灯说夜禅。

