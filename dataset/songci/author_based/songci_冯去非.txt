买扁舟、载月过长桥，回首梦耶非。问往日三高，清风万古，继者伊谁。惟有茶烟轻扬，零露湿莼丝。西子知何处，鸿怨蛩悲。遥想家山好在，正倚天青壁，石瘦云肥。甚抛奇秀，猿鹤互猜疑。

秋满孤篷，翠蒲红蓼留人住。一帘香缕。边影惊鸿度。小据胡床，旧事新情绪。凭谁诉。蜡灯犀尘。拟共西风语。

凉生遥渚。正绿芰擎霜，黄花招雨。雁外渔村，蛩边蟹舍，绛叶满秋来路。世事不离双鬓，远梦偏欺孤旅。送望眼，但凭舷微笑，书空无语。慵觑。清镜里，十载征尘，长把朱颜污。借箸青油，挥毫紫塞，旧事不堪重举。间阔故山猿鹤，冷落同盟鸥鹭。倦游也，便樯云柁月，浩歌归去。

