浓阴堆积，回野空旷，将回微煦。还是觉、早梅依旧，清艳枝枝攒晓树。弄霁影、尽脂凝香蒂，琼削纤葩竞吐。对几处园林，芳菲消息，都因传去。取次台榭，等闲院落，偏宜独擅芳步。长恁恐、寿阳妆面，姑射冰肤成暗妒。笑杏坞、共桃蹊夸丽，一霎狂风骤雨。又争似、年年此际，先得东皇为主。好似雪里精神，曾解恼、游人吟顾。想当时折赠，端的凭谁付与。荡醉目、恨同云阻。

凄凉楚弄，行客肠曾断。涛卷秋容暗淮甸。去年时、还是今日孤舟，烟浪里，身与江云共远。别来丹枕梦，几过沧洲，皓月而今为谁满。薄苦无端，误却婵娟，有人在、玉楼天半。最不愤、西风破帆来，甚时节，收拾望中心眼。

宝历延洪，昌辰开泰，崧岳储灵特异。贤才并、□时间出，尽一一惊人绝艺。捧乡书、气格飘飘，似阆苑神仙，参差相继。纵子墨文章，相如才调，骤觉雷声平地。太守宾兴当此际。正瑞霭寒轻，虚堂风细。舞腰旋、飞尘仿佛，歌管递、清声嘹唳。

绰约群芳里，阳和意，偏向一枝浓。南国骤惊，动人奇艳，未饶西洛，百本千丛。斩新弄，晓来无比格，半坼断肠红。三月洞天，又还疑是，赋情楚客，窥见墙东。朱阑干、遍倚生愁，怕无计、奈雨禁风。别有瑞烟幕幕，时与遮笼。

细想劳生，等闲聚散，冉冉轻似秋烟。莲心暗苦，月意难圆。神京去路三千。当日风流，有妖饶枕上，软媚尊前。何计访蓬仙。断肠中、一叶晴川。到而今、追思往事，奈向梦也难到奴边。自恨不如兰灯，通宵尚照伊眠。恰道无缘。

月到楼台第几。十里金虫成缀。袅琅、争绛球起。试新妆、嬉春粉黛，盈盈暗香，接谁家李。拥缇骑。箫鼓沸三市。别指春风画隼，归度鳌山影里。闲红翠。

风外桔花香暗度。飞絮绾、残春归去。酝造黄梅雨。冷烟晓占横塘路。翠屏人在天低处。惊梦断、行云无据。

东风依旧。著意随堤柳。搓得鹅儿黄欲就。天色清明厮句。去年紫陌朱门。今朝雨魄云魂。断送一生憔悴，知他几个黄昏。

竹引牵牛花满街。疏篱茅舍月光筛。琉璃盏内茅柴酒，白玉盘中簇豆梅。休懊恼，且开怀。平生赢得笑颜开。三千里地无知己，十万军中挂印来。

