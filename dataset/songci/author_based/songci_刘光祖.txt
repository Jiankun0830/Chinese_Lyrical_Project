晚风收暑，小池塘荷净。独倚胡床酒初醒。起徘徊、时有香气吹来，云藻乱，叶底游鱼动影。空擎承露盖，不见冰容，惆怅明妆晓鸾镜。後夜月凉时，月淡花低，幽梦觉、欲凭谁省。且应记、临流凭阑干，便遥想，江南红酣千顷。

相逢一笑，又成相避，南雁归时霜透。明朝人在短亭西，看舞袖、双双行酒。歌声此处，秋声何处，几度乱愁搔首。如何不寄一行书，有万绪、千端别後。

人在醉乡居住。记得旧曾来去。疏雨听芭蕉。梦魂遥。惆怅柳烟何处。目送落霞江浦。明夜月当楼。照人愁。

十分雪意却成霜。暮云黄。月微茫。只有梅花，依旧吐幽芳。还喜无边春信漏，疏影下，觅浮香。才清端是紫薇郎。别行。忆宫墙。

玉尊凉。玉人凉。若听离歌须断肠。休教成鬓霜。画桥西，画桥东。有泪分明清涨同。如何留醉翁。

客梦一回醒，三度碧梧秋。仰看今夕天上，河汉又西流。早晚凉风过雁，惊落空阶一叶，急雨闹清沟。归计休令暮，宵露征裘。古来今，生老病，许多愁。那堪更说，无限功业镜中羞。只有青山高致，对此还论世事，举白与君浮。送我一杯酒，谁起舞凉州。

小院回廊春寂寂，晚来独自闲行。画帘东畔碧云生。也知无雨，空滴枕边声。一簇小桃开又落，低头拾取红英。东风相送忘相迎。梨花寒食，到得锦宫城。

我似万山千里外，悠然一片归云。宫衔犹自带云云。谁知前进士，已是故将军。闲坐闲行闲饮酒，闲拈闲字闲文。诸公留我笑纷纷。一枝簪宝髻，六幅舞罗裙。

扫径花零，闭门春晚。恨长无奈东风短。起来消息探荼縻，雪条玉蕊都开遍。晚月魂清，夕阳香远。故山别後谁拘管。多情於此更情多，一枝嗅罢还重拈。

春风开者。一时还共春风谢。柳条送我今槐夏。不饮香醪，孤负人生也。曲塘泉细幽琴写。胡床滑簟应无价。

画戟如霜，绮疏如水，篆香渐微。向莺花多处，青山衮衮，鹭凫散後，落屑霏霏。曾是鸾台金马客，一场梦觉来人事非。多少话，付无心云叶，自在闲飞。想看燕鸿易感，□几度春往秋又归。见黄馀露点，东坡菊赋，清传雪片，处士梅诗。向此年年开寿，算今古人生七十稀。歌啸外，作皇朝遗老，名字辉辉。

