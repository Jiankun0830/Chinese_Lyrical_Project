曾作莺迁贺。道玉皇、久敕薇垣，分君星颗。只待好年好时日，约束东风吹堕。到今日、看来真个。恰好丁年翁七十，五云间、太乙吹藜火。青一点，杉溪左。太翁阴天来大。後隆山、层一层高，层层突过。簪绂蝉联孙又子，眼里人家谁那。算只有、翁恁麽。孙陆机云翁卫武，便履声、毡复尚书坐。拚几许，犀钱果。

袅袅春幡，恰十日、又逢元夕。人正在、景清堂上，金樽娱客。蜡炬红摇花外竹，宝香情透梅边石。听儿童、父老说青原，东风国。平易政，人皆悦。真实念，天知得。想旌旗一路，又添春色。满眼变成金色界，举头身近琼楼月。问明年、何处著鳌山，蓬莱北。

