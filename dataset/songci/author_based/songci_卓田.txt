奏赋谒金门，行尽云山无数。尚有江天一半，买扁舟东去。波神眼底识英雄，阁住半空雨。唤起一帆风力，去青天尺五。

千里功名歧路。几英雄草屦，八座与三台。个中来。壮士寸心如铁。有泪不沾离别。剑未斩楼兰。莫空还。

立秋十日，早露出新凉面。斜风急雨，战退炎光一半。月上纱窗，疑是广寒宫殿。无端宋玉，撩乱生悲怨。

丈夫只手把吴钩。能断万人头。如何铁石，打作心肺，却为花柔。尝观项籍并刘季，一怒世人愁。只因撞着，虞姬戚氏，豪杰都休。

武夷山字，是使君衔上，新来带得。便觉闲中多胜事，满眼烟霞泉石。云卷尘劳，风生芒竹，去作山中客。晓坛朝罢，自然五福天锡。当此弧矢悬门，步虚声远，直透云霄碧。替却燕姬皓齿，洗尽人间筝笛。

才大文豪，朱衣暗里，今须点头。奈兰宫一跌，槐黄时候。银袍逐浪，韦带随流。过尽鹤书，阅周鹗表，必竟都无名字留。空长恨，终不第，齿且先侯。休愁。有路堪由。最喜徐卿百不忧。正椿松未老，芝兰竞秀，奇毛雏凤，角犁牛。汉殿少年，新丰逆旅，岂肯卑微名位休。行将见，长沙召贾，御史除周。

柳暗千株，翻三荚，当年神岳生申。画堂庆会，今日贺生辰。宝鸭檀烟薰馥，颂椒觞、频斟。殷勤劝，歌喉宛转，恣乐醉红裙。荣华兼富贵，如君素享，胜似簪缨。虽田彭倚顿，未足多称。好是钱流地上，仓箱积、赈济饥贫。多阴德，子孙昌盛，指日绿袍新。

