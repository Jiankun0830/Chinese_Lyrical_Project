花过雨。又是一番红素。燕子归来愁不语。故巢无觅处。谁在玉楼歌舞。谁在玉关辛苦。若使边尘吹得去。东风侯万户。

藕花洲上芙蓉楫，羞郎故移深处。弄影萍开，搴香袖，双双飞去。垂鞭笑顾。问住否横塘，试窥帘户。妙舞妍歌，甚时相见定相许。归来憔悴锦帐，久尘金犊，连娟黛眉颦妩。扇底红铅，愁痕暗渍，消得腰支如杵。鸾弦解语。镇明月西南，拌人凄楚。闷拾杨花，等闲春又负。

