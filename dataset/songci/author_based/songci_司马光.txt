渔舟容易入春山。仙家日月闲。绮窗纱幌映朱颜。相逢醉梦间。松露冷，海霞殷。匆匆整棹还。落花寂寂水潺潺。重寻此路难。

宝髻松松挽就，铅华淡淡妆成。青烟翠雾罩轻盈。飞絮游丝无定。相见争如不见，有情何似无情。笙歌散後酒初醒。深院月斜人静。

红日迟迟，虚廊转影，槐阴迤逦西斜。彩笔工夫，难状晚景烟霞。蝶尚不知春去，漫绕幽砌寻花。奈猛风过後，纵有残红，飞向谁家。始知青鬓无价，叹飘零官路，荏苒年华。今日笙歌丛里，特地咨嗟。

