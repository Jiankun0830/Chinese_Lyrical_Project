短棹舣湍石，华月满汀洲。应知孤客无寐，特地照离忧。谁念娥单枕，寂寞广寒宫殿，亦自□□□。□□□□□，□□□□□。□怜我，尘满袖，雪盈头。两乡千里萦恨，何事不归休。遥想闺中今夜，夜久寒生玉臂，犹自倚高楼。别泪入湘水，归梦绕州。

霜威凄紧，政悲风摇落，千山群木。十里清香方盛赏，岩桂娇黄姹绿。九畹衰丛，东篱落蕊，到此成粗俗。孤标高远，淡然还媚幽独。憔悴诗老多情，问佳人底事，幽居空谷。日暮天寒垂翠袖，愁倚萧萧修竹。林下神情，月边风露，不向雕栏曲。殷勤惟有，篆烟留得馀馥。

玉粉匀梅，曲尘浮柳，画檐迟日融融。金猊喷麝，庭户转香风。好是闲居戏彩，寿觞举、和满春容。须知道，闺门孕秀，佳气在帘栊。无穷。观盛事，年年此会，拚醉金锺。又何须、西池高宴仙宫。尽把乔松□寿，兼大国、秦虢重封。那堪更，门阑多喜，女婿近乘龙。

别时泪花无语。但一味、教郎住。此日扁舟游远浦。雨晴云树。月斜烟树。目断家何许。红笺不寄相思句。人在潇湘雁回处。屈指归期秋已暮。万千里路。

多情赋得相思分。便揽断、愁和闷。万种千般说不尽。吃他圈柜，被他拖逗，便佛也、须教恨。传消寄息无凭信。水远山遥怎生奔。

翡翠林梢青黛山。小楼新罨画，卷珠帘。碧纱窗外水挪蓝。凭栏处，相对玉纤纤。人散酒阑珊。夜长都睡皱，唾花衫。

万水千山，两头三绪。凭高望断迢迢路。钱塘江上客归迟，落花流水青春暮。步步金莲，朝朝琼树。目前都是伤心处。飞鸿过尽没书来，梦魂依旧阳台雨。

费尽东君无限巧。玉减香销，回首令人老。梦绕岭头归未到。角声吹断江天晓。燕子来时春正好。寸寸柔肠，休问愁多少。从此欢心还草草。凭栏一任桃花笑。

瘦损东阳缘底事，离愁别恨难禁。夜长谁共拥孤衾。来时青鬓在，今已二毛侵。流水青山依旧是，兰桡往事空寻。一番风雨又春深。桃花都落尽，赢得是清阴。

乱後此身何计是，翠微深处柴扉。即今双鬓已如丝。虚名将底用，真意在鸱夷。治国无谋归去好，衡门犹可栖迟。不妨沈醉典春衣。人生行乐耳，须富贵何时。

长记酒醒人散後，风月满江楼。楼外烟波万顷秋。高槛冷飕飕。想见云鬟香雾湿，斜坠玉搔头。

隔篱疏影照横塘。东风吹暗香。陇头归路指苍茫。江南春兴长。扃小院，静回廊。有人凭短墙。角声惊梦月横窗。此时能断肠。

临水窗儿。与卷珠帘看画眉。雨浴红衣惊起後，争知。水远山长各自飞。受尽孤凄。极目风烟说与谁。直是为他憔悴损，寻思。怎得心肠一似伊。

流水断桥衰草，西风落日清笳。往来赢得鬓边华。此去征鞍休跨。烟溆绿深陂筱，霜篱红老江花。青山尽处是侬家。拟唤渔舟东下。

门柳疏疏映日，井桐策策翻秋。萧条不似那时游。只有山光依旧。别久犹牵去梦，怀多还惹新愁。吹箫人在雁回州。不管沈郎消瘦。

竹寺青灯永夜，江城黄叶高秋。当时文物尽交游。更为笛声怀旧。牢落一生羁思，风流万斛诗愁。强邀从事到青州。酒病绵绵越瘦。

抵死漫生要见，偷方觅便求欢。十分赢得带围宽。划地如今难恋。枕畔水沈烟尽，床头银蜡烧残。鸳衾不觉夜深寒。记取有人肠断。

别後千思万想，眼前一日三秋。小街栏槛记追游。料得新妆依旧。自笑非常蒂，为他无限闲愁。莫将离恨寄州。闻道腰肢愈瘦。

酒阑枕新凉夜。断尽人肠也。西风吹起许多愁。不道沈腰潘鬓、不禁秋。如今病也无人管。真个难消遣。东邻一笑直千金。争奈茂陵情分、在文君。

宝梳半脱文窗里。玉软因谁醉。锦鸳应是懒熏香。□我水村孤酌、减疏狂。此时纵有千金笑。情味如伊少。带围宽尽莫教知。嫌怕为侬成病、似前时。

路尽湘江水，人行瘴雾间。昏昏西日度严关。天外一簪初见、岭南山。北雁连书断，新霜点鬓斑。此时休问几时还。准拟桂林佳处、过春残。

屈指新冬，肃霜天气重阳後。授衣时候。兰菊香盈袖。此日生申，维岳锺神秀。倾名酎。篆添金兽。共祝如椿寿。

多情被恼。枉了东君无限巧。真个愁人。一片轻飞减却春。阑干凭暖。目断彩云肠也断。两岸青山。隐隐孤舟浪接天。

平生此地几经过。家近奈情何。长记月斜风劲，小舟犹渡烟波。

秋萧索。别来先自情怀恶。情怀恶。日斜庭院，月明帘幕。轻离却似於人薄。而今休更思量著。思量著。肝肠空断，水云辽邈。

自笑好痴迷。只为俺、忒雏儿。近来都得傍人道，帖儿上面，言儿语子，那底都是虚脾。楼上等多时。

清晓渡横江，江上月寒霜白。寂寞断桥南畔，有一枝春色。玉肌孤瘦恰如伊，此际转相忆。且道这些烦恼，看几时休得。

蕙怨兰愁，玉台羞对啼妆面。懒匀香脸。不放眉峰展。幽恨谁知，锦字空传远。何时见。为郎肠断。不似郎情浅。

湘南楼上好凭栏。西风吹鼻酸。宦游何处不惊湍。白鸥盟已寒。空饮恨，废追欢。沈郎衣带宽。故人休放酒杯乾。而今行路难。

旧恨新愁无际。近水远山都是。西北有高楼，正为行藏独倚。留滞。留滞。家在吴头楚尾。

梦断绿窗莺语。消遣客愁无处。小槛俯青郊，恨满楚江南路。归去。归去。花落一川烟雨。

直面雨轻风峭。极目水空烟渺。家在武陵溪，无限壑讥峰诮。归好。归好。睡足一江春晓。

楼上千峰翠。楼下一湾清浅。宝簟酒醒时，枕上月华如练。留恋。留恋。明日水村烟岸。

杨柳千丝万缕。特地织成愁绪。休更唱阳关，便是渭城西路。归去。归去。红杏一腮春雨。

野店几杯空酒。醉里两眉长皱。已自不成眠，那更酒醒时候。知否。知否。直是为他消瘦。

谁伴明窗独坐。和我影儿两个。灯烬欲眠时，影也把人抛躲。无那。无那。好个惶的我。

厮守许多时价。谁信一筹不画。相送到矾园，赢得泪珠如泻。挥洒。挥洒。将底江州司马。

桃花堤。柳花堤。芳草桥边花满溪。而今戎马嘶。千山西。万山西。归雁横云落日低。登楼望欲迷。

行相思。坐相思。两处相思各自知。相思更为谁。朝相思。暮相思。一日相思十二时。相思无尽期。

小楼不放珠帘卷。菱花羞照啼妆面。金鸭水沈烟。待君来共添。鹊声生暗喜。翠袖轮纤指。细细数归程。脸桃春色深。

云屏月帐孤鸾恨。香消玉减无人问。斜倚碧琅。萧萧生暮寒。低垂双翠袖。袖薄轻寒透。庭院欲黄昏。凝情空断魂。

离愁万斛。春思难拘束。瘦尽玉肌清彻骨。蹙损两眉秀绿。画屏罗幌输君。文鳞锦翼尤勤。长记酒醒香冷，笑将髻子隈人。

休逞一灵心，争甚闲言语。十一年间并枕时，没个牵情处。四岁学言儿，七岁娇痴女。说与傍人也断肠，你自思量取。

