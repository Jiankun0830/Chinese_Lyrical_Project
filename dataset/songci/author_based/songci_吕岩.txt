暂游大庾。白鹤飞来谁共语。岭畔人家。曾见寒梅几度花。春来春去。人在落花流水处。花满前溪。藏尽神仙人不知。

二月江南山水路。李花零落春无主。一个鱼儿无觅处。风和雨。玉龙生甲归天去。

瑶池上，瑞雾霭群仙。素练金童锵凤板，青衣玉女啸鸾笙。身在大罗天。沉醉处，缥缈玉京山。



秋风吹渭水，落叶满长安。黄尘车马道、独清闲。自然炉鼎，虎绕与龙盘。九转丹砂就，琴心三叠，蕊宫看舞胎仙。任万钉、宝带貂蝉。富贵欲薰天。黄粱炊未熟、梦惊残。

七返还丹，在人先须，炼已待时。正一阳初动，中宵漏永，温温铅鼎，光透帘帏。造化争驰，虎龙交合，进火工夫犹斗危。曲江上，看月华莹静，有个乌飞。当时。自饮刀圭。又谁信无中养就儿。辨水源清浊，木金间隔，不因师指，此事难知。道要玄微，天机深远，下手速修犹太迟。蓬莱路，仗三千行满，动步云归。

我有屋三间。柱用八山。周回四壁海遮拦。万象森罗为斗，瓦盖青天。无漏得多年。结就因缘。修成功行满三千。降得火龙伏得虎，陆地通仙。

别无巧妙，与你方儿一个。子後午前定息坐。

坎离乾兑分子午。但认取、自家宗祖。炼甲庚、更降龙虎。地雷震动山头雨。

落日数声啼鸟，香风满路吹花。道人邀我煮新茶。荡涤胸中潇洒。世事不堪回首，梦魂犹绕天涯。凤停桥畔即吾家，管甚月明今夜。

琳馆清标，琼台丽质，何年天上飞来。扬州暂倚，后土为深栽。独立乾坤一树，春风占、万朵齐开。天然巧，蕊珠圆簇，玉瓣轻裁。见一花九朵，类玲珑玉，错落琼杯。得满盛香露，洗荡尘埃。是真元孕育，有仙风道骨，岂是凡胎。问真宰，难留下土，携而上蓬莱。

鼎里坎离，壶中天地，满怀风月，一吸虚空。尘寰里，何人识我，开口问鸿。云中。三弄笛，岳阳楼外，天远霞红。笑骑黄鹤，暂过海陵东。

葆炼中分相火，行持外借方鞋。清虚爽彻御□□。□□□□□□。□□□□□□，□□灵宝为胎。十分无极至真来。恍惚芝骈羽盖。

一日清欢何往，十年旧事重拈。细风斜日到江南。春满平湖潋滟。黄简手题龙篆，绿舆前控鸾骖。玉清真署仙衔。列职灵台书监。

乾坤未裂。有物如何别。解把鸿擘破，说不知、知不说。妙诀。真难彻。

