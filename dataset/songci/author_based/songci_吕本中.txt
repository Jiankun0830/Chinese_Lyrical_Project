恨君不似江楼月，南北东西。只有相随无别离。恨君却似江楼月，暂满还亏。暂满还亏。待得团团是几时。

乱红夭绿风吹尽，小市疏楼。细雨轻鸥。总向离人恨里收。年年春好年年病，妾自西游。水自东流。不似残花一样愁。

渺渺风吹月上，雾挟霜回。百年心事老相催。人在夕阳落外。有梦常嫌去远，无书可恨来迟。一杯浊酒两篇诗。小槛黄花共醉。

酒罢悠扬醉兴。茶烹唤起醒魂。却嫌仙剂点甘辛。冲破龙团气韵。金鼎清泉乍泻，香沈微惜芳熏。玉人歌断恨轻分。欢意厌厌未尽。

病香无力傍栏干。风雨送春还。一枕晓来清梦，无人说似西山。

驿路侵斜月，溪桥度晓霜。短篱残菊一枝黄。正是乱山深处、过重阳。旅枕元无梦，寒更每自长。只言江左好风光。不道中原归思、转凄凉。

梅花自是于春懒。不是春来晚。看伊开在众花前。便道与春无分、结因缘。风前月下频相就。笑我如伊瘦。几回冲雨过疏篱。已见一番青子、缀残枝。

平生臭味如君少。自是君难老。似侬憔悴更谁知。只道心情、不似少年时。春风也到江南路。小槛花深处。对人不是忆姚黄。实是旧时风味、老难忘。

暖日温风破浅寒。短青无数簇幽栏。三年春在病中看。中酒心情浑似梦，探花时候不曾闲。几年芳信隔秦关。

共饮昏昏到暮鸦。不须春日念京华。迩来沈醉是生涯。不是对君犹惜醉，只嫌春病却怜他。愿为蜂采落残花。

要相忘。不相忘。玉树郎君月艳娘。几回曾断肠。欲下床。却上床。上得床来思旧乡。北风吹梦长。

去年今夜。同醉月明花树下。此夜江边。月暗长堤柳暗船。故人何处。带我离愁江外去。来岁花前。又是今年忆去年。

客愁不到西池路。残春又逐花飞去。今日傍池行。新荷昨夜生。故人千虑绕。不道书来少。去住隔关河。长亭风雨多。

高楼只在斜阳里。春风淡荡人声喜。携客不嫌频。使君如酒醇。花光人不会。月色须君醉。月色与花光。共成今夜长。

登楼一望南山雪。使君风味如新月。月向雪前明。主人今夜情。平生相与意。老病犹堪记。对酒为君欢。酒杯嫌未宽。

雪似梅花，梅花似雪。似和不似都奇绝。恼人风味阿谁知，请君问取南楼月。记得旧时，探梅时节。老来旧事无人说。为谁醉倒为谁醒，到今犹恨轻离别。

故人何处。同在江南路。百种旧愁分不去。枉被落花留住。旧愁百种谁知。除非是见伊时。最是一春多病，等闲过了酴。

小院悠悠春未远。牡丹昨夜开犹浅。珍重使君帘尽卷。风欲转。绿阴掩映栏干晚。记得旧时清夜短。洛阳芳讯时相伴。一朵姚黄髻满。情未展。新来衰病无人管。

残春雾雨馀，小院黄昏後。说道觅新词，把酒来相就。酴插髻云，岁岁长如旧。不是做词迟，却怕添伊瘦。

东里先生，家何在、山阴溪曲。对一川平野，数间茅屋。昨夜冈头新雨过，门前流水清如玉。抱小桥、回合柳参天，摇新绿。疏篱下，丛丛菊。虚檐外，萧萧竹。叹古今得失，是非荣辱。须信人生归去好，世间万事何时足。问此春、春酝酒何如，今朝熟。

柳色过疏篱。花又离披。旧时心绪没人知。记得一年寒食下，独自归时。归後却寻伊。月上嫌迟。十分斟酒不推辞。将为老来浑忘却，因甚沾衣。

柳塘新涨。艇子操双浆。闲倚曲楼成怅望。是处春愁一样。傍人几点飞花。夕阳又送栖鸦。试问画楼西畔，暮云恐近天涯。

双双小凤斜，淡淡鸦儿稳。一曲渭城歌，柳色饶春恨。离觞洗别愁，酒尽愁难尽。宝瑟雁纵横，谁寄天涯信。

人分南浦春，酒把阳关盏。衣带自无情，顿为离人缓。愁随苦海深，恨逐前峰远。更听断肠猿，一似闻弦雁。

巧语娇莺春未暮。杨柳风流，恰过池塘雨。芳草满庭花满树。无情胡蝶飞来去。睡起小奁香一缕。玉篆回纹，等个人分付。桃叶不言人不语。眉尖一点君知否。

海雁桥边春苦。几见落花飞絮。重到柳行西，懒问画楼何处。凝伫。凝伫。十顷荷花风雨。

小溪篷底湖风重。吹破凝酥动。一枝斜映庾门深。冷淡无言香泛、月华清。已经轻瘦谁为共。魂绕徐熙□。

