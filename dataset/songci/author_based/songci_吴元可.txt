更不成愁，何曾是醉，豆花雨後轻阴。似此心情自可，多了闲吟。秋在西楼西畔，秋较浅、不似情深。夜来月，为谁瘦小，尘镜羞临。弹筝，旧家伴侣，记雁啼秋水，下指成音。听未稳、当时自误，又况如今。那是柔肠易断，人间事、独此难禁。雕笼近，数声别似春禽。

露叶犹青，岩花迟动，幽幽未似秋阴。似梅风带溽，吹度长林。记当日、西廊共月，小屏轻扇，人语凉深。对清觞，醉笑醒颦，何似如今。临高欲赋，甚年来、渐减狂心。为谁倚多才，难凭易感，早付销沈。

江南二月春深浅，芳草青时，燕子来迟。翦翦轻寒不满衣。清宵欲寐还无寐，顾影颦眉。整带心思。一样东风两样吹。

浅约未曾来。一迳苍苔。缃桃无数棘花开。怪得闭门机杼静，挑菜初回。幽树鸟声催。欲去徘徊。□□别久易相猜。幽绪一晴无处著，戏打青梅。

