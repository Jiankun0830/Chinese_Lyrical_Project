团团璧月。今夜广寒真秀发。何处吹笙。催得清霜满凤城。淮南好梦。镜里星星还种种。犹记银床。曾为凉洲唤玉觞。

淮天不断。点缀南云秋几雁。白露沾衣。始是银屏梦觉时。别离怀抱。消得镜中青鬓老。小字无能。烦寄平安一纸书。

斑斑小雨。初入高梧黄叶暮。又是重阳。昨夜西风作许凉。鲜鲜丛菊。只解凋人双鬓绿。试傍清尊。分付幽香与断魂。

九年离别。梦里相逢端怕说。携手河梁。雁淮天如许长。鲈鱼正美。白发季鹰聊启齿。後夜江干。与把梅花子细看。

淮山清夜。镜面平铺纤月挂。端是生还。同倚西风十二栏。休论往事。投老相逢真梦寐。两鬓疏疏。好在松江一尺鲈。

声促铜壶，灰飞玉，梦惊偷换年华。江南芳信，疏影月横斜。又喜椒觞到手，宝胜里、仍翦金花。钗头燕，妆台弄粉，梅额故相夸。隼，人未老，东风袅袅，已傍高牙。渐园林月永，叠鼓凝笳。小字新传秀句，歌扇底、深把流霞。聊行乐，他时画省，归近紫皇家。

玉垒尊，清秋关塞，正宜催唤香醪。凉风吹帽，横槊试登高。相见征西旧事，龙山会、宾主俱豪。来群雁，凉生画角，红叶聚亭皋。南洲、应好在，长关梦眼，天际云涛。有一簪黄菊，两鬓霜毛。快把金荷共倒，凝望久、只遣魂消。君须听，新翻燕乐，馀韵响檀槽。

尽晴春自老，乍翠、出清流。望杳杳飞旌，翩翩戍骑，初过边头。幽花尚猗短岸，渐鸣禽、唤友绕行。端有雕戈锦领，竟驰袅骅骝。凝眸。雁入长天，羌管罢、陇云愁。共解鞍临水，雷惊电散，雪溅霜浮。

梅花褪雪。赏心莫使慵欢悦。大家且恁同攀折。馀蕊残英，偏称淡笼月。当初相见花初发。如今花谢人离缺。

一片花飞，青春已减。可堪南陌红千点。生憎杨柳要藏鸦，东风只遣横笳怨。看定新巢，初怜语燕。游丝正把残英。酒尊也会不相违，风光本自同流转。

永遇英雄际会时。垂天鹏翼逐云飞。退朝日上青花道，催直霜零赤雁池。鸣汉履，侍唐眉。渭川莘野晚追随。归来仍对金銮老，三峡词源气未衰。

作赋丁年厌兔园。紫微深锁九重关。花墩屡赐清闲燕，文石难忘咫尺颜。烟外屐，水边山。纶巾羽扇五湖间。自怜季子貂裘敝，来与机云相对闲。

衮绣三朝社稷臣。旧调元鼎斡洪钧。垂绅屡转龙墀日，接膝潜回黼座春。金凿落，玉麒麟。凤鸣良月庆佳辰。巨鳌行听扃华禁，又起商周梦卜人。

声慑燕然，势压横山，镇西名重榆塞。干霄百雉朱阑下，极目长河如带。玉垒凉生过雨，帘卷晴岚凝黛。有城头、钟鼓连云，殷春雷天外。长啸，畴昔驰边骑。听陇底鸣笳，风搴双旆。霜髯飞将曾百战，欲掳名王朝帝。

林塘朱夏，雨过斑斑，绿苔绕地初遍。叶底雏莺，犹记日斜春晚。芙蕖靓妆红粉，傍高荷、闲倚歌扇。轻风起，纹滟滟，翠生波面。可是追凉月下，清坐久，微云屡遮星汉。露湿纶巾，遥望玉清台殿。白头共论胜事，须偿五湖深愿。南枝好，有南飞乌鹊，绕枝低转。

秋生泽国，无边落木，又作萧萧下。澄江过雨，凉飙吹面，黄花初把。苍鬓羁孤，粗营鸡黍，浊醪催贳。对斜斜露脚，寒香正好，幽人去、空惊咤。头上纶巾醉堕，要猗眠、水云萦舍。牵衣儿女，归来欢笑，仍邀同社。月底蓬门，一株江树，悲虫鸣夜。把茱萸细看，牛山底事，强成沾洒。

怅离阕。淮南三度梅花发。梅花发。片帆西去，落英如雪。新秦古塞人华发。一樽别酒君听说。

凭栏试觅红楼句，听考考、城头暮鼓。数骑翩翩度孤戍。尽雕弓白羽。平生正被儒冠误。待闲看、将军射虎。

真香秀色盈盈女。一笑重阳雨。不应解怯晚丛寒。眼底轻罗小扇、且团团。吴云楚燕浑依旧。更把金英嗅。鲜鲜未恨出闺迟。自许平生孤韵、与秋期。

夜寒闲倚西楼月。消尽江南雪。东风明日木兰船。想见阳关声彻、雁连天。斜斜洲渚溶溶水。端负青春醉。平安小字几时回。空有暗香疏影、陇头梅。

从来强作游秦计。只有貂裘敝。休论范叔十年寒。看取星星种种、坐儒冠。江湖旧日渔竿手。初把黄花酒。且凭洛水送归船。想见淮南秋尽、水如天。

乌皮白西窗暖。种种霜毛短。小春何处有梅花。想见水边篱落、数枝斜。殊方他日登楼句。好在孤吟处。五年拚落醉魂中。试觅酒垆陈迹、问黄公。

星星素发。只有鸣笳楼上发。看舞胡姬。带得平安探骑归。故人渐老。只与虎头论墨妙。怀抱难开。快遣披云一笑来。

梅花未彻。付与团团沙塞月。端欲捐书。去乞君王丈二殳。貂裘锦帽。盘马不甘青鬓老。底事偏奇。细草平沙看打围。

河西春晚。独有柳条来入眼。塞外斜斜。不道欺寒红杏花。边笳初发。与唤团团沙塞月。雁响连天。谁倚城头百尺栏。

鹤舞青青雪里松。冰门龟在藻，绿蒙茸。一成不见蕊珠宫。蟠桃熟，犹待几东风。玉酒紫金锺。非烟罗幕暖，宝□浓。

经国谋猷，补天气力，岳祗来佐兴运。王当华阙春融，共仰相门地峻。清台占象，见壁月、珠星明润。对一百五日风光，二十四番花信。勋共德、继增篆鼎。今共古、问谁比并。广乐初出，层霄寿，旋颁紫叶，湘桃浓杏。映彩服、朱颜青鬓。看千岁，桀阁飞楼，燕赏太平光景。

馀寒尚峭。早凤沼冻开，芝田春到。茂对诞期，天与公春向廊庙。元功开物争春妙。传与华多少。召还和气，拂开霁色，未妨谈笑。缥缈。五云乱处，种雕胡自熟，蟠桃犹小。雨露在门，光彩充闾乌亦好。宝熏郁雾城西道。

韶华渐好。报锦里又是，春风来早。昴宿降萧，崧岳生申符英表。三朝望人倾祷。寿与长城俱老。碧油红旆，高牙大纛一时荣耀。矫矫。甘泉旧德，少年日，翰苑玉堂曾到。润饰帝谟，粉泽皇猷文章妙。主盟经济尊吾道。

听新蝉，舜琴初弄清弦。伴薰风、匆匆佳气，锺希世英贤。正芳、更馀九荚，况强仕，犹待三年。笔下烟云，胸中岩壑，玉峰凛凛映人寒。公不见、清潭宝剑，九彩动星躔。浑疑是，风雷变化，落在人间。驻东阳、清谭终日，种成桃李森然。向庭闱、彩衣有庆，更华萼、棠棣相鲜。骥足难留，牛刀暂屈，匪朝伊夕步花砖。自今往、掀天扶地，声迹寄凌烟。它时事，赤松共约，携手骖鸾。

柏叶春醅，为君亲酌玻璃盏。玉箫牙管。人意如春暖。绿鬓长留，不使韶华晚。春无限。碧桃花畔。笑看蓬莱浅。

何处君家，蟠桃花下瑶池畔。日迟风暖。占得春长远。几见花开，一任年光换。今年见。明年再见。春色如人面。

今朝何以为公寿。极贵长年公素有。庭阶不乏长芝兰，少翁又是庭臣右。三能粲粲依魁秀。

我公两器兼文武。谈笑岩廊无治古。经颜绿发已官高，赤儿绣裳今仲父。我欲形容无妙识。

娟娟月满。冉冉梅花暖。春意初长寒力浅。渐拟芳菲满眼。当时吉梦重重。间生天子三公。付与人间桃李，年年管领春风。

瀛洲春酒。满酌公眉寿。月照沙堤春榜柳，恩暖朝天衮绣。东君着意丁宁。芳酸先许梅英。要就升平滋味，待公来後和羹。

雪馀寒退。惟有青松在。春不加荣寒不悴。用舍如公都耐。流肪磊落龟蛇。会留红日西斜。欲助我公寿骨，蟠桃等见桃花。

晨辉初转。拜舞金銮殿。想见对符睿春，天语丁宁见晚。雍容玉笋班聊，功名早上凌烟。金鼎刀圭莫惜，愿随鸡犬升仙。

庆锺华胄。人物朝端秀。朝罢章华骄马骤。十万人家举手。後房桃李娟娟。有谁云雨恩偏。看取晚春时候，兰芽玉茁争妍。

