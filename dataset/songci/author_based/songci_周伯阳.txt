又匆匆、月鞭露镫，梅花江上归路。海图破碎来时线，何似彩衣低舞。风雪暮。正望断青山，一发云横处。浩歌独举。便想见迎门，牵衣儿女，总是旧眉妩。阳关曲，挥洒紫薇花露。妙音清远高古。经寒杨柳休轻折，摇动一溪霜雾。邯郸步。笑布袜青鞋，去住知何许。汀鸥沙鹭。若问我重来，明年有约，今日是前度。

浩荡青冥。正凉露如洗，万里虚明。鼓角悲健，秋入重城。彷佛石上三生。指蓬莱云路，渺何许、月冷风清。倚南楼、一声长笛，几点残星。西风旧年有约，听候蛩语夜，客里心惊。红树山深，翠苔门掩，想见露草疏萤。

