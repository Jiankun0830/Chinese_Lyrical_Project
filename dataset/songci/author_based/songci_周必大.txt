乘成台上晓书云。黄色映天庭。已谢浮名浮利，也知来应长生。

天壤茫茫，人心殊观，未免因欠思馀。太山邱垤，同载一方舆。那更长沙下湿，祝融峰、才比吾庐。秋风冷，攀缘汗浃，应叹苦区区。登高，聊尔耳，何须蜡屐，谁暇膏车。默存处，清都宛在须臾。笑约乘鸾羽客，窥倒景、拊掌崎岖。归来把，萸囊菊盏，一为洗泥涂。

梅乍吐。趁寿席、香风度。人与此花俱独步。风流天付与。好在青云歧路。愿共作、和羹侣。归访赤松辞万户。莺花犹是主。

报答风光，满倾琼液休思睡。乱莺声碎。来往甘棠底。闻道中和，深简君王意。归舟起。到时应是。玉殿槐交翠。

醉上兰舟，羡他沙暖鸳鸯睡。月波金碎。愁海深无底。太守新词，解释无穷意。高歌起。浮云闲事。浑付烟中翠。

踏白江梅，大都玉斫酥凝就。雨肥霜逗。痴了闺房秀。莫待冬深，雪压风欺後。君知否。却嫌伊瘦。仍怕伊。

秋夜乘槎，客星容到天孙渚。眼波微注。将谓牵牛渡。见了还非，重理霓裳舞。都无误。几年一遇。莫讶周郎顾。

月眉新画露珠圆。今夕正相鲜。欲导唐家诞节，先生汉相韦贤。

九重深念朔庭空。良弼梦时中。擢第难遵常制，筑岩直继高风。

山川迥别。赤城自古雄东越。锺英储秀簪绅列。何事黄扉，殊未相黄发。如今衮职那容缺。人心恰与天时合。

才高句杰。飞黄却应鸾和节。新词聊卷波澜阔。泉玉淙铮，犹不比清切。相逢未稳愁相别。南园烟草南楼月。

三月群贤毕集，二天五马生光。传觞击鼓底匆忙。画将飞江上。鲁国方虚两社，齐人要复侵疆。延英引对上东廊。应念幽人相望。

藉甚新除刺史，岿然鲁殿灵光。诏书催发棹讴忙。沙路从今稳上。有喜刊除戎索，无劳远抚闽疆。日高龙影转槐廊。想见清光注望。

重华真主，晨夕奉庭闱。祀庆成时。乾元坤载同归美，宝册两光辉。斑衣何似赭黄衣。

新阳初应，乐事起彤庭。和气满吴京。帝家来庆东皇寿，西母共长生。金书玉篆灿龙文。

合宫亲飨，青女肃长空。精意与天通。后皇临顾谁为侑，文祖暨神功。亟蒙祉福岁长丰。

圣明朝，旷典乘秋举。大飨本仁祖。九室八牖四户。敕躬齐戒格堪舆。盛牲实俎。并侑总稽古。玉露乍肃天宇。冰轮下照金铺。燎烟嘘呼。郁尊香，云门舞。仿佛翔坐，灵心咸嘉娱。众星俞美，光属照珠。清晓御丹凤，湛恩遍浃率溥。欢声雷动岳镇呼。徐命法驾，万骑花盈路。献胙慈极，寿同箕翼，事超唐虞。

