清江平淡，疏雨和烟染。春在广寒宫，付江梅、先开素艳。年年第一，相见越溪东，云体态，雪精神，不把年华占。山亭水榭，别恨多销黯。又是主人来，更不辜、香心一点。题诗才思，清似玉壶冰，轻回顾，落尊前，桃杏声华减。

斜日平山寒已薄。雪过松梢，犹有残英落。晚色际天天似幕。一尊先与东风约。邀得红梅同宴乐。酒面融春，春满纤纤萼。

春遇瑶池，长空飞下残英片。素光围练。寒透笙歌院。莫把寿阳，妆信传书箭。掩香面。汉宫寻遍。月里还相见。



脉脉春心，情人渐远，难托离愁。雨後寒轻，风前香软，春在梨花。行人倚棹天涯。酒醒处、残阳乱鸦。门外秋千，墙头红粉，深院谁家。

庚岭香前亲写得。子细看、粉匀无迹。月殿休寻觅。姑射人来，知是曾相识。不要青春闲用力。也会寄、江南信息。

广寒晓驾，姑射寻仙侣。偷被霜华送将去。过越岭、栖息南枝，匀妆面、凝酥轻聚。爱横管孤度陇头声，尽拚得幽香，为君分付。水亭山驿，衰草斜阳，无限行人断肠处。尽为我、留得多情，何须待、春风相顾。任倒断深思向梨花，也无奈，寒食几番春雨。

延陵福绪，蔼遗芳馀庆，直至如今。帝锡朋龟曾献策，早揖丹桂华簪。一代荣名，三州遗爱，留入歌吟。归来湖山付得，依旧闲心。延赏报德推封。名迁书监，喜天恩重临。拜舞龙香还注想，丹阙拖紫垂金。酒满霞觞，期君眉寿，千岁与披衿。年年风月，两行门外桐阴。

