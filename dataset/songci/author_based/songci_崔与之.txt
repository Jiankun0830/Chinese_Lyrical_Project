万里云间戍，立马剑门关。乱山极目无际，直北是长安。人苦百年涂炭，鬼哭三边锋镝，天道久应还。手写留屯奏，炯炯寸心丹。对青灯，搔白发，漏声残。老来勋业未就，妨却一身闲。梅岭绿阴青子，蒲间清泉白石，怪我旧盟寒。烽火平安夜，归梦到家山。

雨过云容扫。使星明、德心高揭，福心旁照。槐屋犹喧梅正熟，最是清和景好。望金节、云间缥缈。和气如春清似水，漾恩波、沾渥天南道。晨鹊噪，有佳报。天家黄纸除书到。便归来、升华天下，安边养浩。好是六逢初度日，碧落笙歌会早。遍西郡、欢声多少。人道菊坡新酝美，把一觞、满酌歌难老。瓜样大，安期枣。

