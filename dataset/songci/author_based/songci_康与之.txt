重阳日，四面雨垂垂。戏马台前泥拍肚，龙山路上水平脐。淹浸倒东篱。茱萸胖，黄菊湿齑齑。

叹诗书万卷、致君人，番沈陆。……且置请缨封万户，径须卖剑酬黄犊。恸当年、寂寞贾长沙，伤时哭。

解将天上千年艳，换得人间九日黄。

春寂寞。长安古道东风恶。东风恶。胭脂满地，杏花零落。臂销不奈黄金约。天寒犹怯春衫薄。春衫薄。不禁珠泪，为君弹却。

若耶溪路。别岸花无数。欲敛娇红向人语。与绿荷、相倚恨，回首西风，波淼淼、三十六陂烟雨。新妆明照水，汀渚生香，不嫁东风被谁误。遣踟蹰、骚客意，千里绵绵，仙浪远、何处凌波微步。想南浦、潮生画桡归，正月晓风清，断肠凝伫。

名与牡丹联谱，南珍独比江瑶。闽山入贡冠前朝。露叶风枝袅袅。香玉满苞仙液，绉红圆戚鲛绡。华清宫殿蜀山遥。一骑红尘失笑。

脸薄难藏泪，恨柳风，不与吹断行色。

牡丹半坼初经雨，雕槛翠幕朝阳。娇困倚动风，羞谢了群芳。洗烟凝露向清晓，步瑶台、月底霓裳。轻笑淡拂宫黄。浅拟飞燕新妆。杨柳啼鸦昼永，正秋千庭馆，风絮池塘。三十六宫，簪艳粉浓香。慈宁玉殿庆清赏，占东君、谁比花王。

瑞烟浮禁苑。正绛阙春回，新正方半。冰轮桂华满。溢花衢歌市，芙蓉开遍。龙楼两观。见银烛、星球有烂。卷珠帘、尽日笙歌，盛集宝钗金钏。堪羡。绮罗丛里，兰麝香中，正宜游玩。风柔夜暖。花影乱，笑声喧。闹蛾儿满路，成团打块，簇著冠儿斗转。喜皇都、旧日风光，太平再见。

薄寒罗袖怯。教小玉添香，被翻宫。兰缸半明灭。听几声归雁，一帘微月。情波恨叶。索新词、犹自怨别。梦回时、雪暖酥凝，掠鬓宝鸳钗折。凄切。纹窗描绣，旧谱寻棋，变成虚设。同心对结。重来是，甚时节。怅姑苏台上，征帆何许，隐隐遥山万叠。袖红绡、独立无言，偷弹泪血。

云海沈沈，峭寒收建章。雪残鹊。华灯照夜，万井禁城行乐。春随鬓影，映参差、柳丝梅萼。丹禁杳，鳌峰对耸，三山上通寥廓。春衫绣罗香薄。步金莲影下，三千绰约。冰轮桂满，皓色冷浸楼阁。

腊残春早。正帘幕护寒，楼台清晓。宝运当千，佳辰馀五，嵩岳诞生元老。帝遣阜安宗社，人仰雍容廊庙。尽总道，是文章孔孟，勋庸周召。师表。方眷遇，鱼水君臣，须信从来少。玉带金鱼，朱颜绿鬓，占断世间荣耀。篆刻鼎彝将遍，整顿乾坤都了。愿岁岁，见柳梢青浅，梅英红小。

秋寒初劲。看云路雁来，碧天如镜。湘浦烟深，衡阳沙远，风外几行斜阵。回首塞门何处，故国关河重省。汉使老，认上林欲下，徘徊清影。江南烟水暝。声过小楼，烛暗金猊冷。送目鸣琴，裁诗挑锦，此恨此情无尽。梦想洞庭飞下，散入云涛千顷。过尽也，奈社陵人远，玉关无信。

冯夷剪碎澄溪练，飞下同云。著地无痕。柳絮梅花处处春。山阴此夜明如昼，月满前村。

红楼紫陌青春路，柳色皇州。月淡烟柔。袅袅亭亭不自由。旧时扶上雕鞍处，此地重游。

郁孤台上立多时。烟晚暮云低。山川城郭良是，回首昔人非。今古事，只堪悲。此心知。一尊芳酒，慷慨悲歌，月堕人归。

阿房废址汉荒丘。狐兔又群游。豪华尽成春梦，留下古今愁。君莫上，古原头。泪难收。夕阳西下，塞雁南飞，渭水东流。

秦时宫殿咸阳里。千门万户连云起。复道互西东。不禁三月风。汉唐乘王气。万岁千秋计。毕竟是荒丘。荆榛满地愁。

龙蟠虎踞金陵郡。古来六代豪华盛。缥凤不来游。台空江自流。下临全楚地。包举中原势。可惜草连天。晴郊狐兔眠。

一雨一番凉，江南秋兴。门掩苍苔锁寒径。红尘不到，尽日鸟啼人静。绿荷风已过，摇香柄。澹阴未解，园林清润。一片花飞堕红影。残书读尽，袖手高吟清咏。任从车马客，劳方寸。

蹙损远山眉。幽怨谁知。罗衾滴尽泪胭脂。夜过春寒愁未起，门外鸦啼。惆怅阻佳期。人在天涯。

愁拈断钗金。远信沈沈。秦筝调怨不成音。郎马不知何处也，楼外春深。好梦已难寻。夜夜馀衾。

南溪二月雨初晴。四郊明。暖风轻。一雨一风，铺地落红英。枝上流莺啼劝我，春欲去，且留春。登临行乐慰闲情。过长亭。暮潮平。

一宵风雨送春归。绿暗红稀。画楼整日无人到，与谁同拈花枝。门外蔷薇开也，枝头梅子酸时。玉人应是数归期。翠敛愁眉。塞鸿不到双鱼远，叹楼前、流水难西。新恨欲题红叶，东风满院花飞。

碧苔满地衬残红。绿树阴浓。晓莺啼破眉心事，旧愁新恨重重。翠黛不重扫，佳时每恨难同。花开花谢任东风。此恨无穷。梦魂拟逐杨花去，人休下帘栊。要见只凭清梦，几时真个相逢。

春又晚。风劲落红如剪。睡起绣床飞絮满。日长门半掩。不管离肠欲断。听尽梁间双燕。试上小楼还不见。楼前芳草远。

南高峰。北高峰。一片湖光烟霭中。春来愁杀侬。郎意浓。妾意浓。油壁车轻郎马骢。相逢九里松。

管弦绣陌，灯火画桥，尘香旧时归路。肠断萧娘，旧日风帘映朱户。莺能舞，花解语。念後约、顿成轻负。缓雕佩、独自归来，凭栏情绪。楚岫在何处。香梦悠悠，花月更谁主。惆怅後期，空有鳞鸿寄纨素。枕前泪，窗外雨。

青笺後约无凭据。误我碧桃花下语。谁将消息问刘郎，怅望玉溪溪上路。春来无限伤情绪。

画桥流水欲平阑。雨後青山。去年芳草今年恨，恨香车、不逐雕鞍。红杏墙头院落，绿杨楼外秋千。谢娘别後忆前欢。泪滴春衫。柔荑共折香红处，劝东风、且与流连。早是相思瘦损，梅花谢了春寒。

双龙烛影，千门夜色，三五宴瑶台。舞蝶随香，飞蝉扑鬓，人自蕊宫来。

结客少年场。繁华梦，当日赏风光。红灯九街，买移花市，画楼十里，特地梅妆。醉魂荡，龙跳万字，鲸饮吸三江。娇随钿车，玉骢南陌，喜摇双桨，红袖横塘。天涯归期阻，衡阳雁不到，路隔三湘。难见谢娘诗好，苏小歌长。

樱桃落尽春归去，蝶翻金粉双飞。子规啼恨小楼西。曲屏珠箔晚，惆怅卷金泥。门巷寂寥人去後，望残烟草低迷。闲寻旧曲玉笙悲。关山千里恨，云汉月重规。

帝城柳色藏春絮。嫩绿满、游人归路。残红剩蕊留春住。无奈霏微细雨。南陌上、玉佩钿车，怅紫陌、青门日暮。

潮生浦口云，潮落津头树。潮本无心落又生，人自来还去。今古短长亭，送往迎来处。老尽东西南北人，亭下潮如故。

梧叶飘黄，万山空翠，断霞流水争辉。正金风西起，海燕东归。凭栏不见南来雁，望故人、消息迟迟。木樨开後，不应误我，好景良时。只念独守孤帏。把枕前嘱付，一旦分飞。上秦楼游赏，酒花迷。

恼杀行人，东风里、为谁啼血。正青春未老，流莺方歇。蝴蝶枕前颠倒梦，杏花枝上朦胧月。问天涯、何事苦关情，思离别。声一唤，肠千结。闽岭外，江南陌。正是堤杨柳，翠条堪折。镇日叮咛千百遍，只将一句频频说。道不如归去不如归，伤情切。



霜幕风帘，闲斋小户，素蟾初上雕笼。玉杯，还与可人同。古鼎沈烟篆细，玉笋破、橙橘香浓。梳妆懒，脂轻粉薄，约略淡眉峰。清新，歌几许，低随慢唱，语笑相供。道文书针线，今夜休攻。莫厌兰膏更继，明朝又、粉冗匆匆。酩酊也，冠儿未卸，先把被儿烘。

杨花飘尽。云压绿阴风乍定。帘幕闲垂。弄语千般燕子飞。小楼深静。睡起残妆犹未整。梦不成归。泪滴斑斑金缕衣。

晚来一霎风兼雨，洗尽炎光。理罢笙篁。却对菱花淡淡妆。绛绡缕薄冰肌莹，雪腻酥香。笑语檀郎。今夜纱厨枕簟凉。

春光艳冶，游人踏绿苔。千红万紫竞香开。暖风拂鼻籁，蓦地暗香透满怀。荼縻似锦裁。娇红间绿白，只怕迅速春回。

弱柳小腰身。双双蛾翠颦。

