虞弦挥按，甫奏熏风曲。两两尧长新绿。揖鳌峰、连雁峤，圆融，总里许、北郭门围全属。年年才见夏，喜溢榆，龙穴霏烟霭晴谷。向氤氲和气里，岁奉瑶觞，试屈指、几阅梅林初熟。待一品官高见玄孙，算八十彩衣，更饶遐福。

薰风庭院，报槐阴拥翠，池波凝绿。瑞气葱葱浮燕寝，羽仗霓旌相属。开祥，长庚入梦，诧列仙图。林泉高迈，肯应轩冕尘俗。好是妙舞清歌，浮瓜沈李，荐杯中。鹊尾炉生香篆细，又作如何祈祝。试问蓬莱，丹崖胜处，几摘蟠桃熟。东方何在，凛然能继高躅。

玉宇□蓬户。渺凉声、梧井，乱零枫浦。得得西山朝来爽，碧瘦千崖万树。清兴在、烟霞深处。拄笏风流今谁是，但闻鸡、夜半犹狂舞。试举看，渠多许。青云万里君夷路。肯区区、张兔穴，沈迷金坞。流水高山真难料，休把朱弦浪抚。任展转、翻云覆雨。且对佳时随意乐，更从今、莫问惊人句。算万事，总天赋。

修月三千户。拥冰轮、同游碧落，问津牛浦。上界真仙多才思，乞与瑶阶玉树。渺万里、人间何处。云叶依依分清荫，忆当时、掩映霓裳舞。算万木，宁如许。年年萧爽幽岩路。倚西风、吹香金粟，超然云坞。一洗纷纷凡花尽，堪写清商对抚。为豁散、蛮烟瘴雨。脱俗高标谁能领，向骚人、正欠题新句。须大手，与君赋。

林梢挂弦月，江路粲寒梅。一年清绝，好是造物巧安排。今日不知何日，佳气更随喜气，满室已春回。欢事一时足，黄色两眉开。紫髯公，平日事，亦高哉。都将功业，分付兰玉满庭阶。慈爱浑嗤张傅，信义更高吴李，别是一襟怀。岁岁长生酒，剩□紫霞杯。

天下伟人物，荆楚号名流。幅员千里，英气磅礴岳南州。雁峤高参翼轸，石鼓下盘朱府，衮衮应公侯。常记生申旦，明日是中秋。挈明月，翳翔凤，驷飞虬。东南一尉，何事三载漫淹留。谈笑洞庭青草，从此阆风阊阖，高处看鳌头。更种阶庭玉，慈母念方稠。

祥起玉龙甲，庆衍紫枢垣。奎文得岁，佳气磅礴斗牛间。天意方扶兴运，贤业更看奕世，衮衮照英躔。四海具瞻久，膏泽满湘川。岁六月，苏大旱，作丰年。喁喁百万生齿，何处不沾恩。此是鸿钧事业，那更青毡步武，早晚即调元。混一车书了，还领赤松仙。

黄色起犀表，紫绶照金章。两朝耆德，应是南国旧龚黄。曾上方壶蓬岛，万里鲸波不作，炎海赖清凉。缓造鸿地，高卧水云乡。近新来，春色好，遍潇湘。不知今日何日，佳气拥高堂。竞把芳尊为寿，细祝遐龄难老，福禄未渠央。国栋欠元老，仙桂看诸郎。

凉吹起空阔，疏雨敛轻阴。潇湘江上秋色，佳处不胜清。拄笏西山一望，气与千崖高爽，天意属奇英。威凤下瑶阙，丹桂矗云根。汉元侯，流德厚，在云孙。金昆玉季，曾共接武上青云。堂上瑶池仙姥，庭下芝兰玉树，好事萃于门。剩讲经纶事，早晚自公卿。

苍立箨龙秀，青压雨梅肥。清和天气，无限佳景属斯时。试听虞弦初理，便有熏兮入奏，风物正熙熙。此日定何日，香篆袅金猊。记当年，两荚，应熊罴。男儿壮志，端在伊傅与皋夔。况是从容书史，养就经纶功业，早晚帝王师。但了公家事，方与赤松期。

韩国武中令，公望乃云孙。平生壮志，凛凛长剑倚天门。郁积胸中谋虑，慷慨尊前谈笑，袖手看风云。唾手功名事，诗句自朝昏。况高怀，吾所敬，果难能。千金生产，一笑推尽与诸昆。所至才成辄去，不为区区芥蒂，此意有谁论。且举杯中酒，今日是生辰。

直下承当，本来能解，莫遣乾休。算如今蹉过，峥嵘岁月，分阴可惜，一日三秋。闹里偷声，日中逃影，用尽机关无少留。争知道，是沤生即水，水外无沤。世人等是悠悠。谁著个工夫向里求。但掩耳窃钟，将泥洗块，觅花空里，舐蜜刀头。何以忙中，尻舆浸假，邀取三彭同载游。真如界，向毗庐顶上，荐取无忧。

腊馀时候，天意收寒早。梅信动，春先到。晓来湘水上，有底风光好。春有意，惯随仙仗来蓬岛。一念到人间，依约瑶池道。心好在，慈为宝。蟠桃多岁月，不数如瓜枣。千岁也，朱颜绿鬓人难老。

片帆稳送扁舟去。又还踏、江湖路。回首京城旧游处。断魂南浦，满怀装恨，别後凭谁诉。长歌击剑论心素。有志功名未应暮。

家山此去无多路。久没个、音书去。一别而今佳节度。黄花开未，白衣到否，篱落荒凉处。峥嵘岁月远秋暮。空腹便便无好句。

五甲科名，半生蹭蹬，胸中可谓忘奇。荣华外物，算岂是人为。自有吾身事业，最难得、□养亲时。萱堂好，紫鸾重诰，寿与岳山齐。世间，欢乐事，争名蜗角，伐性蛾眉。谩须臾变化，苍狗云衣。那似千秋寿母，功名事、分付吾儿。从今去，捧觞戏彩，双绶更相宜。

吾母慈祥膺上寿。福庇吾家，近世真希有。丘嫂今年逾六九。康宁可嗣吾慈母。我愿慈闱多福厚。更祝遐龄，与母齐长久。

破腊先春梅有意。管领年华，总在清香蕊。不逐浮花红与紫。岁寒来寿仙翁醉。衮衮诸公名又利。谁似高标，摆却人间事。

春意茫茫春色里，又还几度花期。淡晴时候尽融怡。梅腮翻白後，柳眼弄青时。正是江城天气好，楼台灯火星移。相逢无处不相宜。轻狂行乐处，明月夜深归。

绀滑一篙春水，云横几里江山。一番烟雨洗晴岚。向晓碧天如鉴。客枕谩劳魂梦，心旌长系乡关。封姨悭与送归帆。愁对绿波肠断。

试数阶有几，昨朝看到今朝。南薰早动舜琴谣。端为熊罴梦兆。学粹昔人经制，文高古乐箫韶。天风从此上扶摇。回首不劳耕钓。

飞尽林花绿叶丝。十分春色在荼シ。多情几日风朝雨，留恋东风未许归。天意好，与君期。如今且醉□蛾眉。明年上国春风里，赏遍名花得意时。

腊月今朝恰一旬。梅花开遍陇头春。篆烟起处人称寿，从昔家和福自生。新喜事，得佳姻。贤郎顺妇正充庭。从今更祝千千岁，要与邦人作典型。

细数元正隔两朝。眼看杨柳又新条。岁寒独有江梅耐，曾伴瑶池下绛霄。香篆袅，烛花烧。团栾喜气沸欢谣。慈祥自是长生乐，不用春醪与椒。

送了春归雨未收。雨肥梅子满枝头。心知办此和羹品，正为和羹国手谋。两荚，岁千秋。崧高神气禀公侯。好将一卷周公礼，起佐皇家定九州。

曾宴瑶池万玉宫。鸾骖此日自从容。杓携鹑首坤维外，岁在降娄虎坎中。生指李，寿方瞳。云仍今有鹊巢风。传家自得长年诀，安用人祈鹤与松。

兰谷清香入岭梅。多根应尔暖先回。腊前似得真消息，争逐尧十叶开。春满室，酒盈杯。百花宁许到尊。仙姿要是仙家伴，长为遐龄岁一来。

畴昔君王庆诞辰。欢传金母下瑶城。祗应仙子陪仙仗，却向人间作寿星。萧史伴，更和鸣。殷勤好嗣太夫人。直须同饮长生酒，剩看芝兰照谢庭。

云破露新晴，月上输清气。最是江城有底佳，灯火人烟沸。行乐尽欢娱，眼界尤妍媚。多少江滨解佩人，邂逅无穷意。

屈指家山，匆匆又数今朝过。客情那可。愁似天来大。烟雨，细轻尘堕。君知麽。却成甚个。春暮犹江左。

秋兴连天，又还不分秋光老。莼鲈犹好。莫落秋归後。有底从人，上马皆东首。君知否。阳关三奏。消黯情多少。

音信西来，匆匆思作东归计。别怀萦系。为个人留滞。尊酒团栾，莫惜通宵醉。还来未。满期君至。只在初三四。

年少清新，襟裾那受红尘污。还他礼数。莫遣衣冠粗。拟倩东风，西逐轮蹄去。泠然御。飘飘仙趣。直到骖鸾处。

此去何之，骈阗车马朝来起。扬鞭西指。意气眉间是。闾里儿童，竞瞩秦萧史。归时几。快瞻行李。还看如云喜。

玳席华筵，嘉宾环集三千履。兰膏芬芷。一簇红莲里。花覆玉郎，苒苒青衫。咸倾企。小登科第。有底新桃李。

玉树芝兰，冰清况有闺房秀。画堂如昼。相对倾醇酎。合卺同牢，二姓欢佳耦。凭谁手。鬓丝同纽。共祝齐眉寿。

一春底事多佳气，非雾非云。郁郁氲氲。端为君家诞阿兴。庆源衮衮由高密，福有多根。

雨歇凉生枕簟。不梦大槐宫殿。惟对谪仙人，一笑高情眷眷。离恨。离恨。无奈晓窗鸡啭。

应是南枝向暖。那更青春未晚。竹外见红腮，芳意与香撩乱。肠断。肠断。无奈东风独占。

九日东篱已泛觞。陇头犹待返魂香。那知此日花神约，得得同登君子堂。迎腊雪，傲晴霜。西湖风韵接柴桑。寿潭更酌长生水，岁岁和羹入帝乡。

相从归去。行尽江吴到湘楚。欲话离怀。万事须凭酒一杯。临歧握手。赠子一言君听否。舌在何忧。莫作人间儿女愁。

