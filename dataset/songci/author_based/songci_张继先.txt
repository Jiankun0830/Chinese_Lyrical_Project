小小葫芦，生来不大身材矮。子儿在内。无口如何怪。藏得乾坤，此理谁人会。腰间带。臣今偏爱。胜挂金鱼袋。

长生之话口相传。求丹金液全。混成一物作神仙。丁宁说与贤。休咽气，莫胡言。岂知造化玄。

白云堆里采芙蓉。枝枝香艳浓。灵龟畔岸起祥风。楼高十二重。黄金殿，碧云笼。丹砂透顶红。

莫怪精神都素淡，全谙千载松头。羽人幽意苦相投。殷勤争点写，展转动吟酬。况有咸阳兄弟事，教人闻见忘忧。我生曾是眷仙标。一从挥洒後，相继未能休。

自古清真灵妙降，安妃来就杨君。因缘冥会异常伦。仙风聊设相，真道本无亲。惟有元规能访问，深将此意相闻。大家宜赏缀新文。免教尘世士，诮笑上天人。

蠢动含灵天赋与，逍遥性分元均。莫生异见乱吾真。只今中有主，浑与化为人。那更徽词清彻底，轻埃欲染无因。惟应得此便凝神。百魔咸息战，六道永停轮。

劫运将新，天书降恩，圣师命魔。正阴阳错忤，鬼神淆混，依凭城市，绵亘山河。杀气闭空，阴容夺昼，万姓罹殃日已多。青城上，见琉璃高座，忽起巍峨。群妖忿怒扬戈。竞奔走、攻山若舞梭。感神光一瞬，龙催虎陷，威音一动，电掣霆呵。立活化民，摄邪归正，生息熙熙享太和。风云静，见天连碧汉，月浸澄波。

真一长存，太虚同体，妙门自开。既混元初判，两仪布景，复还根本，全籍灵台。浩气冲开，谷神滋化，渐觉神光空际来。幽绝处，听龙吟虎啸，蓦地风雷。奇哉。妙道难猜。鲜点化、愚迷成大材。试与君说破，分明状似，蚌含渊月，秋兔怀胎。壮志男儿，当年高士，莫把身心惹世埃。功成後，任身居紫府，名列仙阶。

急急修行，细算人生，能有几时。任万般千种风流好，柰一朝身死，不免抛离。蓦地思量，死生事大，使我心如刀剑挥。难留住，那金乌箭疾，玉兔梭飞。早觉悟、莫教迟。我清净、谁能婚少妻。便假饶月里，娥见在，从他越国，有貌西施。此个风流，更无心恋，且放宽怀免是非。蓬莱路，仗三千行满，独跨鸾归。

况有夷途，正透元关，众所共传。愿万魔披散，诸尘荡尽，琴心和雅，天性清圆。未信凡流，可回高步，留恋形声情更延。真消息，定如何唤醒，聊证言诠。虽由宿命因缘。达士何曾无慨然。算尽专为妙，闲多乐少，一成潇洒，永绝忧煎。影照澄潭，声流虚谷，业火消亡睹瑞莲。安平泰，看坚完如地，长久如天。

闲里工夫，无中妙用，切休拟议参详。龙降虎伏，真土自中黄。行动起居寝食，随缘度、莫动真阳。归根处，神凝脉住，玉界发天光。风高，鹏翼远，水深舟运，物理昭彰。但明心是道，专役天罡。信口呼神招鬼，和谷、不是颠狂。痴迷者，风霆在手，应用反乖张。

心境双清，古今同乐，胜缘休道无媒。天门高妙，应仗至人开。岂比寻常意绪，方寸地、不贮纤埃。仍须信，金坚石确，一志断无回。真元，真可爱，真师真友，且喜无猜。就中更脱洒，不顾形骸。可是正容而悟，凭真趣、改易凡胎。神明会，尘缨世网，莫共话由来。

调理三关，安和四体，静无忧扰相煎。太微冥契，元始语诸仙。玉宇重修妙典，西台□、南岳题篇。崇□好，身田在世，心向太清天。云边。曾降圣，金坛夜拜，高驾留连。论琼华灵液，形与神全。形体须凭妙气，神来舍、黄阙丹田。真精旨，明光辅相，天地保长年。

孤峰绝顶，更无人能到。万里虚空没边徼。正秋高景静，雾扫云收，风露里，惟有月华高照。浮生纷过客，好天良夜，醉舞狂歌错昏晓。有谁知、一性圆满恒河，亘万古、光明不老。竞对月、论利与谈名，全不想驹阴，暗催年少。

草草开尊资一笑。微生病苦随缘了。友义交情如地厚。心相照。今人莫遣前人诮。灯火荧荧山悄悄。芝兰佳气松筠茂。得便盘桓尘世表。香初透。邻鸡且莫催清晓。

固元精，收听视。物外身无此地。接子谬，季真非。无为翻有为。但心虚，教腹实。密与寥天为一。华阳洞，广寒宫。人人方寸中。

是和非，双打过。免共相魔生火。谈有相，损顽空。斋居看望中。圣贤风，行处在。巧智争如休卖。诗与酒，且乘闲。随缘发笑颜。

诵真经，期万过。未灭无明心火。宜回首，探真空。融怡淡漠中。自古人，何处在。谩记声名沽卖。抛尘累，养清闲。琼浆自驻颜。

天开景运。记建武中兴，炎刘重盛。明良际会，八表风调雨顺。任一时、岳降生申，正千载、河清诞圣。祥云拥，流霞映。飞仙拱，魁星炯。佳应是、师真毓瑞，人天交庆。蘅薇香满元宵景。耀天目、神光如镜。见龙章凤质，降伏群魔归正。禀玄元、立教开先，悟至道、心空神领。昌元嗣，明真镜。

深源密坞，问牧竖樵童，俱迷方所。蓬纵横，龙蛇出没，玉峡搀空无路。不恋雁塔荣名，解守鱼渊寒素。这勤苦。但坚心自有，神灵呵护。猛悟。无回顾。一点虚明，万劫无今古。胎息根深，灵泉穴秘，静里运调阳火。莫问地久天长，管取收因结果。休轻负。把天谷真机，与君说破。

情缠识缚，欢时人不悟，酒中真乐。纵欲招愆，迷心失行，却道为他狂药。须信醉舞狂歌，也有良知真觉。无倚泊。任暖气同流，三关三络。落魄。清闲客。醉乡深处，风月长酬酢。空花消亡，光明显露，人我自皆忘却。不问市酝村醪，尽可浅斟低酌。从鄙薄。竞口口谈醒，言言成错。

晚风歇。谩自棹扁舟，顺流观雪。山耸瑶峰，林森玉树，高下尽无分别。性情澄彻。更没个、故人堪说。恍然身世，如居天上，水晶宫阙。万尘声影绝。透尘空无外，水天相接。浩气冲盈，真宫深厚，永夜不愁寒冽。愧怜鄙劣。

王土平平。正海息波澜，岳敛云烟。三景虚明，八表澄清，一月普照诸天。有流霞洞焕，映黍珠、徐下空玄。绝形言。见千真拱极，万气朝元。当时鹤鸣夜半，感真符宝篆，特地清传。碧湛龙文，红凝龟篆，绛衣舞鬣蹁跹。计功成果就，无真教、郭景飞仙。

深耕易耨寸田中。看真个英雄。夜来犹上星台望，全不厌、水绿云红。便是清交素友，频相视、笑晴空。玉阶瑶翠重重。带萱草葱葱。流霞尽饮何辞醉，更休数、尘里千锺。晓夜朝元去也，怎忍舍、大夫松。

甚山灵、斗奇夸巧，悬峰遥献形似。仓船炉灶无封闭，零落车罗机履。山临水。任瓮杵、辘轳厩架俱闲毁。床棺尘委。更乐隐棋休，料闲真隐，三教忘宾主。人都语，二十四岩佳致。来往溯流观指。目前景相纷虚幻，神仙家在何许。君莫取。这身世、山林朝市随缘遇。休论诡异。但总绝情缘，一空妍丑，觌面先寻你。

虚心劲节争萧散。无冬夏、钩阑侧畔。霜风雪色沈沈晚。残不了、细枝纤干。情中意里尘沙恨。试与聆、弦歌急慢。

天先天後。真土藏灵秀。妙用自然循火候。节节薰教透。不分龙麝檀沈。都能入鼻通心。待得烟消息住，浑身变见真金。

先天生，後天久。道有真诠，谛听当时受。恰是迷天迷望斗。只恐微躯，薄幸随枯朽。

抱孤琴，弹小操。独坐幽轩，尽日无人到。惟乐烟霞长啸傲。明月清风，今古长为道。识乾坤，知牝牡。懒共尘劳，汨汨争奔走。爱杀高眠消白昼。一任他家，玉兔金乌走。

蓬户横开岑寂，寒窗侧映清晖。竹风偷入五香帏。还有好音相惠。须信毫芒可入，明珠胎里忘机。宵征夜宴是和非。月府仙人无愧。

无奈这群迷。味色声中若系羁。尽任改头兼换面，何悲。不染伊时不管伊。春去又秋兮。莫遣空逾十二时。好把自然真妙旨，修为。尘事萦仍道甚希。

久不上春台。直待将身跨九垓。懒向人间深有谓，氛埃。难趁邪风伤圣胎。水栏映山斋。赏遍从容首自回。长谢故人书曲意，徽哉。赢得腰琴拂袂来。

楸枰静，黑白两奁均。山水最宜情共乐，琴书赢得道相亲。一局一番新。松影里，轻度几回春。

西源好，仙构占仙峰。一鹤性灵清我宇，万龙风雨乱霜空。高静太疏慵。天地乐，山水静流通。

西源好，龙首虎头高。风雨每掀清宇宙，林峦长似涌波涛。吟咏有诗豪。成大乐，美称适相遭。

西源好，岩馆凿松。五斗洞前斟玉，半酣窗外抚金杯。无累自悠哉。青翠色，玉竹自新栽。

西源好，春日日初长。不看人间三月景，常思天上万花香。幽赏一时狂。歌笑也，空洞大歌章。

西源好，迎夏洒炎风。红锦石边怜一派，老张岩上恋群峰。时得化龙筇。琴振玉，晓色倚梧桐。

西源好，秋景道人怜。时至自然天气肃，夜凉犹喜月华圆。长啸碧崖颠。须信酒，难别咏歌边。

西源好，冬日雪中松。携手石坛承爱景，静观天地入清宫。恰似大茅峰。襟袂冷，琴里意浓浓。

西源好，幽径不成斜。山谷隐连无改色，池塘空静默无瑕。人钓水之涯。仙舫小，人欲盼君家。

西源好，神洞自相求。傍水垦田流涧急，砍山开径小花浮。踪迹旧人留。忘万物，爽气白云收。

西源好，人在水晶宫。长愿玉津名濯鼎，恰如龙井到天峰。的的好遗风。清彻底，岂忤李唐隆。

西源好，雨霁敛红纱。碧水静摇招钓叟，绿苔寒迫起渔家。携驾会春茶。风浩浩，锦荫石屏华。

西源好，还向观庭西。拚晚菊明方丈外，傍寒梅放六花飞。三鹤会同时。清净宇，处一贯无为。

严寒冬月。前日阳生几降雪。松柏凌霄。森耸庭中叹後凋。昔人犹豫。身入山林深静处。今古同符。好趁笙歌且自娱。

彩云楼阁瑞烟平。雨初晴。月胧明。夜静天风，吹下步虚声。何处朝元归去晚，双凤小，五云轻。落花流水两关情。恨无凭。梦难成。

神清心妙，山长水远，有分何年瞻望。晴空一月彩云飞，又起我、无穷想像。一阳门径，九华恩露，惟愿分明指向。竹风频起紫微烟，似有意、许归吾党。

高真留妙诀，达士济群迷。心清行洁，天人凡圣尽皈依。不在搬精运气，不在飞罡蹑斗，心乱转狐疑。但要除邪妄，心地合神祗。悟真空，离世网，绝关机。养吾浩气，驱雷役电震天威。混合百神归一，一念通天彻地，方始了无为。叱咤生风雨，玩世挟明时。

一更一点一更初。城门半掩行人疏。茅庵潇洒一事无。孤灯相对光清虚。蒲团安稳身不拘。跏趺大坐心如如。

二更二点二更深。宫锺声绝夜沈沈。明月满天如写金。同光共影无昏沈。起来闲操无弦琴。声高调古惊人心。

三更三点三更中。烟开雾敛静无风。月华迸入水晶宫。四方上下同一空。光明遍转华胥同。千古万古无初终。

四更四点四更长。迎午迸鼠心不忙。丹炉伏火生新香。群阴剥尽回真阳。金娥木父欢相当。醍醐次进无停觞。

五更五点五更残。青冥风露逼人寒。扶桑推出红银盘。城门依旧声尘喧。明暗二景交相转。生来死去纷易换。

独自行兮独自坐。独自歌兮独自和。日日街头走一过。我不识吾谁识我。人间旦暮自四时。玄中消息不推移。

秋夜事，月里竹亭亭。清籁与谁喧池水，微风遣我下檐楹。圆缺若为情。终南道，累寄笑歌声。

