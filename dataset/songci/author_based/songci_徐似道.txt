茶寮山上一头陀。新来学者麽。蝤蛑螃蟹与乌螺。知他放几多。有一物，是蜂窝。姓牙名老婆。虽然无奈得它何。如何放得它。

风紧浪淘生。蛟吼鼍鸣。家人睡著怕人惊。只有一翁扪虱坐，依约三更。雪又打残灯。欲暗还明。有谁知我此时情。独对梅花倾一盏，还又诗成。

西子湖边春正好，输他公子王孙。落花香趁马蹄温。暖烟桃叶渡，晴日柳枝门。中有能诗狂处士，闲将一鹤随轩。百钱买只下湖船。就他弦管里，醉过杏花天。

道学从来不则声。行也东铭。坐也西铭。爷娘死後更伶丁。也不看经。也不斋僧。却言渊子太狂生。行也轻轻。坐也轻轻。他年青史总无名。



