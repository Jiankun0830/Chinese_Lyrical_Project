赤壁矶头，一番过、一番怀古。想当时、周郎年少，气吞区宇。万骑临江貔虎噪，千艘列炬鱼龙怒。卷长波、一鼓困曹瞒，今如许。江上渡，江边路。形胜地，兴亡处。览遗踪，胜读史书言语。几度东风吹世换，千年往事随潮去。问道傍、杨柳为谁春，摇金缕。

雕鹗上云汉，虎豹守天关。一官游戏，笑向古郢试朱。天下封疆几郡，尽得公为太守，奉诏仰天宽。万物一吐气，千里贺平安。雪楼高，三百尺，玉栏干。政成无事，时复把酒对江山。问讯莫愁安在，见说风流宋玉，犹有屋三间。请和阳春曲，留与世人看。

一曲狂歌，有百馀言，说尽一生。费十年灯火，读书读史，四方奔走，求利求名。蹭蹬归来，闭门独坐，赢得穷吟诗句清。夫诗者，皆吾侬平日，愁叹之声。空馀豪气峥嵘。安得良田二顷耕。向临邛涤器，可怜司马，成都卖卜，谁识君平。分则宜然，吾何敢怨，蝼蚁逍遥戴粒行。开怀抱，有青梅荐酒，绿树啼莺。

说与黄花道。九秋深、三光五岳，气锺英表。金马玉堂真学士，蕴藉诗书奥妙。一一是、经纶才调。斟酌古今来活国，算忠言、谠论知多少。又入奏，金门晓。朝回问寝披萱草。对高堂长说，一片君恩难报。更待痴儿千载遇，膝下十分荣耀。趁绿鬓、朱颜不老。整顿乾坤济时了，奉板舆、拜国夫人号。可谓忠，可谓孝。

忆把金酒。叹别来、光阴荏苒，江湖宿留。世事不堪频着眼，赢得两眉长皱。但东望、故人翘首。木落山空天远大，送飞鸿、北去伤怀久。天下事，公知否。钱塘风月西湖柳。渡江来、百年机会，从前未有。唤起东山丘壑梦，莫惜风霜老手。要整顿、封疆如旧。早晚枢庭开幕府，是英雄、尽为公奔走。看金印，大如斗。

百尺连云起。试登临、江山人物，一时俱伟。旁挹金陵龙虎势，京岘诸峰对峙。隐隐接、扬州歌吹。雪浪舞从三峡下，乍逢迎、海若谈秋水。形胜地，有如此。使君一世经纶志。把风斤月斧，来此等闲游戏。见说楼成无多日，大手一何容易。笑天下、纷纷血指。酝酿春风与和气，举长江、变作香醪美。人共乐，醉桃李。

轮奂半天上，胜概压南楼。筹边独坐，岂欲登览快双眸。浪说胸吞云梦，直把气吞残虏，西北望神州。百载一机会，人事恨悠悠。骑黄鹤，赋鹦鹉，谩风流。岳王祠畔，杨柳烟锁古今愁。整顿乾坤手段，指授英雄方略，雅志若为酬。杯酒不在手，双鬓恐惊秋。

三日春光，群贤胜践，山阴何似山阳。鹅池墨妙，曲水记流觞。自许风流丘壑，何人共、击楫长江。新亭上，山河有异，举目恨堂堂。使君，经世志，十年边上，两鬓风霜。问池边杨柳，因甚凄凉。万树重新种了，株株在、桃李花傍。仍须待，剩栽兰芷，为国洗河湟。

赤壁矶头，临皋亭下，扁舟两度经过。江山如画，风月奈愁何。三国英雄安在，而今但、一目烟波。风流处，竹楼无恙，相对有东坡。登临，还自笑，狂游四海，一向忘家。算天寒路远，早早归呵。明日片帆东下，沧洲上、千里芦花。真堪爱，买鱼沽酒，到处听吴歌。

龙山行乐。何如今日登黄鹤。风光政要人酬酢。欲赋归来，莫是渊明错。江山登览长如昨。飞鸿影里秋光薄。

袖剑飞吟。洞庭青草，秋水深深。万顷波光，岳阳楼上，一快披襟。不须携酒登临。问有酒、何人共斟。变尽人间，君山一点，自古如今。

处处逢花，家家插柳。政寒食、清明时候。奉板舆行乐，使星随後。人间稀有。出郭寻仙，绣衣春昼。马上列、两行红袖。

万石崔嵬，二水涟漪。此江山、天下之奇。太平气象，百姓熙熙。有文章公，经纶手，把州麾。满斟寿酒，笑拈梅枝。管年年、长见花时。

新荷池沼，绿槐庭院。檐外雨声初断。喧喧两部乱蛙鸣，怎得似、啼莺。风光流转。客游汗漫。莫问鬓丝长短。即时杯酒醉时歌，算省得、闲愁一半。

莺啼啼不尽，任燕语、语难通。这一点闲愁，十年不断，恼乱春风。重来故人不见，但依然、杨柳小楼东。记得同题粉壁，而今壁破无踪。兰皋新涨绿溶溶。流恨落花红。念著破春衫，当时送别，灯下裁缝。

卖花担上，菊蕊金初破。说着重阳怎虚过。看画城簇簇，酒肆歌楼，奈没个巧处，安排着我。家乡煞远哩，抵死思量，枉把眉头万千锁。一笑且开怀，小阁团栾，旋簇着、几般蔬果。把三杯两盏记时光，问有甚曲儿，好唱一个。

宿酒才醒又醉，春霄欲雨还晴。柳边花底听莺声。白发莫教临镜。过隙光阴易去，浮云富贵难凭。但将一笑对公卿。我是无名百姓。

三过武昌台下，却逢三度重阳。菊花祗作旧时黄。白雪堆人头上。昨日将军亭馆，今朝陶令壶觞。醉来东望海茫茫。家近蓬莱方丈。

蜗角争多少。是英雄、割据乾坤，到头休了。一片泥涂荒草地，尽是鱼龙故道。新堤上、风涛难保。沧海桑田何时变，怕桑田、未变人先老。休为此，生烦恼。讼庭不许频频到。这官坊、翻来覆去，有何分晓。无诤人中为第一，长讼元非吉兆。但有恨、平章不早。尊酒唤回和气在，看从来、兄弟依然好。把前事，付一笑。

请赋林堂，林堂未成，吾何赋哉。想胸中丘壑，山中风月，亭台几所，花木千栽。应接光阴，品题胜概，须待堂成我再来。听分付，是经行去处，莫放苍苔。吾曹不堕尘埃。要胸次长随笑口开。任江湖浪迹，鸥盟雁序，功名到手，凤阁鸾台。它日相寻，有逾此约，酌水浮君三百杯。闻斯语，有冠山突兀，袍岭崔嵬。

圉圉洋洋各自由。或行或舞或沈浮。观鱼未必知鱼乐，政恐清波照白头。休结纲，莫垂钩。机心一露使鱼愁。终知不是池中物，掉尾江湖汗漫游。

羊城旧路。檀板一声惊客去。不拟重来。白发飘飘上越台。故人居处。曲巷深深通竹所。问讯桃花。欲访刘郎不在家。

天台狂客。醉里不知秋鬓白。应接风光。忆在江亭醉几场。吴姬劝酒。唱得廉颇能饭否。西雨东晴。人道无情又有情。

阻风中酒。流落江湖成白首。历尽艰关。赢得虚名在世间。浩然归去。忆着石屏茅屋趣。想见山村。树有交柯犊有孙。

病起无聊倚绣床。玉容清瘦懒梳妆。水沈烟冷橘花香。说个话儿方有味，吃些酒子又何妨。一声啼断人肠。

醉狂痴作。误信青楼约。酒醒梅花吹画角。翻得一场寂寞。相如谩赋凌云。琴台不遇文君。江上琵琶旧曲，只堪分付商人。

误入风尘门户，驱来花月楼台。樽前几度得徘徊。可怜容易别，不见牡丹开。莫恨银瓶酒尽，但将妾泪添杯。江头恰限北风回。再三相祝去，千万寄书来。

西山岩壑，东湖亭馆，尽是经行旧路。别时方见有荷花，还又见、梅花岁暮。宋家兄弟，黄家兄弟，一一烦君传语。相忘不寄一行书，元自有、不相忘处。

泛杭川，临尘水。几日共游戏。歌笑开怀，酒醒又还醉。奈何一但分携，连宵风雨，剪不断、客愁千里。水云际。遥望一片飞鸿，苦是失群地。满眼春风，管甚闲桃李。此行归老家山，相逢难又，但一味、相思而已。

大江西去，郁孤台八境，人间图画。地涌千峰摇翠浪，两派玉虹如泻。弹压江山，品题风月，四海今王谢。风流人物，如公一世雄也。一片忧国丹心，弹丝吹笛，未必能陶写。西北风尘方洞，宰相闲归绿野。

太守风流，何人似、金华仙伯。试看取、珠篇玉句，银钩铁画。叶叶柳眉齐抹翠，梢梢花脸争匀白。比池塘、春草梦来诗，尤奇绝。胸中有，蛾眉月。笔头带，蓬□雪。笑归来万里，不登今阙。鹿瑞堂前冬日暖，螺山江上春波阔。但伤时、一念不能休，添华发。

壶山好，博古又通今。结屋三间藏万卷，挥毫一字直千金。四海有知音。门外路，咫尺是湖阴。

壶山好，胆气不妨粗。手奋空拳成活计，眼穿故纸下功夫。处世未全疏。生涯事，近日果何如。

壶山好，文字满胸中。诗律变成长庆体，歌词渐有稼轩风。最会说穷通。中年後，虽老未成翁。

壶山好，也解忆狂夫。转首便成千里别，经年不寄一行书。浑似不相疏。催归曲，一唱一愁予。

石屏老，家住海东云。本是寻常田舍子，如何呼唤作诗人。无益费精神。千首富，不救一生贫。

石屏老，长忆少年游。自谓虎头须食肉，谁知猿臂不封侯。身世一虚舟。平生事，说着也堪羞。

石屏老，悔不住山林。注定一生知有命，老来万事付无心。巧语不如喑。贫亦乐，莫负好光阴。

今朝欲去。忽有留人处。说与江头杨柳树。系我扁舟且住。十分酒兴诗肠。难禁冷落秋光。借取春风一笑，狂夫到老犹狂。

长亭短亭。春风酒醒。无端惹起离情。有黄鹂数声。芙蓉绣茵。江山画屏。梦中昨夜分明。悔先行一程。

草木生春，楼台不夜，团团月上云霄。太平官府，民物共逍遥。指点江梅一笑，几番负、雨秀风娇。今年好，花边把酒，歌舞醉元宵。风流，贤太守，青云志气，玉树丰标。是神仙班里，旧日王乔。出奉板舆行乐，金莲照、十里笙箫。收灯後，看看丹诏，催入圣明朝。

渔父饮，不须钱。

渔父醉，钓竿闲。

渔父醒，荻花洲。

渔父笑，笑何人。

访衡山之顶，雪鸿渺渺，湘江之上，梅竹娟娟。寄语波臣，传言鸥鹭，稳护渠侬书画船。

