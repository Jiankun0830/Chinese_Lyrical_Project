说与梅花，且莫道、今年无雪。君不见、秋崖鬓底，茎茎骚屑。笔砚只催人老大，湖山不了诗愁绝。问、何事下矶来，抛云月。重省起，西山芴。终负却，东山屐。把草堂借与，鹭眠鸥歇。乌帽久闲苍藓石，青衫今作枯荷叶。笑人间、万事竟何如，从吾拙。

且问黄花，陶令後、几番重九。应解笑、秋崖人老，不堪诗酒。宇宙一舟吾倦矣，山河两戒天知否。倚西风、无奈剑花寒，虬龙吼。江欲，谈天口。秋何负，持螯手。尽石鳞芜没，断烟衰柳。故国山围青玉案，何人印佩黄金斗。倘只消、江左管夷吾，终须有。

苍石横筇，松风外、自调龟息。浑不记、东皋秋事，西湖春色。底处未嫌吾辈在，此心说与何人得。向海棠、烂醉过清明，酬佳节。君莫道，江鲈忆。吾自爱，山泉激。尽月明夜半，杜鹃声急。人事略如春梦过，年光不啻惊弦发。怕醒来、失口问诸公，今何日。

左手紫螯蟹，右手绿螺杯。古今多少遗恨，俯仰已尘埃。不共青山一笑，不与黄花一醉，怀抱向谁开。举酒属吾子，此兴正崔嵬。夜何其，秋老矣，盍归来。试问先生归否，茅屋欲生苔。穷则箪瓢陋巷，达则鼎彝清庙，吾意两悠哉。寄语雪溪外，鸥鹭莫惊猜。

秋雨一何碧，山色倚晴空。江南江北愁思，分付酒螺红。芦叶蓬舟千重，菰菜莼羹一梦，无语寄归鸿。醉眼渺河洛，遗恨夕阳中。苹洲外，山欲暝，敛眉峰。人间俯仰陈迹，叹息两仙翁。不见当时杨柳，只是从前烟雨，磨灭几英雄。天地一孤啸，匹马又西风。

醉我一壶玉，了此十分秋。江涛还此，当日击楫渡中流。问讯重阳烟雨，俯仰人间今古，此意渺沧洲。天地几今夕，举白与君浮。旧黄花，新白发，笑重游。满船明月犹在，何日大刀头。谁跨扬州鹤去，已怨故山猿老，借箸欲前筹。莫倚阑干北，天际是神州。

甓社有明月，夜半吐光寒。淮南草木飞动，秀出斗牛间。自有秦沙以後，试问少游而下，谁卷入毫端。补衮仲山甫，冰雪照云寰。霄汉近，绣衣去，锦衣还。江南且为梅醉，莫道岁将阑。三百六旬欲换，五百岁终才始，月月两循环。酌彼金错落，浇此碧琅。

明日又重午，搀借玉蒲香。劝金且尽杯酒，听我试平章。时事艰难甚矣，人物眇然如此，骚意满潇湘。醉问屈原子，烟水正微茫。溯层峦，浮叠嶂，碧云乡。眼中犹有公在，吾意亦差强。胸次甲兵百万，笔底天人三策，堪补舜衣裳。要及黑头耳，霖雨趁梅黄。

剡曲一篷月，乘兴到人间。蓬莱山在何处，鹤骨不禁寒。胸有云门禹穴，笔有禊亭晋帖，风露洗脾肝。秋入紫宸殿，磨玉写琅。问何如，趋琐闼，系狨鞍。江涛今已如此，可奈寸心丹。我宋与天无极，公寿如春难老，王气自龙蟠。勋业付浯石，留与世人看。

宇宙一杯酒，暝色倚重湖。青山杳杳何处，烟水泻愁予。别岸风涛喷薄，半夜鱼龙悲啸，能撼我诗无。李白醉不醒，唤起问何如。是耶非，天莽苍，雪模糊。苍颜白发如此，空复笑今吾。寄语鹭朋鸥侣，好在风餐水宿，底处不烟芜。吾亦从此逝，从我者谁欤。

尽为春愁，尽劝春归，直恁恨深。况雨急黄昏，寒欺客路，月明夜半，人梦家林。店舍无烟，楚乡寒食，一片花飞那可禁。小凝伫，黯红蔫翠老，江树阴阴。汀洲杜若谁寻。想朝鹤怨兮猿夜吟。甚连天芳草，凄迷离恨，拂帘香絮，撩乱深心。汝亦知乎，吾今倦矣，瓮有馀春可共斟。归来也，问渊明而後，谁是知音。

岁在永和，癸丑暮春，修禊兰亭。有崇山峻岭，茂林修竹，清流湍激，映带山阴。曲水流觞，群贤毕至，是日风和天气清。亦足以，供一觞一咏，畅叙幽情。悲夫一世之人。或放浪形骸遇所欣。虽快然自足，终期於尽，老之将至，後视犹今。随事情迁，所之既倦，俯仰之间迹已陈。兴怀也，将後之览者，有感斯文。

莺带春来，鹃唤春归，春总不知。恨杨花多事，杏花无赖，半随残梦，半惹晴丝。立尽碧云，寒江欲暮，怕过清明燕子时。春且住，待新雏熟了，却问行期。问春春竟何之。看紫态红情难语离。想芳韶犹剩，牡丹知处，也须些个，付与荼縻。唤取娉婷，劝教春醉，不道五更花漏迟。愁一饷，笑车轮生角，早已天涯。

蠢彼鼯，嗟尔何为，敢瞰长淮。遣诗书元帅，又劳指画，神仙寿日，不放襟怀。略已三年，可曾一笑，天岂悭吾老子哉。诸人者，且携将雅颂，留待磨崖。我姑酌彼金。便小醉、宁辞鹦鹉杯。问今何时也，子其休矣，有如此酒，奚取吾侪。帝曰不然，政须卿辈，作我长城惟汝谐。凝望处，见红尘飞骑，捷羽东来。

有美人兮，铁石心肠，寄春一枝。喜藓生龙甲，那因雪瘦，月横鹤膝，不受寒欺。云卧空山，梦回孤驿，生怕渠嗔未敢诗。江头路，问销魂几许，索笑何时。赋成字字明珠。君莫倚、家风旧解题。叹水曹安在，飘然欲去，逋仙已矣，其与谁归。烟雨愁予，江山老我，毕竟岁寒然後知。微酸在，尽危谯斜倚，残角孤吹。

把酒问花，茧栗梢头，春今几何。笑身居近侍，阶翻万玉，面丐菩萨，髻拥千螺。一一牙签，英英碧字，占定花间甲乙科。归来也，傍紫薇吟处，揉作阳和。祗今花事无多。看几许风烟付与他。待围将翡翠，怕蜂粘粉，织成云锦，遣凤衔梭。谁翦并刀，赠之燕玉，莫负双娥娇溜波。花应道，尽花强人面，底用能歌。

子盍规夫，商丘之木，有樗不才。纵斧斤睥睨，何妨雪立，风烟傲兀，怎问春回。老子似之，倦游久矣，归晒渔蓑羹芋魁。村锄外，闻韭今有子，芥已生台。天於我辈悠哉。纵作赋问天天亦猜。且醉无何有，酒徒陶陆，与二三子，诗友陈雷。正尔眠云，阿谁敲月，不是我曹不肯来。君且住，怕口生荆棘，胸有尘埃。

梅欲老，撑月过南徐。家口纵多难减鹤，路程不远易携书。只是废春锄。霜满袖，茶灶借僧庐。

雁落寒沙秋恻恻。明月芦花，共是江南客。骑鹤楼高边羽急。柔情不尽淮山碧。世路只催双鬓白。菰菜莼羹，正自怜人忆。归梦不知江水隔。烟帆飞过平如席。

山抹修眉横绿净。浦溆生寒，立尽梧桐影。香未消帘幕静。醉红如洗风吹醒。一夜秋声连玉井。梦落孤篷，已尽山阴兴。戍角凄凉清漏永。江南烟雨何堪省。

秋水涵空如镜净。满镜清寒，倒碧摇山影。药户谁抨圆玉静。碧纱人怯黄昏醒。丛桂小山寒井井。唤起江南，一叶莼鲈兴。先自新愁愁夜永。不堪宋□重提省。

慨晴江渺渺，乘风下、倚沧浪。问许大乾坤，金焦两点，曾几兴亡。平章古人安在，但青山、烟水共微茫。不道鹭嘲鸥笑，归来鬓已苍苍。垂杨。舞尽斜阳。双燕语、尽渠忙。黯柔情不管，花深传漏，羽急飞觞。

知是谁家燕子。直恁惺松言语。深入绣帘来，无奈落花飞絮。春去。春去。且道干卿何事。

雨洗海棠如雪。又是清明时节。燕子几时来，只了为花愁绝。愁绝。愁绝。枉与春风分说。

霜月寒如洗。问梅花、经年何事，尚迷烟水。梦著翠霞寻好句，新雪阑干独倚。见竹外、一枝横蕊。已占百花头上了，料诗情、不但江山耳。春已逗，有佳思。一香吹动人间世。奈何地、丛篁低碧，巧相亏蔽。尽让春风凡草木，便做云根石底。但留取、微酸滋味。

问讯江南客。怕秋崖、苔荒诗屋，云侵山屐。留得钓竿西日手，梦落鸥傍鹭侧。倩传语、溪翁将息。四十飞腾斜暮景，笑双篷、一懒无他画。惟饱饭，散轻策。世间万事知何极。问乾坤、待谁整顿，岂无豪杰。水驿山村还要我，料理松风竹雪。也不学、草颠诗白。

雁向愁边落。渺汀洲、孤云细雨，暮天寒角。有美人兮山翠外，谁共霜桥月壑。想朋友、春猿秋鹤。竹屋一灯棋未了，问人间、局面如何著。风雨夜，更商略。六州铁铸从头错。笑归来、冰鲈堪脍，雪螯堪嚼。莫遣孤舟横浦溆，也怕浪狂风恶。且容把、钓纶收却。

一笑君知否。笑当年、山阴道士，行歌樵叟。五十到头公老矣，只可鹭朋鸥友。便富贵、何如杯酒。好在归来苍崖底，想月明、不负携锄手。谁共酌，翦霜韭。乾坤许大山河旧。几多人、剑倚西风，笔惊南斗。俯仰之间成陈迹，亡是子虚乌有。渺烟草、不堪回首。

天意然乎否。待相携、风烟五亩，招邀迂叟。屋上青山花木野，尽可两朋三友。笑老子、只堪棋酒。似恁疏顽何为者，向人前、不解高叉手。宁学圃，种菘韭。春猿秋鹤皆依旧。怪吾今，鬓已成丝，胆还如斗。谁与庐山麾之去，尔辈何留之有。黯离绪、暮江搔首。

茅屋何堪翠袖，芝田自有霓裳。一双雪舞碧云乡。富贵人家以上。竹外山童敲臼，梅边溪友传觞。青霞道服石炉香。便是寿星模样。

燕子催将初度，梨花指定清明。春风可是太多情。乐事良辰一并。绛老从头甲子，楚骚几度庚寅。晴光不隔凤凰城。花底举头天近。

蔬甲初肥雨润，茶枪小摘春明。野篱是处可诗情。打过下湖船并。捷报秋来旁午，贤关早晚同寅。绿杨连骑带春城。不问南山远近。

瘦得黄花能小。一帘香杳。东篱云冷正愁予，犹幸是、西风少。叶下亭皋渺渺。

云涧之癯，有诗盟未了，鸥泛江湖。一官直为仙耳，不受尘驱。高情逸韵，自兰亭、已後都无。准拟画、剡舟夜雪，与君相对成图。半竹苔寒如此，问谁欤来者，鹤伴薰炉。何如贮之天上，风露冰壶。

问讯何郎，怎春风未到，却月横枝。当年东阁诗兴，夫岂吾欺。云寒岁晚，便相逢、已负深期。烦说与、秋崖归也，留香更待何时。家住江南烟雨，想疏花开遍，野竹巴篱。遥怜水边石上，煞欠渠诗。

问天何事，雪垂垂欲下，又还晴却。春到梅梢香逗也，尽有心情行乐。剡曲舟回，灞桥诗在，一笑人如昨。此情分付，暮天寒月残角。谁道飞梦江南，群山如画，一一琼瑶琢。中有玉田三万顷，云是幼舆丘壑。

绿尊翠勺，约秋风、一醉小楼先月。谁取宝奁奔帝所，深锁玉华宫阙。老桂香寒，疏桐云重，生怕金蛇掣。那知天柱，一峰别与天接。我欲飞佩重游，置之衣袖，照我襟怀雪。玉斧难藏修月手，待做明宵清绝。

幅巾云麓。笑人生瓮等，何时是足。莫道年来无好处，第一秫田新熟。孙息乘鸾，大儿荐鹗，翁已恩袍碌。笑谭戎幕，尽教岳也碌碌。是则江南江北，月明飞梦，认得溪桥屋。多少睡乡闲日月，不老柯山棋局。

且拌春醉。问人间、谁是十分如意。道不好来人又道，也有一分好处。管甚长贫，只消长健，切莫眉头聚。尽教江路，梅花依旧留住。儿辈虽不如人，有何不可，怎敢嫌迟暮。但喜吾翁躔度转，唤起烟霞深痼。

花风初逗，喜边亭依旧，春闲营柳。烟草隋宫歌舞地，谁遣万红围绣。结酒因缘，装春富贵，也要经纶手。笙箫声里，一江晴绿吹皱。是处羽箭如飞，那知鹤府，花压阑干昼。油幕文书谈笑了，馀事尽堪茶酒。

槎牙诗骨，想生来无分，史闱经幄。呵护九关多虎豹，谁道去天一握。奏赋两都，闻韶三月，雁远书难托。一寒如许，蟾枝莫倚高擢。空使满壑风烟，半村雪月，孤负梅花约。渺渺愁予初度也，山互同云垂幕。

祈山底处，为二松千竹，肯题崖壁。雪洒谈犀麾雁骛，尔辈何烦涉笔。使者知乎，民其劳止，且莫闲耕织。片言金石，唤回春意无极。虽则王谢人家，一癯仙泽，面作苍烟色。茶炷笔床将雨屐，吟到梅花消息。

当年睡里闻香，阿谁唤做花间瑞。巾飘沈水，笼熏古锦，拥青绫被。初日酣晴，柔风逗暖，十分情致。掩窗绡，待得香融酒醒，尽消受、这春思。从把万红排比。想较伊、更争些子。诗仙老手，春风妙笔，要题教似。十里扬州，三生杜牧，可曾知此。趁紫唇微绽，芳心半透，与骚人醉。

昼长庭院深深，春柔一枕流霞醉。蒙松欲醒，娇羞还困，锦屏围翠。豆寇初肥，樱桃微绽，玉阑同倚。记华清浴起，渭流波暖，红涨腻、弃脂水。燕子来时天气。尽韶风、与诗为地。芳丛雨歇，露痕日酽，英英仙意。莫恨无香，最怜有韵，天然情致。待问春能几，五更犹是，拌今宵睡。

半壳含黄，双螯擘紫，风流浑是芦花。江头秋老，谁了酒生涯。玉质金相如许，怎消受、明月寒沙。橙香也，不闲左手，除是付诗家。草泥，行郭索，横戈曾怒，张翰浮夸。笑鲈鱼虽好，风味争些。醉嚼霜前松雪，江湖梦、不枉归槎。停杯问，余其负腹，是腹负余耶。

淮山秋晓。问西风几度，雁云蛩草。铁色骢骄，金花袍窄，未觉塞垣寒早。笳鼓声中晴色，一羽不飞边报。君莫道，怎乾坤许大，英雄能少。谈笑。鸣镝处，生缚胡雏，烽火传音耗。漠漠寒沙，荒荒残照，正空不劳深讨。但喜欢迎马首，犹是中原遗老。关何事，待归来细话，一尊倾倒。

半壳含潮带靥香。双螯嚼雪迸脐黄。芦花洲渚夜来霜。短棹秋江清到底，长头春瓮醉为乡。风流不枉与诗尝。

夜醉渊明把菊图。宿酲扶晓又冰壶。秋香留得伴双凫。并日满浮金馨落，明年初赐玉茱萸。更书欲上有除书。

孤篷夜傍低丛宿，萧萧雨声悲切。一岸霜痕，半江烟色，愁到沙头枯叶。澹云没灭。黯西风吹老，满汀新雪。天岂无情，离骚点点送归客。归去来兮怎得，尽鹭翅鸥倚，乍寒时节。秋晚山川，夕阳浦溆，赢得别肠千结。涛翻浪叠。那得似西来，一筇横绝。搔首江南，雁衔千里月。

雪带边寒，渺愁予、雪中谁抱奇节。逊在扬州，逋老孤山，芳信顿成消歇。江南茅屋今安在，疏影瘦、祗堪叹息。归来未，沙头立尽，暮天云碧。自笑梁园赋客。倚旧日鞍鞯，春风巾帻。问讯横枝，暖热新花，无处访寻诗阁。

小楼帘不卷，花正闹、灯火竞春宵。想旧日何郎，飞金叵罗，三生杜牧，醉董娇饶。香尘路，云松鸾髻，月衬马蹄骄。仿佛神仙，刘安鸡犬，分明富贵，子晋笙箫。人生行乐耳，君不见、迷楼春绿迢迢。二十四、经行处，旧月今桥。

一年寒尽也。问秦沙、梅放未也。幽寻者谁也。有何郎佳约，岁云除也。南枝暖也。正同云、商量雪也。喜东皇，一转洪钧，依旧春风中也。香也。骚情酿就，书味熏成，这些情也。玉堂深也。莫道年华归也。是循环、三百六旬六日，生意无穷已也。但丁宁，留取微酸，调商鼎也。

中元才过节。正宇宙澄清，一天寒碧。凉飙动秋色。算佳辰恰是，下弦当日。天生俊杰。富文才、瑰奇挺特。看葱葱，和气薰城，共庆武夷仙伯。难得。钓鳌连六，虎傍登名，新题淡墨。从容莲幕。游花县，无邀隔。纵风流别驾，难淹紫诏，行对天颜咫尺。更堪夸，萱草长春，红衣交列。

月亦老乎，劝尔一杯，听说平生事。吾问汝，开辟自何时。有乾坤更应有尔。年几许。鸿荒邈哉遐已。吾今断自唐虞起。系帝曰放勋，甲辰践祚，数至今、宋嘉熙。凡三千五百二十年馀。嗟雨风几盈亏。老兔奔驰，痴蟆吞吐，定应衰矣。噫。月岂无悲。吾观人寿几期颐。炯炯双眸子，明清无过婴儿。但才到中年，昏然欲，那堪老矣知何似。试以此推之。吾言有理，不能不自疑耳。恐古时月与今时异。恨则恨今人不千岁。但见今、冰轮如洗。阿谁曾自前古，看到隋唐世。几时明洁，几时昏暗，毕竟少晴多雨。

月曰不然，君亦怎知，天上从前事。吾语汝，月岂有弦时。奈人间井观乃尔。休浪许。历家缪悠而已。谁云魄死生明起。又明死魄生，循环晦朔，有老兔、自熙熙。妄相传、月溯日光馀。嗟万古谁知了无亏。玉斧修成，银蟾奔去，此言荒矣。噫。世已堪悲。听君歌复解人颐。桂魄何曾死，寒光不减些儿。但与日相望，对如两镜，山河大地无疑似。待既望观之。冰轮渐侧，转斜才一钩耳。论本来不与中秋异。恐天问灵均未知此。又底用、咸池重洗。乾坤一点英气。宁老人问世。飞上天来，摩挲月去，才信有晴无雨。

雁带新霜几多愁。和月落沧洲。桂花如许，菊花如许，怎不悲秋。江山例合闲人管，也白几分头。去年曾此，今年曾此，烟雨孤舟。

银河无浪，琼楼不暑。一点柔情如水。肯捐兰了渠愁，尽闲却、纤纤机杼。波心沁雪，鸥边分雨。翦得荷花能楚。天公煞自解风流，看得我、如何销汝。

今朝廿九，明朝初一。怎欠秋崖个生日。客中情绪老天知，道这月、不消三十。春盘缕翠，春缸摇碧。便泥做、梅花消息。雪边试问是耶非，笑今夕、不知何夕。

木犀过了诗憔悴。只有黄花开又未。秋风也不管人愁，到处相寻吹短袂。露滴碧觞谁共醉。

鸥清眠醉晴溪月。几梦寒蓑雪。断桥篱落带人家。枝北枝南初著、两三花。曾於春底横孤艇。香似诗能冷。娟娟玉立载归壶。渺渺愁予肯入、楚骚无。

谁翦轻琼做物华。春绕天涯。水绕天涯。园林晓树恁横斜。道是梅花。不是梅花。宿鹭联拳倚断槎。昨夜寒些。今夜寒些。孤舟蓑笠钓烟沙。

辇路融晴，宫云逗晓青旗报。梅边香沁彩鞭寒，初信花风到。笑语谁家帘幕，镂冰丝、红粉绿闹。髻横玉燕，鬓颤琼幡，不能知掉。看见春来，麴尘微涨催兰棹。娇横拂略上柔条，等得莺眠觉。引出千花万草。喜搀先、椒盘竹爆。问谁天上，瑶帖初供，玉堂归。

溪南北，本自一渔舟。烟雨几盟鸥。白鱼不负鸬鹚杓，青蓑不减裘。怎无端，贪射策，觅封侯。既不似、古人能识字。又不似、今人能识事。空老去，自宜休。

朝元了，万鹤放班回。携月下天来。初平家看青羊石，滕王阁醉绿螺杯。试鸣琴，花荡漾，玉崔嵬。前十日、鹊桥飞宝镫。後一月、兔奁开玉镜。秋色净，夜徘徊。

秋崖底，云卧欲生苔。无梦到公台。有月锄、晓带乌犍去，与烟蓑、夜钓白鱼来。问谁能，供酒料，办诗材。君莫笑、闲忙棋得势。也莫笑、浮湛渔得计。胸次老，雪崔嵬。

说与樵青。紧闭柴门。道先生检校东屯。阿戎安在，未扫愁痕。且免歌词，休载妓，莫携尊。梅自生春。雪立前村。道此杯、酒也须温。

窗绡深隐护芳尘。翠眉颦。越精神。几雨几晴，做得这些春。切莫近前轻著语，题品错，怕渠嗔。碧壶谁贮玉粼粼。醉香茵。晚风频。

梅花吹梦过溪桥。路迢迢。雪初消。似恁天寒，诗瘦想无柳。听得草堂人有语，能几日，是生朝。乱云深处洗山瓢。鬓萧萧。酒红朝。

世不乏季子，藉甚有休声。芝兰挺秀庭砌，广厦万间新。胸次金天爽豁，风骨玉堂清彻，才器更轮。劲节九秋斡，和气万家春。过中元，才两日，是生辰。瓣香西上，都向此夕颂殷勤。自有阴功天佑，合享人间长寿，不独我知君。从此见今日，丹桂伴灵椿。

中元过後恰三朝。因甚庭闱喜气飘。李谪若非当此夕，甲生应是在今宵。

楚天秋早，过中元拈指，飞四荚。怪得千门佳气满，恰值生申时节。蓬矢当年，椒盘今夕，瑞木金炉艺。主人情重，酒红潮上双颊。且看戏彩□□，鼎分丹桂，兰玉同班列。更喜萱庭南极老，亲授长生秘诀。

秋入西郊，律调夷则，韩堂风露清凉。洞天昨夜，响动玉玎。朱户银寰放钥，长庚梦、应诞星郎。垂弧旦，飞五荚，簪履共称觞。未施经济手，暂参雄府，公论声扬。便好趁昌辰，入辅吾皇。况是中兴启运，正当宁、梦想循良。从兹去，万年佐主，福寿总无疆。

星昴呈祥，山川锺秀，果然生此真贤。精神莹澈，秋水共长天。况值西风初起，中元过、七日凉先。庭院爽，称觞贺客，车马看骈阗。开筵。称寿处，红袖歌舞，脆管繁弦。愿公与椿松，对阅天年。纵使平分风月，不容暂、吟醉苕川。龙光近，行看凤诏，促入秉钧权。

河南灵地，信从生俊杰，皆由天佑。见说簪缨称世袭，复是青毡还旧。学海渊源，笔端锋镝，未逊谁居右。使台暂赞，直须黄阁环召。欣遇初度良辰，中原节过，九日方称寿。好看莱衣□舞处，尽羡一门三秀。

喜椿庭。近来强健，团栾雁序欢声。正柳絮帘栊清昼，牡丹栏槛新晴，缓飞翠觥。阿戎碌碌功名。但要无灾无难，何曾著公卿。且抖擞斑衣，笑供儿戏，共将乐事，细酬佳景，须知翠袖全盛绿黛，金章不换蓑青。

晓傍苍崖，滴寒露、研朱点易。五十四卦为归姝，惟幽人吉。彼美人兮春上下，如吾徒者山南北。辨一生、坚壁卧烟霞，诗无敌。人间世，胶中漆。功名事，刀头蜜。放乾坤醉眼，看朱成碧。曾共梅花相尔汝，仅教雪後无消息。莫怕寒、容易嫁东风，春狼藉。

老子兴不浅，归矣复言归。不知归又何处，知我者何希。幸有青山一片，付与白云千载，便可乐渔矶。且尽一杯酒，春瓮晓生肥。倩梅花，邀涧叟，醉林扉。五年今已如此，莫倚健於飞。日月笼中双鸟，今古人间一马，五十五年非。归去不归去，未了比山薇。

雨带苍烟，须粘残雪，几年今日秋崖。梅花篱落，不减旧情怀。更觉神仙有分，一条冰、羽客官阶。朝真外，研朱点易，风露滴松钗。蓬莱。清浅未，吾将游戏，月坞云齐。已相期汗漫，鹤蜕青鞋。一念人间尘土，为雏孙、留醉茅柴。今而後，村书杂字，仅有老生涯。

几年诗骨雪槎牙。痼烟霞。老生涯。五十八翁，堪喜亦堪嗟。忽忆香山居士语，还失笑，较争些。荒寒梅坞月横斜。短篱遮。野人家。

