翠箫声断青鸾翼，心期破钗谁表。夜烛银屏，春风粉袖，犹记琵琶斜抱。瑶池路杳。恨巫女回云，月娥沉照。谩说蓬莱，玉环花貌梦难到。严花亭院乍冷，更蛩吟风碎，鸿飞烟渺。绿玉弹棋，红牙按拍，乐事欢情终少。刘郎未老。要鬓翼堆玄，腕酥凝皓。莫忘香荐，绿罗裙带草。

炉烟销篆碧。对院落秋千，昼永人寂。浓春透花骨。正长红小白，晕香涂色。铜驼巷陌。想游丝、飞絮无力。念绣窗、深锁红鸾，虚度禁烟寒食。空忆。象床沉水，凤枕屏山，欢尤惜。粉香狼藉。海棠下、东风急。自秦台箫咽，汉皋冷，断雨零云难觅。但杏梁、双燕归来，似曾旧识。

杏花坼。烟柳藏鸦翠陌。苏堤上、人正踏青，嫩草茸茸衬罗袜。游丝挂晴塔。十里酣红艳白。秋千外，娇靥笑春，一片笙箫绮霞碧。阿香妒倾国。把镜日深奁，丝雨愁织。崇桃积李无颜色。但蝶粉香渍，燕泥芹冷，紫钱芳晕翳宝瑟。怅还近寒食。岑寂。恨无极。更酒驿孤烟，棋院长日。梨花满地春狼藉。

一架幽芳，自过了梅花，独占清绝。露叶檀心，香满万条晴雪。肌素净冼铅华，似弄玉、乍离瑶阙。看翠蛟、白凤飞舞，不管暮烟啼。酒中风格天然别。记唐宫、赐樽芳冽。玉蕤唤得馀春住，犹醉迷飞蝶。

同根异色，看镂玉雕檀，芳艳如簇。秀叶玲珑，嫩条下垂修绿。禁华深锁清妍，香满架、风梳露浴。轻盈，便似觉、酴格调粗俗。蜂黄间涂蝶粉，疑旧日二乔，各样妆束。费却春工，斗合靓芳浓馥。

香月玲珑，柔风镂刻，嫩绿枝头圆腻。绯桃院宇，絮柳池塘，独立万红尘外。戏舞千团，讶粉羽、留连春媚。非是。看滚雪抛琼，镜鸾相倚。唐昌仙观风流，有霞洞藏花，绀环玉蕊。雕阑占赏，禁苑承恩，难比太平瑶卉。遍插金瓶，更移近、宝猊烟翠。

