春待去。帘外连天飞絮。老大心情慵纵步。草迷池上路。春去不知何处。欲问谁能分付。但有清阴遮院宇。晚莺和暮雨。

昔年曾到神清洞。笑领希夷非夙梦。看时须到月边乌，养处且论铅与汞。土膏仍有黄芽动。

边头春未到。雪满交河道。暮沙明残照。塞烽云间小。断鸿悲。陇月低。

舜德日辉光，正初冬盛期。东朝喜、诞生时。向彤闱、清净均化有，自然和气。长生久视，金殿熙熙。宴瑶池。衣俱侍、玳筵启。花如锦、耀朝晖。

绛阙，正春光到时。当人日、诞芳仪。向宫壶、雅著徽誉美，懿德无亏。深被恩荣，金殿宴嬉。气融怡。贤均木，宜颂二南诗。天心喜、锦筵启。

西苑烟光倚槛新。桃花艳艳静无尘。照溪红映一天云。肯放落红流出水，且寻歌舞赏明春。持杯知是洞中人。

日上龙城散晓阴。琼芳堂下玉成林。江梅开未十分深。随处锦亭穹帐暖，冷香邀住入衣襟。酒肠判断付频斟。

连面霜风。野馆山村逢至日，开怀欲酒杯空。与谁同。一缄来信托飞鸿。信里催归无限意，黄昏应是出房栊。夜香浓。

人情世态饱经过。眼也见来多。忙中掉得便去，不是有人唆。云似舞，水如歌。笑呵呵。这回还我，半世偎绥，一味磨跎。

得抽头处好抽头。等待几时休。贤且广张四至，我早已优游。黄道服，布钱绉。煞风流。往来熟後，也没惊怕，也没忧愁。

酴芳架引繁英。香远透帘清。更与洛阳花市，一齐移在宫庭。

斜斜整整暗江湾。蓑笠有无间。应与君家却暑，冷看白满群山。

香乍起。满院垂垂岩桂。未卷珠帘香已至。酒杯言笑里。叶下茸金繁蕊。别是清妍风致。更远随人闻细细。月华天似水。

春渐至。雪染梅梢轻细。试路新芜殊可喜。冷云闲照水。白苎今年不寄。最好且寻幽会。不怕清寒侵紫绮。看灯同晚醉。

雨过池台秋静，桂影凉清昼。槁叶喧空，疏黄满堤柳。风外残菊枯荷，凭阑一饷，犹喜冷香襟袖。少欢偶。人道消愁须酒。酒又怕醒後。

江影浮空阔，江水拍天流。山藏地秘，伟观须是伟人收。闻道烟斜雨暗，还留月底风边，墨客一凝眸。阑槛随指顾，江海还生秋。绣帘卷，开绮宴，翠香浮。邹枚宾从俱咏，韵闲出嘉谋。点点群山吴楚，历历三州灯火，潮落没沙鸥。老子会心处，应已付南楼。

记华堂。对宝台绛蜡，红艳成行。乌云髻映，浅浅宫妆。江梅媚，生嫩脸，莹素质，自有清香。歌喉稳，按镂版缓拍，娇倚银床。天外行云驻，轻尘暗落雕梁。似晓莺历历，琼韵锵锵。

南丰诗将驻灵江。下明光。惹天香。十雨五风，连岁致丰穰。初夏清和才四日，开寿席、宴华堂。严宸已奏二南章。眷循良。比龚黄。

老不求名，心惟耽静，旧缘历过艰难。杜门无事，一味放痴顽。只藉炉香上彻，与天地、平直交关。真人喜，扶晨遣客，时暂下仙班。矜怜。身已病，九疑夙驾，来顾台山。看神超清境，玉炼朱颜。为向芝田桂圃，收妙有、与作真丹。他年报，冲融朝礼，香火紫云间。

秋色澄晖，蟾波增莹，桂华宫殿香凝。夜凉天半，横管度新声。应是齐吹万指，岩谷震、石裂霜清。天如水，飞云散尽，江月照还明。人间，何处有，祥风缓引，飘下层城。想广寒光冷，妙舞轻盈。愿上君王万寿，空伫忆、酒海吞鲸。归来也，惊涛隐隐，馀韵入青冥。

今岁重阳经闰早，金蕊粲繁枝。玉殿珠楼步辇随。高兴在东篱。且泛金英同潋滟，休与傲霜期。

玉露金风寻胜去，一月看三州。红叶黄花满意秋。真是巧装愁。我在天台山下住，松菊占深幽。

惨惨江云浑不动，玉雪耿孤芳。ピ萼绿仙人带暗香。ピ风韵冷尤长。ピ陇信不来寒日晚，疏影照澄江。ピ

春到小园春草绿，烟雨湿云山。池上梅花已半残。无奈晚来寒。不怕醉多只怕醒，花影上阑干。

九重盛旦薰风候。佳气氛氲横永昼。眉心烟彩拥群仙，华宴重开同圣后。箫韶宫殿锵金奏。

佳时莫放游鞍倦。梅润清薰随处宴。不妨一半雨兼风，况对有情莺与燕。琼艘百柁花千点。

归意逐飞鸿。点点书空。爱渠南去晓烟中。不似老人尘土里，一似痴聋。庭院晚来风。还过秋客。旧时与客绕珍丛。有酒不曾无客醉，欢与秋浓。

秋杪喜新凉。烟淡池塘。团团岩桂作风光。多少水云萧散意，都付芬芳。雨逐漏声长。小院回廊。枕边清梦几悠扬。只恐四檐声未断，洗褪幽香。

枫落吴江肃晓霜。洞庭波静耿云光。芳苞照眼黄金嫩，纤指开新白玉香。盐胜雪，喜初尝。微酸历齿助新妆。直须满劝三山酒，更喜持杯云水乡。

准拟中秋快客情。新亭雨後喜登临。彩蟾特地中宵出，吹散层云十日阴。松露重，月烟深。祥云捧玉到天心。金波动是经年别，为酌金荷醉碧琳。

曾到东风最上头。低云阁雨接溪流。只应缟袂闺房秀，尚带天香汗漫游。当日暇，从贤侯。冲寒迎翠小迟留。归骖白凤来何处，更指玉霄城畔楼。

雪後疏香一两枝。高轩乘兴访春时。金蕉酌酒应须醉，玉指传觞岂易辞。嗟老大，喜追随。南楼宵漏任迟迟。已闻水部神仙语，更诵骑鲸短李诗。

花动两山春，绿绕翠围时节。雨涨晓来湖面，际天光清彻。移尊兰棹压深波，歌吹与尘绝。应向断云浓淡，见湖山真色。

密密偃蜂房，香远未应时霎。薇露紫烟尽，任风欺雪压。老人曾饮百川空，相对肯微呷。揽取占先风度，醉高烧红蜡。

潮尽海波平，赏尽绿烟凉月。罗袂乍迎风快，悄喜欢不彻。一年好处记如今，朝暮更无热。庭院晚来些雨，是开尊时节。

素商吹景，西真赋巧，桂子秋借蟾光。层层翠葆，深隐幽艳清香。占得秀岩分种，天教薇露染娇黄。珍庭晓，透肌破鼻，细细芬芳。应是月中倒影，喜馀叶婆娑，灏色迎凉。移根上苑，雅称曲槛回廊。

不占前村占宝阶。芳影横斜积渐开。水边竹外冷摇春，一带冲寒，香满襟怀。管领东风要有才。

凌寒架雪知春近。闲探处、如相问。溪流清浅暮云低，玉蓓横斜风定。晚枝雀，幽姿方展，还映疏篁冷。镜鸾妆罢明梢嫩。犹记宜相并。如今却月别传香，知引何人幽兴。不堪楼上，昭华吹断，声与愁肠尽。

也爱休官。也爱清闲。谢神天、教我愚顽。眼前万事，都不相干。访好林峦。好洞府，好溪山。日月如盘。缺又还圆。自然他、虎踞龙蟠。河东上下，一撞三关。

乌龙云洞，神护红尘外。金鼎养丹砂，有仙卿、清修名世。三千功行，活字少人知，松露，紫烟深，知是聃翁裔。吹箫後约，岂慕穿青紫。八十在人间，比当日、何须指李。相逢一笑，酒量海同宽，拔宅隐，玉霄寒，升举应新岁。

洞房秀韵，结绮临春後。都压尽，名花柳。锦堂笼翡翠，璨枕同清昼。谁似得，佳时占断长欢偶。我昔闻名久。欲见成消瘦。寻不遇，空回首。征途难驻马，坐想冰姿秀。凭寄语，南归更趁酴酒。

冻云阁雨，长风送雪，万里无凝滞。斜斜整整，纯白入素，应同太始。袁巷萧条，冷光寒透，有人曾至。但圆虚上下，澄明莹洁，如□□、混元气。时听松篁泻坠。任山川、珠联玉缀。一尘不染，一毫不现，真空妙治。祥应三白，润归多稼，已成丰岁。待收拾大翁，茶盐贺喜，兴村东醉。

烘帘昼暖，正飞花堆锦，风迟烟暮。绿叶成阴春又老，甲子谁能重数。梅已青圆，雪深犹记，曾拈疏枝否。须知物外，这些光景常驻。闻道江水东头，同门相过，不作儿女语。醉墨凌波歌数阕，心迹都忘逆旅。胸次扶摇，壶中光景，肯与人同趣。栖尘功就，浩然俱待飞去。

半阴未雨，洞房深、门掩清润芳晨。古鼎金炉，烟细细、飞起一缕轻云。罗绮娇春。争拢翠袖，笑语惹兰芬。歌筵初罢，最宜斗帐黄昏。楼上念远佳人。心随沈水，学兰俱焚。事与人非，争似此、些子香气常存。记得临分。罗巾馀赠，尽日把浓熏。一回开看，一回肠断重闻。

浓绿交阴，脆圆经雨，夏景正新。遽紫泥封检，红幢建钺，飘然吹起，一片闲云。禁殿趋班，玉音亲诏，并遣皇华通宝邻。凌去，任重霄温暑，万里风薰。炎曦正斡天钧。更午气均齐天地根。运至精感化，千和万合，涤堤旁说，必自成真。已约归期，秋风前後，梨枣黄花满地匀。阊阖晚，待朝元紫府，上达明君。

稽山鉴水无寒暑。荷香莲露相倾注。堂拟揖樵风。山围晚照红。桃根随秀叶。玉麈频招客。客况不言蓬。回船逸兴同。

萧萧还是秋容暮。炉薰已冷氲香注。犹记踏香尘。东风满院春。冷烟迷望处。声断阑干雨。无计问行云。黄昏空掩门。

花飞零乱随风舞。花梢犹带虚檐雨。帘幕映黄昏。江天日暮云。有人楼上望。生怕褰虚幌。冷落对炉薰。一春常怨春。

等闲将度三春景。景春三度将闲等。愁怕更高楼。楼高更怕愁。弄花梅已动。动已梅花弄。梅看几年催。催年几看梅。

雨昏连夜催炎暑。暑炎催夜连昏雨。长簟水波凉。凉波水簟长。翠鬟双倚醉。醉倚双鬟翠。香枕印红妆。妆红印枕香。

玉摇素腰如束。束如腰素摇玉。宜更醉春期。期春醉更宜。绣鸳闲永昼。昼永闲鸳绣。归念不曾稀。稀曾不念归。

秋凉破暑。暑气迟迟去。最喜连日风和雨。断送凉生庭户。晚来灯火回廊。有人新酒初尝。且喜薄衾围暖，却愁秋月如霜。

一春老病。空过春光永。药鼎煎炉朝暮景。只是医方药性。经旬日色云遮。山高寒透窗纱。常恨檐头倾雨，犹能枕上看花。

赵家燕燕。宜在昭阳殿。春入馆娃深宫宴。秀色从来未见。浅颦轻笑都宜。临风好是腰肢。今夜松江归路，月明愁满清辉。

怯雨羞云，翠鬟初按檀槽就。赏心时候。常劝花间酒。慢拈轻拢，怨感随纤手。胡沙奏。几行红袖。都道谁家有。

不厌频来，探梅选胜湖山里。瑶林琼蕊。真是游方外。玉殿珠楼，不并人间世。何妨醉。都无寒意。满坐惟和气。

有个庵儿，做来不大元非小。阳光常照。坐卧谁知道。炼得丹砂，不是人间灶。冲和妙。鹤鸣猿啸。一任西风老。

一气冲融，浩然识取生缘处。敛归灵府。便作真铅柱。九任玄归，行处龙先虎。山头雨。散成清露。玛瑙生玄圃。

石洞清寒，柳烟吹散松风静。日华光映。翠水环云径。道境多闲，不是人间景。谈清净。道师歌咏。花转云房影。



飞金走玉常奔驰。日上还西。自古待著长绳系。算尘心、谩劳役堪悲。盘古到此际。桑田变海，海复成陆高低。噫嘻。下土是凡质容仪。寿考能消，几日支持。念一世。真若朝荣暮落难期。幸有志、日传得神仙希夷。

柱史乘车，青牛驾轭，紫云覆顶，函关令已前知。西升稍驻，尹喜虔恭誓。求老子。亲谈道德微旨。五千馀言，俱救末俗，度脱令咸归生理。体元机。人间方解道术，兼明治身，与国阶梯。更有黄庭，专分二境，内外皆举璇题。羽客见者，倾诚恳诵合彝仪。万神潜礼。密奉二经，炷香静默，心无竞，靡端倪。得失扫去，意海澄流要体。内景防愆失。外景忘疲。阆风蓬岛岂能移。

丽景早春时。正花漏初迟。东君出震，太和应物，恍惚中立丹基。天风卦成随象，记合成□□□□□□□必相契。三千六百火候，密运精微。蒸入肌肤，嫩红潮颊，自然旧容生辉。情志。鄙凡尘，瑶圃满眼，都看桃李。晴云万叠开异色。灵光湛湛增秀逸。

向虚靖晨起。朝元意达，冲漠怡怡。三天澄映，九光霁碧，如有鹤舞鸾飞。泛空际。瑶室明辉。动与真期。至理常寂，户庭无远，欣欣端比。侍宴日在瑶池。师友多闲，抱琴沽酒度曲，笑采华芝。九节倚筇时。何须钓月眠石，寻觅占渊静逸。乐修持。澹然灵府泳真谛。

珠星璧月，昼景夜色相催。正阳炎序火府，龙珠蕴照，冰海融澌。洞天春常好，日日琪花，琼蕊芳菲。绛景无别，惟似琉璃。平地环绕清。火中生莲，会成真物，更取海底龟儿。胜热涤暑风，全形莹若冰肌。常存道意。铄石流金无畏。共协混元一气。入冲极。

南薰殿阁，卷窗户新翠。池沼十顷净，俯桥影横霓。龟鱼自乐，潺潺螭口，流水照碧，芰荷绿满长堤。柳烟水色，一派涟漪。松竹阴中，细风缓引凉吹。琴韵响，玉德凤轸，声传瑶徽。疏襟曳履。

秋容应节，渐肃景入窗扉。碧洞连翠微。商律回岩桂。金精壮盛时。拥蟾轮、生素辉。启口天为侣，是列仙行缀。心均太上，欲度世缘无亏。用定力坚持。奉真常，惟凝寂。忱诚贯斗极。赐长生，仍久视。

清昼静居香冷，风动万年枝。凉应兑卦体。秋色鸣轻。冥心运正一。御铁牛、耕寸地。都种金钱花，秀色照戊己。新霜万物凋谢，我常无为。冲起浩然气。抱冲和，人间世。登高共赏宴，泛东篱。菊尽醉。

光铺晓曦。云影拂霜低。空阔飞鸿过，两三行、向天际。晴景乍升，晃疏棂，蜂翅迷。密障红炉暖，香缕飘烟细。超然坐久，幽径试寻寒梅。酥点竹间稀。正疏蓓吐南枝。微阳动细蕊。任斜日、沈澹晖。

黄锺正严凛，飞舞屑琼瑰。清赏丰年瑞。云液喜传杯。阴爻会见复，动一阳、生浩气。谁问添宫线，炼功在金液。晴檐试暖，表里莹如无疵。庭柳漏春信，更萱色、侵苔砌。

多景推移。便似风灯里。将尘寰喻，尘里白驹过隙。今世过却，来生何处觅。失时节。生死到来嗟何及。勤而行之。竞力待与、锺吕相期。

梅拥繁枝，香飘翠帘，钧奏严陈华宴。诚孝感南极，老人星垂眷。东朝功崇庆远，享五福、长乐金殿。兹时寿协七旬，庆古今来稀见。慈颜绿发看更新，玉色粹温，体力加健。导引冲和气，觉春生酒面。

椒柏称觞，抚寰瀛佳辰，正临端月。瑞应屡臻，宫多祥，气候暖回微冽。圣母七旬寿，无前、天心昭格。溥庆处，坤珍效祉，宴开清切。金殿箫韶备设。锵钧奏留云，舞容回雪。赭袍绣拥，翟同诚，递捧玉杯欢悦。

和气暖回元日，四海充庭琛贡至。仗卫俨东朝，郁郁葱葱，响传环佩。凤历无穷，庆慈闱上寿，皇情与天俱喜。念永锡难老，在昔难比。六宫嫔嫱罗绮。奉圣德、坤宁俱备。箫韶动钧奏，花似锦，广筵启。

画幕明新晓。晴日薄，小春微动花柳。宸闱荐祉，东朝诞育，载光坤厚。朱颜内鼎丹就。喜自得、长生妙有。奉冕旒、衣彩坤珍，同耀帕罗珠袖。钧奏。翠羽帘垂，三千粉色，花明如绣。歌声缓引，梁尘暗落，五云凝昼。龙香绕斟芳酒。

凤苑东风软。春容早，岁端新律初转。宫云丽晓，人日应锺，庆符闺范。元妃懿德尊显。位四圣、晋芳避辇。佐圣主、美化重宣，光被海宇弥远。香满。帝渥恩隆，歌珠舞雪，俱陈丝管。彤闱共悦，天颜有喜，看寿觞亲劝。今年外家华焕。

霜落鸳鸯，绣隐芙蓉小春节。应运看，月魄分辉，坤顺同符，文母徽音芳烈。诞育乾坤主，均慈爱、练裙岂别。经沙塞、涉履烟尘，瑞色怡然更英发。上圣中兴，严恭问寝，宫庭正和悦。看寿筵高启，龙香低转，声入霓裳，檀槽新拨。

十月新阳。喜桃杏秀发，宫殿春香。宝历开图，文母协应时康。诞庆欣逢令旦，向花闱、罄列嫔嫱。欢荣是九五，侍膳芳筵，翠龙章。天心人共喜，拱三钗瑞彩，同捧瑶觞。禁中和气，都入法部丝簧。

红染芙蓉。似晓霞丽日，秋满珠宫。瑞彩朝来，都做和气葱葱。共庆龟台降祉，化均凤历同风。升平助阴化，奉养馀闲，翰墨鸾龙。群仙移彩仗，尽红妆玉带，乐震霜空。响入千岩，芳桂香散房栊。

芙蓉凝露青霞护，朝日绮疏风细。正是中秋，时候喜逢，中宫葱葱佳气。云龙庆会。赞真主当阳，辅成天地。暇日琴书，暂闲蚕馆见贤志。嫔嫱衣罗乍试。尽趋椒殿，喜芳绣筵初启。酒面腾红，香烟罩碧，恩满六宫金翠。何妨绛烛。任花玉侧，劝教沈醉。凤阙龙楼，夜色凉如水。

阆苑喜新晴。正桂华、飘下太清。宝凉秋，梦祥明月，天开辅盈成。宫闱女职遵慈训，见海宇仪型。奉东朝、晨夕趋承。化内外、咸知柔顺，已看彤管赋和平。宴坤宁。香腾金猊，烟暖秘殿彩衣轻。六乐丝竹，绕云萦水，总按新声。天临帝幄，亲颁寿酒，恩意兼勤。

彩云闲。正西瑶阿母，初驻非烟。晓空吹静，暑气清度薰弦。母仪万国，配帝德、直切天垣。阴化从此俱宣。六宫内壶，欣拜新班。况是关雎咏懿美，奉东朝晨夕，甘旨芳鲜。上膺慈训，下齐海宇均欢。坤宁暇日，庆盛旦、且款芳筵。

庆云开霁，清华明昼，殿阁风度薰弦。电虹敷瑞，应炎运当千。端景命、符圣德，三阶正、万国归化，远胜文思睿藻，问鲭寝格中天。深严。邃启芳筵。正花拥绛，瑶殿神仙。缓闻钧韶奏下，歌舞云边。宫闱罄和气，浃南山。

绍洪基，抚万宇，中兴宝运符千。枢电瑞绕，景命燕及云天。挺生真主，平四海、复禹山川。班列立、瞻云就日，职贡衣冠。欢均鳌禁鸾。望花城粉黛，金兽祥烟。笙箫缓奏，化国日永留连。

碧玉烟塘，绛罗艳卉，朱清炎驭升。正应运、真人诞节，宝绪灵光。海宇均颁湛露，环佩拱、北极称觞。欢声浃，三十六宫，齐奉披香。芬芳。宝薰如霭，仙仗捧椒扉，秀绕嫔嫱。上万寿、双鬟妙舞，一部丝簧。花满蓬莱殿里，光照坐、尊俎生凉。南山祝，常对化日舒长。

圣德如尧，圣心如舜，欣逢出震昌期。中兴继体，抚有寰瀛，三阳方是炎曦。万国朝元，奉崇严宸，咫尺天威。瑞色满三墀。渐嵩呼、均庆彤闱。正金屋妆成，翠围红绕，香霭高散狻猊。东朝移雕辇，与坤仪、同奉瑶卮。

星拱尧眉，日临云幄，晓天初静炎曦。香凝翠，花笼禁殿风迟。彩山高与云齐。奉明主、玉交挥。庆天申旦，九州四海，同咏昌时。今年麦有双歧。别有琅并节，深秀联枝。丰世瑞物，嘉祥效祉熙熙。

喜雨薰泛景，翠云低柳。正凉生殿阁，梅润晓天，暑风时候。应乘乾、彩虹流渚，惊电绕、璇霄枢斗。大业辉光，益建火德，梯航四海尽奔走。六府焕修，多方平定，寰宇歌元首。凝九有。三辰拱北，万邦孚佑。对祥烟、霁色清和，凤韶九成仪昼。听山声、响传呼舞，腾紫府、香浓金兽。禁升平，慈闱燕适，衣共上玉觞酒。齐奉舜图，南山同永，合殿备金奏。

凉飙应律惊潮韵，晓对彩蟾如水。庆霄占梦月，已祥开天地。圣主中兴大业，二南化、恭勤辅翊。抚宫闱，看仪型，海宇尽成和气。禁掖西瑶宴席。泛天风、响钧韶空外。贵是至尊母，极人间崇贵。

小梅凝秀色，泛霁霭晴和，春容初透。璇霄降仙格，觉葱葱佳气，先惊花柳。芝兰户牖。庆禀质、天长地久。有当熊避辇，嘉声懿德，六宫居右。清昼。文箫仪凤，妙舞低云，缓锵钧奏。香传绣幄，腾飞雾，上金兽。愿千龄遐算，三宫慈爱，长亭兹辰劝酒。向瑶台阆苑，芳音永嫔万寿。

翠帘迟晚，龙楼丽日，海宇明新霁。枢旋大电，虹流华渚，阳春天气。出震乘乾，保民立政，垂衣裳治。诞恩均九有，功兼七制，恢图抚、四荒外。威动殊邻万里。拥衣冠、称觞玉陛。虞韶缓度，龙香飞下，晴云如水。行见冰天，版图来上，诸侯盟会。奉怡颜宴罢，归移宝辇，向瑶池醉。

嫩凉微袅，秋容乍肃，迥觉凉如水。重阳已近，岩华增秀，一钩天际。香动前星，气横文圃，荣光呈瑞。仰宸心密眷，行都正牧，兵民奉、神明治。金殿朝回燕适。肆武功、文德咸备。萧闲翰墨，惟亲书史，不寻罗绮。欢动宸严，宴开鹤禁，生朝和气。愿青宫布政，龙楼问寝，同千万岁。

傍阶红药，新梢翠竹，榭阁薰风静。维神降岳，维熊占梦，姿仪玉聘。金殿趋庭，禁严衣彩，寝门温清。是宗藩帝子，天潢宝牒，当神武、侍明廷。为善先知最乐，咏诗书、存存成性。亲师讲道，华挥藻，水云高兴。一代荣观，觊尧显舜，古今难并。看青华蕊简，松乔比寿，佐南风政。

东风扬暖，渐是春半，海棠丽烟径。似蜀锦晴展，翠红交映。嫩梢万点胭脂，移西溪、浣花真景。雨，黄鹂飞上，数声宜听。风定。朱阑夜悄，蟾华如水，初照清影。喜浓芳满地，暗香难并。

院静无声。天边正、皓月初上重城。群木摇落，松路径暖风轻。喜揖蟾华当松顶，照榭阁、细影纵横。杖策徐步空明里，但襟袖皆清。恍若如临异境，漾凤沼岸阔，波净鱼惊。气入层汉，疑有素鹤飞鸣。

宿雨初晴，花艳迎阳，槛前如绣如绮。向晓峭寒轻，真珠十二。正朝曦、桃杏暖，透影帘栊烘春霁。似暂隔、祥烟香雾，朝仙侣庭际。更值迟迟丽日。且休约寻芳，与开瑶席。未拟上金钩，尽围红遮翠。

宝苑明春，青霞射晚，六幕云闲风静。茂林修竹昂霄，素月照人澄莹。梅花十顷，递暗香、琼瑶真景。散万斛金莲，崇山秀岭，尽开花径。真个好、月灯相映。真个乐、圣驾游幸。四部箫韶，群仙奏乐，万光耀境。玉华不夜，向洞天、暖烟回冷。好大家、酒色醺醺，任教漏移花影。

鉴天云敛壶中，昼暖乍喜薰风永。轻纱渐试，香罗初褪，梅阴又□。广殿窗虚，翠帘卷起，一番清影。正新篁绿嫩，池光涨雨，鱼吹浪、燕飞径。好是九重邃密，有岚光、烟溪深静。升平暇日，长廊别院，笙歌缓整。宝辇迟留，玉觞时举，何妨乘兴。况一年好处，犹寒未暖，是清和景。

五云开，过夜来、初收几阵梅雨。画罗携芳扇，正喜逢重午。角黍星团，巧萦臂、龙纹轻缕。细祝降福天中，列箫韶歌舞。薰风凉殿开处。称绡裙雾，莲步俦侣。翠铺交枝艾，便手香微度。菖丝浮玉，向台榭、留连欢聚。

烦暑衣襟，乍凉院宇，梧桐吹下新秋。望鹊羽、桥成上汉，绿雾初收。喜见西南月吐，帘尽卷、玉宇珠楼。银潢晚，应是绛河，已度牵牛。何妨翠烟深处，佳丽拥缯筵，斗巧嬉游。是向夕、穿针竞立，香霭飞浮。

秋空过雨静，晚景澄明，天淡如水。渐看蟾彩，东山旋升，金饼上云际。轻烟散尽，莹皓色、消尘翳。倚琼楼，皎若瑶台阆风，翠阑十二。正好登临无外。满斟与、清光对。虽桂华飘下，玉轮移影，归兴犹未。

秋色宫庭，黄花禁，西风乍透罗衣。龙山意渐爽，瑶砌叶初飞。喜天宇、明洁晓晴时。翠楼都卷帘帷。奉宴赏，菊英环坐，金玉成围。凭阑海山万里，登望处，休论戏马台池。揽幽芳、泛酒面香凝，携手与、仙姿共游嬉。

拱皇图，御宝历，上圣垂衣。旰食亲万机。海宇熙熙。登寿域，瑞霞彩云常捧日。花阴麦垅四民齐。宫卫仗肃，阆苑瑶池。台殿倚晴晖。当盛际。风俗美。寻胜事。人物总游嬉。太平何处，知不摇征旗摇酒旗。四方感格臻上瑞。官家闲暇宴芳菲。

谷雨初晴，对晓霞乍敛，暖风凝露。翠云低映，捧花王留住。满阑嫩红贵紫，道尽得、韶光分付。禁浩荡，天香巧随天步。群仙倚春似语。遮丽日、更著轻罗深护。半开微吐，隐非烟非雾。

绛罗萦色，茸金丽蕊，秀格压尽群芳。人间第一娇妩，深紫轻黄。乍过夜来谷雨，盈盈明艳惹天香。春风暖，宝幄竞倚，名称花王。朝槛五云拥秀，护晓日、偏宜翠幕高张。姿露叶，临赏须趁韶光。

密幄阴阴，正嘉花嘉木，尽成新翠。蕙圃过雨，牡丹初歇，怎见浅深相倚。好称花王侍。秀层台、重楼明丽。九重晓，狂香浩态，暖风轻细。堪想诗人赠意。喜芳艳卿云，嫩苞金蕊。要看秀色，收拾韶华，自做殿春天气。

玉井生寒，正枫落吴江，冷侵罗幕。翠云翦叶，紫锦攒花，暗香遍熏珠阁。瑞非兰麝比，氤氲清彻寥廓。向燕寝，团团秀色，巧宜围却。宝槛浓开对列，蜂共蝶多情，未知花萼。爱玩置向窗几，时时更碾，建春浇著。

桃蕊初谢，双燕来後，枝上嫩苞时节。绛萼滋浩露，照晓景、裁翦冰绡标格。烟传靓质。似淡拂、妆成香颊。看暖日、催吐繁英，占断上林风月。坛边曾见数枝，算应是真仙，故留春色。顿觉偏造化，且任他、桃李成蹊谁说。晴霁易雪。

禁烟过也，正东风浓拂，来禽奇绝。翠叶修条千万点，轻染微红香雪。霁景烘云，暖梢吹绽，浩荡春容阔。棠阴已静，此花标韵终别。犹记宝帖开缄，如何春李，与佳名齐列。秀实甘芳莫待看，叶底匀圆堪折。且赏琼苞，繁英插鬓，淡伫留风月。宜将图画，有时凝想重阅。

中春膏雨歇，雕阑晓，最好海棠时。正新梢吐绿，万苞凝露，暖铺云锦，香点胭脂。向枝上，绪风开秀色，桃李尽成蹊。朱唇晕酒，脸红微透，翠纱轻卷，红映丰肌。严宸风光主，临赏处，玉殿丽日迟迟。天与造化西蜀，浓艳芳菲。

蜀景风迟，浣花溪边，谁种芬芳。天与蔷薇，露华匀脸，繁蕊竞拂娇黄。枝上标韵别，浑不染、铅粉红妆。念杜陵、曾见时，也为赋篇章。如今盛开禁掖，千万朵莺羽，先借朝阳。待得君王，看花明艳，都道赭袍同光。

清明池馆，芳菲渐晚，晴香满架笼永昼。翠拥柔条，玉铺繁蕊，袅袅舞低襟袖。秀蓓凝浩露，疑挂六铢衣绉。檀点芳心，体薰清馥，粉容宜拈春风手。肯与芝兰共嗅。向夜阑凝月，洞户花、别是素芳依旧。翦取长梢，青蛟喷雪，挽住晓云争秀。

绛彩娇春，苍筠静锁，掩映夭姿凝露。花腮藏翠，高节穿花遮护。重重蕊叶相怜，似青帔艳妆神仙侣。正武陵溪暗，淇园晓色，宜望中烟雨。向暖景、谁见斜枝处。喜上苑韶华渐布。又似瑞霞低拥，却恐随风飞去。

照溪流清浅，正万梅都开，峭寒天气。才过了元宵，渐昼长禁宇，迤逦佳时。断肠枝上雪，残英已、片影初飞。苒苒随风，送春到、便烂漫香迟。凝睇。迎芳菲至。觉欣欣桃李，嫩色依微。应是有新酸，向嫩梢定须，一点藏枝。

喜韶景才回，章台向晓，官柳舒香缕。正和烟带雨，遮桃映杏，东君先与。乍引柔条萦路。娇黄照水，经渭城朝雨。翠惹丝垂，玉阑干风静，轻轻搭住。到此曾追想，陶潜旧隐，忆隋堤津渡。三眠昼永凝露。更许黄鹂娇语。

凤沼湛碧，莲影明洁，清泛波面。素肌鉴玉，烟脸晕红深浅。占得薰风弄色，照醉眼、梅妆相间。堤上柳垂轻帐，飞尘尽教遮断。重重翠荷净，列向横塘暖。争映芳草岸。画船未桨，清晓最宜遥看。

芳景到横塘，官柳阴低覆，新过疏雨。望处藕花密，映烟汀沙渚。波静翠展琉璃，似伫立、飘飘川上女。弄晓色，正鲜妆照影，幽香潜度。水阁薰风对万姝，共泛泛红绿，闹花深处。移棹采初开，嗅金缨留取。

凉飙霁雨。万叶吟秋，团团翠深红聚。芳桂月中来，应是染、仙禽顶砂匀注。晴光助绛色，更都润、丹霄风露。连朝看、枝间粟粟，巧裁霞缕。烟姿照琼宇。上苑移时，根连海山佳处。回看碧岩边，薇露过，残黄韵低尘污。诗人谩自许。

晓云低。是残暑渐消，凉意初至。翠帘燕去，觉商飙天气。凝华吹、动绣额，乍殿阁、金茎风细。夜雨笼微阴，满绮窗、疏影响清吹。轻嫩细透衣。想宵长漏迟，香动罗袂。戏曾计日，忆宾鸿来期。

风搅长空，冷入寒云，正是严凝初至。围炉坐久，珠帘卷起，准拟六花飞砌。渐苒苒晴烟，更暗觉、远天开霁。阻琼瑶、不舞蓝田，但有蟾华铺地。想像如今剡溪，应误幽人访客，轻舟闲舣。翠幕登临处，散无限清兴，顿孤沈醉。

乍喜惠风初到，上林翠红，竞开时候。四吹花香扑鼻，露裁烟染，天地如绣。渐觉南薰，总冰绡纱扇避烦昼。共游凉亭消暑，细酌轻讴须酒。江枫装锦雁横秋，正皓月莹空，翠阑侵斗。况素商霜晓，对径菊、金玉芙蓉争秀。

列旗常。中宵天净，郊丘展采圆苍。肇三岁礼，圣天子为民，致福穰穰。凝旒亲奠玉，粲珠联、星斗垂芒。渐月转燔柴，露重烟断坛旁。欢康。青霞催晓，六乐均调，响逐新阳。辇回天仗肃，庆千官舞，绣锦成行。

寅杓乍正，瑞云开晓，罩紫府宫殿。圣孝虔恭，率宸庭冠剑。上徽称、天明地察，奉玉检、璇耀金辉，仰吾君，亲被衮龙，当槛俯旒冕。中兴明天子，舜心温，示未尝闲燕。礼无前比，出渊衷深念。

禁芙蓉秋气凉。新枨启待满林霜。旨甘初荐摘青黄。乍剖金肤藏嫩玉，吴盐兼味发清香。圣心此意与天长。

春到皇居景晏温。冰轮驾玉上祥云。烛龙衔耀九重门。宫掖两仪临舜殿，金莲万斛奉尧尊。官家慈孝格乾坤。

初过西风烟雨微。霓光留景正团枝。月中新彩与增辉。霞影分丹乘浩露，珊瑚秀色满彤墀。凉飙吹上赭红衣。

春晓于飞彩仗明。西园嘉瑞格和鸣。花王特地献双英。并蒂轻黄宜淡淡，联芳竞秀巧盈盈。飞琼萼绿两倾城。

连夜阴云开晓景，中秋胜事偏饶。十分晴莹碧天高。台升吴岫顶，乐振海门潮。桂影一庭香渐远，四并都向今朝。宸欢得句付风骚。围棋消白日，赏月度清宵。

嫩绿阴阴台榭映，南风初送清微。扬州花市进芳菲。丝头开万朵，玉叶衬繁枝。自是诗人佳赠意，花王香借馀姿。翠红深展奉瑶卮。何妨沈醉赏，天与绊春晖。

霞绮浓披翡翠，晨光巧上珊蝴。丹林偏许下清都。香占深岩烟雨。秋到九华宫殿，赭袍红借繁珠。广寒桂与世花殊。不带人间风露。

连夜六花飞舞，清晨玉境瑶阶。湖山寒雾隐楼台。难画西园真态。月殿九华同到，雕舆乘兴俱来。浮春帘密锦筵开。不是山阴访戴。

西都花市锦云同。谷雨贡黄封。天心故偏雨露，名品满深宫。开国艳，正春融。露香中。绮罗金殿，醉赏浓春，贵紫娇红。

元夕晴和中禁好，梅影玉阑干。峭窄春衫试嫩寒。金翠会群仙。移下一天星斗璨，喜色动宸颜。

鸳瓦霜浓，兽炉烟冷，琐窗渐明。芙蓉红晕减，疏篁晓风清。睡觉犹眠，怯新寒，仍宿酒，尚有馀酲。拥闲衾。先记早梅糁糁，流水泠泠。须记岁月堪惊。最难管、苍华满镜生。心地常自乐，谁能问枯荣。

绿结阴浓，渐南风初到、旧家庭院。细麦落花，圆荷浮叶，翠径受风新燕。乍晴还雨香罗怯，惜柳絮、已将春远。最好处，清和气暖，喜拈轻扇。好对层轩邃馆。供极目晴云，晓江横练。煮酒试尝，梅子团青，草草也休辞劝。

梅风吹粉，柳影摇金。渐看春意入芳林。波明草嫩，据征鞍，晚烟沈。向野馆、愁绪怎禁。过了烧灯，醉别院，阻同寻。琐窗还是冷瑶琴。

红绿烟村惨淡，市井初经虏。舍馆人家，凄凄但尘土。依旧春色撩人，柳花飞处，犹听几声莺语。黯无绪。匹马三游四楚。行路漫怀古。

海榴红暖。圆荷翠小，榭阁薰风浅。真人抚运，云龙相际，真贤载诞。鲁国元勋，相门接踵，传家非远。辅中兴大业，折冲邻壤，扶红日、上霄汉。端是清明重见。范陶熔、咸收群彦。垂绅正笏，炉烟不动，宸廷闲燕。天地平成，父尧子舜，永膺宸眷。赐我公岁岁，恩荣锡命，向黄金殿。

晓云阁雨。疏梅缀玉，麈尾闻谈吐。精忠许国，才华锦，尘劳释去。六印雄图，百川明辩，苏张谁数。有奇谋欲下，阴山族帐，惟英卫、可接武。想见临戎丰度。慨然定、中原疆土。果惊一坐，折冲遐裔，嘉言循古。安抚疲民，静摧骄虏，无烦旗鼓。看功成、入辅中兴，永佐乾坤主。

野水澄空，远山随眼，笋舆乘兴庐阜。天池最极，云溪最隐，翠迷归路。三峡两龙翔翥。尽半月、犹贪杖屦。闲引杯，相赏好处奇处，险处清处。凝伫。道友重陪，西山胜迹，玉隆风御。滕阁下临，晴峰万里，水云千古。飞觞且同豪举。

帝俞赓载下方壶。雨随车。旷时无。尽道南丰，仙骨秀而都。光照丹丘人快睹，金袅，玉蟾蜍。自怜老景病仍癯。芘微躯。驻安舆。

白行缠，青巾包结，几年且混常流。寰中谁见，心地自清幽。雨散顶上，香润遍、琼圃无忧。灵芽长，如今寒暑，饥渴总何愁。诸公，须著力，尘缘扫尽，师旨坚求。看天边、飞金走玉难留。住个庵儿不大，争恋得、月馆青楼。台山里，从人一任，说个好苏州。

玉景明心，木鸡修性，要须和会三家。未知头面，何处认摩耶。自有身中异境，藏巨浪、一点笼纱。升沈际，难将赋得，有限逐无涯。时时，须点检，随缘遣性，何更兴嗟。那浩然独得，迥绝痕瑕。妙占熙风惠日，乘正气、三缕明霞。真机运，连环放下，无处不光华。

风搅长空，霜飞平野，冷云常带遥山。乱鸦声断，烟霭有无间。气与寒威共凛，深绣户、帘幕重关。梅枝亚，纤纤秀色，疏影小阑干。相携，同好景，窥檐望雪，呵手低鬟。笑语里、都言雪意非悭。有个红炉暖处，围兽炭、不管宵残。从教醉，添香倚玉，门外任清寒。

细柳排空，高榆拥岸，乍觉楚天秋意。凉随夜雨，望极长淮，孤馆漫成留滞。天净无云，浪痕清影，窗户闲临烟水。叹驱驰尘事，殊喜萧散，暂来闲适。常思念、圣主垂衣，临朝北顾，泛遣聊宽忧寄。轩载揽，虎节严持，谈笑挂帆千里。

秀木撑空，凝云藏岫，处处群山横翠。霜风冽面，酒力潜消，征辔暂指天际。红叶黄花，水光山色，常爱晓云晴霁。念尘埃眯眼，年华易老，觉远行非易。常自感、羽客难寻，蓬莱难到，强作林泉活计。鱼依密藻，雁过烟空，家信渐遥千里。

雪後篱边冷未晴。江天浓淡暗还明。断续流香传玉蓓。心醉。临风嗅蕊不胜清。映竹幽姿深有思。何似。照溪真色更多情。待得微酸藏傅粉。

晚寒浓，残雪重，春意在何许。萼绿仙姿，海上未飞去。粲粲玉立丰标，天寒日暮，笑东风、不曾轻付。几凝伫。闲为写出横斜，无声断肠句。

半阴未雨。霁晓寒、轻烟薄暮。乍过了挑青，名园深院，把酒偏宜细步。满槛梅花，绕堤溪柳，径暖迁莺相语。春澹澹，渐觉清明，相傍小桃才吐。凝伫。山村水馆，难堪羁旅。甚觑著花开，频惊屈指，谩写奚奴丽句。

清都山水客，何事入临安。珍祠天赐与，半生闲。曲池人静，水击赤乌蟠。飞上烟岚顶，三缕明霞照晚，时对胎仙。圃中有个小庭轩。才到便绦然。坐来闲看了，篆香残。

断虹收霁雨，卷帘幕、与风期。正燕子将雏，莺儿弄巧，日影迟迟。荼シ。牡丹过也，但游丝、上下网晴晖。三月韶华，转头易失，密阴匀齐。常思。入夏景偏奇。是梅雨霏微。更乍著轻纱，凉摇素羽，翠点清池。还思。

公家世德，建凌烟勋业，中兴长策。三十年来，皆帝殊选，金瓯名迹。眷倚江南，澄清一道，遴柬惟公得。西清严秘，龙头高动奎壁。深殿衣惹天香，皇华原野，接萧萧秋色。六管均输行奏课，唐室家声皆识。老我相逢，萍蓬飘转，晚景俱头白。西山南浦，溯风衰泪横臆。

冰铸雪，赋神情天壤，无伦香泽。月女霜娥，直是有如许，清明姿色。细玉钗梁，温琼环佩，语好新音发。相逢一笑，桂宫连夜寒彻。应是第一瑶台，水晶宫殿里，飞升仙列。小谪尘寰缘契合，同饮银浆凝结。醉里归来，魂清骨醒，乍向层城别。晓风吹袂，冷香犹带残月。

五门照日，是真人膺，炎图家国。二百年来，抚四海安乐，六服承德。虎旅横江，胡尘眯眼，恨有中原隔。宫城缺处，望来消尽金碧。征辔暂款神州，期宽北顾，且驰驱朝夕。皓彩流天宁忍见，双阙笼秋月色。欲饮无，还成长叹，清泪空横臆。请缨无路，异时林下犹忆。

春点烟红，露新绿，土膏渐香。散懒慵情性，寻幽选静，一筇烟雨，几处松篁。恨我求闲，已成迟暮，石浅泉甘难屡尝。犹堪去，向清风皓月，南涧东冈。如今雁断三湘。念酒伴、不来梅自芳。幸隐居药馆，孙登啸咏，从容云水，无负年光。且共山间，琴书朋旧，时饮无何游醉乡。归常是，趁前村桑柘，犹挂残阳。

五老横峰，二林云衲，自古洞天。喷玉龙飞，下三峡水，望香炉暗霭，如起非烟。有个真人，拨云峰下，宴坐修真不记年。明亭诏，看龙翔凤翥，宸制奎篇。君臣际会诚难。耸翠阁、频颁宝墨鲜。众妙门皆向，微言显启，两朝天德，甘涌神泉。道化承平，应稽升举，且向人间寻有缘。掀髯笑，做庐山隐逸，大宋神仙。

东风冉冉迟芳昼。渐黄缀、疏疏柳。为惜春来通安否。可能相就，径须图醉，莫问伤春瘦。陶然共酌新醅酒。咏好句、须还凤楼手。

尘埃踏遍长安道。念云水、归来好。趁得梅花先春到。冷云疏雨，暗香寒艳，万玉明清晓。青鞋黄帽从渠笑。粲十里、冰姿步时绕。

风流贺监栽培好。梅最妍姿巧。娟娟占得入时妆。秀影横斜香并、彩鸳鸯。汉皋解佩当时遇。绿满经行处。如今清梦已惊残。赖向君家窗户、得重看。

芙蓉露下闲庭晚。犹觉秋容浅。惊心莫道岁华赊。已有官梅轻放、小春花。西风河汉溪流月。月下疏疏雪。新妆喜是寿阳人。鸾鉴不劳呵手、对寒云。

谁将春信到长安。江南腊向残。玉妃何事在人间。冰肌莹素颜。新月上，怯轻寒。香心破紫檀。数枝斜傍小亭闲。黄昏人倚阑。

玉宸赐得水云身。初欣不佩绅。烟霞一任著衣巾。朝中散袒人。湖水静，了无尘。语兼天上春。道人相见肯情亲。银钩墨尚新。

乱山影直危楼起。天涯目断雕阑倚。寂寞过东风。行宫烟雨中。长安何处日。城郭今寒食。谁待翠华归。片云天际飞。

天台不是登长道。浑如弱水烟波渺。楼上指归程。春风无限情。石桥书不到。雁阵横空杳。愁绪比遥峰。依依千万重。

琴堂窗户清无暑。宫妆争捧黄金注。劝我醉秋风。难辞两脸红。别来三堕叶。同是修门客。十载叹萍蓬。方欣一笑同。

去年春破。强半途中过。日日篷窗眠了坐。饱听吴音楚些。今年犹在天涯。客情触处思家。柳密何人深院，竹疏特地桃花。

风休雨罢。三五春寒夜。翠额重帘何妨下。一炷非兰非麝。红莲开遍吴宫。华灯小试房栊。客里愁须强遣，从来我辈情锺。

春前别後。常是双眉皱。生怕莺声催残漏。梦破闲衾堆绣。又还玉露金风。秋声先到房栊。川上不传尺素，云间犹望飞鸿。

秋雨弥空，冷侵窗户琴书润。四檐成韵。孤坐无人问。壮志消沈，喜入清闲运。常安分。炷烟飘尽。更拨馀香烬。

惨惨春阴，画桡寒漾梅风去。冷风吹度。愁入淮山路。歌扇归期，只恐春城暮。人何处。柳汀烟渚。听尽篷窗雨。

晓日浓阴，冷云遮断山无数。雁飞筝柱。都向愁边去。帘影沈沈，一缕芳香度。深庭户。且寻欢聚。雪意还成雨。

昏旦交时，个中已有甘香味。咽同真液。便觉温温地。八一高蟠，光动重楼外。但留意。自然和气。香满水。

翠袖携持婉有情。湘筠犀轴巧装成。声随一苇更分明。倚竹双丝明玉细，低眉数曲语莺轻。转移新韵几多声。

玉柱檀槽立锦筵。低眉信手曲初传。凤凰飞上四条弦。杨柳已吹三叠韵，何须人在九江船。夜凉人与月婵娟。

霜护云低，竹外斜枝初璀璨，仙风吹堕玉钿新。度清芬。叹寒冰艳了无尘。不占纷纷桃李径，一庭疏影冷摇春。月黄昏。

爱景催暄。初向晴梢舒玉点，修筠霭霭隔婵娟。更清妍。东风欲到冷霜天。常记孤山残雪路，一枝流水小桥边。卧疏烟。

惨惨西风。人与两州俱不见，一江残照落霞红。橹声中。汀花苹草六朝空。人向赏心增远恨，闲云犹绕建康宫。古今同。

帘幕闲垂。密密围毡红兽暖，有人陌上冷征衣。未成归。檐间鹊语卜归期。应是疑人犹驻马，琐窗日影又还西。翠眉低。

一封清诏下金鸾。临遣讲邻欢。谁问火云挥汗，要看易水摇寒。

宝筝偏劝酒杯深。歌舞乍沈沈。秀指十三弦上，挑吟击玉锵金。

鸣珂揽辔玉霄东。持节散陈红。子舍已先多士，一鞭同袅春风。

弦泛龙香细拨，声回花底莺雏。低眉信手巧工夫。犹带巫烟楚雨。人占东风秀色，花笼宝髻真珠。锦绦金凤要人扶。只恐乘鸾飞去。

春绣东风疑早，映檐翠箔低笼。氤氲不是梦云空。叶密香翻侵冻。折桂广寒手段，移来点检珍丛。醉归满载紫云浓。抱膝庵中仙种。

