西湖辟暑棹扁舟。忘机狎白鸥。荷香十里供瀛洲。山光翠欲流。歌浩浩，思悠悠。诗成兴未休。

廉纤小雨养花天。池光映远山。蕙兰风暖正暄妍。归梁燕翼偏。芳草碧，绿波涟。良辰近禁烟。

鉴湖千顷，四序风光好。拔棹皱涟漪，极目处、青山缭绕。微茫烟霭，鸥鹭点菰蒲，云帆过，钓舟横，俱被劳生扰。知章请赐，独占心何小。风月本无私，同众乐、宁论多少。浮家泛宅，它日郊陶朱，烹鲈鳜，酌松醪，吟笔千篇扫。

造物巧能赋，新腊报花期。江梅清瘦，只是洁白逞芳姿。我欲超君绝类，故学仙家繁杏，艳映横枝。朱粉腻香脸，酒晕著冰肌。玉堂里，山驿畔，最希奇。谁将绛蜡笼玉，香雪染胭脂。好向歌台舞榭，斗取红妆娇面，偎依韵偏宜。羌管莫吹动，风月正相知。

秋霁嫦娥二八，寒光逼散浮云。小山丛桂吐清芬，犹带蟾宫风韵。因念两登仙籍，恩沾雨露方新。汝今妙岁已能文。早折高枝荣奋。

