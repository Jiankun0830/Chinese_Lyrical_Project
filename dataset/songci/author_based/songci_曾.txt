别样清芬扑鼻来。秋香过後却追回。博山轻雾锁崔嵬。珍重芗林三昧手，不教一日不花开。暗中错认是江梅。

佳友。金英辏。陶令篱边常宿留。秋风一夜摧枯朽。独艳重阳时候。剩收芳蕊浮卮酒。荐酒先生眉寿。

清友。群芳右。万缟纷披兹独秀。天寒月薄黄昏後。缟袂亭亭招手。

净友。如妆就。折得清香来满手。一溪湛湛无尘垢。白羽轻摇晴昼。

玉友。平生旧。相与忘形偏耐久。醉乡径到无何有。莫问区区升斗。

花好。被花恼。庭下嫣然如巧笑。曾教健步移根到。各是一般奇妙。

酒美。直无比。小瓮新醅浮玉蚁。空传乌氏并程氏。不数云安曲米。

子後寅前东向坐，冥心琢齿鸣鼍。托天回顾眼光摩。张弓仍踏弩，升降辘轳多。三度朝元九度转，背摩双摆扳弩。虎龙交际咽元和。浴身挑甲罢，便可蹑烟萝。

去年看月诗成，援毫曾寄鄞江守。流传乐府，惭非宾客，竹枝杨柳。今岁江楼，载勤歌扇，青蛾应奏。况铃斋初驻，凉生燕寝，有香雾凝清昼。遥想十洲三岛，对冰轮、寒光依旧。主人来自，清都碧落，天香满袖。寄语嫦娥，剩留清照，时为公寿。恐明光诏下，翩然归去，试为霖手。

幽芳独秀在山林。不怕晓寒侵。应笑钱塘苏小，语娇终带吴音。

绿华居处渺云深。不受一尘侵。细看宜州新句，平生才是知音。

绣衣直指，问凌风一笑，翩然何许。诏出层霄持汉节，千里秋风淮浦。鉴远江山，竹西歌吹，曾被腥膻污。须君椽笔，为渠一洗尘土。休厌共倒金荷，翠眉重为唱，渭城朝雨。看即扬鞭归骑稳，还指郁葱深处。宝带兼金，华鞯新绣，直上云霄去。回头莫忘，玉霄今夜风露。

鄞江云气近蓬莱。花柳满城隈。风流谢守相遇，应覆故人杯。烟浪暖，锦帆回。莫徘徊。玉霄亭下，芍药荼シ，都望归来。

无数春山展画屏。无穷烟柳照溪明。花枝缺处小舟横。紫禁正须红药句，清江莫与白鸥盟。主人元自是仙卿。

九月传杯，要携佳客栖霞去。满城风雨。记得潘郎句。紫菊红萸，何意留侬住。愁如许。暮烟一缕。正在归时路。

