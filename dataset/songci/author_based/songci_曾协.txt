小驻征骖，一尊古寺留君住。六花无数。飞舞朝天路。上苑繁华，却似词章富。春将暮。玉鞭凝伫。总是经行处。

乱叠香罗，玉纤微把燕支污。靓妆无数。十里扬州路。怨绿啼红，总道春归去。君知否。画阑幽处。留得韶光住。

昼漏新来一倍长。众宾沾醉尚传觞。浓云遮日惜红妆。应是主人归凤沼，为传芳讯到黄堂。腰围恰恰束金黄。

清秋月。长空万里烟华白。烟华白。江云收尽，楚天一色。莼丝惹起思归客。清光正好伤离别。

野亭问柳今朝试。更访小园开未。月下山横空际。两两修眉对。骚人对此增高致。意入笔端清邃。投分周郎心醉。真解消人意。

柳眼传情，花心蹙恨。春风处处关方寸。朱帘卷尽画屏间，云鬟半罗衣褪。燕语莺啼，日长人困。鱼沈雁断无音信。琵琶声乱篆烟斜，寸肠欲断无人问。

柳弄轻黄花泣露。万叠春山，不记尘寰路。日射霜林烟罩素。长空不著纤云污。历历远村明可数。绿涨前溪，渺渺迷津渡。

放花开，催花谢，谁解东君意。要遣花王，独占花蹊邃。且看玉镜台前，霞觞新举，红玉软、晓妆慵试。好风味。须信金屋中人，谁堪并娇媚。

今日复何日，欢动楚江滨。紫泥来自天上，优诏起元臣。想见傅岩梦断，记得金瓯名在，却念佩兰人。永昼通明殿，曾听话经纶。促归装，趋北阙，觐严宸。玉阶陈迹如故，天笑一番新。好借食间前箸，尽吐胸中奇计，指顾静烟尘。九万云霄路，飞走趁新春。

日永向槐夏，绕屋树扶疏。麦秋天气清润，设记生初。新拜小君佳号，更过诸郎官舍，仍玩掌中珠。乐事似今少，一笑倒双壶。列山肴，烹野蔌，且欢娱。鹿门远引，平生此志与君俱。终向苕溪烟水，携手云庄风月，不践利名区。功业看儿辈，相对老江湖。

一年好处，是霜轻尘敛，山川如洗。晚菊留花供燕赏，金缕宝衣销地。旧观初还，层楼相望，重见升平际。小春时节，绮罗丛里人醉。此日武帐贤侯，六年仁政，浃长淮千里。欲入行仍缓带，聊抚竹西歌吹。

苕溪古岸，有朱门初建，落成华屋。对启园林随杖履，迤逦柳蹊相属。好是危亭，片峰迎面，独立清溪曲。芜城低远，一尘不碍游目。公子豪饮方酣，夜堂深静，隐隐鸣丝竹。却尽春寒宾满座，深酌葡萄新绿。

一年好处，是满城红药，留连□□。十里扬州应费了，多少春工妆饰。弱质风，芳心带露，酒困娇无力。园林绿暗，粉光低占丛碧。谁与千载声名，翻阶高咏，出文章仙伯。阅尽繁华芳意歇，初识倾城风格。

楚乡菰黍初尝，马蹄偶踏扬州路。莼丝向老，江鲈堪脍，催人归去。秋气萧骚，月华如洗，一天风露。望重重烟水，吴淞万顷，曾约旧时鸥鹭。惆怅别离无奈，整孤帆、依然回顾。玉龙节底，故人情重，欲行犹驻。敛散功多，澄清志遂，好回高步。看归鞍稳上，文鸳班里，五云深处。

