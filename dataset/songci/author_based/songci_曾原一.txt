淡黄斜日留汀草。檐低半露遥岑小。病眼不禁愁。阑干无数秋。雁声何处落。旧梦还惊觉。风重葛衣单。深山吹笛寒。

薄雪初消银月单。疏疏浮竹影、矮红阑。梅花梦事落孤山。禁人处，霜重鼓声寒。留取晓来看。斑帘低小阁、烛花残。

梅粉褪。点点雨声春恨。半吐桃花芳意嫩。草痕青寸寸。把酒花边低问。莫解寒深红损。等待春风晴得稳。琵琶重整顿。

