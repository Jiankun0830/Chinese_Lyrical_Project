檐雨轻敲夜夜，墙云低度朝朝。日长天气已无聊。何况洞房人悄。眉共新荷不展，心随垂柳频摇。午眠仿佛见金翘。惊觉数声啼鸟。

山衔日。泪洒西风独立。一叶扁舟流水急。转头无处觅。去则而今已去，忆则如何不忆。明日到家应记得。寄书回雁翼。

深院寂。一点春灯衔壁。空说销愁须酒力。病多禁未得。遥望西楼咫尺。争信今宵思忆。伴我枕头双泪湿。梧桐秋雨滴。

芙蓉帐冷翠衾单。魂梦几曾闲。怎禁未许，茫茫烟水，叠叠云山。去时频把归期约，远不过春残。而今已是，荷花开了，犹倚栏干。

桐叶凉生夜，藕花香满时。几多离思有谁知。遥望盈盈一水、抵天涯。雨洒征衣泪，月颦分镜眉。

