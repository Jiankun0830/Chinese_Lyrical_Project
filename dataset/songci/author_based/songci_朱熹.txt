压架年来雪作堆。珍丛也是近移栽。肯令容易放春回。却恐阴晴无定度，从教红白一时开。多情蜂蝶早飞来。

晚红飞尽春寒浅。浅寒春尽飞红晚。尊酒绿阴繁。繁阴绿酒尊。老仙诗句好。好句诗仙老。长恨送年芳。芳年送恨长。

暮江寒碧萦长路。路长萦碧寒江暮。花坞夕阳斜。斜阳夕坞花。客愁无胜集。集胜无愁客。醒似醉多情。情多醉似醒。

春色欲来时，先散满天风雪。坐使七闽松竹，变珠幢玉节。中原佳气郁葱葱，河山壮宫阕。丞相功成千载，映黄流清彻。

睡处林风瑟瑟，觉来山月团团。身心无累久轻安。况有清池凉馆。句稳翻嫌白俗，情高却笑郊寒。兰膏元自少陵残。好处金章不换。

堂下水浮新绿，门前树长交枝。晚凉快写一篇诗。不说人间忧喜。身老心闲益壮，形癯道胜还肥。软轮加璧未应迟。莫道前非今是。

暮雨朝云不自怜。放教春涨绿浮天。祗令画阁临无地，宿昔新诗满系船。青鸟外，白鸥前。几生香火旧因缘。酒阑山月移雕槛，歌罢江风拂玳筵。

已分江湖寄此生。长蓑短笠任阴晴。鸣桡细雨沧洲远，系舸斜阳画阁明。奇绝处，未忘情。几时还得去寻盟。江妃定许捐双佩，渔父何劳笑独醒。

脱却儒冠著羽衣。青山绿水浩然归。看成鼎内真龙虎，管甚人间闲与非。生羽翼，上烟霏。回头祗见冢累累。未寻跨凤吹箫侣，且伴孤云独鹤飞。

落日照楼船。稳过澄江一片天。珍重使君留客意，依然。风月从今别一川。离绪悄危弦。永夜清霜透幕毡。明日回头江树远，怀贤。目断晴空雁字连。

秀野诗翁，念故山、十年乖隔。聊命驾、朱门旧隐，绿槐新陌。好雨初晴仍半暖，金玉开瑶席。更流传、丽藻借江天，留春色。过里社、将儿侄。谈往事，悲陈迹。喜尊前现在，镜中如昔。两鬓全期烟树绿，方瞳好映寒潭碧。但一年、一度一归来，欢何极。

富贵有馀乐，贫贱不堪忧。谁知天路幽险，倚伏互相酬。请看东门黄犬，更听华亭清唳，千古恨难收。何似鸱夷子，散发弄扁舟。鸱夷子，成霸业，有馀谋。致身千乘卿相，归把钓渔钩。春画五湖烟浪，秋夜一天云月，此外尽悠悠。永弃人间事，吾道付沧洲。

长记与君别，丹凤九重城。归来故里，愁思怅望渺难平。今夕不知何夕，得共寒潭烟艇，一笑俯空明。有酒径须醉，无事莫关情。寻梅去，疏竹外，一枝横。与君吟弄风月，端不负平生。何处车尘不到，有个江天如许，争肯换浮名。只恐买山隐，却要炼丹成。

江水浸云影，鸿雁欲南飞。携壶结客，何处空翠渺烟霏。尘世难逢一笑，况有紫萸黄菊，堪插满头归。风景今朝是，身世昔人非。酬佳节，须酩酊，莫相违。人生如寄，何事辛苦怨斜晖。无尽今来古往，多少春花秋月，那更有危机。与问牛山客，何必独沾衣。

临风一笑，问群芳谁是，真香纯白。独立无朋，算只有、姑射山头仙客。绝艳谁怜，真心自保，邈与尘缘隔。天然殊胜，不关风露冰雪。应笑俗李粗桃，无言翻引得，狂蜂轻蝶。争似黄昏闲弄影，清浅一溪霜月。画角吹残，瑶台梦断，直下成休歇。绿阴青子，莫教容易波折。

雪月两相映，水石互悲鸣。不知岩上枯木，今夜若为情。应见尘中胶扰。便道山间空旷，与麽了平生。与麽平生了，□水不流行。起披衣，瞻碧汉，露华清。寥寥千载，此事本分明。若向乾坤识易，便信行藏无间，处处总圆成。记取渊冰语，莫错定盘星。

云垂幕。阴风惨淡天花落。天花落。千林琼玖，一空鸾鹤。征车渺渺穿华薄。路迷迷路增离索。增离索。剡溪山水，碧湘楼阁。

梅花发。寒梢挂著瑶台月。瑶台月。和羹心事，履霜时节。野桥流水声呜咽。行人立马空愁绝。空愁绝。为谁凝伫，为谁攀折。

不见严夫子，寂莫富春山。空馀千丈危石，高插暮云端。想象羊裘披了，一笑两忘身世，来把钓鱼竿。不似林间翮，飞倦始知还。中兴主，功业就，鬓毛斑。驰驱一世豪杰，相与济时艰。独委狂奴心事，不羡痴儿鼎足，放去任疏顽。爽气动心斗，千古照林峦。

