去年相逢深院宇。海棠下、曾歌金缕。歌罢花如雨。翠罗衫上，点点红无数。今岁重寻携手处。空物事、人非春暮。

廉纤细雨，东风如困。萦断千丝为谁恨。向楚宫一梦，千古悲凉，无处问。愁到而今未尽。分明都是泪，泣柳沾花，常与骚人伴孤闷。记当年，得意处，酒力方融，怯轻寒、玉炉香润。又岂识、情怀苦难禁，对点滴檐声，夜寒灯晕。

雪云散尽，放晓晴池院。杨柳于人便青眼。更风流多处，一点梅心、相映远。约略轻笑浅。一年春好处，不在浓芳，小艳疏香最娇软。到清明时候，百紫千红花正乱。已失春风一半。蚤占取韶光，共追游，但莫管春寒，醉红自暖。

溪堂欢燕。惯捧玻璃盏。今日祖西城，更忍把、一杯重劝。别离情味，自古不堪秋，催泪雨，湿西风，肠共危弦断。夕阳去路，五马旌旗乱。便是古都春，应醉恋，曲江池馆。须知别後，叠翠倚阑情，青嶂晚，碧云深，日近长安远。

寂寞秋千两绣旗。日长花影转阶迟。燕惊午梦周遮语，蝶困春游落拓飞。思往事，入颦眉。柳梢阴重又当时。薄情风絮难拘束，飞过东墙不肯归。

彩旗画柱清明後。花前姊妹争携手。先紧绣罗裙。轻衫束领巾。琐绳金钏响。渐出花梢上。笑里问高低。盘云玉螭。

天上粉云如扫。放小楼清晓。古今何处想风流，最潇洒，龙山帽。人似年华易老。

乞与安仁掠鬓霜。不须红线小机窗。剪刀疏下蜀罗长。纤手捻残针缕细，金钗翻过齿痕香。同心小绾寄思量。

饮散兰堂月未中。骅骝娇簇绛纱笼。玳簪促坐客从容。已醉人间千日酒，赐来天上密云龙。蓬仙清兴欲乘风。

