庆朋良相遇，夷夏均欢，福沾绵宇。扶日勋高，更补天力巨。学造渊微，文赓三圣，被褒语。来自丹台，生逢华旦，身登仙路。衮绣归来，水晶宫里，燕处超然，去天尺五。绿发朱颜，照青春如故。

庆长庚协梦，仙李蟠根，挺生名世。粉省收声，早云霄自致。凤掖鸾坡，荷囊簪笔，久要津历试。红旆班春，碧油开府，出分忧寄。均逸真祠，右弧开宴，宵月光澄，玉炉烟细。漆发冰眸，揽浮丘仙袂。

腊残寒峭，渐近新正际。喜溢门阑霭佳气。遇昌辰，符吉梦，岳渎呈祥瑞。知是天诞人间奇瑞。文章推晁董，学擅卿云，高揭声猷缙绅里。上瀛洲册府，师表宗藩，华要地，俱是宸衷注意。又何止看看便持荷，更寿为崆峒，广成同岁。

霓旌降节，缥缈蓬瀛里。前是骖鸾在人世。云衢沾圣泽，两地疏封，须信道，不减瑶台富贵。兰帏称寿日，朱紫盈门，碧藕蟠桃奉甘旨。更何须，求大药饵服还丹，长不老，鹤骨仙标无比。况壶天日月自延长，看几度人间，百年千岁。

笙簧缭绕，书鼓声喧，佳人对舞绣帘前。高卷铺衬，广列华筵。人人献香祝寿，捧流霞，永庆高年。名香，睹重重华盖，金兽喷烟。一愿皇恩频降，松柏对龟鹤，彭祖齐肩。二愿子子孙孙，尽贡三元。

喜琼筵乍启，似王母、宴瑶池。正珠履骈肩，群仙间坐，冰玉交辉。新词更兼旧曲，听歌声、宛转绕屏帏。一缕龙香水麝，满堂如彩云飞。金卮主献宾酬。无算数醉如泥。诮不管山翁，霜髯皓鬓，为插花枝。

香浮椒柏，暖入酴酥，非烟晓生帘幕。绛阙真仙，来自五云楼阁。青霁路岐游遍，排冠归、水晶城郭。萧散处，有壶中日月，故园猿鹤。好是朱颜难老，嬉游处，不减少年行乐。正好寻春，莫负燕期莺约。

