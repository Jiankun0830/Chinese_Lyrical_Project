苏台一别费三年。锦书凭雁传。风姿重见阆江边。玉壶秋井泉。翻短舞，趁么弦。篆香同夕烟。多情莫惜为留连。落花中酒天。

岸柳阴阴跃锦鳞。并湖莲子恰尝新。谁教故岁应官去，会老堂中少个人。归未久，意弥新。吹香不断酒倾银。行藏判已天公付，且斗而今见在身。

又送鹏程轩翥，几看驹隙推移。多端时事只天知。不饮沈忧如醉。白首已甘蓬艾，苍生正倚丞疑。楚台风转一帆吹。朝列问君来未。

只记梅花破腊前。恼人春色又薰然。山头井似陆公泉。上客长谣追楚些，娇娃短舞看胡旋。崇桃积李自年年。

东风歌吹发重。飞旆入山新。小雨不妨酥润，江头一并霜晴。

燕雀风轻二月天。一枝何处是家园。有花不惜是谁怜。生嫌怕，不为老人妍。眉黛拥连娟。高情时载酒、雁湖边。

帘卷东风，□林外、鸟啼姑恶。政迤逦、花梢红绽，柳梢黄著。散策丘园容懒□，折冲樽俎须雄略。但有书盈屋酒盈缸，还堪乐。嗟每被，浮云缚。黄梁梦，新来觉。悄祗愁湖海，故交辽邈。一纸素书来问我，数峰苍玉何如昨。更几时、夜雨落檐花，同春酌。

紫绶新符竹，叶老兄弟。西风吹棹过湖亭。杨柳夫渠相伴、也多情。况是瀛洲侣，来同酒盏倾。白沤浑不避双旌。一种风流人似、玉壶清。

莫惜一樽留，共醉锦屏山色。多少飞花悠扬，送征轮南陌。曲湖归去未多时，还捧诏黄湿。生怕别来凄断，看满园行迹。

露荷香泛小池台。水云堆。好风催。宝扇胡床，无事且徘徊。帘外海榴裙一色，判共酹、两三杯。此怀能得几番开。玉山颓。不须推。

