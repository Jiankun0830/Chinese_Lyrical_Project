壮东南、飞观切云高，峻堞缭波长。望蔽空楼橹，重关警柝，跨水飞梁。百万貔貅夜筑，形胜隐金汤。坐落诸蕃胆，扁榜安江。游子凭阑凄断，百年故国，飞鸟斜阳。恨当时肉食，一掷赌封疆。

古扬州、壮丽压长淮，形胜绝东南。问竹西歌吹，蜀冈何许，杨柳。行乐谁家年少，两两更三三。知我江南客，走马来看。过却长亭烟树，云山点点，烟浪漫漫。料桐花飞尽，夜合绕阑干。

从来难翦是离愁。这些愁。几时休。才趁风樯，千里到扬州。见说苍茫云海外，天杳杳，水愁愁。男儿三十敞貂裘。强追游。梦魂羞。

平沙浅草接天长。路茫茫。几兴亡。昨夜波声，洗岸骨如霜。千古英雄成底事，徒感慨，谩悲凉。少年有意伏中行。馘名王。扫沙场。

历历江南树，半在水云间。不须回首，且来著眼向淮山。过尽金山晕碧，望断焦山空翠，杨柳绕江边。此意无人会，独自久凭阑。夜吹箫，朝问法，记坡仙。只今何许，当时三峡倒词源。水调翻成新唱，高压风流前辈，使我百忧宽。有酒更如海，容我醉时眠。

西风横荡，渐霜馀黄落，空山乔木。照水依然冰雪在，耿耿梅花幽独。抖擞征尘，扶携短策，步绕沧浪曲。怅然心事，浮生翻覆陵谷。试向商乐亭前，冷风台上，把酒招黄鹄。四十男儿当富贵，谁念漂零南北。

平生英气，叹年来、都付山林泉石。不作云霄轩冕梦，只拟纶竿蓑笠。见说湖阴，飞飞鸥鹭，半是君曾识。梅花时节，试来相与寻觅。休谩汨没尘埃，浮生能几，镜里催华发。趁取尊前强健在，莫负花前倾碧。

人物风流远。忆当年、江东跌宕，知音南阮。惯倚胡床闲寄傲，妥腹难凭琴桉。妙制拥、银蟾光满。千古不传谁好事，忽茂陵、金碗人间见。轻擘动，思无限。长安钗鬓春横乱。仿规模、红条带拨，媚深情浅。安识高山流水趣，儿女空传恩怨。使得似、支郎萧散。听到三闾沈绝处，惨悲风、摇落寒江岸。不肠断，也肠断。

清淮北去。千里扬州路。过却瓜州杨柳树。烟水重重无数。柁楼才转前湾。云山万点江南。点点尽堪肠断，行人休望长安。

瓜州渡口。恰恰城如斗。乱絮飞钱迎马首。也学玉关榆柳。面前直控金山。极知形胜东南。更愿诸公著意，休教忘了中原。

为怯云挟暑飞。嫩凉故故著征衣。江风吹雨过楼西。未必男儿生不遇，时来咳唾是珠玑。功名终岂壮心违。

东园映叶梅如豆。西园扑地花铺绣。春水晓来深。日华娇漾金。带烟穿径竹。步入飞虹曲。何处早莺啼。曲桥西复西。

东风一夜都吹损。昼长春佳人困。满地委香钿。人情谁肯怜。诗人犹爱惜。故故频收拾。云彩缕丝丝。娇娆忆旧时。

纳红销翠春风里。精神一撮金莲底。不是睡杨妃。绿珠娇小儿。一般娇绝处。半带疏疏雨。不解吐繁香。却教人断肠。

