杨柳梢头春色重，紫骝嘶入残花。香风满面日西斜。只知闲信马，不觉误随车。已许洞天归路晚，空劳眼惜眉怜。几回偷为掷花钿。今生应已过，重结後来缘。

千古人生乐事稀。露浓烟事薄寒时。菊花须插两三枝。未老功名辜两鬓，悲秋情绪入双眉。茂陵多病有谁知。

雨霁笼山碧破赊。小园围屋粉墙斜。朱门闲掩那人家。素腕拨香临宝砌，层波窥客擘轻纱。隔窗隐隐见簪花。

几度珠帘卷上钩。折花走马向扬州。老去不堪寻往事，上心头。陶令无聊惟喜醉，茂陵多病不胜愁。脉脉春情长不断，水东流。

