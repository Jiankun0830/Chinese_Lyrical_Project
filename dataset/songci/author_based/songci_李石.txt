桥上水光浮雪。桥下柳阴遮月。梦里去寻香，露冷五更时节。胡蝶。胡蝶。飞过闲红千叶。

忆被金尊劝倒。灯下红香围绕。别後有谁怜，一任春残莺老。烦恼。烦恼。肠断绿杨芳草。

小桃小杏红，和雨和烟瘦。不是点燕脂，素面偏宜酒。也是惯伤春，可惜闲时候。正要画眉人，与作双蛾斗。

新花上苑枝，枝上娇莺语。日日抱花心，啄破燕脂雨。莺飞莺去时，谁与花为主。守等却飞来，再见花开处。

今年花发时，燕子双双语。谁与卷珠帘，人在花间住。明年花发时，燕语人何处。且与寄书来，人往江南去。

荷花人面红，月影波心见。扇子倒拈来，敲落红香片。窗下翦灯花，今日眉深浅。留得镜中看，蹙破春山远。

斟别酒，问东君。一年一度一回新。看百花，飘舞茵。斟别酒，问行人。莫将别泪罗巾。早归来，依旧春。

腰束素，鬓垂鸦。无情笑面醉犹遮。扇儿扇，瞥见些。双凤小，玉钗斜。芙蓉衫子藕花纱。戴一枝，卜花。

花飞飞。絮飞飞。三月江南烟雨时。楼台春树迷。双莺儿。双燕儿。桥北桥南相对啼。行人犹未归。

红藕丝。白藕丝。艾虎衫裁金缕衣。钗头双荔枝。鬓符儿。背符儿。鬼在心头符怎知。相思十二时。

花深红。花浅红。桃杏浅深花不同。年年吹暖风。莺语中。燕语中。唤起碧窗春睡浓。日高花影重。

红软榴花脸晕，绿愁杨柳眉疏。日长院宇闲消遣，荔子赌樗蒲。

鸾镜愁添眉黛，罗裙瘦减腰肢。一回见了一回病，弹指误佳期。

绣阁和烟飞絮，粉墙映日吹红。花花柳柳成阴处，休恨五更风。

飘飘仙袂缕黄金。相对弄清音。几度教人误听，当窗绿暗红深。

绿杨庭院觉深沈。曾听一莺吟。今夜却成容易，双莲步步摇金。

凌波庭院藕香残。银烛夜生寒。两点眉尖新恨，别来谁画遥山。

红映阑干绿映阶。闲闷闲愁，独自徘徊。天涯消息几时归，别後无书有梦来。後院棠梨昨夜开。雨急风忙次第催。罗衣消瘦却春寒，莫管红英，一任苍苔。

百濯香残恨未消。万绪千丝，莲藕芭蕉。临岐犹自说前时，轻翦乌云解翠翘。雨意重来风已飘。南陌行人折柳条。此间无计可留连，枕上今宵。马上明朝。

天低日暮。清商一曲行人住。著人意态如飞絮。才泊春衫，却被风吹去。朝期暮约浑无据。同心结尽千千缕。

烟柳疏疏人悄悄，画楼风外吹笙。倚阑闻唤小红声。熏香临欲睡，玉漏已三更。坐待不来来又去，一方明月中庭。粉墙东畔小桥横。起来花影下，扇子扑飞萤。

八曲阑干垂手处，烛光花影疏疏。一尊共饮记当初。彩毫浓点，双带要人书。日暮不来朱户隔，碧云高挂蟾蜍。琴心密约总成虚。醉中言语，醒後忆人无。

有宅一区家四壁，年年花柳深村。父兄随处宴鸡豚。折腰归去，何苦傍侯门。拟射九乌留白日，假饶立到黄昏。卧龙老矣及三分。不如把手，堂上宴芳尊。

九九之年逢降庆，生年生日同时。金花紫诰鬓银丝。乞身香火地，日戏老莱衣。浑舍集成千岁会，子孙三世庭闱。共将春酒祝金卮。蟠桃三月暮，莫怪看花迟。

江草抽心，江云弄碧，江波依旧东流。别筵初散，行客上兰舟。休唱阳关旧曲，青青柳、无限轻柔。应争记，三年乐事，珠翠拥鳌头。离愁。知几许，花梢著雨，红泪难收。看烟火吴天，万里悠悠。一望珠宫绛阙，蓬莱路、应在皇州。仍回首，蜀山万点，明月满南楼。

辘轳轭轭门前井。不道隔窗人睡醒。柔弦无力玉琴寒，残麝彻心金鸭冷。一莺啼破帘栊静。

一春闲却花时候。小阁幽窗长独守。晴云南浦梦还空，初月西楼眉也皱。马嘶何日门前柳。

十月小春天。红叶红花半雨烟。点滴红酥真耐冷，争先。夺取梅魂斗雪妍。坐待晓莺迁。织女机头蜀锦川。枝上绿毛幺凤子，飞仙。乞与双双作被眠。

裹帽拈吟须。我是蓬莱旧酒徒。除了茅君谁是伴，麻姑。洞里仙浆不用沽。弱水渺江湖。醉里笙歌醉里扶。纵饮菊潭餐菊蕊，茱萸。医得人间瘦也无。

一脉分溪浅绿，数枝约岸猗红。小船横系碧芦丛。似我江湖春梦。晒网渔归别浦，举头雁度晴空。短蓑独宿月明中。醉笛一声风弄。

向吴天万里、一叶归舟。岁月尽悠悠。有清歌一曲，醉中自笑，酒醒还愁。几度春莺啭午，塞雁横秋。渔笛蓑衣底，依旧勾收。多谢飞来双鹤，□水边林下，伴我遨游。笑老莱晨昏，色笑为亲留。

潋滟云霞，空雾雨，长堤柳色如茵。问西湖何似，粉面初匀。尽道软红香土，东华风月俱新。旧游如梦，尘缘未断，几度逢春。蓬莱阁上，风流二老，相携把酒论文。最好是、四娘桃李，约近东邻。

望长江东去，逐客西来，几逢秋杪。江草江花，约鬓丝俱老。朝士红萸，佳人雪藕，别後忍孤欢笑。楚水楼台，巫山宫殿，五湖烟渺。又是征帆，万里行去，旧恨鲈鱼，昔日鸥鸟。九日江南，上蓬莱仙岛。

西去征鸿东去水。几重别恨千山里。梦绕绿窗书半纸。何处是。桃花溪畔人千里。瘦玉倚香愁黛翠。劝人须要人先醉。问道明朝行也未。犹自记。灯前背立偷弹泪。

密叶蜡蜂房，花下频来往。不知辛苦为谁甜，山月梅花上。玉质紫金衣，香雪随风荡。人间唤作返魂梅，仍是蜂儿样。

心自小，玉钗头。月娥飞下白苹洲。水中仙，月下游。江汉佩，洞庭舟。香名薄幸寄青楼。问何如，打泊浮。

红粉里，绛金裳。一卮仙酒艳晨妆。醉温柔，别有乡。清暑殿，藕风凉。鸡头擘破误君王。泣梨花，春梦长。

烟雨池塘，绿野乍添春涨。凤楼高、珠帘卷上。金柔玉困，舞腰肢相向。似玉人、瘦时模样。离亭别後，试问阳关谁唱。对青春、翻成怅望。

花树树。吹碎胭脂红雨。将谓郎来推绣户。暖风摇竹坞。睡起栏干凝伫。漠漠红楼飞絮。

