满院落花春寂。风絮一帘斜日。翠钿晓寒轻，独倚千秋无力。无力。无力。蹙破远山愁碧。

娇莺恰恰啼，过水翻回去。欲共诉芳心，故绕池边树。人去绮窗闲，弦断秦筝柱。百啭听新声，总是伤心处。

消瘦不胜寒，独立江南路。罗袜暗生尘，不见凌波步。兰佩解鸣，往事凭谁诉。一纸彩云笺，好寄青鸾去。

潇湘日暮时，倚棹蒹葭浦。不见独醒人，愁对湘妃语。璧月送归云，一叶莲舟举。宝瑟奏清商，波底鱼龙舞。

洞口春深长薜萝。幽栖地僻少经过。一溪新绿涨晴波。惊梦觉来啼鸟近，惜春归去落花多。东风独倚奈愁何。

银叶香销暑簟清。枕鸳醉倚玉钗横。起来红日半窗明。多病情怀无可奈，惜花天气恼馀酲。瑶琴谁弄晓莺声。

渔舟簇簇。西塞山前宿。流水落红香远，春江涨、葡萄绿。蕲竹。奏新曲。

苍生喘未苏，贾笔论孤愤。文采风流今尚存，毫发无遗恨。凄恻近长沙，地僻秋将尽。长使英雄泪满襟，天意高难问。

翠帘昼卷。庭花日影初转。酒力未醒，眉黛还敛。停歌扇。背画阑倚遍。情无限。怅韶华又晚。锦鞯去後，愁宽珠袖金钏。碧云信远。难托西楼雁。空写银筝怨。

飞云障碧江天暮。杏花帘幕黄昏雨。翠袖怯春寒。有人愁倚阑。天涯芳草路。目送征鸿去。人远玉关长。尺书难寄将。

春山愁对修眉绿。春衫谁为裁冰。日暮倚阑干。不禁烟雾寒。湖边归去路。犹记传觞处。往事等空花。客心惊岁华。

冰肌玉衬香绡薄。无言独倚阑干角。相见又还休。可堪归去愁。碧波溪上路。几阵黄昏雨。归去断人肠。纱厨枕簟凉。

玉妃夜宴瑶池冷。翩然飞下霓旌影。天阔水云长。风飘舞袖香。姑山人似旧。清压红梅瘦。同凭玉阑干。光摇银海寒。

晚起倦梳妆，斜压翠鬟云鬓。手拈花枝辄笑，问青鸾音信。绣帘慵卷玉钩垂，风篁奏馀韵。灯火黄昏院落，报雕鞍人近。

细雨落檐花，帘卷金泥红湿。楼外远山横翠，染修眉愁碧。旧游春梦了无痕，香尘暗瑶瑟。凭仗青鸾飞去，问新来消息。

伤漂泊。负了花前期约。寒食清明都过却。愁怀无处著。晴日柳阴池阁。风絮斜穿帘幕。帘外秋千闲彩索。断肠人寂寞。

东风恶。雪花乱舞穿帘幕。穿帘幕。寒侵绿绮，音断弦索。宫梅已破香红萼。梅妆想称伊梳掠。伊梳掠。十分全似，旧时京洛。

云垂幕。江天雪似杨花落。杨花落。翠衾不暖，晓寒偏觉。起来独倚西楼角。客怀无耐伤离索。伤离索。蛮笺欲寄，塞鸿难托。

翠团嘉树。杜宇呼春去。帘卷金泥凝望处。几点红薇香雨。等闲过了花时。殷勤来问酴。恰有一枝春在，画楼红日林西。

红药翻阶。天香国艳，辉映楼台。解语浑如，三千粉黛，十二金钗。青鞋踏破苍苔。趁舞蝶、游蜂去来。宿粉偷香，也应难似，年少情怀。

金蕊飘残。江城秋晚，月冷霜寒。一种幽芳，雕冰镂玉，舞凤翔鸾。悠然静对南山。笑琼沼、鸳飞翠澜。小玉惊呼，太真娇困，俯槛慵看。

归梦迢迢。分明曾见，舞遍云韶。解道相思，愁宽金钏，瘦损宫腰。觉来情绪无聊。正戍角、声翻丽谯。楚塞山长，巫阳人远，斗帐香消。

妙墨龙蛇飞动，新词雪月交光。论文齿颊带冰霜。凤阁从来宫样。寿菊丛开三径，清姿高压群芳。折花聊尔问行藏。会见横飞直上。

罗袜浪传仙子，宫梅休写华光。人言寿客饱经霜。不趁凡花入样。万玉森罗素节，一枝剩有馀芳。孤高肯使蝶蜂藏。特立甘泉顶上。

昨梦钧天帝所，曾陪奏赋明光。玉除金蕊映秋霜。尽道宫花别样。娇额涂黄牢就，金莲衬步齐芳。舞鸾仪凤巧难藏。羞杀繁红陌上。

绿波芳草路。别离记南浦。香云翦赠青丝缕。钗分金半股。钗分金半股。阳关一曲声凄楚。惹起离筵愁绪。梦魂拟逐征鸿去。

岁月如驰乌兔飞。情怀著酒强支持。经年不见宫妆面，碧谁斟翡翠卮。江路晚，夕阳低。奚奴空负锦囊归。欲凭驿使传芳信，未放东风第一枝。

一笑回眸百媚生。娇羞佯不语，艳波横。缓移莲步绕阶行。凝情久，幽怨托银筝。些事那回曾。水晶双枕冷，簟纹平。

舞处曾看花满面。独倚东风，往事思量遍。绿怨红愁春不管。天涯芳草人肠断。一纸云笺鱼雁远。归凤求凰，谁识琴心怨。臂枕香消眉黛敛。也应为我宽金钏。

月冷花寒宫漏促。人在虚檐，玉体温无粟。弦断鸾胶还再续。娇云时霎情难足。解道双鸳愁独宿。宿翠偎红，蛱蝶元相逐。蓬海路遥天六六。终须伴我骑黄鹄。

春涨一篙绿，江阔暮涛寒。龙骧万斛飞举，鲸饮酒杯宽。醉倚舵楼清啸，目送孤鸿杳霭，景意与俱闲。恍若驭风去，蓬岛旧家山。记吾庐，环翠竹，拱苍官。碧云信杳，谁为日日报平安。桂棹桃溪归後，流水落红香寂，春事想阑珊。赖有锦囊句，写向此中看。

形胜访淮楚，骑鹤到扬州。春风十里帘幕，香霭小红楼。楼外长江今古，谁是济川舟楫，烟浪拍天浮。喜见紫芝宇，儒雅更风流。气吞虹，才倚马，烂银钩。功名年少馀事，雕鹗几横秋。行演丝纶天上，环倚玉皇香案，仙袂揖浮丘。落笔惊风雨，润色焕皇猷。

年少青云客，怀抱百忧宽。北窗醉卧春晓，归梦趁吴帆。来访鸱夷仙迹，极目平湖烟浪，万象一毫端。云海渺空阔，咫尺是蓬山。佩飞霞，囊古锦，几凭阑。赤城应有居士，凤举更龙蟠。待向玉霄东望，相与神游八极，身未似云闲。长剑倚天外，功业镜频看。

曳杖罗浮去，辽鹤正南翔。青鸾为报消息，岩壑久相望。无奈渔溪乃，唤起苹洲昨梦，风雨趁归航。万里家何许，天阔水云长。历五湖，转湘楚，下三江。兴亡千古馀恨，收拾付诗囊。重到然犀矶渚，不见骑鲸仙子，客意转凄凉。举酒酹江月，襟袖泪淋浪。

渡江天马龙飞，翠华小住兴王地。石城锺阜，雄依天堑，鼎安神器。鹊楼高，建章宫阔，玉绳低坠。望郁葱佳气，非烟非雾，方呈瑞、璇霄际。貔虎云屯羽卫。壮金汤、更隆国势。天骄胆落，狼烽昼熄，玉门晏闭。祗谒陵园，长安□远，中兴可冀。笑六朝旧事，空随流水，千古恨、无人记。

薄暮垂虹去。ピ正江天、残霞冠日，乱鸿遵渚。ピ万顷云涛风浩荡，笑整羽轮飞渡。ピ问弱水、神仙何处。ピ翳凤骑麟思往事，记朝元、金殿闻钟鼓。ピ环佩响，翠鸾舞。ピ梦中失却江南路。ピ待西风、长城饮马，朔庭张弩。ピ目尽青天何时到，赢得儿童好语。ピ怅未复、长陵土。ピ西子五湖归去後，泛仙舟、尚许寻盟否。ピ风袂逐，片帆举。ピ

