有个人人情不久。而今已落他人手。见说近来伊也瘦。好教受。看谁似我能就。莲脸能匀眉黛皱。相思泪滴残妆透。总是自家为事谬。从今後。这回断了心先有。

楼鼓数声人迹散。马蹄不响街尘软。门户深深扃小院。帘不卷。背灯尽烛红条短。归路恍如春梦断。千愁万恨知河限。昨夜月华明似练。花影畔。算来惟有嫦娥见。

□□今日那人家。琐窗红影斜。髻云散乱不胜花。偷匀残脸霞。梁燕老，石榴花。佳期今已差。凭阑思想入天涯。暮云重叠遮。

