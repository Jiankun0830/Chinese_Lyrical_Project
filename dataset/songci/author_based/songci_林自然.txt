二十馀年访道，经游万水千山。明师未遇肯安闲。几度拈香一瓣。幸遇至人说破，虚无妙用循环。工夫只在片时间。遍体神光灿烂。

凿开混沌，见钱塘南控、长江凝碧。今古词人图此景，谁解推原端的。岁去年来，日庚月甲，因甚无差忒。如今说破，要知天地来历。道散有一强名，五行颠倒，互列乾坤历。坎水逆流朝丙户，随月盈亏消息。

