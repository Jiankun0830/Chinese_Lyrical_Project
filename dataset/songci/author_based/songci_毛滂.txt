左元仙伯，旧从当日，太一下生。念道尊德贵，体隆貌重，盖天勋业，出世才名。父子一时，君臣千载，侍宴通宵留太清。衣冠盛事，满床象简，隔坐云屏。年年此夜寒轻。正在东风下，不夜城。看御杯重劝，宸章屡赐，盛传歌舞，高会簪缨。桃李玉姬，芝兰子舍，尽向三台瞻寿星。从今去，愿千春献祝，午夜观灯。

秀禀元精，灵锺崧岳，命世大贤。自飞英任路，承流百里，郎官星彩，辉映经躔。劲柏凌霜，香梅娇雪，月弯弯新上弦。垂弧节庆，麒麟古梦，此夜初圆。罗川。父老欣然。算善政、古来谁与肩。念桃阴浓密，瓜期咫尺，双凫难驻，便欲朝天。争把丹青，绘成芝宇，立作生祠千载传。仍知道，看它时画像，别有凌烟。

九金增宋重，八玉变秦馀。千年清浸，洗净河洛出图书。一段升平光景，不但五星循轨，万点共连珠。垂衣本神圣，补衮妙工夫。朝元去，锵环佩，冷云衢。芝房雅奏，仪凤矫首听笙竽。天近黄麾仗晓，春早红鸾扇暖，迟日上金铺。万岁南山色，不老对唐虞。

馀寒尚峭。早凤沼冻开，芝田春到。茂对诞期，天与公春向廊庙。元工开物争春妙。付与华多少。召还和气，拂开霁色，未妨谈笑。缥缈。五云乱处，种雕菰向熟，碧桃犹小。雨露在门，光采充闾乌亦好。宝熏郁雾城南道。

九重寒少。烟暖丰瑶草。金井碧梧雏凤矫。南极人来最老。衣冠远换裘毡。德随和气蝉连。万里同开寿域，一年三秀芝田。

重芳叠秀。风约仙云皱。椿不争年松与寿。共出皇家忠孝。仁深枯冷皆蒙。托根不倚东风。日照恩光万里，暖生塞草丛中。

镂烟翦雾。无层数。苜蓿青深烦雪兔。引到祥华开处。仙人手翳朝阳。清都绛阙相将。来覆东封翠辇，好遮化日舒长。

九茎为寿。千叶前无有。叶叶年年看不朽。天与君主意厚。君恩雨露无边。玉筵暖接非烟。马向华山烽冷，人安草亦千年。

绛河千岁。一照升平事。万里青铜开碧霁。俯见南山晚翠。绀寒不翅湘酃。清於练静江澄。流向万年觞里，玉波可但如渑。

银河秋浪。遥出上。忽变澄澜添碧涨。可道升平无象。黄云浊雾初开。荣光休气徘徊。试觅当时五老，金泥玉检将来。

天连翠潋。九折玻璃软。回抱金堤清宛转。疑共蓬莱清浅。吾君欲济如何。唐虞风顺无多。自有松舟桧楫，一帆三代同波。

娟娟月满。冉冉梅花暖。春意初长寒力浅。渐拟芳菲满眼。当时吉梦重重。间生天子三公。付与人间桃李，年年管领春风。

瀛洲春酒。满酌公眉寿。日照沙堤春傍柳。恩暖朝天衮绣。东君著意丁宁。芳酸先许梅英。要就生平滋味，待公来进君羹。

雪馀寒退。唯有青松在。春不加荣寒不悴。用舍如公都耐。流肪磊硌龟蛇。会留红日西斜。欲助我公寿骨，蟠桃等见开花。

流光电急。又过书云日。旧是天津花下客。老对山青水碧。而今转惜年华。迟阳为缓西斜。试问东君音信，晓寒犹压梅花。

云峰秀叠。露冷琉璃叶。北畔娑罗花弄雪。香度小桥淡月。与君踏月寻花。玉人双捧流霞。吸尽杯中花月，仙风相送还家。

东风桂影。低拂娥镜。镜里妆寒酥粉莹。越恁十分端正。素光行处随人。柳边照见青春。一片笙箫何处，花阴定有遗簪。

曲房青琐。浅笑樱桃破。睡起三竿红日过。冷了沈香残火。东风偏管伊家。剩教那与华。谁送一怀春思，玉台燕拂菱花。

杏花时候。庭下双梅瘦。天上流霞凝碧袖。起舞与君为寿。两桥风月同来。东堂且没尘埃。烟艇何时重理，更凭风月相催。

兰堂灯。春入流苏夜。衣褪轻红闻水麝。云重宝钗未卸。知君不奈情何。时时慢转横波。一饷花柔柳困，枕前特地春多。

风摇烬。吹下桃花影。醉倒碧铺眠碎锦。谁伴香迷酒凝。少年不解孤春。年来减尽春心。犹下绣帘遮定，不教风雨侵凌。

桃夭杏好。似个人人好。淡抹胭脂眉不扫。笑里知春占了。此情没个人知。灯前仔细看伊。恰似云屏半醉，不言不语多时。

杯深莫厌。强看桃花面。记约阳和初一线。便恁芳菲满眼。明年春色重来。东堂花为谁开。我在芦花深处，钓矶雨绿莓苔。

锦屏夜夜。绣被熏兰麝。帐卷芙蓉长不下。垂尽银台蜡。脸痕微著流霞。瞢腾越恁华。破睡半残妆粉，月随雪到梅花。

碧雾朦胧郁宝熏。和风容曳舞帘旌。花间千骑两朱轮。金马天材文作锦，玉堂仙骨气如冰。湖山何似使君清。

曾向瑶台月下逢。为谁回首矮墙东。春风吹酒退腮红。庾岭殷勤通远信，梅家潇洒有仙风。晚香都在玉杯中。

谢女清吟压郢楼。楼前风转柳花球。学成舞态却多羞。半落琼瑶天又惜，稍侵桃李蝶应愁。酒家先当翠云裘。

小圃韶光不待邀。早通消耗与含桃。晚来芳意半寒梢。含笑不言春淡淡，试妆未遍雨萧萧。东家小女可怜娇。

日照遮檐绣凤凰。博山金暖一帘香。尊前光景为君长。不信腊寒雕鬓影，渐匀春意上妆光。梅花长共占年芳。

花市东风卷笑声。柳溪人影乱於云。梅花何处暗香闻。露湿翠云裘上月，烛摇红锦帐前春。瑶台有路渐无尘。

月样婵娟雪样清。索强先占百花春。於中烛底好精神。多恨肌肤元自瘦，半残妆粉不匀。十分全似那人人。

水北烟寒雪似梅。水南梅闹雪千堆。月明南北两瑶台。云近恰如天上坐，魂清疑向斗边来。梅花多处载春回。

小雨初收蝶做团。和风轻拂燕泥乾。秋千院落落花寒。莫对清尊追往事，更催新火续馀欢。一春心绪倚阑干。

魏紫姚黄欲占春。不教桃杏见清明。残红吹尽恰才晴。芳草池塘新涨绿，官桥杨柳半拖青。秋千院落管弦声。

晚色寒清如四檐。梧桐冷碧到疏帘。小花未了烛花偏。瑶瓮孛堆春这里，锦屏屈曲梦谁边。熏笼香暖索衣添。

碧浸澄沙上下天。曲堤疏柳短长烟。月明不待十分圆。凿落未空牙板闹，阑干久凭夹衣寒。婵娟薄幸冷相看。

碧户珠窗小洞房。玉醅新压嫩鹅黄。半青橙子可怜香。风露满帘清似水，笙箫一片醉为乡。芙蓉绣冷夜初长。

松菊秋来好在无。寄声猿鹤莫情疏。渊明不老久踟蹰。打鼓枫林谁作社，枕溪茅屋忆吾庐。去年醉倒倩人扶。

本是青门学灌园。生涯浑在乱山前。一犁春雨种瓜田。别後倩云遮鹤帐，来时和月寄渔船。旁人莫做长官看。

晚色轻凉入画船。云峰飞尽玉为天。疏飙自为月褰帘。细酌流霞君且住，更深风月更清妍。为谁凄断小桥边。

锦里无端无素书。长安秋晚忆家无。故人来此尚踟蹰。旧事殷勤休忘了，老来凄断恶消除。小楼雪夜记当初。

记得山翁往少年。青楼一笑万金钱。宝鞍逐月玉鞭寒。老对冻醪留客话，醉爬短发枕书眠。伴人松雨隔疏帘。

烟柳风蒲冉冉斜。小窗不用著帘遮。载将山影转湾沙。略断时分岸色，蜻蜓立处过汀花。此情此水共天涯。

蕙炷犹熏百和。兰膏正烂五枝红。风流云散太匆匆。仙草已添君胜爽，醉乡肯为我从容。剩风残月小庭空。

银字笙箫小小童。梁洲吹过柳桥风。阿谁劝我玉杯空。小醉径须眠锦瑟，夜归不用照纱笼。画船帘卷月明中。

滟滟金波暖做春。疏疏烟柳瘦於人。柳边半醉不胜情。未解画船留待月，缓歌金缕细留云。将云带月入东门。

蜡烛花中月满窗。楚梅初试寿阳妆。麒麟为脯玉为浆。花影烛光相动荡，抱持春色入金觞。鸭炉从冷醉魂香。

进止详华，文章尔雅，金銮恩异群彦。尘断银台，天低鳌禁，最是玉皇香案。燕公视草，星斗动、昭回云汉。对罢宵分，又是金莲，烛引归院。年来偃藩江畔。赖湖山、慰公心眼。碧瓦千家，少借裤襦馀暖。黄气珠庭渐满。

碧瓦朱甍紫翠深。玻璃屏障里，锦为城。子胥英爽海涛横。玉堂人，於此劝春耕。五月政当成。岩廊将去路，肯留行。

谁劝东风腊里来。不知天待雪，恼江梅。东郊寒色尚徘徊。双彩燕，飞傍鬓云堆。玉冷晓妆台。宜春金缕字，拂香腮。

门外东风糁玉尘。曲房花气蔼，博山春。小槽珠滴桂椒芬。梅蕊绽，谁共醉中闻。睡起静无人。曲屏横远翠，锦为邻。

鹤舞青青雪里松。冰开龟在藻，绿蒙茸。一成不记蕊珠宫。蟠桃熟，应待几东风。玉酒紫金锺。非烟罗幕暖，宝熏。

烁石炎曦，过云急雨，院落槐午阴清。藕花开遍，绿细一池萍。槽下真珠溜溜，龙团破、河朔馀酲。阑干外，梧桐叶底，金井辘轳声。盈盈。开雾帐，珊瑚连枕，云母围屏。对肌肤冰雪，自有凉生。翠袖风回画扇，拂香篆、虬尾斜横。北窗晚，娟娟静色，竹影上帘旌。

马络青丝，障开红锦，小晴初断香尘。芳醪满载，持烛有佳人。飞盖西园午夜，花梢冷、云月胧明。折还惜，留花伴月，占定可怜春。佳人。争插帽，已残芳树，犹缀馀英。任红辞香散，蝶恨蜂嗔。醉也和春戴去，深院落、初馥炉熏。玉台畔，未教卸了，留映晚妆新。

日照门前千万峰。晴飙先扫冻云空。谁作素涛翻玉手，小团龙。

日转堂阴一线添。使君和气作春妍。祗有北山轻带雪，见丰年。

雨色流香绕坐中。映阶疏竹一丛丛。不奈晚来萧瑟意，子猷风。

天质婵娟，妆光荡漾。御酥做出花模样。夭桃繁杏本妖妍，文鸳彩凤能偎傍。艾绿浓香，鹅黄新酿。缘云清切歌声上。夜寒不近绣芙蓉，醉中祗觉春相向。

映竹幽妍，临池娟靓。芳苞先暖香初娠。南枝微弄雪精神，东君早寄春音信。奔月仙标，乘烟远韵。玉台粉点和酥凝。从来清瘦可禁寒，为谁早把霞衣褪。

粟玉玲珑，雍酥浮动。芳跗染得胭脂重。风前兰麝作香寒，枝头烟雪和春冻。蜂翅初开，蜜房香弄。佳人寒睡愁和梦。鹅黄衫子茜罗裙，风流不与江梅共。

景泮冰檐，情回瑶草。副能守得春来到。管曾独自索春怜，而今觑著东风笑。粉凝酥寒，云房睡觉。胭脂也不添些小。天真要与此花争，是伊占得春多少。

拨雪寻春，烧灯续昼。暗香院落梅开後。无端夜色欲遮春，天教月上官桥柳。花市无尘，朱门如绣。娇云瑞雾笼星斗。沈香火冷小妆残，半衾轻梦浓如酒。

阶影红迟，柳苞黄遍。纤云弄日阴晴半。重帘不卷篆香横，小花初破春丛浅。凤绣犹重，鸭炉长暖。屏山翠入江南远。醉轻梦短枕闲，绿窗窈窕风光转。

芳气霏微，薄衣料峭。何人正倚桃花笑。流红不出武陵溪，这回空与春风到。尊俎全稀，风情终较。安仁老也谁知道。碧云无信失秦楼，旧时明月犹相照。

碧树阴圆，绿阶露满。金波潋滟堆瑶盏。行云会事不飞来，长空一片琉璃浅。玉燕钗寒，藕丝袖冷。只应未倚阑干遍。随人全不似婵娟，桂花影里年年见。

西风吹冷沈香篆。门掩小晴红叶院。卧看黄菊送重阳，露重烟寒花未遍。衰翁病怯琉璃簟。

泥银四壁盘蜗篆。明月一庭秋满院。不知陶菊总开无，但见杜苔新雨遍。去年醉倒云为簟。

三衢太守文章伯。七月政成如戏剧。坐中咳唾落珠玑，笔下神明飞霹雳。才高莫恨溪山窄。

一年滴尽莲花漏。碧井酴酥沈冻酒。晓寒料峭尚欺人，春态苗条先到柳。佳人重劝千长寿。

蕊珠宫里三千女。滴粉为春尘不住。月华冷处欲迎人，七里香风生满路。一枝谁寄长安去。

小园半夜东风转。吹皱冰池云母面。晓披阊阖见朝阳，知向碧阶添几线。小烟弄柳晴先暖。

长安回首空云雾。春梦觉来无觅处。冷烟寒雨又黄昏，数尽一堤杨柳树。楚山照眼青无数。

一春花事今宵了。点检落红都已少。阿谁追路问东君，祗有青青河畔草。尊前不信韶华老。

暮霰寒依树，娇云冷傍人。江南谁寄一枝春。何似珑璁十里、更无尘。雨萼胭脂淡，香须蝶子轻。碧山归路小桥横。谁见暗香今夜、月胧明。

庭下新生月，凭君把酒看。不须直待素团团。恰似那人眉样、秀弯环。冷射鸳鸯瓦，清欺翡翠帘。数枝烟竹小桥寒。渐见风吹疏影、过阑干。

绿暗藏城市，清香扑酒尊。淡烟疏雨冷黄昏。零落酴花片、损春痕。润入笙箫腻，春馀笑语温。更深不锁醉乡门。先遣歌声留住、欲归云。

名满人间。记黄金殿，旧赐清闲。才高鹦鹉赋，风懔惠文冠。涛波何处试蛟鳄，到白头、犹守溪山。且做龚黄样度，留与人看。桃溪柳曲阴圆。离唱断、旌旗却卷春还。襦裤寄馀温，双石畔、唯闻吏胆长寒。

泽国秋深。绣楹天近，坐久魂清。溪山绕尊酒，云雾衣襟。馀霞孤雁送愁眼，寄寒闺、一点离心。杜老两峰秀处，短发疏巾。佳人为折寒英。罗袖湿、真珠露冷钿金。幽艳为谁妍，东篱下、却教醉倒渊明。

雪空毡径，扑扑怜飞絮。柔弱不胜春，任东风、吹来吹去。墙阴苑外，一片落谁家，叶依依，烟郁郁，依旧如张绪。那人拈得，吹向钗头住。不定却飞扬，满眼前、搅人情愫。蜂儿蝶子，教得越轻狂，隔斜阳，点芳草，断送青春暮。

东堂先晓，帘挂扶桑暖。画舫寄江湖，倚小楼、心随望远。水边竹畔，石瘦藓花寒，秀阴遮，潜玉梦，鹤下渔矶晚。藏花小坞，蝶径深深见。彩笔赋阳春，看藻思、飘飘云半。烟拖山翠，和月冷西窗，玻璃盏，蒲萄酒，旋落酴片。

婵娟不老，依旧东风面。华烛下珠，盛寒里、春光一片。不教暮景，也似每常来，水精宫，银色界，今夜分明见。碧街如水，人影花凌乱。谁在柳阴中，小妆寒、落梅数点。诗翁独倚，十二玉阑干，露，云冉冉，千嶂琉璃浅。

梅花初谢，雪後寒微峭。谁送一城春，绮罗香、风光窈窕。插花走马，天近宝鞭寒，金波上，玉轮边，不是红尘道。玻璃山畔，夜色无由到。深下水晶帘，拥严妆、铅华相照。珠楼缈缈，人月两婵娟，尊前月，月中人，相见年年好。

古寺长廊清夜美，风松烟桧萧然。石阑干外上疏帘。过云闲窈窕，斜月静婵娟。独自徘徊无个事，瑶琴试奏流泉。曲终谁见枕琴眠。香残虬尾细，灯暗玉虫偏。

莫恨那回容易别，不妨久远情肠。为人留下旧风光。花枝长好在，馥馥十年香。便是旧时帘外月，却来小槛低窗。朦胧影里淡梳妆。相看如梦寐，回首乍思量。

帘下风光自足。春到席间屏曲。瑶瓮酥融，羽觞蚁闹，花映酃湖寒绿。汨罗愁独。又何似、红围翠簇。聚散悲欢箭速。不易一杯相属。频剔银灯，别听牙板，尚有龙膏堪续。

金马空故事，方朔漫多端。三千牍在，玉殿何日赐清闲。难恋长安锺漏，谁借青云咳唾，拂袖且东还。笑杀长缨使，复转出秦关。吾道在，虽不遇，面何惭。雒阳年少，高轮难与绛侯谈。富贵暂饶先手，尽草头秋露，掩鼻出东山。且饱鲸鱼脍，风月过江南。

谢安涵雅量，叔夜赋刚肠。清宵假寐，应笑长孺卧淮阳。尽彻东平屏障，不废南楼谈咏，宴寝自凝香。庭下一杯土，须避赤帷裳。双石健，含古色，照新堂。百年乔木阴下，僵立两蛟苍。目送千山爽气，帘卷一城风月，杖屦合彷徉。他日峨眉秀，相望隔明光。

竹送秋声入小窗。香迷夜色暗牙床。小屏风掩烛花长。雁过故人无信息，酒醒残梦寄凄凉。画桥露月冷鸳鸯。

维岳分公英特气，万丈拂长虹。丙魏萧曹总下风。千载友夔龙。宝熏袅翠昏帘绣，嘉颂佩绅同。

迎得春来闻好语，贺燕立帘钩。转蕙风光柳弄柔。喜气与春游。万钱珍鼎期公饭，天自寿留侯。

银浦流云初度月，空碧挂团团。照夜珠胎贝阙寒。光彩满长安。春风为拂新沙路，珂马款天关。

今朝何以为公寿。极贵长年公素有。庭阶不乏长芝兰，少翁又是廷臣右。三能粲粲依魁秀。

我公两器兼文武。谈笑岩廊无治古。红颜绿发已官高，赤舄绣裳今仲父。我欲形容无妙语。

压玉为浆麟作。珠树琼葩长不谢。翠帘绣暖燕归来，宝鸭花香蜂上下。沙堤佩马催公驾。

蔷薇折。一怀秀影花和月。花和月。著人浓似，粉香酥色。绿阴垂幕帘波叠。微风过竹凉吹发。

白玉阑边自凝伫。满枝头、彩云雕雾。甚芳菲、绣得成团，砌合出、韶华好处。

长记劳君送远。柳烟重、桃花波暖。花外溪城望不见。古槐边，故人稀，秋鬓晚。我有凌霄伴。在何处、山寒云乱。

花阴柳影映帘栊。罗幕绣重重。行云自随语燕，回雪趁惊鸿。银字歇，玉杯空。蕙烟中。桃花髻暖，杏叶眉弯，一片春风。

短疏萦缘象床低。玉鸭度香迟。微云淡著河汉，凉过碧梧枝。秋韵起，月阴移。下帘时。人间天上，一样风光，我与君知。

檀板一声莺起速。山影穿疏木。人在翠阴中，欲觅残春，春在屏风曲。劝君对客杯须覆。灯照瀛洲绿。西去玉堂深，魄冷魂清，独引金莲烛。

金叶犹温香未歇。尘定歌初彻。暖透薄罗衣，一霎清风，人映团团月。持杯试听留春阕。此个情肠别。分付与莺莺，劝取东君，停待芳菲节。

暖风吹雪。洗尽碧阶今夜月。试觅云英。更就蓝桥借月明。从教不借。自有使君家不夜。谁道由天。光景随人特地妍。

曾教风月。催促花边烟棹发。不管花开。月白风清始肯来。既来且住。风月闲寻秋好处。收取凄清。暖日阑干助梦吟。

小桥秀绝。露湿芙蕖花上月。月下人人。花样精神月样清。谁言见惯。到了司空情不慢。丞相无。若不时醉倩扶。

蝴蝶初翻帘绣。万玉女、齐回舞袖。落花飞絮，长忆著、灞桥别後。浓香斗帐自永漏。

雪做屏风，花为行帐。屏帐里、见春模样。小晴未了，轻阴一饷。酒到处、恰如把春拈上。官柳黄轻，河堤绿涨。花多处、少停兰桨。

短棹犹停，寸心先往。说归期、唤做的当。夕阳下地，重城远样。风露冷、高楼误伊等望。今夜孤村，月明怎向。依还是、梦回绣幌。远山想像。

山转沙回江声小。望尽冷烟衰草。梦断瑶台晓。楚云何处英英好。古寺黄昏人悄悄。帘卷寒堂月到。不会思量了。素光看尽桐阴少。

泪湿阑干花著露。愁到眉峰碧聚。此恨平分取。更无言语。空相觑。短雨残云无意绪。寂寞朝朝暮暮。今夜山深处。断魂分付。潮回去。

花影低徊帘幕卷。惯了双来燕燕。惊散雕阑晚。雨昏烟重垂杨院。云断月斜红烛短。望断真个望断。情寄梅花点。趁风飞过楼南畔。

恰则心头托托地。放下了日多萦系。别恨还容易。袖痕犹有年时泪。满满频斟乞求醉。且要时闲忘记。明日刘郎起。马蹄去便三千里。

闻说君家传窈窕。秀色天真，更夺丹青妙。细意端相都总好。春愁春媚生颦笑。琼玉胸前金凤小。那得殷勤，细托琵琶道。十二峰云遮醉倒。华灯翠帐花相照。

江接寒溪家已近。想见秋来，松菊荒三径。目送吴山秋色尽。星星却入双蓬鬓。凫短鹤长真个定。勋业来迟，不用频看镜。懒出问人人不问。绿尊倒尽横书枕。

相见江南情不少。尔许多时，怪得无消耗。淡日暖云句引到。阑干寂寞怜春小。宫面可匀画了。粉瘦酥寒，一段天真好。唤起玉儿娇睡觉。半山残月南枝晓。

红杏梢头寒食雨。燕子泥新，不住飞来去。行傍柳阴闻好语。莺儿穿过黄金缕。桑落酒寒杯懒举。总被多情，做得无情绪。春过二分能几许。银台新火重帘暮。

三叠阑干铺碧。小雨新晴，才过清明後。初见花王披衮绣。娇云瑞日明春昼。彩女朝真天质秀。宝髻微偏，风卷霞衣皱。莫道东君情最厚。韶光半在东堂手。

红影斑斑吹锦片。露叶烟梢，寒月娟娟满。更起绕庭行百遍。无人祗有栖莺见。觅个薄情心对换。愁绪偏长，不信春宵短。正是碧云音信断。半衾犹赖香熏暖。

城上春云低阁雨。渐觉春随，一片花飞去。素颈圆吭莺燕语。不妨缓缓歌金缕。堕纪颓纲公已举。但见清风，萧瑟随谈绪。借寇假饶天不许。未须忙遣韶华暮。

花里传觞飞羽过。渐觉金槽，月缺圆龙破。素手转罗酥作颗。鹅溪雪绢云腴堕。七盏能醒千日卧。扶起瑶山，嫌怕香尘。醉色轻松留不可。清风停待些时过。

不雨不晴秋气味。酒病秋怀，不做醒松地。初换夹衣围翠被。蔷薇水润衙香腻。旋折秋英餐露蕊。金缕虬团，更试康王水。幽梦不来寻小睡。无言划尽屏山翠。

玉狻猊，金叶暖。馥馥香云不断。长下著，绣帘重。怕随花信风。傍蔷薇，摇露点。衣润得香长远。双枕凤，一衾鸾。柳烟花雾间。

绿窗寒，清漏短。帐底沈香火暖。残烛暗，小屏弯。云峰遮梦还。那些愁，推不去。分付一檐寒雨。檐外竹，试秋声。空庭鹤唤人。

柳藏烟，云漏日。寒满雕盘玉食。风卷旆，水摇天。鱼龙挟彩船。水边人，波面乐。太守与民同乐。春好处，总随轩。花中谁状元。

花下春藏五马，松间风落双凫。兵厨玉帐卷酃湖。人醉碧云欲暮。归去聊登文石，翱翔便是天衢。雅歌谁解继投壶。桃李无言满路。

烟雨半藏杨柳，风光初到桃花。玉人细细酌流霞。醉里将春留下。柳畔鸳鸯作伴，花边蝴蝶为家。醉翁醉里也随他。月在柳桥花榭。

雨後夹衣初冷，霜前细菊浑斑。觚棱清月绣团环。万里长安秋晚。槽下内家玉滴，盘中江国金丸。春容著面作微殷。烛影红摇醉眼。

席上芙蓉待暖，花间袅还嘶。劝君不醉且无归。归去因谁惜醉。汤点瓶心未老，乳堆盏面初肥。留连能得几多时。两腋清风唤起。

芙蕖花上雨。又冷落、池塘暮。何处风来摇碧户。卷帘凝望，淡烟疏柳，翡翠穿花去。玉京人去无由驻。恁独坐、凭阑处。

玉婴初有排云分。向晚色、娟娟静。秋入风枝清不尽。月和粉露，徘徊孤映，独夜扶疏影。子猷风调全相称。是彼此、无凡韵。

玉人为我殷勤醉。向醉里、添姿媚。偏著冠儿钗欲坠。桃花气暖，露浓烟重，不自禁春意。绿榆阴下东行水。渐渐近、凄凉地。

今宵月好来同看。月未落、人还散。把手留连帘儿畔。含羞和恨转娇盼。恁花映春风面。相思不用宽金钏。也不用、多情似玉燕。问取婵娟学长远。

急雨初收珠点。云峰绝天半。辘轳金井卷甘冽，帘外翠阴遮遍。波翻水精重帘，秋在琉璃双簟。漏永流花缓缓。未放崦嵫晚。红荷绿芰暮天好，小宴水亭风馆。云乱香喷宝鸭，月冷钗横玉燕。

灯雾里。老去昔游不记。月似旧时人不似。小楼何处是。归卧晚香翠被。玉酒著人小醉。欲睡先来都不睡。此情那恁地。

山屏雾帐玲珑碧。更绮窗、临水新凉入。雨短烟长，柳桥萧瑟。这番一日凉一日。离多绿鬓多时白。这离情、不似而今惜。

月光波影寒相向。借团团、与做长壕样。此老南楼，风流可想。殷勤冰彩随人上。欲同次道倾家酿。有兵厨、玉盎金波涨。

寒浸东倾不定。更奈橹声催紧。堤树胧明孤月上，暗淡移船影。旧事十年愁未醒。

池上山寒欲雾。竹暗小窗低户。数点秋声侵短梦，檐下芭蕉雨。白酒浮蛆鸡啄黍。

寒满一衾谁共。夜沈沈、醉魂朦。雨呼烟唤付凄凉，又不成、那些好梦。明日烟江□暝。

弄水馀英溪畔。绮罗香、日迟风慢。桃花春浸一篙深，画桥东、柳低烟远。涨绿流红空满眼。

红摧绿锉，莺愁蝶怨，满院落花风紧。醉乡好梦恰瞢腾，又冷落、一成吹醒。柔红不耐，暗香犹好，觑著翻成不忍。春心减尽眼长闲，更肯被、游丝牵引。

水精帘外，沈香阑畔，新下红油画幕。百花何处避芳尘，便独自、将春占却。月华淡淡，夜寒森森，犹把红灯照著。醉时从醉不归家，贤守定、不教冷落。

一亩清阴，半天潇洒松窗午。床头秋色小屏山，碧帐垂烟缕。枕畔风摇绿户。唤人醒、不教梦去。可怜恰到，瘦石寒泉，冷云幽处。

老景萧条，送君归去添凄断。赠君明月满前溪，直到西湖畔。门掩绿苔应遍。为黄花、频开醉眼。橘奴无恙，蝶子相迎，寒窗日短。

鬓绿飘萧，漫郎已是青云晚。古槐阴外小阑干，不负看山眼。此意悠悠无限。有云山、知人醉懒。他年寻我，水边月底，一蓑烟短。

醉醉。醉击珊瑚碎。花花。先借春光与酒家。夜寒我醉谁扶我。应抱瑶琴卧。清清。揽月吟风不用人。

夜夜。夜了花朝也。连忙。指点银瓶索酒尝。明朝花落知多少。莫把残红扫。愁人。一片花飞减却春。

城上落梅风料峭，寒馥逼清尊。爽兴天教属使君。雪意压歌云。插帽殷罗金缕细，燕燕早随人。

风过冰檐环佩响，宿雾在华茵。剩落瑶花衬月明。嫌怕有纤尘。凤口衔灯金炫转，人醉觉寒轻。

春在前村梅雪里，一夜到千门。玉佩琼琚下冷云。银界见东君。桃花髻暖双飞燕，金字巧宜春。

高柳横斜，冷光凌乱摇疏翠。露荷珠缀。但见鸳鸯睡。□□□□，□□□□□。□□□。□□□□。□□□□□。

柏叶春醅，为君亲酌玻璃盏。玉箫牙管。人意如春暖。鬓绿长留，不使韶华晚。春无限。碧桃花畔。笑看蓬莱浅。

手抚归鸿，坐临烟雨帘旌润。气清天近。云日温阑。压玉浮金，一醉留青鬓。风光胜。淡妆人靓。眉黛生秋晕。

何处君家，蟠桃花下瑶池畔。日迟烟暖。占得春长远。几见花开，一任年光换。今年见。明年重见。春色如人面。

秀岭寒青，冷泉凌乱催秋意。佩环声里。无限真珠碎。叹我平生，识尽闲滋味。来闲地。为君一醉。万事浮云外。

小院重帘，那回来处花相向。迟迟一饷。记得春模样。昨夜月明，应照芙蓉帐。空凝望。蜂劳蝶攘。谁在花枝上。

绣岭横秋，玉螭吹暑迎凉气。碧崖流水。流入春葱指。半倚朱弦，微连环珥。通深意。月明风细。分付知音耳。

深苑重调弦管。不觉银台烛短。相对有金波，天畔杯中都满。人远。人远。醉倚阑干玉冷。

当日岭头相见处。玉骨冰肌元淡伫。近来因甚要浓妆，不管满城桃杏妒。酒晕脸霞春暗度。

鲈蟹正肥时，烟雨新凉日。露蕊郁金黄，云液蒲萄碧。此日古为佳，此醉君宁惜。高挂水精帘，尽放秋光入。

日照小窗纱，风动重帘绣。宝炷暮云迷，曲沼晴漪皱。烟暖柳醒松，雪尽梅清瘦。恰是可怜时，好似花後。

钗上燕犹寒，胜里红偏小。恰有尔多春，不许群花笑。酒面粉酥融，香袖金泥罩。芳意已潜通，残雪犹相照。

春晚出山城，落日行江岸。人不共潮来，香亦临风散。花谢小妆残，莺困清歌断。行雨梦魂消，飞絮心情乱。

花地锦斑残，月箔波凌乱。斗鸭玉阑旁，扑兽金炉畔。小醉奈春何，轻梦催云散。却步蕙兰中，应被鸳鸯见。

深院绣帘垂。前日春归。画桥杨柳弄烟霏。池面东风先解冻，龟上涟漪。酒潋玉东西。香暖狻猊。远山郁秀入双眉。待看碧桃花烂漫，春日迟迟。

玉卮细酌流霞湿。金钗翠袖勤留客。行色小梅残。官桥杨柳寒。赐环宣室夜。看落金莲。人记海听康。流风秀水旁。

端端正正人如月。孜孜媚媚花如颊。花月不如人。眉眉眼眼春。沈香添小炷。共挹熏炉语。香解著人衣。君心蝴蝶飞。

含章檐下眉如月。融酥和粉描疏雪。桃杏莫争春。凌风台畔人。如今千万树。零乱孤村雨。和雨滴瑶觞。归来肌骨香。

淡烟疏雨东篱晓。菊团凄露真珠小。青蕊抱寒枝。因谁特故迟。曾是骚人盼。羞做茱萸伴。揉破郁金黄。与君些子香。

溪山不尽知多少。遥峰秀叠寒波渺。携酒上高台。与君开壮怀。枉做悲秋赋。醉後悲何处。白发几黄花。官裘付酒家。

春潮曾送离魂去。春山曾见伤离处。老去不堪愁。凭阑看水流。东风留不住。一夜檐前雨。明日觅春痕。红疏桃杏村。

云山沁绿残眉浅。垂杨睡起腰肢软。不见玉妆台。飞花将梦来。行云何事恶。雨透罗衣薄。不忍湿残春。黄莺啼向人。

当时学舞钧天部。惊鸿吹下江湖去。家住百花桥。何郎偏与娇。杏梁尘拂面。牙板闻莺燕。劝客玉梨花。月侵钗燕斜。

年少莫寻潜玉老。无才无艺烦君笑。暖过茅檐霜日晓。休起早。竹间尽日无人到。别径小峰孤碧峭。曲沟浅浸寒清绕。此老相看情不少。浑忘了。浑教忘了长安道。

恰则小庵贪睡著。不知风撼梅花落。一点儿春吹去却。香约略。黄蜂犹抱红酥萼。绕遍寒枝添索寞。却穿竹径随孤鹤。守定微官真个错。从今莫。从今莫负云山约。

鬓底青春留不住。功名薄似风前絮。何似瓮头春没数。都占取。只消一纸长门赋。寒日半窗桑柘暮。倚阑目送繁云去。却欲载书寻旧路。烟深处。杏花菖叶耕春雨。

水边山，云畔水，新出烟林。送秋来、双桧寒阴。桧堂寒，香雾碧，帘箔清深。放衙隐几，谁知共、云水无心。望西园，飞盖夜，月到清尊。为诗翁、露冷风清。

记瞢腾，浓睡里，一片行云。未多时、梦破云惊。听辘轳，声断也，井底银瓶。不知罗带，等闲便、结得同心。系画船，杨柳岸，晓月亭亭。记阳关、断韵残声。

并梅兄，双蝶子，烟缕衫轻。凤凰钗、缭绕香云。淡梳妆，□得恁，雪腻酥匀。揉春捻就，更是他、花与精神。黛尖低、桃萼破，微笑轻颦。早做成、役梦劳魂。

映阶芳草净无尘。新晴隔柳阴。绿丝步障碧茸茵。遮藏欲尽春。寒未了，酒须深。残花无处寻。年来陪尽惜春心。闲愁渐不禁。

雨馀烟草弄春柔。芳郊翠欲流。暖风时转柳花球。晴光烂不收。红尽处，绿新稠。华只暂留。却应留下等闲愁。令人双鬓秋。

游人莫笑东园小。莫问花多少。一枝半朵恼人肠。无限姿姿媚媚、倚斜阳。二分春去知何处。赖是无风雨。更将绣幕密遮花。任是东风急性、不由他。

百花赶定东君去。知与花何处。阳春但更买花栽。留住蜂儿蝶子、等君来。翠轻绿嫩庭阴好。醉便眠芳草。春波如酒不曾空。谁见东堂日日、自春风。

柳枝却学腰肢袅。好似江东小。春风吹绿上眉峰。秀色欲流不断、眼波融。檐前月上灯花堕。风递馀香过。小欢云散已难收。到处冷烟寒雨、为君愁。

月下风前花畔。此情不浅。欲留风月守花枝，却不道、而今远。樯外鹭飞沙晚。

墙头花□寒犹噤。放绣帘昼静。帘外时有蜂儿，趁杨花不定。阑干又还独凭。

微雨过，深院芰荷中。香冉冉，绣重重。玉人共倚阑干角，月华犹在小池东。入人怀，吹鬓影，可怜风。分散去、轻如云与梦，剩下了、许多风与月，侵枕簟，冷帘栊。

新睡起，熏过绣罗衣。梳洗了，百般宜。东风淡荡垂杨院，一春心事有谁知。苦留人，娇不尽，曲眉低。漫良夜、月圆空好意，恐落花、流水终寄恨，悲欢往往相随。

遥山雪气入疏帘。罗幕晓寒添。爱日腾波，朝霞入户，一线过冰檐。

雪遍梅花，素光都共奇绝。到窗前、认君时节。下重帏，香篆冷，兰膏明灭。梦悠扬，空绕断云残月。沈郎带宽，同心放开重结。褪罗衣、楚腰一捻。

城月。冷罗袜。郎睡不知鸾帐揭。香凄翠被灯明灭。花困钗横时节。

香歇。袂红。记立河桥花自折。隼绀城西阙。教妾惊鸿回雪。

无力。倚瑶瑟。罢舞霓裳今几日。楼空雨小春寒逼。钿晕罗衫烟色。

钗冷。鬓云晚。罗袖拂人花气暖。风流公子来应远。半倚瑶琴羞懒。

憔悴。何郎地。密寄软绡三尺泪。传心语眼郎应记。翠袖犹芬仙桂。

何处。长安路。不记墙东花拂树。瑶琴理罢霓裳谱。依旧月窗风户。

芳草。恨春老。自是寻春来不早。落花风起红多少。记得一枝春小。

相望。楚江上。萦水缭云闻妙唱。龙沙醉眼看花浪。正要风将月傍。

酒美。从酒贵。濯锦江边花满地。换得文君醉。暖和一团春意。

花好。怕花老。暖日和风将养到。东君须愿长年少。图不看花草草。

两岁抚邦人，曾无恩意。别後何人更相记。题舆玉树，愧与蒹葭相倚。殷勤犹念我，同吟醉。画舸相追，孤城已闭。不道扁舟□云外。夜分月冷，一段波平风细。忆君清兴满，无由寄。

绿水小河亭，朱阑碧。江月娟娟上高柳。画楼缥缈，尽挂窗纱帘绣。月明知我意，来相就。银字吹笙，金貂取酒。小小微风弄襟袖。宝熏浓炷，人共博山烟瘦。露凉钗燕冷，更深後。

多病酒尊疏，饮少辄醉。年少衔杯可追记。无多酌我，醉倒阿谁扶起。满怀明月冷，炉烟细。云汉虽高，风波无际。何似归来醉乡里。玻璃江上，满载春光花气。蒲萄仙浪软，迷红翠。

闻道长安灯夜好，雕轮宝马如云。蓬莱清浅对觚棱。玉皇开碧落，银界失黄昏。谁见江南憔悴客，端忧懒步芳尘。小屏风畔冷香凝。酒浓春入梦，窗破月寻人。

十年湖海扁舟。几多愁。白发青灯今夜、不宜秋。中庭树。空阶雨。思悠悠。寂寞一生心事、五更头。

