听说古时月，皎洁胜今时。今人但见今月，也道似琉璃。君看少年眸子，那比婴儿神彩，投老又堪悲。明月不在盛，玉斧亦何为。约东坡，招太白，试寻思。凭谁斫却，里面桂影数千枝。忆在无怀天上，仍向有虞宫殿，看月到陈隋。别有一轮月，万古没成亏。

去郢频回首。正横江、荪桡容与，兰旌悠久。怅望龙门都不见，似把长楸孤负。念往日、佳人为偶。独向芳洲相思处，采苹花、杜若空盈手。乘赤豹，谁来後。云中眼界穷高厚。览山川、冀州还在，陶唐何有。木叶纷纷秋风晚，缥缈潇湘左右。见帝子、冰魂厮守。

晓趁西湖约。到湖头，烟消日出，波生雨脚。日挈白鱼携碧酒，要与诗人共酌。把楼上、珠帘卷却。坐对荷花三万朵，念西邻、未嫁肌如削。待折与，不堪著。别来又见秋萧索。恨无由、将余风月，伴君云鹤。想见登山临水处，醉把茱萸礴。唱白雪、阳春新作。

天末起凉风。云气匆匆。如今何处有英雄。独佩一壶溪上去，秋水澄空。绝壁耸云中，倒挂青松。醉歌汉殿与秦宫。日现山西留不住，目送飞鸿。

春至伤春，秋至悲秋，谁在华胥。叹谪仙才气，飞扬拔扈，渊明何事，慷慨欷。自我少年，如今晚境，行半人间真有馀。都休问，且一觞一咏，吾爱吾庐。南皋境界何如。舍明月清风谁与居。望蓬山路杳，万株翠桧，方壶门掩，四面红蕖。中有佳人，绰如姑射，一炷清香满太虚。尘寰外，被鸣鸾报客，飞鹤传书。

荆楚岁时，念自古、登临风俗。休更道、桓家车骑，谢家丝竹。不觉吹将头上帽，可来共采篱边菊。叹如今，重九有何人，相追逐。穷处士，枯如木。贤太守，温如玉。遣厨人馈酒，廪人馈粟。欲寄唐虞无限意，离骚都是相思曲。奈两三、寒蝶尚于飞，秋光促。

万古灰飞，算何用、黄金满屋。吾老矣，几番重九，几杯。此日登临多恨别，明年强健何由卜。且唤教、儿女逐人来，寻黄菊。苹已白，枫犹绿。鲈已晚，橙初熟。叹人间何事，稍如吾欲。五柳爱寻王母使，三闾好作湘妃曲。向飘风、冻雨返柴扉，骑黄犊。

一曲清溪绕舍流。数间茅屋正宜秋。芙蓉灼灼出墙头。元亮气高还作令，少陵形瘦不封侯。村醪闲饮两三瓯。

龙山高会，忆当时宾主，风流云散。今日紫阳峰顶上，人望旌旗天半。万叠红蕖，千层黄菊，照耀成飞观。西风浩荡，碧天斜去双雁。遥想健笔淋漓，龙蛇落纸，妙句高张翰。笼日轻霞横数抹，绿水金波相间。目寄宣平，神追师道，归棹摇星汉。城中万户，烛光香雾交贯。

金风玉露，洗出乾坤体。乘兴到前村，见一片、清溪无底。竹篱茅舍，鸡犬两三家，寻渔父，问湘灵，拄杖斜阳里。青春误我，白发今如此。幸自识方壶，有个人，神通游戏。涧边野鹤，岩上忽孤云，倾浊酒，对黄花，又似东篱子。

春来春色佳，秋至秋光好。无计奈春归，又看秋光老。去年飞雪时，病与梅花道。来岁雪飞时，为把金樽倒。

年少好寻芳，早春时节。飞去飞来似蝴蝶。如今老大，懒趁五陵豪侠。梦中时听得，秦箫咽。割断人间，柳枝桃叶。海上书来恨离别。旧游还在，空锁烟霞万叠。举杯相忆处，青天月。

村南北。夜来陡觉霜风急。霜风急。征途情绪，塞垣消息。佳人独倚琵琶泣。一江明月空相忆。空相忆。寒衣未絮，荻花狼籍。

数朵芙蕖，嫣然一笑凌清晓。谢家池沼。秋景偏宜少。气挟清霜，似把群花小。秋风袅。湘君来了。一曲烟波渺。

问言何处秋光好。当年曾过长洲道。一望没遮拦。天宽水亦宽。也因轻霭扫。也傍斜晖讨。指点与君看。画他难不难。

人间只解春留住。不管秋归去。一阵西窗风雨。秋也归何处。柴扉半掩闲庭户。黄叶青苔无数。犹把小春分付。梅蕊前村路。

青女催人两鬓霜。自白酒作重阳。方壶老子莫凄凉。天地两三胡蝶梦，古今多少菊花香。只将破帽送秋光。

晓角霜天，昼帘却是春天气。小园行处。双蝶相随至。恰向梅边，又向桃边觑。孜孜地。访兰寻蕙。谁会幽人意。

春色平分，甚偏他杨柳，分外风流。夭桃自适其适，一笑还休。可怜仙李，对东风、却少温柔。争奈得、海棠妆点，向人浑不知羞。谁觉韶华如梦，到酴开後，莺语供愁。天教姚黄晚出，贵与王侔。

渔翁家住寒潭上。晓霜晚日时相向。三尺白鱼长。一双摇玉光。前朝来献状。果慰携壶望。水月正商量。小桥梅欲香。

居士情怀爱小春。恰如重会面，旧时人。东君轻笑又轻颦。如道我，春去却伤心。青鸟下红巾。瑶池春信早，莫因循。

梦下瑶台，神飞阆苑，自叹尘寰久客。三入成周，望皇居帝宅。荡兰桨、伊阙波涛，曳玉杖、洛阳阡陌。独踌躇、武烈文谟，天垂晚，月生魄。故人少，别怀多，引壶觞自酌，谁怜衰白。群仙问我，尚低头方册。

当年翦彩垂髫，超然便欲为仙去。世间俗状，人心狡计，不堪同住。每坐空山，独临古涧，神闲意寓。想瀛洲鸡犬，蓬莱猿鹤，应怅望，门前路。自昔侯王将相，几番成、落花飞絮。仰天醉眼，兴云妙手，年华迟暮。长揖烟尘，静朝日月，谁知幽素。正风清麟背，星垂海角，晓钟初寤。

寄语山阿子，何日出幽篁。兰衣蕙带，为我独立万寻冈。头上青天荡荡，足下白云霭霭，和气自悠扬。一阵东风至，灵雨过南塘。招山鬼，吊河伯，俟东皇。朱宫紫阙，何事宛在水中央。长望龙雷驾，凭仗箫钟交鼓，宾日出扶桑。我乃援北斗，子亦射天狼。

谁与玩芳草，公子未西归。天然脱去雕饰，秋水落芙蕖。发轫朝兮东壁，弭节夕兮西极，故国入踌躇。梦里不知路，南斗正扶疏。鸩不好，凤不利，忆三闾。算来何事，苦道岁晏孰华余。首拜东皇太乙，复次云君司命，高曳九霞裾。山鬼正含睇，慕我欲何如。

尧舜去已远，稷契不重来。周流天上地下，我马亦悠哉。君向云中独立，知与何人相俟，孔盖逐风回。长忆目成处，却苦别离催。被明月，佩宝璐，冠崔嵬。可怜幼好奇服，年老在尘埃。天地与我同性，日月与我同命，何事有馀哀。故国空乔木，野鹿上高台。

孔孟化尘土，秦汉共丘墟。人间美恶如梦，试看几张书。还是天一地二，做出朝三暮四，堪笑又堪悲。谁忆陶元亮，春酒解饥劬。老将至，岁既晏，念春归。停云亲友南北，何以慰离居。半郭半村佳处，一竹一花生意，吾亦爱吾庐。时访前村酒，旋买小溪鱼。

志可洞金石，气可塞堪舆。问君所志安在，富贵胜人乎。看取首阳二子，叩住孟津匹马，天讨不枝梧。特立浮云外，大块可齐驱。铁可折，玉可碎，海可枯。不论穷达生死，直节贯殊途。立处孤峰万仞，袖里青蛇三尺，用舍付河图。汝阳阿上，濯汝洞庭河。

欲觅存心法，当自尽心求。此心尽处，豁地知性与天侔。行尽武陵溪路，忽见桃源洞口，渔子舍渔舟。输与逃秦侣，绝境几春秋。举全体，既尽得，要敛收。勿忘勿助之际，玄牝一丝头。君看天高地下，中有鸢飞鱼跃，妙用正周流。可与知者道，莫语俗人休。

唐宋诸公，谁道得、梅花亲切。到和靖、先生诗出，古人俱拙。写照乍分清浅水，传神初付黄昏月。尽後来、作者斗尖新，仍重叠。离不得，春和腊。少不得，烟和雪。更茅檐低亚，竹篱轻折。何事西邻春得入，还如东阁人伤别。总输他、树下作僧来，离言说。

洞府瑶池，多是见、桃红满地。君试问、江海清绝，因何抛弃。仙景常如二三月，此花不受春风醉。被贩儿、俚妇折来看，添憔悴。泛雪艇，摇冰。溪馆静，村扉闭。须祁寒彻骨，清香透鼻。孤竹赤松真我友，姚黄魏紫非吾契。笑方壶、日日绕南枝，犹多事。

草木自成岁，禽鸟已春声。仰观俯察，多少宇宙古今情。遐想炎黄以上，逮至汉唐而下，几个费经营。巢许有真意，无责自身轻。富与贵，贫与贱，死还生。方壶岁晚，深感梅蕊向人倾。造物元来无物，有物还应自造，人意几曾平。天际识归路，野鹤忽长鸣。

三十六峰，三十六溪，长锁清秋。对孤峰绝顶，云烟竞秀，悬崖峭壁，瀑布争流。洞里桃花，仙家芝草，雪後春正取次游。亲曾见，是龙潭白画，海涌潮头。当年黄帝浮丘。有玉枕玉床还在不。向天都月夜，遥闻凤管，翠微霜晓，仰盼龙楼。砂穴长红，丹炉已冷，安得灵方闻早修。谁知此，问原头白鹿，水畔青牛。

家在柳塘，榜挂方壶，图挂黄山。觉仙峰六六，满堂峭峻，仙溪六六，绕屋潺。行到水穷，坐看云起，只在吾庐寻丈间。非人世，但鹤飞深谷，猿啸高岩。如今老疾蹒跚。向画里嬉游卧里看。甚花开花落，悄无人见，山南山北，谁似余闲。住个庵儿，了些活计，月白风清人倚阑。山中友，类先秦气貌，後晋衣冠。

野店残冬。绿酒春浓。念如今、此意谁同。溪光不尽，山翠无穷。有几枝梅，几竿竹，几株松。篮舆乘兴，薄暮疏钟。望孤村、斜日匆匆。

策杖溪边。倚杖峰前。望琼林、玉树森然。谁家残雪，何处孤烟。向一溪桥，一茅店，一渔船。别般天地，新样山川。唤家童、访鹤寻猿。

酿秫小春月，取酒雪花晨。漏壶插破浮蚁，涌起碧鳞鳞。谁觉东风密至，更带梅香潜入，瓮里净无尘。一见酒之面，便得酒之心。这番酒，□□□，未及宾。黄山图就，旧日境界喜重新。三十六峰云嶂，三十六溪烟水，三十六壶春。寄语黄山道，我是境中人。

柳塘居处，方壶道号，汪姓莘名耕字。欲将丹药点凡花，教都做、水仙无计。家中安石，村中居易，总是一场游戏。曲终金石满吾庐，争奈少、柳家风味。

傥来无定，浮生如寄，休说真非真是。道人半睡半醒时，全身在、碧霄宫里。风师四起，云君六合，茅舍有何准拟。待他雪阵打窗来，旋披起、半床纸被。

流水小桥，茅屋竹窗，纸帐蒲团。把坎宫闭了，虎龙吟啸，离宫锁定，日月回环。万点星飞，两轮电转，五色圆光天样宽。□奇处，渐冥冥杳杳，有个鸦翻。当时筑著机关。後常把空华戏弄看。更有些可笑，寐中清境，有些可怪，镜里清颜。太上留魂，老君炼魄，又被瞿昙都扫残。如何好，只单修见性，双练还丹。

残雪林塘春意浅。倚碧玉、阑干日晚。天涯五色明如翦。上有新蟾占断。从别後、水遥山远。倩说与、天台刘阮。

美人家在江南住。每惆恨、江南日暮。白苹洲畔花无数。还忆潇湘风度。幸自是、断肠无处。怎强作、莺声燕语。

诗家清绝。檐外森然苍玉节。学易无思。一笑窗前白玉妃。何人共说。山上青松松上雪。更有谁知。溪在门前月在溪。

红白虽分两色，清香总是梅花。早春风日野人家。相对伯夷柳下。爱影拈将灯取，惜香放下帘遮。长安如梦只堪嗟。乐此应须贤者。

曾把江梅入室，门人不敬红梅。清香一点入灵台。傲雪家风犹在。状貌妇人孺子，性情烈士奇才。自开自落有谁来。与汝上林相待。

天下老松有数，人间不记何年。海心岳顶寺门前。我欲收成一片。为向此公传语，却教老子随缘。龙盘虎踞负青天。岂若吾身亲见。

夏则饮红泉，冬则餐红术。一片新春入手来，不费些儿力。春在水无痕，春在山无迹。李白桃红未吐时，好个春消息。

茅舍起疏烟。家在寒溪阿那边。修竹当篱梅当户，萧然。问是尧天是葛天。风雨入新年。惟恐春阴咽管弦。绿酒一樽歌一曲，人传。不属天仙属散仙。

堂上挂黄山，辉映庭前春雪。记得山中雪境，恰一般清绝。须知天锡与方壶，比似镜湖别。好得镜湖狂客，伴方壶欢伯。

挽我过溪桥，请与春风权摄。推出雪峰千丈，照碧溪春色。别来三度见梅花，今日共君说。只这溪山十里，剩几多风月。

天上不知天，洞里休寻洞。洞府天宫在眼前，春日都浮动。我自觉来看，他在迷时梦。觉则人人总是仙，步步乘鸾凤。

风日未全春，又是春来风日。不出方壶门户，见东皇消息。此时春事苦无多，春意最端的。却被草牙引去，向柳梢收得。

春早不知春，春晚又还无味。一点日中星鸟，想尧民如醉。不寒不暖杏花天，花到半开处。正是太平风景，为人间留住。

风雨打黄昏，啼杀满山杜宇。到得人间春去，问英雄何处。桃红李白竞春光，谁共残妆语。最是梨花一树，照谁家庭户。

阆苑梦回时，窗外数声啼鸟。觉我床前天气，便清明多少。诗人门户约花开，宿蝶误飞了。一段山青水绿，作洞庭春晓。

夹岸隘桃花，花下苍苔如积。蓦地轻寒一阵，上桃花颜色。东邻西舍绝经过，新月是相识。白玉阑干斜倚，作蓬山春夕。

天宇绿无云，迟日江山如绣。是日轻衫团扇，笑折花相授。南山之北北山南，星鸟尚依旧。谁在松风高卧，作嵩阳春画。

月落画桥西，花影柳阴相亚。把住常娥问道，是谁家亭榭。天边处士少微星，正在杏花下。斜卓参旗一片，作草堂春夜。

春王正月，雪阵联翩下。我有春风怎生卖。忽扫残夜雨，推出朝阳，天地里，玉烛一枝无价。早春虚过了，尚有二分，是处春光好收买。也不违天性，不远人情，杨柳陌、临水夭桃亭榭。身子外、只要自家人，共酒後羲皇，花前偏霸。

策杖南山去。到南溪、谁家宅院，欺人先渡。羽扇徐麾童仆退，翠柳白沙西路。帝赐我、阆风玄圃。一片飞来红叶阔，细看来、上有双鸾句。应念我，尘中住。眼前儿女闲相语。怪人间、禁烟时节，安排樽俎。为道从来寒食好，且莫思量今古。共绿水、春风鸥鹭。

惜馀春、蛱蝶引春来，杜鹃趣春归。算何如桃李，浑无言说，开落忘机。多谢黄鹂旧友，相逐落花飞。芳草连天远，愁杀斜晖。谁向西湖南畔，问亭台在否，花木应非。看孤山山下，惟说隐君庐。

白日青天蘸水开。落花江上玉鞭回。东君擎出牡丹来。独占洛阳春气足，遂中天下作花魁。相知深处举离杯。

云绕花屏，天横练带，画堂三月初三。斜风细雨，罗幕护轻寒。无数天香国色，枝枝带、洛浦嵩山。烧红烛，吞星□日，光射九霞冠。仙宫，深几许，黄莺问道，紫莺窥帘。似太真姊妹，半醒微酣。须信生来富贵，何曾在、草舍茅庵。皇州近，扁舟载去，春色冠东南。

檐溜滴。都是春归消息。带雨牡丹无气力。黄鹂愁雨湿。争看洛阳春色。忘却连天草碧。南浦绿波双桨急。沙头人伫立。

一片江南春色晚。牡丹花谢莺声懒。问君离恨几多长，芳草连天犹觉短。昨夜溪头新溜满。

鹧鸪声里别江东。绿阴中。夕阳红。一点离愁，相对景重重。目断大罗天上客，朝玉帝，把芙蓉。紫阳山下偶相逢。醉金锺。跨苍龙。

云梦南来，岷东会，楼前天水苍茫。黄州太守，万里作金汤。淮上烟尘初敛，仍安集、耕陇渔乡。须知道，纶巾羽扇，不独数周郎。生朝，遥想处，雪消赤壁，春动黄冈。有新翻杨柳，细抹丝簧。竹外一枝更好，应回首、清浅池塘。看看也，天边凤诏，归侍赭袍光。

近腊景和，故山可过，足下听余述。便自往山中，憩精蓝，与僧饭讫。北涉灞川，明月华映郭，夜登华子冈头立。嗟辋水沦涟，与月上下，寒山远火蒙笼。听林外犬类豹声雄。更村落谁家鸣夜舂。疏钟相闻，独坐此时，多思往日。噫，记与君同。清流仄径玉琮。携手赋佳什。往来萝月松风。只待仲春天，春山可望，山中卉木垂萝密。见出水轻，点溪白鹭，青皋零露方湿。雉朝飞，麦陇鸣俦匹。念此去非遥莫相失。傥能从我敢相必。天机非子清者，此事非所急。是中有趣殊深，愿子无忽。

