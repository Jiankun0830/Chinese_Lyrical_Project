一夜隋河风劲。霜湿水天如镜。古柳堤长，寒烟不起，波上月无流影。那堪频听。疏星外、离鸿相应。须信道、情多是病。酒未到、愁肠还醒。数叠兰衾，馀香未减，甚时枕鸳重并。

江上秋高霜早。云静月华如扫。候雁初飞，啼正苦，又是黄花衰草。等闲临照。潘郎鬓、星星易老。那堪更、酒醒孤棹。望千里、长安西笑。臂上妆痕，胸前泪粉，暗惹离愁多少。

