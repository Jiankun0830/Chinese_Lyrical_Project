不假施朱，鹤翎初试轻红亚。为栽堂下。更咏樵人画。绿叶青枝，辨认诗亏价。休催也。忍寒郊野。留待东坡马。

耐久芳馨，拟将蜂蜡龙涎亚。化工裁下。风韵胜如画。鼻观先通，顿减沈檀价。思量也。梦游吴野。凭仗神为马。

蜂房馀液。写就南枝凌正色。折干垂芳。点缀如生秘暗香。寿阳妆样。纤手拈来簪髻上。恍若还家。暂睹真花压百花。

鳌山凤阙，多少飞琼侣。俟翠华临，庆新春、金波盈五。莲灯开遍，侍从尽登楼，簪花赴。传柑处。咫尺聆天语。厌厌欲罢，宣劝犹旁午。扶上玉花骢，更踟蹰、梨园四部。追思往事，一夕九回肠，皇恩溥。归期阻。引领江南路。

属三秋正半，暮云敛、月舒圆。误惊鹤鸣皋，栖乌绕树，魑魅惊旋。寻常对三五夜，纵清光、皎洁未精妍。须是风高气爽，一轮绝後光前。无偏。故国迢迢，千万里、共婵娟。但陟屺瞻驰，高楼念远，宁不凄然。

对金商暮节，此时客、意难忘。正卉木凋零，蛩韵切，宾雁南翔。东篱有黄蕊绽，是幽人、最爱折浮觞。须信凌霜可赏，任他落帽清狂。茫茫。去国三年，行万里、过重阳。奈眷恋庭闱，矜怜幼稚，坠泪回肠。

丧乱佳辰不易攀。四逢寒食尽投闲。踏青无处想家山。麟殿阻趋陪内宴，萱堂遥忆侍慈颜。感时双泪滴潺潺。

南北渝盟久未和。斯民涂炭死亡多。不知何日戢干戈。赖有兴王如世祖，况闻谋帅得廉颇。蔺卿全璧我蹉跎。

冷落天涯今一纪，谁怜万里无家。三闾憔悴赋怀沙。思新增怅望，吊影觉斜。兀坐书堂真可怪，销忧酒难赊。因人成事耻矜夸。何时还使节，踏雪看梅花。

天涯除馆忆江梅。几枝开。使南来。还带馀杭、春信到燕台。准拟寒英聊慰远，隔山水，应销落，赴诉谁。空恁遐想笑摘蕊。断回肠，思故里。漫弹绿绮。引三弄、不觉魂飞。

春还消息访寒梅。赏初开。梦吟来。映雪衔霜、清绝绕风台。可怕长洲桃李妒，度香远，惊愁眼，欲媚谁。曾动诗兴笑冷蕊。效少陵，惭下里。万株连绮。叹金谷、人坠莺飞。

重闺佳丽最怜梅。牖春开。学妆来。争粉翻光、何遽落梳台。笑坐雕鞍歌古曲，催玉柱，金卮满，劝阿谁。贪为结子藏暗蕊。敛蛾眉，隔千里。旧时罗绮。已零散、沈谢双飞。

去年湖上雪欺梅。片云开。月飞来。雪月光中、无处认楼台。今岁梅开依旧雪，人如月，对花笑，还有谁。一枝两枝三四蕊。想西湖，今帝里。彩笺烂绮。孤山外、目断云飞。

臂上萸囊悬已满。杯中菊蕊浮无限。纵使登高宁忍看。昏复旦。心肠似铁还须断。岁月川流难把玩。平生万事思量遍。但对割愁山似剑。聊自劝。东坡海岛犹三见。

圃蕙庭桐凋大半。西风不借行人便。不用留题明月观。西园宴。颜酡浪说觞无算。万斛羁愁推不远。千杯鲁酒何曾见。却羡南宾凫与雁。行不乱。哀鸣直到翻江岸。

□□□□□□□。□□□□□□□。□□□□□□□。□□□。□□□□□□□。正念当筵人已换。疏砧又捣谁家练。独坐愁吟搔首乱。肠欲断。凭高不见吴宫殿。

侍宴乐游游赏惯。今兹吊影难呼伴。欲上望乡台复倦。愁满眼。琵琶莫写昭君怨。满目平芜无足玩。南冠未税徒增欢。万里庭闱安否断。形魂散。此身何暇穷游观。

试问春归何处。蜂懒蝶忙来去。婉娩倦寻芳，偶遂涉园成趣。莺语。

乍到园亭清处。面面此君忘去。把酒挹幽人，仰止七贤高趣。吴语。

小憩书斋胡处。闲取响泉调去。是事不关心，自得曲中深趣。无语。

燕敞画堂深处。夜艾不知归去。忍醉作歌词，要引遏云奇趣。娇语。

