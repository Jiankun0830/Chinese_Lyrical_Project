黄金殿里。烛影双龙戏。劝得官家真个醉，进酒犹呼万岁。锦舞彻凉州，君恩与整搔头。一夜御前宣唤，六宫多少人愁。

忆得延州，旧曾相见，东城近东下住。被若著意引归家，放十分、以上抬举。

牡丹不好长春好，有个因依。一两枝儿。但是风光总属伊。当初祗为嫦娥种，月正明时。

风折新英，雨肥繁实，又还如豆。玉核初成，红腮尚浅，齿软酸透。粉墙低亚，佳人惊见，不管露沾襟袖。一枝钗子未插，应把手挪频嗅。相思病酒，只因思此，免使文君眉皱。入鼎调羹，攀林止渴，功业还依旧。看看飞燕，衔将春去，又将欲、黄昏时候。争如向、金盘满捧，共君王对酒。

素手水晶盘。垒起仙丸。红绡碾碎却成团。逗得安排金粟遍，何似鸡冠。味胜玉浆寒。只被宜酸。莫将荔子一般看。色淡香消损，才到长安。

醉醒醒醉。凭君会取皆滋味。浓斟琥珀香浮蚁。一入愁肠，便有阳春意。须将席幕为天地。歌前起舞花前睡。

挂冠神武，来作烟花主。千里好江山，都尽是、君恩赐与。风勾月引，催上泛宅时，酒倾玉，脍堆雪，总道神仙侣。蓑衣箬笠，更著些儿雨。横笛两三声，晚云中、惊鸥来去。欲烦妙手，写入散人图，蜗角名，蝇头利，著甚来由顾。

