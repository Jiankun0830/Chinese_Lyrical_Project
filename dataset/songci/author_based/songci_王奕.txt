问梅花、几人邀咏，平生见外骚楚。相思一夜罗浮远，姑射仙姿何处。情未吐。□□□、雄蜂雌蝶空相遇。岁年孰与。叹皓首相看，冰心独抱，谩作广平赋。黄昏暮。半点酸辛谁诉。寿阳眉恨妖妩。南来北使无明眼，细认杏花真谱。私自语。道消息、孤根还有春风主。启明未举。听画角吹残，马头摇梦，人已山阳路。

吾玄终不白，拗出老扬雄。近日青衿绿发，转盼忽成翁。缩首天坠地，极力虞渊取日，直欲入冯宫。迂阔有如此，谁不笑王公。十年後，数椽屋，隐琊峰。人叹乾坤许大，醯瓮老山中。於是泛淮航泗，於是沿邹过鲁，千古慕雩风。造物既生我，斯道岂终穷。

耳目肺肠，不由我乎，更由乎谁。也不必君平，不消詹尹，不疑何卜，不卜何疑。三径归来，一时有见，岂为黄初与义熙。天下事，但行其可，自合乎宜。大哉用易乘时。纵乌喙那能食子皮。叹失若塞翁，失为得本，赢如刘毅，赢乃输基。大黠小痴，有馀不足，谁必彭殇早与迟。眼前物，纵铜山金屋，一瞑全非。

搔首倚薰风。一幅画图尘土中。鹤怨猿惊人去也，潜龙。谁绞香车起蛰松。岁月去熙丰。世味人情自淡浓。春去春来墩不竞，匆匆。蜀水吴山血又红。

天无四壁。底用量江尺。徒把乾坤分裂，谁与帝、扶民厄。几年樊圃缺。

有客过东鲁。自葛水、泛舟西下，帆开三楚。万里湖光磨水镜，际五老、落星烟渚。又飞过、二姑门户。彭泽柳青新旧色，望九华、依约池阳路。风雨庙，乌江羽。蛾眉牛渚皆如故。问缘何、鲁港汀洲，江声无语。采石书生勋业在，吊锦袍、公子魂何处。流恨下、秦淮商女。多景楼头吟北固，笑平山堂里谁为主。且烂饮，琼花露。

醉醒琼花露。买扁舟、邵伯津头，向秦邮去。流水孤村鸦万点，忆少游、回首斜阳树。又访著、山阳酒侣。细剔留城碑藓看，上歌舞、一啸江东主。望凫峄，过邹鲁。孔林百拜瞻茔墓。历四阜、少之墟，大庭之库。竟涉汶河登泰岱，候清光，夜半开玄圃。迤逦问、东平归路。蚩冢黄花吟笑罢，下新州，醉白楼头赋。复淮楚，寻故步。

帆卸西湾侧。望康庐、老峰面目，旧曾相识。岁岁滔滔江浪远，回首暮云空碧。今想见、发痕全白。眠鹿矶头茅屋烂，问草堂、谁管真泉石。还更有，青牛迹。老峰点首如招客。道十年、玉斗窗间，两成疏觌。赢得老夫谙阅世，不作少年太息。看雨馀、依旧青山色。汶上归来重过我，最峰头、新长芝堪摘。分半席、共横笛。

八十日官，浩然归去，知心者希。谓诗有招魂，姑言其概，注其述酒，亦特其微。不事小儿，惟书甲子，皆是先生杜得机。看时运，与天荣木，始识真归。黄唐邈不可追。慨四十无闻昨已非。故怀彼仙师，策夫名骥，志夫童冠，寤寐交挥。人表何时，谁生过鲁，愿企高风慕浴沂。兹行也，尚庶几短葛，不负公衣。

诵公诗、大雅久不闻，吾衰竟谁陈。自晋宋以来，隋唐而下，旁若无人。光焰文章万丈，肯媚永王。卓有汾阳老，抱丈人贞。不是沈香亭上，谩题飞燕，蹴起靴尘。安得锦袍西下，明月堕江滨。

长江衣带水，历代鼎彝功。服定衣冠礼乐，聊尔就江东。追忆金戈铁马，保以油幢玉垒，燧几秋风。更有当头著，全局倚元戎。攒万舸，开一棹，散无踪。到了书生死节，蜂蚁愧诸公。上有皇天白日，下有人心青史，未必竟朦胧。停棹抚遗迹，往恨逐冥鸿。

决眦斜阳里。品江山、洛阳第一，金陵第二。休论六朝兴废梦，且说南浮之始。合就此、衣冠故址。底事轻抛形胜地，把笙歌、恋定西湖水。百年内，苟而已。纵然成败由天理。叹石城、潮落潮生，朝昏知几。可笑诸公俱铸错，回首金瓯瞥徙。漫了、紫云青史。老媚幽花栖断础，睇故宫、空拊英雄髀。身世蝶，侯王蚁。

英雄老矣，对江山、莫遣泪珠成斛。一西风休掩面，白浪黄尘迷目。凤去台空，鹭飞洲冷，几度斜阳木。欲书往事，南山应恨无竹。宁是商女当年，後来腔调，拍手铜曲。偃蹇老松虽拗□，犹□一枰残局。

九曲青溪，千年陈迹，往事不堪依据。老我重来，海乾石烂，那复断碑残础。应讶野王当日，三弄罢、乍无语。□□□。高牙大纛船如屋，又少甚笙歌，翠云箫鼓。流恨入寒筝，离合君臣良苦。

惆怅秦淮路。慨当年、商女谁家，几多年数。死去方知亡国恨，尚激起、浪花如语，应不为、黍峰蒲缕。花隔青溪胭井湿，又谁省、此时情绪。云盖拥，翠阴午。汨罗无复灵均楚。到如今、荃蕙椒兰，尽成禾黍。疑是龙穿王气，遗恨六朝作古。□留与、浮歌载醑。天外长江浑不管，也无春无夏无晴雨。流岁月、滔滔去。

翠微亭上醉，搔短发、舞缤纷。问六朝五姓，王姬帝胄，今有谁存。何似乌衣故垒，尚年年、生长儿孙。今古兴亡无据，好将往史俱焚。招魂。何处觅东山，筝泪落清樽。怅石城暗浪，秦淮旧月，东去西奔。

豪杰说中州。及此见题多景楼。曹石当年徒浪耳，悠悠。岁月滔滔江自流。风雪老兜鍪。不混关河事不休。浪舞桃花颠又蹶，嬴刘。莫与武陵仙客谋。

迢迢冢水，直泻到东州。不拣秦淮吴楚，明月一家楼，何代非卿非相，底事柴桑老子，偏恁不推刘。半体鹿皮服，千古晋貔貅。过东鲁，登北固，感春秋。抵掌嫣然一笑，莫枉少陵愁。说甚萧锅曹石，古矣苏吟米画，黑白满盘收。对水注杯酒，为我向东流。

问苍天、苍天阒无言，浩歌摘星楼。这茫茫禹迹，南来第一，是古扬州。当日双龙未渡，风月一家秋。中分胡越後，横断江流。□百年间春梦，笑槐柯蚁穴，多少王侯。谩平山堂里，棋局几边筹。

二十四桥明月好，暮年方到扬州。鹤飞仙去总成休。襄阳风笛急，何事付悠悠。几阕平山堂上酒，夕阳还照边楼。不堪风景事回头。淮南新枣熟，应不说防秋。

唐李太白，访贺知章，浩歌此楼。想斗酒百篇，眼花落井，一时豪杰，千古风流。白骨青山，美人黄土，醉魄吟魂安在否。江南客，因来游胜践，稽首前修。悠悠。往事俱休，更莫遣兴亡狂白头。也莫论高皇、莫论项羽，谁为黄帝，谁为蚩尤。拶破愁城，吸乾酒海，袖拂安梁舞暮秋。题未了，又笑骑白鹤，飞下扬州。

佳人鬓发，几回涂抹共蝉娟。又何止三千。拟待盈盈宝鉴，多少绮罗筵。恨妖蟆怪事，长夜中天。中河影圆。清泪落尊前。舞罢霓裳初服，肯为人妍。

试问司花女。是何年、培植琼葩，分来何谱。禁苑岂无新雨露，底事刚移不去，偏恋定、鹤城土。却怕杏花生眼觑。先廿年、和影无寻处。遗草木，悴风雨。看花老我成迟暮。绕阑干、追忆沈吟，欲言难赋。根本已非枝叶异，谁把赝苗裨补。但认得、唐人旧句。明月楼前无水部。扣之梅、梅又全无语。询古柏，过东鲁。

醉面挟风，携杜康酒，酹刘伶台。问漂母矶头，韩侯安在，钵山池下，乔鹊曾回。孝说仲车，忠传祖逖，忠孝如今亦可哀。清河口，但潮生潮落，帆去帆来。休呆。且饮三杯。莫枉教、东乌西兔催。更谁可百年，脱身不化，谁能五日，笑口长开。痛饮高歌，胡涂乱抹，快活斗山王秀才。今天下，曰利而已，何以平哉。

直上倚天楼。怀哉古楚州。黄河水、依旧东流。千古兴亡多少事，分付与、白头鸥。祖逖与留侯。二公今在不。

吾祖文中，曾於夫子，受罔极恩。有宇宙以来，春秋而後，三纲所系，万古常存。列国何时，东吴何地，十哲之中尚有言。况今也、与圣闲邦域，同一乾坤。卑飞难傍天阍。但勃衔香拜圣门。要水看黄河，山登岱岳，鲁求君子，学究中原。虽有他人，不如同姓，仰止文星出禁垣。又安得，借蒙庄大瓢，酌泗水之源。

江左地。兴亡旧恨谁记。腥风不搅洛山云，怒涛怎起。泪眶历落泫新亭，碑趺犹卧江际。古今事，天莫倚。废兴元有时系。女墙月色自荒荒，尽平寸垒。舞台歌谢草痕深，青溪弥望烟水。马蹄杂锦绣市。认乌衣六朝，东巷西里。景物已非人世。

