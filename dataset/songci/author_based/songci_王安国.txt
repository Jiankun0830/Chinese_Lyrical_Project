秋气微凉，梦回明月穿帘幕。井梧萧索。正绕南枝鹊。宝瑟尘生，金雁空零落。情无托。鬓云慵掠。不似君恩薄。

留春不住。费尽莺儿语。满地残红宫锦污。昨夜南园风雨。小怜初上琵琶。晓来思绕天涯。不肯画堂朱户，春风自在梨花。

画桥流水。雨湿落红飞不起。月破黄昏。帘里馀香马上闻。徘徊不语。今夜梦魂何处去。不似垂杨。犹解飞花入洞房。

