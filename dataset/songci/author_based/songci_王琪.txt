把酒花前欲问天。春来秋去苦茫然。风雨满枝花满地。何事。却教纤草占流年。 试把钿筝重促柱。无绪。酒阑清泪滴朱弦。赖有玉人相顾好。轻笑。却疑春色在婵娟。



江南柳，烟穗拂人轻。愁黛空长描不似，舞腰虽瘦学难成。天意与风情。攀折处，离恨几时平。

江南酒，何处味偏浓。醉卧春风深巷里，晓寻香旆小桥东。竹叶满金锺。檀板醉，人面粉生红。

江南燕，轻扬绣帘风。二月池塘新社过，六朝宫殿旧巢空。颉颃恣西东。王谢宅，曾入绮堂中。

江南竹，清润绝纤埃。深径欲留双凤宿，後庭偏映小桃开。风月影徘徊。寒玉瘦，霜霰信相催。

江南草，如种复如描。深映落花莺舌乱，绿迷南浦客魂消。日日斗青袍。风欲转，柔态不胜娇。

江南雨，风送满长川。碧瓦烟昏沈柳岸，红绡香润入梅天。飘洒正潇然。朝与暮，长在楚峰前。

江南水，江路转平沙。雨霁高烟收素练，风晴细浪吐寒花。迢递送星槎。名利客，飘泊未还家。

江南岸，云树半晴阴。帆去帆来天亦老，潮生潮落日还沈。南北别离心。兴废事，千古一沾襟。

江南月，清夜满西楼。云落开时冰吐鉴，浪花深处玉沈钩。圆缺几时休。星汉迥，风露入新秋。

江南雪，轻素剪云端。琼树忽惊春意早，梅花偏觉晓香寒。冷影褫清欢。蟾玉迥，清夜好重看。



