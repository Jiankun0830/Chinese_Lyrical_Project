望皇都清晓，瑞日祥烟，洞开阊阖。一朵红云，映重瞳日月。万岁山高，九霞杯暖，正想宸游洽。绝塞庭琛，重闱天笑，年年仙阙。韶凤徘徊，蒲鱼演漾，镐酒恩浓，龙蟠建业。玉琢麟符，分付人中杰。

岁贡来从玉垒，天恩拜赐金奁。春风一朵紫云鲜。明月轻浮盏面。想见清都绛阙，雍容多少神仙。归来满袖玉炉烟。愿侍年年天宴。

饮罢天厨碧玉觞。仙韶九奏少停章。何人采得扶桑椹，捣就蓝桥碧绀霜。凡骨变，骤清凉。何须仙露与琼浆。君恩珍重浑如许，祝取天皇似玉皇。

玉女扫天净，雍观掠江宽。问君何事底急，夜半挟舟还。三岛眠龙惊觉，万顷明琼碾破，凉月照东南。碧气正吞吐，满挹漱膺肝。烟蓬上，乘云象，嗷天关。人间已梦，我独危坐玩漫汗。螭殿黄昏未锁，鹤氅翩跹蜚下，共吸酒壶乾。兴罢吹笙去，风露五更寒。

电阙驱神骏，铁棰起痴蛟。木鸣山裂盛夏，白昼野号。急上瑶庭深处，为问龙君何怒，抉破古天河。日华开绚采，雨意属诗豪。与君来，蜚玉佩，斩觚瓢。纤流沈羽，借我万斛沸银涛。醉拍满缸香雪，写竭一池浓墨，逸气正飘。何事谪仙子，归去续松醪。

日毂金钲赤，雪窦水晶寒。支机石下翻浪，喷薄出层关。半夜雌龙惊走，明日灵蛇张甲，蜚上石盘桓。多谢山君护，未放醉翁闲。安得醉，风，露珊珊。翠云老子，邀我瑶佩驾红鸾。一勺流觞何有，万石横缸如注，虹气饮溪乾。忽梦坐银井，长啸俯清湍。

天地本无际，南北竟谁分。楼前多景，中原一恨杳难论。却似长江万里，忽有孤山两点，点破水晶盆。为借鞭霆力，驱去附。望淮阴，兵冶处，俨然存。看来天意，止欠士雅与刘琨。三拊当时顽石，唤醒隆中一老，细与酌芳尊。孟夏正须雨，一洗北尘昏。

渤东南界，西北倚。当时推步，但知宇内有乾坤。午夜风轮微转，驾我浮空泛景，一息过天垠。俯视人间世，渺渺聚沤尘。挽天吴，摩海若，吐还吞。宁用计年，八十阳九又三阴。要自白榆星外，直至黑流沙底，山与泽俱平。不论初末度，一色界如银。

向来抵掌，未必总谈空。难遍举，质三事，试从公。记当年，赋得一丘一壑，天鸢阔，渊鱼静，莫击磬，但酌酒，尽从容。一水西来他日，会从公、曳杖其中。问前回归去，已笑白发成蓬。不识如今，几西风。蒙庄多事，论虱豕，推羊蚁，未辞终。又骤说，鱼得计，孰能通。□□□。叹如云罔罟，龙伯啖，眇难穷。凡三惑，谁使我，释然融。岂是匏瓜者，把行藏、悉俯鸿。

黄鹤楼前，江百尺、波横光溢。问老子、当年高兴，何人知得。最爱洞庭天际水，分明表里玻璃色。恐今宵、未必似前番，天应惜。都莫问，鸿锺勒。也休羡，壶天谪。忆故人霜下，乱滩横笛。便好骑鲸游汗漫，古来蟾影何曾没。更明年、重约再来时，乘槎客。

颇恨登临，浪自作、骚人愁语。石城上、何须苦说，死袁生褚。当日卧龙商略处，秦淮王气真何许。与君来、萧瑟北风寒，黄云暮。枕锺阜，湖玄武。生此虎，真蹲踞。看四山环合，休临江渚。可笑唐人无意度，却言此虎凌波去。君且住、明月为人来，潮生浦。

玉局仙人，轻帆万里，送入三吴。怪一舟如叶，元无浊物，依然姑射，满载冰壶。昔日文君，千言成诵，不识如今记得无。新来也，喜都将分付，一颗骊珠。向来田赋蠲输。散多少、春风巴与渝。算公家粗了，莼鲈而已，何妨西子，白发江湖。印铸黄金，时来须佩，毕竟人生万卷书。离情处，正秦淮岁晚，雪意模糊。

休怪频年司钥，仙官长守仙宫。东风未肯到凡红。先舞云韶彩凤。都是一团和气，故教上苑春浓。

公有仙姿，苍松野鹤，落落昂昂。论法主长生，仍须极贵，云台绛阙，都许尚羊。更忆当年，而今时候，一念功名下帝旁。天分付，使人间草木，尽有春香。人知相法奇庞。又那识、阴功事更长。算毗陵荒政，江东风采，忠文典则，生光。再岁秦淮，觚棱入梦，帷幄从来在庙堂。公归去，好平心献替，人望时康。

那用招秋，休言推暑，风自薰兮。问谁解当初，识公来处，月明碧落，旆卷青霓。千丈长松，起人生意，冻芋寒瓜空满畦。还堪怪，怪诸公衮衮，我尚凭泥。须教一举崔嵬。算人世、功名各有梯。更何须炼鼎，玄霜绛雪，只烦煮茗，水饼冰齑。紫府多仙，招来满座，公自长生角亢齐。何曾也，有玉麟行地，老凤梧栖。

君有新词，何妨为我，时遣奚奴。看此山大小，风流晋宋，眼中馀子，苦自侏儒。九曲清溪，千枝杨柳，还记新条更有无。春将好，欲从君商略，君意何如。佳人玉佩琼琚。更胸中、浇灌有诗书。把古人行处，从头检点，今人说底，却不须渠。更上石头，重登锺阜，画作金陵考古图。频相见，怕薰风早晚，便隔天隅。

消得雕栏，也不枉教，车马如狂。怪元和一事，韩公子者，归来斫去，玉毁冈。为解花嘲，朝来试看，采佩殷霞露香。君休怪，算只缘太艳，俗障难降。诗人未易平章。向百卉、雕零独後装。看洪炉大器，从来成晚，只须这著，也做花王。况是月坡，花围一尺，压尽纷纷琐细芳。还堪笑，笑龙锺老凤，方入都堂。

试课阳坡，春後添栽，多少杉松。正桃坞昼浓，云溪风软，从容延叩，太史丞公。底事越人，见垣一壁，比过秦关遽失瞳。江神吏，灵能脱罟，不发卫平蒙。休言唐举无功。更休笑、丘轲自厄穷。算汨罗醒处，元来醉里，真敖假孟，毕竟谁封。太史亡言，床头酿熟，人在晴岚杳霭中。新堤路，喜枝鳞角，夭矫苍龙。

最是元来，苦无风雨。只恁匆匆归去。看游丝、都不恨，恨秦淮新涨，向人东注。醉里仙人，惜春曾赋。却不解、留春且住。

日躔东井，正轮桂影，十分光洁。火令方中符国运，天与非常英杰。荦荦平生，眼空宇宙，绿发千寻雪。笑谈一镇，单于底事心慑。晚岁佛地功深，人间富贵，五湖烟水阔。谁遣心期事左，须酬满、麒麟勋业。

青旆摇风，朱帘漏月黄昏早。蓬山万叠忽蜚来，上有千灯照。和气祥烟缭绕。映琼楼、五云缥缈。青裙缟袂，乱吹繁弦，九衢欢笑。元是琴堂，十分管领春光到。手移星宿下人寰，招客来仙岛。信道邦人见少。彷佛似、皇都春好。明年只恐，鳌山扈从，随班清晓。

烟漠漠。醉里看春都错。过了清明迟一著。牡丹重约摸。晓日渐明檐角。天与芳辰难却。驻得韶华元有药。桃源谁共约。

道家弱水蓬莱，鲸波万里谁知得。人间自有，南昌居士，仙风道骨。诗似白星，貌如聃老，风尘挺出。向谪仙家里，滕王阁畔，飘玉佩、下丹阙。黄发四朝元老，又谁知、重生绿发。手提一笔，活人多少，三千功积。已冠文昌，人人瞻望，玉枢躔逼。对新凉、酒颊微红，宛是一星南极。

少年意气，脑燕兵胡，虏王区脱。眼底朦胧，腹中空洞，不著曹刘元白。闻道殊科八中，也要彩卢连掷。收拾尽，到如今但有，寸心如铁。天付，真奇特。口静神充，双眼胡僧碧。楚国离骚，唐朝词学，未信芳尘□歇。结取佳人香佩，截断儿曹绮舌。归去也，且斓斑戏彩，好春长日。

评君谁似，似长松千丈，离奇多节。骨瘦棱棱，文高荦荦，今日□来仙阙。走卒识公容貌，酋虏问公官阀。更史馆，一编书多少，频添勋业。伟绝。今岁别。新绿名孙，又见枝生叶。底事七旬，双瞳如水，毕竟桂花方发。赐第彤墀秋早，又一瑶枢光洁。故人也，念相逢谁似，凤池同列。

一天风露，喜初行弹压，人间残暑。金母此时，云先绛，又见枢星光吐。人道鸿逢日，可是东方明处。更天上、走王人络绎，仪鸾琼醑。听语。更希举。试把皇朝、盛事都来数。当日鳌头，皇扉侍母，绿发方瞳□□。更有飞凫王季，往往文星再聚。浑休问，但回班千岁，貂蝉成谱。

去年玉燕，记曾期今岁，瑶光入度。今日都人，从头屈指，尽是黑头公辅。争道一朝语合，谁信千龄际遇。更积雨。晓来晴，洗出琉璃秋宇。笑语。知何许。旆卷青霓，来自钧天所。道骨仙风，安排顿著，须是人间紫府。要识云台高绝，更有凤池深处。从今数。看千秋万岁，永承明主。

官已尚书，人犹寒素，仙有名言。谓是若人，法当至贵，仍主修年。唐人四字鲜妍。堪照映、画堂彩烟。更对新凉，一声芝曲，万斛金船。

嫩绿成堆。朝来红紫，都在莓苔。方见春来，又闻春去，暗里谁催。人生易老何哉。春去矣、秋风又来。何似云溪，长春日月，无去无归。

平生有意，把六经膏泽，人人沾受。白被子明康节辈，浪说乘除先後。遇合一时，英雄千古，谁是高强手。蹉跎岁晚，临风浩然搔首。今但入梦青山，云溪深处，烟月生怀袖。宿有十年萧散愿，此段功缘须就。

袖手云溪畔。看人间、纷纷饥乌腐鼠，触蛮交战。便得金鱼垂玉带，多少雌黄点勘。算此语、必非河汉。直自弹冠班八座，更青春、数到期颐算。一段玉，无纤玷。公难学处尤堪羡。全似□、泠泠秋水，体清形健。衮处从来高一著，那肯随人脚转。要须是、常见乾坤清晏。天意未教公猛去，要都俞、了却从公便。歌寿，朱帘卷。

绿杨欲舞，红杏微笑，春工渐侈。试偻指、自从嘉定，数到宝庆□□里。无一岁、不书年大有，问元功谁燮理。□□□、於变雍熙，如此自当千岁。况是端笏蓬莱陛。但看雍容、玉立山峙。炼五色、补天无迹，扶日天衢光四被。安清、填群心声色，恬然如谈笑耳。更八荒、民生奠枕，此著又当千岁。又况善述先猷，严武备、不开边鄙。阴功遍南北，千岁未多畴祉。且说总是三千岁。

归来一笑，尚看看趁得，人间寒食。阿寿牵衣仍问我，双鬓新来添白。忍见庭前，去年芳草，依旧青青色。西湖雨後，绿波两岸平拍。天教断送流年，三之一矣，又是成疏隔。燕子春寒浑未到，谁说江南消息。玉树熏香，冰桃翻浪，好个山间景物。这回归去，松风深处横笛。

嫣然一笑，向烛花光下，经年才见。欲语还羞如有恨，方得东君一盼。天意无情，更教微雨，香泪流丹脸。今朝霁色，笙歌初沸庭院。因是思入东屏，当年手植，遍桃源低岸。失脚东来春七度，辜负芳丛无限。问讯园丁，宁如归去，细与从头看。东风独立，白云遮断双眼。

銮殿秋深，玉堂宵永，千门人静。问天上、西风几度，金盘光满，露浓银井。碧云飞下双鸾影。迤逦笙歌近笑语，群仙隐隐。更前问讯。堕在红尘今省。渐曙色、晓风清迥。更积霭沈阴、都卷尽。向窗前、引镜看来，尚喜精神炯炯。

算千葩百卉，谁伴东风，早春时候。唯有江梅，在人间长久。雪後霜前，冲涉多少，尚精神如旧。岁岁年年，酴酥饮了，便为公寿。更向尊前席上，细看人与梅花，棱棱争瘦。桃李漫山，都落芳尘後。

记蟾宫桂子，撒向人间，如今时候。□□□□，□□□□□。白下长干，乱滩横笛，想昔游依旧。大海一沤，千年一息，谁称彭寿。开遍门前丹蕊，渐西风入东篱，酿成仙酒。□□□□，□□□□□。

天上初秋桂子，庭前八月丹花。一年一度见仙槎。秋色分明如画。愿把阴功一脉，灯灯相续无涯。降祥作善岂其差。永作渔樵嘉话。

底事中秋无月，元来留待今宵。群仙拍手度仙桥。惊起眠龙夭矫。天上灵槎一度，人间八月江潮。西兴渡口几魂消。又见潮生月上。

未岁嘉平，初旬日四，雪中归自崇唐。山林湖海，一气接苍茫。踏尽玉龙千丈，更一望、龙尾天长。须臾上，高峰四顾，迤逦过前冈。群山，如玉削，松林百万，尽傅琼霜。浑疑是天际，一鹤翱翔。人道玉皇三六，欲一叩、风力方刚。明朝好，金乌衔烛，八表散祥光。

去腊飞花，今春未已，迤逦将度元宵。俄然甲子，青帝下新条。净扫一天沈霭，红轮满、大地山河。从今好，便当听取，万国起歌谣。有人，当此际，锄云深坞，剪月中阿。已占断春风，自种仙桃。更扶疏桂影直，从岩底、上拂云梢。仍为我，长摩苍石，无负此清波。

人道苍姬，燠多寒少，故教千岁绵绵。算来春夏，一气本无偏。底事今年玉历，秋未朔、风露泠然。君知否，山深地僻，自是早霜天。如今，当此去，十分亲切，面问婵娟。何须看仙槎，海上重还。好在金英玉屑，□为我、满泛金船。仍传语，横江秀石，□永锁三川。

不应双睫。看尽人间花与雪。曾是当时。一朵红云拥日飞。如今正好。万绿千红深处坐。也使春工。唤作天池五月风。

