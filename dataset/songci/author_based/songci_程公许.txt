晓凉散策，恨西风不贷，一池残绿。谁与冰轮玉斧，恰好今宵圆足。树杪翻光，莎庭转影，零乱昆台玉。荡胸清露，闲须浇下。休问湖海飘零，老人心事，似倚岩枯木。万里亲知应健否，脉脉此情谁属。世虑难平，天高难问，倚遍阑干曲。不妨随寓，买园催种松竹。

万里飘萍，送江入海，过古润州。正羁怀无奈，凭高纵览，烟雨，簇簇渔舟。南北区分，江山形胜，忧愤令人扶上楼。沈凝久，任斜飞雪片，急洒貂裘。英风追想孙刘。似黑白两奁棋未收。把烟霞饶与，坡仙米老，丹青难觅，摩诘营邱。斗野号风，海门残照，长与人间管领愁。凭谁问，借天河一挽，洗甲兵休。

驼褐倚禅榻，丝鬓扬茶烟。谁知老子方寸，历历著千年。试问汗青馀几，一笑腰黄萦梦，我自乐天全。出处两无累，赢取日高眠。八千里，西望眼，断霞边。弁苍苕碧，随分风月不论钱。执手还成轻别，何日归来投社，玉海得同编。经世付时杰，觅个钓鱼船。

