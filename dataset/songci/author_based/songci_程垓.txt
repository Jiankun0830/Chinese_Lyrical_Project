门掩垂杨，宝香度、翠帘重叠。春寒在，罗衣初试，素肌犹却。薄霭笼花天欲暮，小风送角声初咽。但独褰、幽幌悄无言，伤初别。衣上雨，眉间月。滴不尽，颦空切。羡栖梁归燕，入帘双蝶。愁绪多於花絮乱，柔肠过似丁香结。问甚时、重理锦囊书，从头说。

水远山明，秋容淡、不禁摇落。况正是、楼台高处，晚凉犹薄。月在衣裳风在袖，冰生枕簟香生幕。算四时、佳处是清秋，须行乐。东篱下，西窗角。寻旧菊，催新酌。笑广平何事，对秋萧索。摇叶声声深院宇，折荷寸寸闲池阁。待归来、闲把木犀花，重薰却。

旧时心事，说著两眉羞。长记得、凭肩游。缃裙罗袜桃花岸，薄衫轻扇杏花楼。几番行，几番醉，几番留。也谁料、春风吹已断。又谁料、朝云飞亦散。天易老，恨难酬。

金鸭懒薰香，向晚来春酲，一枕无绪。浓绿涨瑶窗，东风外、吹尽乱红飞絮。无言伫立，断肠惟有流莺语。碧云欲暮。空惆怅，韶华一时虚度。追思旧日心情，记题叶西楼，吹花南浦。老去觉欢疏，伤春恨，都付断云残雨。黄昏院落，问谁犹在凭栏处。可堪杜宇。空只解声声，催他春去。

娟娟霜月又侵门。对黄昏。怯黄昏。愁把梅花，独自泛清尊。酒又难禁花又恼，漏声远，一更更，总断魂。断魂。断魂。不堪闻。被半温。香半温。睡也睡也，睡不稳、谁与温存。

倩娇莺姹燕，说不尽、此时情。正小院春阑，芳园画锁，人去花零。凭高试回望眼，奈遥山远水隔重云。谁遣风狂雨横，便教无计留春。谁知雁杳与鸿冥。自难寄丁宁。纵柳院颦深，桃门笑在，知属何人。

问东君、既解遣花开，不合放花飞。念春风枝上，一分花减，一半春归。忍见千红万翠，容易涨桃溪。花自随流水，无计追随。不忍凭高南望，记旧时行处，芳意菲菲。叹年来春减，花与故人非。

锦字亲裁，泪巾偷，细说旧时。记笑桃门巷，妆窥宝靥，弄花庭前，香湿罗衣。几度相随游冶去，任月细风尖犹未归。多少事，有垂杨眼见，红烛心知。如今事都过也，但赢得、双鬓成丝。叹半妆红豆，相思有分，两分青镜，重合难期。

翠幕东风早。兰窗梦，又被莺声惊觉。起来空对，平阶弱絮，满庭芳草。厌厌未怀抱。记柳外、人家曾到。凭画阑、那更春好花好，酒好人好。春好尚恐阑珊，花好又怕，飘零难保。直饶酒好□渑，未抵意中人好。相逢尽拼醉倒。

夜来风雨匆匆，故园定是花无几。愁多愁极，等闲孤负，一年芳意。柳困花慵，杏青梅小，对人容易。算好春长在，好花长见，元只是、人憔悴。回首池南旧事。恨星星、不堪重记。如今但有，看花老眼，伤时清泪。不怕逢花瘦，只愁怕、老来风味。待繁红乱处，留云借月，也须拼醉。

一春浑不见，那堪又是，花飞时节。忍对危栏数曲，暮云千叠。门外星星柳眼，看还似、当时风月。愁万结。凭谁为我，殷勤低说。不是惯却春心，奈新燕传情，旧莺饶舌。冷篆馀香，莫放等闲消歇。纵使繁红褪尽，犹有、荼シ堪折。魂梦切。如今不奈，飞来蝴蝶。

桃花暖。杨花乱。可怜朱户春强半。长记忆。探芳日。笑凭郎肩，红偎碧。惜惜惜。春宵短。离肠断。泪痕长向东风满。凭青翼。问消息。

爱春归，忧春去，为春忙。旋点检、雨障云妨。遮红护绿，翠帷罗幕任高张。海棠明月杏花天，更惜浓芳。唤莺吟，招蝶拍，迎柳舞，倩桃妆。尽唤起、万籁笙簧。

空山子规叫，月破黄昏冷。帘幕风轻，绿暗红又尽。自从别後，粉消香腻，一春成病。那堪昼闲日永。恨难整。起来无语，绿萍破处池光净。闷理残妆，照花独自怜瘦影。

睡起情无著。晓雨尽，春寒弱。酒盏飘零，几日顿疏行乐。试数花枝，问此情何若。为谁开，为谁落。正愁却。不是花情薄。花元笑人萧索。旧观千红，至今冷梦难托。

南月惊乌，西风破雁，又是秋满平湖。采莲人尽，寒色战菇蒲。旧信江南好景，一万里、轻觅莼鲈。谁知道，吴侬未识，蜀客已情孤。凭高，增怅望，湘云尽处，都是平芜。问故乡何日，重见吾庐。纵有荷纫芰制，终不似、菊短篱疏。归情远，三更雨梦，依旧绕庭梧。

秋风秋雨，正黄昏、供断一窗愁绝。带减衣宽谁念我，难忍重城离别。转枕褰帷，挑灯整被，总是相思切。知他别後，负人多少风月。不是怨极愁浓，只愁重见了，相思难说。料得新来魂梦里，不管飞来蝴蝶。排闷人间，寄愁天上，终有归时节。如今无奈，乱云依旧千叠。

断云低晚，轻烟带暝，风惊罗幕。数点梅花，香倚雪窗摇落。红炉对谑。正酒面、琼稣初削。云屏暖，不知门外，月寒风恶。迤逦慵云半掠。笑盈盈、闲弄宝筝弦索。暖极生春，已向横波先觉。花娇柳弱。渐倚醉、要人搂著。

掩凄凉、黄昏庭院，角声何处呜咽。矮窗曲屋风灯冷，还是苦寒时节。凝伫切。念翠被熏笼，夜夜成虚设。倚阑愁绝。听凤竹声中，犀影帐外，簌簌酿寒轻雪。伤心处，却忆当年轻别。梅花满园初发。吹香弄蕊无人见，帷有暮云千叠。情未彻。又谁料而今，好梦分胡越。不堪重说。但记得当初，重门锁处，犹有夜深月。

天与多才，不合更与，柳怜花情分。甚总为才情，恼人方寸。早是春残花褪。也不料、一春都成病。自失笑，因甚腰围半减，珠泪频。难省。也怨天、也自恨。怎免千般思忖。倩人说与，又却不忍。拼了一生愁闷。

在家不觉穷冬好。向客里、方知道。故园梅花正开时，记得清尊频倒。高烧红蜡，暖熏罗幌，一任花枝恼。如今客里伤怀抱。忍双鬓、随花老。

双鬓乍绾横波溜。记当日、香心透。谁教容易逐鸡飞，输却春风先手。天公元也，管人憔悴，放出花枝瘦。几宵和月来相就。问何事、春山斗。

花拥鸳房。记驼肩髻小，约鬓眉长。轻身翻燕舞，低语转莺簧。相见处，便难忘。肯亲度瑶觞。向夜阑，歌翻郢曲，带换韩香。别来音信难将。似云收楚峡，雨散巫阳。相逢情有在，不语意难量。些个事，断人肠。

伤春时候一凭阑。何况别离难。东风只解催人去，也不道、莺老花残。青笺未约，红绡忍泪，无计锁征鞍。宝钗瑶钿一时闲。此恨苦天悭。

老来风味，是事都无可。只爱小书舟，剩围着、琅几个。呼风约月，随分乐生涯，不羡富，不忧贫，不怕乌蟾堕。三杯径醉，转觉乾坤大。醉後百篇诗，尽从他、龙吟鹤和。升沈万事，还与本来天，青云上，白云间，一任安排我。

葺屋为舟，身便是、烟波钓客。况人间元似，泛家浮宅。秋晚雨声篷背稳，夜深月影窗棂白。□满船诗酒满船书，随意索。也不怕，云涛隔。也不怕，风帆侧。但独醒还睡，自歌还拍。卧後从教秋鳝舞，醉来一任乾坤窄。恐有时、撑向大江头，占风色。

不恨残花妥。不恨残春破。只恨流光，一年一度，又催新火。纵青天白日系长绳，也留春得麽。花院重教锁。春事从教过。

雨过凉生藕叶。晚庭消尽暑，浑无热。枕簟不胜香滑。争奈宝帐情生，金尊意惬。玉人何处梦蝶。思一见冰雪。

小小闲窗底。曲曲深屏里。一枕新凉，半床明月，留人欢意。奈梅花引里唤人行，苦随他无计。几点清觞泪。数曲乌丝纸。

夏围初结。绿深深处红千叠。杜鹃过尽芳菲歇。只道无春，满意春犹惬。折来一点如猩血。透明冠子轻盈贴。

旧日心期不易招。重来孤负，几个良宵。寻常不见尽相邀。见了知他，许大无聊。昨夜梅花插翠翘。影落清溪，应也魂消。假饶真个住山腰。那个金章，换得渔樵。

小会幽欢整及时。花也相宜。人也相宜。宝香未断烛光低。莫厌杯迟。莫恨欢迟。夜渐深深漏渐稀。风已侵衣。露已沾衣。一杯重劝莫相违。何似休归。何自同归。

一枝烟雨瘦东墙。真个断人肠。不为天寒日暮，谁怜水远山长。相思月底，相思竹外，犹自禁当。只恐玉楼贪梦，输他一夜清香。

山尽两溪头。水合天浮。行人莫赋大江愁。且是芙蓉城下水，还送归舟。渔雁两悠悠。烟断云收。谁教此水却西流。载我相思千点泪，还与青楼。

闻说海棠开尽了。怎生得、夜来一笑。颦绿枝头，落红点里，问有愁多少。小园闭门春悄悄。

旧日爱花心未了。紧消得、花时一笑。几日春寒，连宵雨闷，不道幽欢少。记得去年深院悄。

卷地芳草都过了。花不语、对人含笑。花与人期，人怜花病，瘦似人多少。闻道重门深悄悄。

九月江南烟雨里。客枕凄凉，到晓浑无寐。起上小楼观海气。昏昏半约渔樵市。断雁西边家万里。料得秋来，笑我归无计。

有客钱塘江上住。十日斋居，九日愁风雨。断送一春弹指去。荷花又绕南山渡。湖上幽寻君已许。消息不来，望得行云暮。

门外飞花风约住。消息江南，已酿黄梅雨。蜀客望乡归不去。当时不合催南渡。忧国丹心曾独许。纵吐长虹，不奈斜阳暮。

薄薄窗油清似镜。两面疏帘，四壁文书静。小篆焚香消日永。新来识得闲中性。人爱人嫌都莫问。絮自沾泥，不怕东风紧。

九月重湖寒意早。目断黄云，冉冉连衰草。惨别临江愁满抱。酒尊时事都相恼。闻道吴天消息好。鸳鸯西池，咫尺君应到。

山无数，雨萧萧。路迢迢。不似芙蓉城下去，柳如腰。梦随春絮飘飘。

野店无人霜似水。清灯照影寒侵被。门外行人催客起。因个事。老来方有思家泪。寄问梅花开也未。爱花只有归来是。想见小桥歌舞地。浑含喜。天涯不念人憔悴。

独木小舟烟雨湿。燕儿乱点春江碧。江上青山随意觅。人寂寂。落花芳草催寒食。昨夜青楼今日客。吹愁不得东风力。细拾残红书怨泣。流水急。不知那个传消息。

送我南来舟一叶，谁教催动鸣榔。高城不见水茫茫。云湾才几曲，折尽九回肠。买酒浇愁愁不尽，江烟也共凄凉。和天瘦了也何妨。只愁今夜雨，更做泪千行。

浓绿锁窗闲院静，照人明月团团。夜长幽梦见伊难。瘦从香脸薄，愁到翠眉残。只道花时容易见，如今花尽春阑。画楼依旧五更寒。可怜红绣被，空记合时欢。

矮窗西畔翠荷香。人在小池塘。何事未拈期局，却来闲倚胡床。

华筵饮散撤芳尊。人影乱纷纷。且约玉骢留住，细将团凤平分。

龙团分罢觉芳滋。歌彻碧云词。翠袖且留纤玉，沈香载捧冰。

真游六六洞中仙。骑鹤下三天。休道日斜岁暮，行年方是韶华。

片花飞後水东流。无计挽春留。香小谁栽杜若，梦回依旧扬州。

风催雨促。今番不似前欢足。早来最苦离情毒。唱我新词，掩著面儿哭。临行只怕人行远。殷勤更写多情曲。

月挂霜林寒欲坠。正门外、催人起。奈离别、如今真个是。欲住也、留无计。欲去也、来无计。马上离魂衣上泪。各自个、供憔悴。问江路梅花开也未。

溪光曲曲村，花影重重树。风物小桃源，春事还如许。情知送客来，又作寻芳去。可惜一春诗，总为闲愁赋。

长记别郎时，月淡梅花影。梅影又横窗，不见江南信。无心换夕香，有分怜朝镜。不怕瘦棱棱，只怕梅开尽。

萧萧梅雨断人行。门掩残春绿荫生。翠被寒灯枕自横。梦初惊。窗外啼鹃催五更。

枕簟暑风消，帘幕秋风动。月到夜来愁处明，只照团衾凤。去意杳无凭，别语愁难送。一纸鱼笺枕底香，且做新来梦。

独自上层楼，楼外青山远。望到斜阳欲尽时，不见西飞雁。独自下层楼，楼下蛩声怨。待到黄昏月上时，依旧柔肠断。

几日赏花天，月淡荼シ小。写尽相思唤不来，又是花飞了。春在怕愁多，春去怜欢少。一夜安排梦不成，月堕西窗晓。

几夜锁窗揭。素蟾光似雪。恰恨照人欹枕，纱橱爽、簟纹滑。迤逦篆香。

玉清冰样洁。几夜相思切。谁料浓云遮拥，同心带、甚时结。匆匆休惜别。

杨柳拖烟漠漠，梨花浸月溶溶。吹香院落春还尽，憔悴立东风。

白酒欺人易醉，黄花笑我多愁。一年只有秋光好，独自却悲秋。

绿外深深柳巷，红间曲曲花楼。一春想见贪游冶，不道有人愁。

东风冷落旧梅台。犹喜山花拂面开。绀色染衣春意静，水沈熏骨晚风来。

门前杨柳绿成阴。翠坞笼香径自深。迟日暖熏芳草眼，好风轻撼落花心。

宝林岩畔凌云路。记藉草、寻梅去。咏绿书红知几度。行云归後，碧云遮断，寂寞人何处。一声长笛江天暮。别後谁吟倚楼句。

别梦记春前，春尽苦无归日。想见鹊声庭院，误几回消息。万重离恨万重山，无处说思忆。只有路傍双堠，也随人孤只。

天淡一帘秋，明月几时来得。何事桂底香近，把清光邀勒。人间明晦总由天，何必问通塞。且为人如月好，醉莫分南北。

烟尽戍楼空，又是一帘佳月。何事山城留滞，负好花时节。烧灯翦彩没心情，应有翠娥说。欲借好风吹恨，奈乱云愁叠。

急雨闹冰荷，销尽一襟烦暑。趁取晚凉幽会，近翠阴浓处。风梢危滴撼珠矶，洒面得新句。莫怪玉壶倾尽，待月明归去。

梅雨收黄，暑风依旧闲庭院。露荷轻颤。只有香浮面。挂起西窗，月澹无人见。幽情远。随钗低扇。好个凉方便。

风入藕花翻动。夜气与香俱纵。月又带风来，凉意一襟谁共。情重。情重。可惜短宵无梦。

山城桃李。催促春无几。日日为花须早起。犹□惜花无计。阿谁留得春风。长教绕绿围红。莫遣十分芳意，输他万点愁容。

秋香谁买。散入琉璃界。点缀小红全不碍。还却铅华馀债。夜来月底相期。一枝未觉香迟。恰似青绫帐底，绛罗初试裙儿。

疏疏整整。风急花无定。红烛照筵寒欲凝。时见筛帘玉影。夜深明月笼纱。醉归凉面香料。犹有惜梅心在，满庭误作吹花。

绿深红少。柳外横桥小。双燕不知幽梦好。惊起碧窗春晓。起来瞢多时。玉台金镜慵移。多少春愁未说，却来闲数花枝。

柳弱眠初醒，梅残舞尚痴。春阴将冷傍帘帷。又是东风和恨、向人归。乐事灯前记，愁肠酒後知。

竹粉翻新箨，荷花拭靓妆。断云侵晚度横塘。小扇斜钗依约、傍牙床。蘸蜜分红荔，倾筒泻碧香。

翠黛随妆浅，铢衣称体香。好风偏与十分凉。却扇含情独自、绕池塘。碧藕丝丝嫩，红榴叶叶双。

惨惨霜林冬欲尽。又是溪梅寒弄影。矮窗曲屋夜烧香，人已静。灯垂烬。点滴芭蕉和雨听。约个归期犹未定。一夜梦魂终不稳。知他勾得许多情，真个闷。无人问。说与画楼应不信。

篷上雨，篷底有人愁。身在汉江东畔去，不知家在锦江头。烟水两悠悠。吾老矣，心事几时休。

雨燕翻新幕，风鹃绕旧枝。画堂春尽日迟迟。又是一番平绿、涨西池。病起尊难尽，腰宽带易垂。不堪村落子规啼。问道行人一去、几时归。

淡霭笼青琐，轻寒薄翠绡。有人憔悴带宽腰。又见东风、不忍见柔条。闷酒尊难寻，闲香篆易销。夜来溪雪已平桥。溪上梅魂凭仗、一相招。

梅坞飞香定，兰窗翠色齐。水边沙际又春归。领略东风、能有几人知。爱月眠须晚，寻花去未迟。谁家庭院更芳菲。费尽才情、休负一春诗。

荷盖倾新绿，榴巾蹙旧红。水亭烟榭晚凉中。又是一钩新月、静房栊。丝藕清如雪，纱薄似空。好维今夜与谁同。唤取玉人来共、一帘风。

野水寻溪路，青山踏晚春。偶来相值却锺情。一树琼瑶洗尽、客衣襟。曲沼通诗梦，幽窗净俗尘。何时散发伴裙。後夜相思生怕、月愁人。

几日诉离尊。歌尽阳关不忍分。此度天涯真个去，销魂。相送黄花落叶村。斜日又黄昏。萧寺无人半掩门。今夜粉香明月泪，休论。只要罗巾记旧痕。

才合又轻离。心事多违。小窗灯影记亲移。可奈酒酣花困处，不省人归。山翠又如眉。肠断幽期。相思有梦阿谁知。莫遣重来风絮乱，不似当时。

老去懒寻花。独自生涯。几枝疏影浸窗纱。昨夜月来人不睡，看尽横斜。门外欲啼鸦。香意凌霞。从渠千树绕人家。世上一枝元也足，不要随他。

休赋惜春诗。留春住、说与人知。一年已负东风瘦，说愁说恨，数期数刻，只望归时。莫怪杜鹃啼。

坠红轻，浓绿润，深院又春晚。睡起厌厌，无语小妆懒。可堪三月风光，五更魂梦，又都被、杜鹃催攒。怎消遣。人道愁与春归，春归愁未断。

轻红短白东城路。忆得分襟处。柳丝无赖舞春柔。不系离人、只解系离愁。如今花谢春将老。柳下无人到。月明门外子规啼。唤得人愁、争似唤人归。

对重阳。感重阳。身在西风天一方。年年人断肠。景凄凉。客凄凉。纵有黄花祗异乡。晚云连梦长。

酒孤斟。客孤吟。戏马台荒露草深。英雄何处寻。爱登临。莫登临。定是愁来关客心。暮天烟水沈。

风敲窗。雨敲窗。窗外芭蕉云作幢。声声愁对床。剔银缸。点银缸。梦采芙蓉隔一江。几时蝴蝶双。

角声吹月，风声落枕，梦与柔肠俱断。谁教当日太情浓，不下、新愁一段。黄花开了，梅花开未，曾约那时相见。莫教容易负幽期，怕真个、孤他泪眼。

晚凉时节。翠梧风定蝉声歇。有人睡起香浮颊。倚著阑干，笑拣青荷叶。如今往事愁难说。曲池依旧闲风月。

双双相并。一点红边偏照映。玉翦云裁。不比浮花共蒂开。几回心曲。选胜摘来情自足。插向云鬟。要与仙郎比并看。

春悄悄。红到一枝先巧。酒入半腮微带卯。粉寒香未饱。芳意枝头偏闹。困尽蜂须莺爪。拟倩玉纤和露拗。情多愁易搅。

花簇簇。触眼万条垂玉。小院春深窗锁绿。水沈风断续。明月又侵楼曲。羞向枕囊拘束。只待夜深清影足。醉来花底宿。

乌帽侧。行遍杏花春色。野意青青分陇麦。人家烟水隔。春事莫催行客。弹指青梅堪摘。醉倚暮天江拍拍。雨晴沙路白。

花半湿。一霎晚云笼密。天气未佳风又急。小庭愁独立。酒病起来无力。懊恼篆烟锁碧。一饷春情无处觅。小屏山数尺。

春夜雨。催润柳塘花坞。小院深深门几许。画帘香一缕。独立晚庭凝伫。细把花枝闲数。燕子不来天欲暮。说愁无处所。

风阵阵。吹落杨花无定。酒病厌厌三月尽。花檀红自隐。新绿轩窗清润。月影又移墙影。手拈青梅无处问。一春长闷损。

浓睡醒。惊对一帘秋影。桐叶乍零风不定。半窗疏雨影。愁与年光不尽。老入星星双鬓。只拟上楼寻远信。雁遥烟水暝。

日下船篷人未起。一个燕儿，说尽伤春意。江上残花能有几。风催雨促成容易。湖海客心千万里。著力东风，推得人行未。相次桃花三月水。菱歌谁伴西湖醉。

满路梅英飞雪粉。临水人家，先得春光嫩。楼底杏花楼外影。墙东柳线墙西恨。撷翠揉红何处问。暖入眉峰，已作伤春困。归路月痕弯一寸。芳心只为东风损。

寒意勒花春未足。只有东风，不管春拘束。杨柳满城吹又绿。可人青眼还相属。小叶星星眠未熟。看尽行人，唱彻阳关曲。心事一春何计续。芳条未展眉先蹙。

晴带溪光春自媚。绕翠萦青，来约东风醉。云补断山疏复缀。雨回绿野清还丽。拄杖不妨舒客意。临水人家，问有花开未。江左风流今有几。逢春不要人憔悴。

翠幕成阴帘拂地。池馆无人，四面生凉意。荷气竹香俱细细。分明著莫清风袂。玉枕如冰笙似水。才横钗，早被莺呼起。今夜月明人未睡。只消三四分来醉。

画阁红炉屏四向。梅拥寒香，次第侵帷帐。烛影半低花影幌。修眉正在花枝傍。粉偎香羞一饷。未识春风，已觉春情荡。醉里不知霜月上。归来已踏梅花浪。

楼角吹花烟月堕。的韶研，又向梅心破。钗上采看一个。赏心已觉春生坐。莫恨年华风雨过。人日嬉游，次第连灯火。翠幄高张金盏大。已拼醉袖随香。

小院菊残烟雨细。天气凄凉，恼得人憔悴。被暖橙香羞早起。玉钗一任慵云坠。楼上珠帘钩也未。数尺遥山，供尽伤高意。伫立不禁残酒味。绣罗依旧和香睡。

小院秋光浓欲滴。独自钩帘，细数归鸿翼。鸿断天高无处觅。矮窗催暝蛩催织。凉月去人才数尺。断发萧骚，醉傍西风立。愁眼望天收不得。露华衣上三更湿。

晴日溪山春可数。水绕池塘，知有人家住。寻日寻花花不语。旧时春恨还如许。苦恨东风无意绪。只解催花，不解催人去。日晚荒烟迷古戍。断魂正在梅花浦。

和风暖日西郊路。游人又踏青山去。何处碧云衫。映溪才两三。疏松分翠黛。故作羞春态。回首杏烟消。月明归渡桥。

春回绿野烟光薄。低花矮柳田家乐。陇麦又青青。喧蜂闲趁人。野翁忘近远。怪识刘郎面。断却小桥溪。怕人溪外知。

画桥拍拍春江绿。行人正在春江曲。花润接平川。有人花底眠。东风元自好。只怕催花老。安得万垂杨。系教春日长。

平芜冉冉连云绿。斜阳衬雨明溪足。小鸭睡晴沙。翠烘三两花。春光闲婉娩。尽日无人见。试著小屏山。图归云际看。

山头翠树调莺舌。山腰野菜飞黄蝶。来为等闲休。去成多少愁。小庭花木改。犹有啼痕在。别後不曾看。怕花和泪残。

罗衫乍试寒犹怯。妒花风雨连三月。灯冷闭门时。有愁谁得知。此情真个苦。只为当时语。莫道絮沾泥。絮飞魂亦飞。

夜来花底莺饶舌。把人心事分明说。许大好因缘。只成容易传。春阑无好计。唯有归来是。从此玉台前。晓妆休太妍。

小窗荫绿清无暑。篆香终日萦兰炷。冰簟涨寒涛。清风一枕高。有日团扇却。门掩庭花落。少待月侵床。教他魂梦凉。

暑庭消尽风鸣树。树鸣风尽消庭暑。横枕一声莺。莺声一枕横。扇纨低粉面。面粉低纨扇。凉月淡侵床。床侵淡月凉。

东风有意留人住。熏风无意催人去。去住两茫然。相逢成短缘。平生花柳笑。过後关心少。今日奈情何。为伊饶恨多。

去年恰好双星节。鹊桥未渡人离别。不恨障云生。恨他真个行。天涯消息近。不见乘鸾影。楼外鹧鸪声。几回和梦惊。

浅寒带暝和烟下。轻阴挟雨随风洒。翠幕护重帘。篆香销半奁。平生风雨夜。怕近芭蕉下。今夕定愁多。萧萧声奈何。

客窗曾剪灯花弄。谁教来去如春梦。冷落旧梅台。小桃相次开。人间春易老。只有山中好。闲却槿花篱。莫教溪外知。

晓烟笼日浮山翠。春风著水回川媚。远近碧重重。人家山色中。野花香自度。似识幽人处。安得著三间。与山终日闲。

扶犁野老田东睡。插花山女田西醉。醉眼眩东西。看看桃满溪。耕桑山下足。纨绮人间俗。莫管旧东风。从教吹软红。

疏枝半作窥窗老。又是一年春意早。风低小院得香迟，月傍女墙和影好。去年苦被离情恼。

昨夜思量直到明。拂明心绪更愁人。风披露叶高低怨，冷雨寒烟各自轻。休赖酒，莫求神。为谁教尔许多情。如今早被思量损，好更当时做弄成。

好思量。正秋风、半夜长。奈银缸一点，耿耿背西窗。衾又凉。枕又凉。露华凄凄月半床。照得人、真个断肠。窗前谁浸木犀黄。

粉霜拂拂凝香砌。酝酿梅花天气。月上小窗如水。冷浸人无寐。平生可惯闲憔悴。担负新愁不起。消遣夜长无计。只倚熏香睡。

春犹浅，柳初芽。杏初花。杨柳杏花交影处，有人家。玉窗明暖烘霞。

静院槐风绿涨，小窗梅雨黄垂。欲看春事留连处，惟有夜寒知。魂梦长闲消午醉，扫花共坐风凉。

青门深。海棠开尽春阴阴。春阴阴。万重云水，一寸归心。玉楼深锁烟消沈。知他何日同登临。同登临。待收红泪，细说如今。

情脉脉。半黄橙子和香擘。和香擘。分明记得，袖香熏窄。别来人远关山隔。见梅不忍和花摘。和花摘。有书无雁，寄谁归得。

愁无语。黄昏庭院黄梅雨。黄梅雨。新愁一寸，旧愁千缕。杜鹃叫断空山苦。相思欲计人何许。一重云断，一重山阻。

众绿初围夏荫，老红犹驻春妆。画帘燕子日偏长。静看新雏来往。□□□□□□，□□□□□□。□□□□□□□。□□□□□□。

□□□□□□，□□□□□□。□□□□□□□。□□□□□□。汲井漫随兰炷，心情半怯罗衣。粉香消尽无人觑，只门外、子规啼。

墙外雨肥梅子，阶前水绕荷花。阴阴庭户熏风满，水纹簟、怯菱芽。

天女殷勤著意多。散花犹记病维摩。肯来丈室问云何。腰佩摘来烦玉笋，鬓香分处想秋波。不知真个有情麽。

遥想当年出凤雏。王□风有未全疏。祗今朱绂为谁纡。芳草池塘春梦後，粉香帘幕晓晴初。一簪华发要人梳。

翠葆扶疏傍药阑。乱红飘洒满书单。清明时节又看看。小雨勒成春尾恨，东风偏作夜来寒。琴心老尽不须弹。

薄日移影午暑空。一杯何事便潮红。扇纨挥尽却疏慵。早睡青怀冰枕外，夜来消息雨荷中。不须留烛眩房栊。

闲倚前荣小扇车。晚妆无力云鸦。凝情香落一庭花。笑挽清风归玉枕，懒随缺月傍窗纱。羞红两脸上娇霞。

木落江空又一秋。天寒几日不登楼。红绡帐里橙犹在，青琐窗深菊未收。新画阁，小书舟。篆烟熏得晚香留。只因贪伴开炉酒，恼得红儿一夜讴。

泪湿芙蓉城上花。片飞何事苦参差。锁深不奈莺无语，巢稳争如燕有家。情未老，鬓先华。可怜各自淡生涯。桃花不解知人意，犹自沾泥也学他。

门外莺寒杨柳。正减欢疏酒。春阴早是做人愁，更何况、花飞後。莫倚东风消瘦。

小小腰身相称。更著人心性。一声歌起绣帘阴，都遏住、行云影。闻道玉郎家近。

小小红泥院宇，深深翠色屏帷。簇定熏炉酥酒软，门外东风寒不知。恰疑三月时。钗影半欹绿子，歌声轻度红儿。

斗转参横一夜霜。玉律声中，又报新阳。起来无绪赋行藏。只喜人间，一线添长。帘幕垂垂月半廊。节物心情，都付椒觞。年华渐晚鬓毛苍。身外功名，休苦思量。

别时已有重来愿。谁料情多天不管。分明咫尺是青楼，抵死浓云遮得遍。寄声只倚西飞雁。

兰帷夜色高，绣被春寒拥。何事玉楼人，屡踏杨花梦。分明相见陈，不道幽情重。乞个好因缘，莫待来生种。

