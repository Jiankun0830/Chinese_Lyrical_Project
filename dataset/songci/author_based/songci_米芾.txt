溪面荷香粲粲，林端远岫青青。楚天秋色太多情。云卷烟收风定。夜静冰娥欲上，梦回醉眼初醒。玉瓶未耻有新声。一曲请君来听。

蒹葭风外烟笼柳。数叠遥山眉黛秀。微雨过江来。烦襟为一开。沙边临望处。紫燕双飞语。举酒送飞云。夜凉愁梦频。

砧声送风急，蟋蟀思高秋。我来对景，不学宋玉解悲愁。收拾凄凉兴况，分付尊中，倍觉不胜幽。自有多情处，明月挂南楼。怅襟怀，横玉笛，韵悠悠。清时良夜，借我此地倒金瓯。可爱一天风物，遍倚阑干十二，宇宙若萍浮。醉困不知醒，枕卧江流。

昔日丹阳行乐里。紫金浮玉临无地。宝阁化成弥勒世。龙宫对。时时更有天花坠。浩渺一天秋水至。鲸鲵鼓鬣连山沸。员峤岱舆更。无根蒂。莫教龙伯邦人戏。

踯蹰山下濡须水，我更委佗。物阜时和。迨暇相逢笑复歌。江湖楼上凭阑久，极目沧波。

云间皓月。光照银淮来万折。海岱楼中。拂袖雄披楚岸风。醉馀清夜。羽扇纶巾人入画。江远淮长。举首宗英醒更狂。

平生真赏。纸上龙蛇三五行。富贵功名。老境谁堪宠辱惊。寸心谁语。只有当年袁与许。归到寥阳。玉简霞衣侍帝旁。

莘野寥寥，渭滨漠漠情何限。万重堆案。懒更重经眼。儿辈休惊，头上霜华满。功名晚。水云萧散。漫就驿亭看。

双双鸳鸯戏苹洲。几行烟柳柔。一声长笛咽清秋。碧云生暮愁。钩月挂，绮霞收。浦南人泛舟。娟娟何处烛明眸。相望徒倚楼。

千古涟漪清绝地。海岱楼高，下瞰秦淮尾。水浸碧天天似水。广寒宫阙人间世。霭霭春和生海市。鳌戴三山，顷刻随轮至。宝月圆时多异气。夜光一颗千金贵。

薰风吹动满池莲。晓云楼阁鲜。绣阁华堂嘉会，齐拜玉炉烟。斟美酒，奉觥船。祝芳筵。宜春耐夏，多福壮严，富贵长年。

劳生奔走困粗官。揽镜鬓毛斑。物外平生萧散，微宦兴阑珊。奇胜处，每平阑。定望远。好山如画，水绕云萦，无计成闲。

暖日晴烘候小春。际天和气与精神。灵台静养千年寿，丹灶全无一点尘。寿彭祖，寿广成。华阳仙裔是今身。夜来银汉清如洗，南极星中见老人。

云液无声白似银。红霞一抹百花新。觞多莫压频频劝，一片花飞减却春。蜂翅乱，蝶眉颦。花间啼鸟劝游人。人生无事须行乐，富贵何时且健身。

祝寿庆生申。德日维新。期颐眉寿寿长春。五福三灵禄永永，长寿仙人。遐算等庄椿。□德康宁。年年欢会笑欣欣。岁岁仰依□寿域，彭祖广成。

日射平溪玉宇中。云横远渚岫重重。野花犹向涧边红。静看沙头鱼入网，闲支藜杖醉吟风。小春天气恼人浓。

风炉煮茶。霜刀剖瓜。暗香微透窗纱。是池中藕花。高梳髻鸦。浓妆脸霞。玉尖弹动琵琶。问香醪饮麽。

