不见严夫子，寂寞富春山。空留千丈危石，高出暮云端。想象羊裘披了，一笑两望身世，来插钓鱼竿。肯似林间翮，飞倦始知还。中兴主，功业就，鬓毛斑。驱驰一世人物，相与济时艰。独委狂奴心事，未羡痴儿鼎足，放去任疏顽。爽气动星斗，终古照林峦。

玉梅冲腊传香，瑞秀荚开三四。莲花沉漏，熊罴占应，洛阳名裔。岁比甘罗，便疏同队，累棋观志。向修文寓直，仙楼侍宴，梁王宝、真难俪。多少襟怀未试，暂超然、壶中游戏。行看献策，归瞻旒藻，常勋记。歌畔巫云，舞回邹管，金钗扶醉。有阴功不乞，丹砂十纪，寿祺全畀。

