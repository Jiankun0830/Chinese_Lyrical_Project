月上疏帘，风射小窗，孤馆岑寂。一杯强洗愁怀，万里堪嗟行客。乱山无数，晚秋云物苍然，何如轻抹淮山碧。喜气拂征衣，作眉间黄色。役役。马头尘暗斜阳，陇首路回飞翼。梦里姑苏城外，钱塘江北。

歌阕阳关，肠断短亭，惟有离别。画船送我薰风，瘦马迎人飞雪。平生幽梦，岂知塞北江南，而今真叹河山阔。屈指数分携，早许多时节。愁绝。雁行点点云垂，木叶霏霏霜滑。正是荒城落日，空山残月。

