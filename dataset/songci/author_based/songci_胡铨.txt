忽忽春归没计遮。百年都似散馀霞。持杯聊听浣溪沙。但觉暗添双鬓雪，不知落尽一番花。东风寒似夜来些。

从古将军自有真。引杯看剑坐生春。扰扰介鳞何足扫。谈笑。纶巾羽扇典刑新。试问天山何日定。伫听。雅歌长啸静烟尘。解道汾阳是人杰。

银河牛女年年渡。相逢未款还忧去。珠斗欲阑干。盈盈一水间。玉人偷拜月。苦恨匆匆别。此意愿天怜。今宵长似年。

渭阳佳梦。瓦变成璋真妙弄。不是勾回。汤饼冤家唤得来。不分利市。要我开尊真倒置。试问坡翁。此事如何著得侬。

百年强半。高秋犹在天南畔。幽怀已被黄花乱。更恨银蟾，故向愁人满。招呼诗酒颠狂伴。羽觞到手判无算。

千岩竞秀。西湖好是春时候。谁知梅雪飘零久。藏白收香，空袖和羹手。天涯万里情难逗。眉峰岂为伤春皱。

梦绕松江属玉飞。秋风莼美更鲈肥。不因入海求诗句，万里投荒亦岂宜。青箬笠，绿荷衣。斜风细雨也须归。崖州险似风波海，海里风波有定时。

一忆西湖太瘦生。十年不到梦曾行。空山色烟霏晚，淡沲湖光雾轻。芳草远，暮云平。雨馀空翠入帘明。梦回一饷难存济，这错都因自打成。

崖州何有水连空。人在浪花中。月屿一声横竹，云帆万里雄风。

山浮海上青螺远，决眦归鸿。闲倚东风。叠叠层云欲荡胸。弄琴细写清江引，一洗愁容。木杪黄封。贤圣都堪日日中。

我与梅花真莫逆，别来长恐因循。几年不见岭头春。栩然蝴蝶梦，魂梦竟非真。浪蕊浮花空满眼，愁眉不展长颦。此君还似不羁人。月边风畔，千里淡相亲。

谁念新州人老。几度斜阳芳草。眼雨欲晴时，梅雨故来相恼。休恼。休恼。今岁荔枝能好。

十年目断鲸波阔。万里相逢歌怨咽。髻鬟春雾翠微重，眉黛秋山烟雨抹。小槽旋滴真珠滑。

深深花院。雨虐风饕遍。只欠画屏并羽扇。谁领略春风面。愁须诗酒相禁。少陵底事慵吟。不是为梅牵兴，怕渠恼乱春心。

宜霜开尽秋光老。感节物、愁多少。尘事难逢开口笑。满林风雨，一江烟水，飒爽惊吹帽。玉堂金马何须道。且斗取、尊前玉山倒。

富贵本无心，何事故乡轻别。空使猿惊鹤怨，误薜萝风月。囊锥刚要出头来，不道甚时节。欲驾巾车归去，有豺狼当辙。

