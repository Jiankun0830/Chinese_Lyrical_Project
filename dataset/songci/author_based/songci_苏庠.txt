本是白苹洲畔客，虎符卧镇江城。归来犹得趁鸥盟。柳丝摇晓市，杜若遍芳汀。莫惜飞觞仍堕帻，柳边依约莺声。水秋鲈熟正关情。只愁宣室召，未许钓船轻。

猎猎风蒲初暑过，萧然庭户秋清。野航渡口带烟横。晚山千万叠，别鹤两三声。秋水芙蓉聊荡桨，一樽同破愁城。蓼花滩上白鸥明。暮云连极浦，急雨暗长汀。

叠嶂晓埋烟雨。忽作飞花无数。整整复斜斜，来伴南枝清苦。日暮。日暮。何许云林烟树。

军书未息梅仍破。穿市溪流过。病来无处不关情。一夜鸣榔急雨、杂滩声。飘零无复还山梦。云屋春寒重。山连积水水连空。溪上青蒲短短、柳重重。

水榭风微玉枕凉。牙床角簟藕花香。野塘烟雨罩鸳鸯。红蓼渡头青嶂远，绿苹波上白鸥双。淋浪淡墨水云乡。

何处所。门外冷云堆浦。竹里江梅寒未吐。茅屋疏疏雨。谁遣愁来如许。小立野塘官渡。手种凌霄今在否。柳浪迷烟渚。

杨柳渡。醉著青鞋归去。点点沙鸥何处所。十里菰蒲雨。抖擞向来尘土。卧看碧山云度。寄语故时猿鹤侣。未见心先许。

枫落河梁野水秋。澹烟衰草接郊丘。醉眠小坞黄茅店，梦倚高城赤叶楼。天杳杳，路悠悠。钿筝歌扇等闲休。灞桥杨柳年年恨，鸳浦芙蓉叶叶愁。

梅妒晨妆雪妒轻。远山依约学眉青。樽前无复歌金缕，梦觉空馀月满林。鱼与雁，两浮沈。浅颦微笑总关心。相思恰似江南柳，一夜春风一夜深。

秋入蒹葭小雁行。参差飞堕水云乡。直须银甲供春笋，且滴糟床覆羽觞。风压幕，月侵廊。江南江北夜茫茫。悬知上马啼鹃梦，一夜惊飞宝鸭香。

杖头挑得布囊行。活计有谁争。不肯侯家五鼎，碧涧一杯羹。溪上月，岭头云。不劳耕。瓮中春色，枕上华胥，便是长生。

倦投林樾当诛茅。鸿雁响寒郊。溪上晚来杨柳，月露洗烟梢。霜後渚，水分槽。尚平桥。客床归梦，何必江南，门接云涛。

西园风暖落花时。绿阴莺乱啼。倚阑无语惜芳菲。絮飞蝴蝶飞。缘底事，减腰围。遣愁愁著眉。波连春渚暮天垂。燕归人未归。

冰勒轻，绿痕初涨回塘水。柳洲烟际。白鹭翘沙嘴。箬笠青蓑，未减貂蝉贵。云涛里。醉眠篷底。不属人间世。

北风振野云平屋。寒溪淅淅流冰谷。落日送归鸿。夕岚千万重。荒坡垂斗柄。直北乡山近。何必苦言归。石亭春满枝。

园林寂寂春归去。柳下飞香絮。野水接云横。绿烟啼晓莺。江南梦。山色朝来重。小艇小湾头。苹花苹叶洲。

短船谁泊蒹葭渚。夜深远火明渔浦。却忆槿花篱。春声穿竹溪。云山如昨好。人自垂垂老。心事有谁知。月明霜满枝。

眼中叠叠烟中树。晚云点点翻荷雨。鸥泛渚边烟。绿蒲秋满川。未成江海去。聊作林塘主。客恨阔无津。风斜白巾。

年时忆著花前醉。而今花落人憔悴。麦浪卷晴川。杜鹃声可怜。有书无雁寄。初夏槐风细。家在落霞边。愁逢江月圆。

照溪梅雪和烟堕。寒林漠漠愁烟锁。客恨渺无涯。雁来人忆家。远山疑带雨。一线云间语。霜月又婵娟。江南若个边。

春波滟滟浮春渚。绿阴一径风兼雨。又作去年时。绿深垂蔓篱。故山归兴动。江北江南梦。白发故相欺。星星如有期。

江云叠叠遮鸳浦。江水无情留薄暮。归帆初张苇边风，客梦不禁篷背雨。渚花不解留人住。

断崖流水。香度青林底。元配骚人兰与芷。不数春风桃李。淮南丛桂小山。诗翁合得攀翻。身到十洲三岛，心游万壑千岩。

