渔父。渔父。水上微风细雨。青蓑黄箬裳衣。红酒白鱼暮归。

归雁。归雁。饮啄江南南岸。将飞却下盘桓。塞北春来苦寒。苦寒。苦寒。

离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载凉州。鼓吹助清赏，鸿雁起汀洲。坐中客，翠羽帔，紫绮裘。素娥无赖，西去曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。

七十馀年真一梦。朝来寿儿孙奉。忧患已空无复痛。心不动。此间自有千钧重。早岁文章供世用。中年禅味疑天纵。石塔成时无一缝。谁与共。人间天上随他送。

