寒谷春生，熏叶气、玉筒吹谷。新阳後、便占新岁，吉云清穆。休把心情关乐裹，但逢节序添诗轴。笑强颜、风物岂非痴，终非俗。清昼永，佳眠熟。门外事，何时足。且团栾同社，笑歌相属。著意调停云露酿，从头检举梅花曲。纵不能、将醉作生涯，休拘束。

竹里行厨，来问讯、诸侯宾老。春满座、弹丝未遍，挥豪先了。云避仁风收雨脚，日随和气薰林表。向尊前、来访白髯公，衰何早。志千里，功名兆。光万丈，文章耀。洗水壶胸次，月秋霜晓。应念一堂尘网暗，故将百和香云绕。算赏心、清话古来多，如今少。

柳外轻雷，催几阵、雨丝飞急。雷雨过、半川荷气，粉融香。弄蕊攀条春一笑，从教水溅罗衣湿。打梁州、箫鼓浪花中，跳鱼立。山倒影，云千叠。横浩荡，舟如叶。有采菱清些，桃根双楫。忘却天涯泊地，尊前不放闲愁人。任碧筒、十丈卷金波，长鲸吸。

罨画溪山，行欲遍、风蒲还举。天渐远、水云初静，柁楼人语。月色波光看不定，玉虹横卧金鳞舞。看五湖、今夜只边舟，追千古。怀往事，渔樵侣。曾共醉，松江渚。算今年依旧，一杯沧浦。宇宙此身元是客，不须怅望家何许。但中秋、时节好溪山，皆吾土。

北城南埭。玉水方流汇。青樾里，红尘外。万桃春不老，双竹寒相对。回首处，满城明月曾同载。分散西园盖。消减东阳带。人事改，花源在。神仙虽可学，功行无过醉。新酒好，就船况有鱼堪买。

倾坐东风百媚生。万红无语笑逢迎。照妆醒睡蜡烟轻。采横斜春不夜，绛霞浓淡月微明。梦中重到锦官城。

催下珠帘护绮丛。花枝红里烛枝红。烛光花影夜葱茏。锦地绣天香雾里，珠星璧月彩云中。人间别有几春风。

送尽残春更出游。风前踪迹似沙鸥。浅斟低唱小淹留。月见西楼清夜醉，雨添南浦绿波愁。有人无计恋行舟。

歙浦钱塘一水通。闲云如幕碧重重。吴山应在碧云东。无力海棠风淡荡，半眠官柳日葱茏。眼前春色为谁浓。

宝髻双双出绮丛。妆光梅影各春风。收灯时候却相逢。鱼子笺中此宛转，龙香拨上语玲珑。明朝车马莫西东。

红锦障泥杏叶鞯。解鞍呼渡忆当年。马骄不肯上航船。茅店竹篱开席市，绛裙青袂姜田。临平风物故依然。

白玉堂前绿绮疏。烛残歌罢困相扶。问人春思肯浓无。梦里粉香浮枕簟，觉来烟月满琴书。个浓情分更何如。

东风半夜度关山。和雪到阑干。怪见梅梢未暖，情知柳眼犹寒。

身闲身健是生涯。何况好年华。看了十分秋月，重阳更插黄花。

系船沽酒碧帘坊。酒满胜鹅黄。醉後西园入梦，东风柳色花香。

海棠如雪殿春馀。禽弄晚晴初。倦客长惭杜宇，佳辰且醉提壶。

天容云意写秋光。木叶半青黄。珍重西风祛暑，轻衫早怯新凉。

春涨一篙添水面。芳草鹅儿，绿满微风岸。画舫夷犹湾百转。横塘塔近依前远。江国多寒农事晚。村北村南，谷雨才耕遍。秀麦连冈桑叶贱。看看尝面收新茧。

槁项诗馀瘦，愁肠酒後柔。晚凉团扇欲知秋。卧看明河银影、界天流。鹤警人初静，虫吟夜更幽。

怅望梅花驿，凝情杜若洲。香云低处有高楼。可惜高楼、不近木兰舟。缄素双鱼远，题红片叶秋。

银渚盈盈渡，金风缓缓吹。晚香浮动五云飞。月姊妒人、颦尽一弯眉。短夜难留处，斜河欲淡时。

细数十年事，十处过中秋。今年新梦，忽到黄鹤旧山头。老子个中不浅，此会天教重见，今古一南楼。星汉淡无色，玉镜独空浮。敛秦烟，收楚雾，熨江流。关河离合，南北依旧照清愁。想见娥冷眼，应笑归来双鬓，空敞黑貂裘。酾酒问蟾兔，肯去伴沧洲。

万里汉家使，双节照清秋。旧京行遍，中夜呼禹济黄流。寥落桑榆西北，无限太行紫翠，相伴过芦沟。岁晚客多病，风露冷貂裘。对重九，须烂醉，莫牢愁。黄花为我，一笑不管鬓霜羞。袖里天书咫尺，眼底关河百二，歌罢此生浮。惟有平安信，随雁到南州。

十月谁云春小，一年两见风娇。云英此夕度蓝桥。人意花枝都好。百媚朝天淡粉，六铢步月生绡。人间霜叶满庭皋，别有东风不老。

北客开眉乐岁，东君著意华年。遮风藏雨晚云天。应怕杏梢红浅。不惜灯前放夜，从教雪後留寒。水晶帘箔万花钿。听彻南楼晓箭。

双星良夜，耕慵织懒，应被群仙相妒。娟娟月姊满眉颦，更无奈、风姨吹雨。相逢草草，争如休见，重搅别离心绪。新欢不抵旧愁多，倒添了、新愁归去。

篱菊滩芦被霜後。袅长风、万重高柳。天为谁、展尽湖光渺渺，应为我、扁舟入手。橘中曾醉洞庭酒。

舍北烟霏舍南浪。雪倾篱、雨荒薇涨。问小桥、别後谁过，惟有迷鸟羁雌来往。重寻山水问无恙。

窗纱薄。日穿红幔催梳掠。催梳掠。新晴天气，画檐闻鹊。海棠逗晓都开却。小云先在阑干角。

珠帘狭。卷帘春院花围合。花围合。昼长人静，双双胡蝶。花前苦金蕉叶。瞢腾午睡扶头怯。

香罗薄。带围宽尽无人觉。无人觉。东风日暮，一帘花落。西园空锁秋千索。帘垂帘卷闲池阁。

楼阴缺。阑干影卧东厢月。东厢月。一天风露，杏花如雪。隔烟催漏金虬咽。罗帏暗淡灯花结。

浮云集。轻雷隐隐初惊蛰。初惊蛰。鹁鸠鸣怒，绿杨风急。玉炉烟重香罗。拂墙浓杏燕支湿。

双峰叠障，过天风海雨，无边空碧。月姊年年应好在，玉阕琼宫愁寂。谁唤痴云，一杯为尽，夜气寒无色。碧城凝望，高楼飘渺西北。肠断桂冷蟾孤，佳期如梦，又把阑干拍。雾鬓风鬟相借问，浮世几回今夕。圆缺晴阴，古今同恨，我更长为客。婵娟明夜，尊前谁念南陌。

十年旧事，醉京花蜀酒，万葩千萼。一棹归来吴下看，俯仰心情今昨。强倚雕阑，羞簪雪鬓，老恐花枝觉。揩摹愁眼，雾中相对依约。闻道家宴团栾，光风转夜，月傍西楼落。打彻梁州春自远，不饮何时欢乐。沾惹天香，留连国艳，莫散灯前酌。袜尘生处，为君重赋河洛。

吴波浮动，看中流翻月，半江金碧。醉舞空明三万顷，不管娥愁寂。指点琼楼，凭虚有路，鲸背横东极。水云飘荡，阑干千丈无力。家世回首沧洲，烟波渔钓，有鸱夷仙迹。一笑闲身游物外，来访扁舟消息。天上今宵，人间此地，我是风前客。涛生残夜，鱼龙惊听横笛。

水乡霜落，望西山一寸，修眉横碧。南浦潮生帆影去，日落天青江白。万里浮云，被风吹散，又被风吹积。尊前歌罢，满空凝淡寒色。人世会少离多，都来名利，似蝇头蝉翼。赢得长亭车马路，千古羁愁如织。我辈情锺，匆匆相见，一笑真难得。明年谁健，梦魂飘荡南北。

湖山如画，系孤篷柳岸，莫惊鱼鸟。料峭春寒花未遍，先共疏梅索笑。一梦三年，松风依旧，萝月何曾老。邻家相问，这回真个归到。绿鬓新点吴霜，尊前强健，不怕衰翁号。赖有风流车马客，来觅香云花岛。似我粗豪，不通姓字，只有银瓶倒。奔名逐利，乱帆谁在天表。

易散浮云难再聚。遮莫相随百步。谁唤行人去。石湖烟浪渔樵侣。重别西楼肠断否。多少凄风苦雨。休梦江南路。路长梦短无寻处。

送行人去，犹追路、再相觅。天末交情，长是合堂同席。从此尊前，便顿然少个，江南羁客。不忍匆匆，少驻船梅驿。酒斟虽满，尚少如、别泪万千滴。欲语吞声，结心相对呜咽。

共登临处，飘风袂、倚空碧。雨卷云飞，长有桂娥看客。箫鼓生春，遍锦城如画，雪山无色。一梦才成，恍天涯南北。舞馀歌罢，料宣华、回首尽陈迹。万里秦吴，有情应问消息。

罨画屏中客住。水色山光无数。斜日满江声，何处撑来小渡。休去。休去。惊散一舟鸥鹭。

两两莺啼何许。寻遍绿阴浓处。天气润罗衣，病起却微暑。休雨。休雨。明日榴花端午。

小轩今日开窗了。揉蓝染碧绿阶草。檐佩可怜风。杏梢烟雨红。飘零欢事少。鬓点吴霜早。天色不愁人。眼前无限春。

雪林一夜收寒了。东风恰向灯前到。今夕是何年。新春新月圆。绮丛香雾隔。犹记疏狂客。留取缕金。夜蛾相并看。

黄梅时节春萧索。越罗香润吴纱薄。丝雨日明。柳梢红未晴。多愁多病後。不识会中酒。愁病送春归。恰如中酒时。

羽扇纶巾风袅袅，东厢月到蔷薇。新声谁唤出罗帏。龙须将笛绕，雁字入筝飞。陶写中年须个里，留连月扇云衣。周郎去後赏音稀。为君持酒听，那肯带春归。

万事灰心犹薄宦，尘埃未免劳形。故人相见似河清。恰逢梅柳动，高兴逐春生。卜昼匆匆还卜夜，仍须月坠河倾。明年我去白鸥盟。金闺三玉树，好问紫霄程。

玉烟浮动。银阕三山连海冻。翠袖阑干。不怕楼高酒力寒。双松冻折。忽忆衰翁容易别。想见鸥边。压损年时小钓船。

折残金菊。枨子香时新酒熟。谁伴芳尊。先问梅花借小春。道人破戒。染酒题诗金凤带。愁病相关。不似年时酒量宽。

波娇鬓袅。中隐堂前人意好。不奈春何。拚却轻寒透薄罗。翦梅新曲。欲断还联三叠促。围坐风流。饶我尊前第一筹。

枕书睡熟。珍重月明相伴宿。宝鸭金寒。香满围屏宛转山。鸡人声杳。瑶井玉绳相对晓。黯淡窗纱。却下风帘护烛花。

腊前三白。春到西园还见雪。红紫花迟。借作东风万玉枝。归田计决。麦饭熟时应快活。身在高楼。心在山阴一叶舟。

休舞银貂小契丹。满堂宾客尽关山。从今袅袅盈盈处，谁复端端正正看。模泪易，写愁难。潇湘江上竹枝斑。碧云日暮无书寄，寥落烟中一雁寒。

荡漾西湖采绿苹。扬鞭南埭衮红尘。桃花暖日茸茸笑，杨柳光风浅浅颦。章贡水，郁孤云。多情争似桂江春。崔徽卷轴瑶姬梦，纵有相逢不是真。

嫩绿重重看得成。曲栏幽槛小红英。酴架上蜂儿闹，杨柳行间燕子轻。春婉娩，客飘零。残花浅酒片时清。一杯且买明朝事，送了斜阳月又生。

压蕊拈须粉作团。疏香辛苦颤朝寒。须知风月寻常见，不似层层带雪看。春髻重，晓眉弯。一枝斜并缕金。酒红不解东风冻，惊怪钗头玉燕乾。

云暮暗千山，肠断玉楼金阕。应是高唐小妇，妒娥清绝。夜凉不放酒杯寒，醉眼渐生缬。何待桂花相照，有人人如月。

昨夜报春来，的岭梅开雪。携手玉人同赏，比看谁奇绝。阑干倚遍忆多情，怕角声呜咽。与折一枝斜戴，衬鬓云梳月。

凉夜竹堂虚，小睡匆匆醒。银漏无声月上阶，满地阑干影。何处最知秋，风在梧桐井。不惜骖鸾弄玉箫，露湿衣裳冷。

云压小桥深，月到重门静。冷蕊疏枝半不禁，更著横窗影。回首故园春，往事难重省。半夜清香入梦来，从此熏炉冷。

一碧鳞鳞，横万里、天垂吴楚。四无人、橹声自语。向浮云、西下处，水村烟树。何处系船，暮涛涨浦。正江南、遥落後，好山无数。尽乘流、兴来便去。

路转横塘，风卷地、水肥帆饱。眼双明、旷怀浩渺。问菟裘、无恙否，天教重到。木落雾收，故山更好。过溪门、休荡桨，恐惊鱼鸟。算年来、识翁者少。

今夕何朝，披岫幌、云关重启。引冰壶、素空似洗。卷帘中、枕上，月星浮水。天镜夜明，半窗万里。盼庭柯、都老大，树犹如此。六年前、转头未几。

方帽卫寒，重检校、旧时农圃。荒三径、不知何许。但姑苏台下，有苍然平楚。人笑此翁，又来访古。况五湖、元自有，扁舟祖武。记沧洲、白鸥伴侣。

黯淡养花天。小雨能悭。烟轻云薄有无间。官柳丝丝都绿遍，犹有春寒。空翠湿征鞍。马首千山。多情若是肯俱还。别有玉杯承露冷，留共君看。

霜馀好探梅消息。日日溪桥侧。不如君有似梅人。歌里工颦妍笑、两眉春。疏枝冷蕊风情少。却称衰翁老。从教来作静中邻。冷淡无言无笑、也无颦。

落梅时节冰轮满。何似中秋看。琼楼玉宇一般明。只为娥、添了万枝灯。锦江城下杯残後。还照鄞江酒。天东相见说天西。除却衰翁和月、更谁知。

玉箫惊报同云重。仍怪金瓶冻。清明将近雪花翻。不道海堂消瘦、柳丝寒。王孙沈醉狨毡幕。谁怕罗衣薄。烛灯香雾两厌厌。仿佛有人愁损、上眉尖。

谁将击碎珊瑚玉。装上交枝粟。恰如娇小万琼妃。涂罢额黄、嫌怕污燕支。夜深未觉清香绝。风露溶溶月。满身花影弄凄凉。无限月和风露、一齐香。

春城胜绝。暮林风舞催花发。垂云卷尽添空阔。吹上新年，美满十分月。红蕖影下勾丝抹。老来牵强随时节。

珠霄境，却似化人宫。

浮黎路，依约太微间。

罡风起，背负玉虚廷。

流铃响，龙驭云来。

钧天奏，流韵满空明。

楼阑外，辇道插非烟。

佳人无对甘幽独。竹雨松风相澡浴。山深翠袖自生寒，夜久玉肌元不粟。却寻千树烟江曲。

晚晴风歇。一夜春折威。脉脉花疏天淡，云来去、数枝雪。胜绝。愁亦绝。

云横水绕芳尘陌。一万重花春拍拍。蓝桥仙路不崎岖，醉舞狂歌容倦客。真香解语人倾国。

马蹄尘扑。春风得意笙歌逐。款门不问谁家竹。只拣红装，高处烧银烛。碧鸡坊里花如屋。燕王宫下花成谷。

冰明玉润天然色。凄凉拼作西风客。不肯嫁东风。殷勤霜露中。绿窗梳洗晚。笑把玻璃盏。斜日上妆台。酒红和困来。

酣酣日脚紫烟浮。妍暖破轻裘。困人天色，醉人花气，午梦扶头。春慵恰似春塘水，一片纹愁。溶溶泄泄，东风无力，欲皱还休。

画戟锦车皆雅故。箫鼓留连客住。南浦春波暮。难望罗袜生尘处。明日船旗应不驻。且唱断肠新句。卷尽珠帘雨。雪花一夜随人去。

客行忽到湘东驿。明朝真是潇湘客。晴碧万重云。几时逢故人。江南如塞北。别後书难得。先自雁来稀。那堪春半时。

千古东流，声卷地、云涛如屋。横浩渺、樯竿十丈，不胜帆腹。夜雨翻江春浦涨，船头鼓急风初熟。似当年、呼禹乱黄川，飞梭速。击楫誓，空惊俗。休拊髀，都生肉。任炎天冰海，一杯相属。荻笋蒌芽新入馔，弦凤吹能翻曲。笑人间、何处似尊前，添银烛。

塘水碧。仍带麴尘颜色。泥泥纹无气力。东风如爱惜。恰似越来溪侧。也有一双。只欠柳丝千百尺。系船春弄笛。

湘江碧。故人同作湘中客。湘中客。东风回雁，杏花寒食。温温月到蓝桥侧。醒心弦里春无极。

雪晴风作。松梢片片轻鸥落。玉楼天半褰珠箔。一笛梅花，吹裂冻云幕。去年小猎漓山脚。弓刀湿遍犹横槊。

少年豪纵。袍锦团花凤。曾是京城游子，驰宝马、飞金。旧游浑似梦。

彤楼鼓密催金轮。沈沈青琐重重幕。宣唤晚朝天。五云笼暝烟。风急东华路。暖扇遮微雨。香雾扑人衣。上林乌满枝。

万里汉都护。（下缺）

万里桥边客。（下缺）

万里吴船泊，归访菊篱秋。（下缺）

栖乌飞绝。绛河绿雾星明灭。烧香曳簟眠清樾。花久影吹笙，满地淡黄月。好风碎竹声如雪。昭华三弄临风咽。

长年心事寄林扃。尘鬓已星星。芳意不如水远，归心欲与云平。

仙翁家在丛霄，五云八景来尘表。黄扉紫闼，化钧高妙，风霆挥扫。漠北寒烟，峤南和气，笑谈都了。自玉麟归去，金牛再款，却回首、人间少。天与丹台旧籍，笑苍生、祝公难老。春葩秋叶，喧寒易变，壶天长好。物外新闻，凤歌鸾翥，龙蟠虎绕。想如心高会，寒霜夜永，尽横参晓。

山绕西湖，曾同泛、一篙春绿。重会面、未温往事，先翻新曲。劲柏乔松霜雪後，知心惟有孤生竹。对荒园、犹解两高歌，空惊俗。人更健，情逾熟。樱共柳，冰和玉。恐相逢如梦，夜阑添烛，别後书来空怅望，尊前酒到休拘束。笑簟瓢、未足已能狂，那堪足。

元日至人日，未有不阴时。新年叶气，无处人物不熙熙。万岁声从天下，一札恩随春到，光采动天鸡。寿域遍寰海，直过雪山西。忆曾预，宣玉册，捧金卮。如今万里，魂梦空绕五云飞。想见大庭宫馆，重起三山楼观，双指赭黄衣。此会古无有，何止古来稀。

十里西畴熟稻香。槿花篱落竹丝长。垂垂山果挂青黄。浓雾知秋晨气润，薄云遮日午阴凉。不须飞盖护戎装。

漂泊天隅佳节，追随花下群贤。只欠山阴修禊帖，却比兰亭有管弦。舞裙香未湔。泪竹斑中宿雨，折桐雪里蛮烟。

楼观青红倚快晴。惊看陆地涌蓬瀛。南园花影笙歌地，东岭松风鼓角声。山绕水，水萦城。柳边沙外古今情。坐中更有挥豪客，一段风流画不成。

浮生有几，叹欢娱常少，忧愁相属。富贵功名皆由命，何必区区仆仆。燕蝠尘中，鸡虫影里，见了还追逐。山间林下，几人真个幽独。谁似当年严君，故人龙衮，独抱羊裘宿。试把渔竿都掉了，百种千般拘束。

万里筹边处，形胜压坤维。恍然旧观重见，鸳瓦拂参旗。夜夜东山衔月，日日西山横雪，白羽弄空晖。人语半霄碧，惊倒路傍儿。分弓了，看剑罢，倚阑时。苍茫平楚无际，千古锁烟霏。野旷岷江动，天阔崤函云拥，太白暝中低。老矣汉都护，却望玉关归。

古人吾不见，君莫是、郑当时。更筑就山房，躬耕谷口，名动京师。诸公任他衮衮，与杜陵野老共襟期。有客至门先喜，得钱沽酒何疑。昔年连辔柳边归。陈迹恍难追。况种桃道士，看花才子，回首皆非。

仗下仪客笔下文。天风驾鹤住仙真。榴花三日迎端午，蕉叶千春纪诞辰。经志，立朝身。暂烦高手活吴民。明朝莫遣书丹篆，怕引新符刻玉麟。

碧城风物，有湖中天地。长笑羲娥不停轨。记蟠桃枝上，金母嗔尝，回首处，还又三千岁矣。料仙人拊顶，曾授长生，名在云琼赐书里。懒上郁萧台，应厌高寒，飘然下，赤城游戏。且山泽留连作仙，不要管蓬莱海中尘起。

樱笋园林绿暗，槐榆院落清和，年年高会引笙歌，戏彩人随燕贺。一笑难逢身健，十分休惜颜酡。还将瓜枣送金荷，遍照金章满座。

功行三千宜五福，长生何假金丹。从教沧海又成田。琼枝春不老，壁月夜长妍。上界从来官府满，何妨游戏人间。年年强健到樽前。莫辞杯潋滟，君是酒中仙。

绣户当年瑞气充。紫阳驾鹤下天风。万山秀色浑锺尽，六月炎光一洗空。蕉叶满，彩衣重。刻符持节尽人雄。坐中金母欣馀庆，劝醉周公劝鲁公。

天气新晴，寻昨梦，池塘春早。雨过湔裙，水上柳丝风袅。却忆去年今日，桃花人面依前好。怪今年、酒量却添多，银杯小。谁劝我，玉山倒。催细抹，翻新调。渐金狎压锦，喷首云绕。笼柏飞来双翠袖，弓弯内样人间少。为留连、春色伴山翁，都休老。

降嵩储昂，仙驭来尘表。身佩安危人不老。化国风光长好。功名南北天涯，欢声蛮峤胡沙。草木何□□露，小春桃李都花。

何须轻举，上界多官府。身似灵光长镇鲁。俯仰人间今古。雨馀帘卷江流，朱颜流映琼舟。不假岗陵□寿，西山低似西楼。

