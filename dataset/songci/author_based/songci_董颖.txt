怒潮卷雪，魏岫布云，越襟吴带如斯。有客经游，月伴风随。值盛世。观此江山美。合放怀、何事却兴悲。不为回头，旧谷天涯。为想前君事。越王嫁祸献西施。吴即中深机。阖庐死。有遗誓。句践必诛夷。吴未干戈出境，仓卒越兵，投怒夫差。鼎沸鲸鲵。越遭劲敌，可怜无计脱重围。归路茫然，城郭丘墟，飘泊稽山里。

自笑平生，英气凌云，凛然万里宣威。那知此际。熊虎涂穷，来伴麋鹿卑栖。既甘臣妾，犹不许，何为计。争若都燔宝器。尽诛吾妻子。径将死战决雄雌。天意恐怜之。偶闻太宰，正擅权，贪赂市恩私。因将宝玩献诚，虽脱霜戈，石室囚系。忧嗟又经时。恨不如巢燕自由归。残月朦胧，寒雨萧萧，有血都成泪。

种陈谋，谓吴兵正炽。越勇难施。破吴策，唯妖姬。有倾城妙丽。名称西子。岁方笄。算夫差惑此。须致颠危。范蠡微行，珠贝为香饵。苎萝不钓钓深闺。吞饵果殊姿。素肌纤弱，不胜罗绮。鸾镜畔、粉面淡匀，梨花一朵琼壶里。嫣然意态娇春，寸眸剪水。斜鬟松翠。

湘裙，摇汉佩。步步香风起。敛双蛾，论时事。兰心巧会君意。殊珍异宝，犹自朝臣未与。妾何人，被此隆恩，虽令效死。奉严旨。隐约龙姿忻悦。重把甘言说。辞俊雅，质娉婷，天教汝、众美兼备。闻吴重色，凭汝和亲，应为靖边陲。

飞云驶。香车故国难回睇。芳心渐摇，迤逦吴都繁丽。忠臣子胥，预知道为邦崇。谏言先启。愿勿容其至。周亡褒姒。商倾妲己。吴王却嫌胥逆耳。才经眼、便深恩爱。东风暗绽娇蕊。彩鸾翻妒伊。

华宴夕，灯摇醉。粉菡萏，笼蟾桂。扬翠袖，含风舞，轻妙处，惊鸿态。分明是。瑶台琼榭，阆苑蓬壶，景尽移此地。花绕仙步，莺随管吹。宝帐暖留春，百和馥郁融鸳被。银漏永，楚云浓，三竿日、犹褪霞衣。宿酲轻腕，嗅宫花，双带系。

耳盈丝竹，眼摇珠翠。迷乐事。宫闱门。争知。渐国势凌夷。奸臣献佞，转恣奢淫，天谴岁屡饥。从此万姓离心解体。越遣使。阴窥虚实，蚤夜营边备。

机有神，征鼙一鼓，万马襟喉地。庭喋血，诛留守，怜屈服，敛兵还，危如此。当除祸本，重结人心，争奈竟荒迷。战骨方埋，灵旗又指。势连败。柔荑携泣。不忍相抛弃。身在兮，心先死。宵奔兮，兵已前围。

哀诚屡吐，甬东分赐。垂暮日，置荒隅，心知愧。宝锷红委。鸾存凤去，辜负恩怜，情不似虞姬。尚望论功，荣还故里。降令曰，吴亡赦汝，越与吴何异。吴正怨，越方疑。从公论、合去妖类。

王公子。青春更才美。风流慕连理。耶溪一日，悠悠回首凝思。云鬟烟鬓，玉佩霞裾，依约露妍姿。送目惊喜。俄迂玉趾。同仙骑。洞府归去，帘栊窈窕戏鱼水。正一点犀通，遽别恨何已。媚魄千载，教人属意。

春浅借和风，吹绿庭皋树。依约屏间出紫云，入阁风流处。便做铁心肠，也为梅花语。欲去东君更挽留，巧栈烟霞路。

红斗风桃，绿肥烟草，杨柳春暗重门。五陵佳兴，酿酝付芳尊。窈窕笙箫丛里，金猊篆、雾绕云纷。勾情也，歌眉低翠，依约鹧鸪村。人生须快意，十分春事，才破三分。况点检年时，胜客都存。更把馀欢卜夜，纵彻晓、蜡泪流痕。花阴昼，朱帘未卷，犹自醉昏昏。

