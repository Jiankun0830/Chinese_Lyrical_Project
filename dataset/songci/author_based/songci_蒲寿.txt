楼倚虚空。觉人世、不知何处。人缥缈、半檐星斗，一窗风露。潮退沙平凫雁静，夜深月黑鱼龙怒。把清樽、独自笑馀生，成何事。尘埃外，谈高趣。烟波上，题诗句。这美景良宵，且休虚度。梦觉宦情甜似蜡，老来况味酸如醋。念儿曹、南北几时归，情朝暮。

铁笛穿花去。问长安、市上生涯，而今何似。破帽青衫尘满面。不识何人共语。且面壁、听风雨。惟我虚中元识破，笑人间、日月无停杼。名与利，莫轻许。人生穷达皆天铸。试灯前、为问灵龟，劝君休怒。心肯命通元有数，何幸知音记取。季主也、应留得住。百岁光阴弹指过，算伯夷、盗跖俱尘土。心一寸，人千古。

万里长江一钓丝。萧萧蓬鬓任风吹。

江渚春风澹荡时。斜阳芳草鹧鸪飞。

烟浦回环几百湾。无人知此橛头船。

野缆闲移石笋江。旁人争看老眉庞。

葭荻横披众木东。浪花如雪晚来风。

飘忽狂风一霎间。长鱼吹浪势如山。

清晓朦胧古渡头。烟中人语橹声柔。

搔首推篷晓色新。雪花飘瞥大江滨。

明月愁人夜未央。篷窗如画水浪浪。

白首渔郎不解愁。长歌箕踞亦风流。

琉璃为地水精天。一叶渔舟浪满颠。

江上浪花飞洒天。拍阶屋如船。

远入茫茫无尽边。渔舟来往似行天。

白水塘边白鹭飞。龙湫山下鲫鱼肥。

岩下无心云自飞。塘边足雨水初肥。

白头翁。白头翁。

