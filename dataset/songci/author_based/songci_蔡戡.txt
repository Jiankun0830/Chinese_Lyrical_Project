纤手工夫，采丝五色交相映。同心端正。上有双鸳并。皓腕轻缠，结就相思病。凭谁信。玉肌宽尽。却系心儿紧。

肃霜靡衰草，骤雨洗寒空。刀弓斗力增劲，万马骤西风。细看外围合阵，忽变横斜曲直，妙在指麾中。号令肃诸将，谈笑听元戎。坐中客，休笑我，已衰翁。十年重到，今日此会与谁同。差把龙锺鹤发，来对虎头燕颔，年少总英雄。飞镞落金碗，酣醉吸长虹。

拥节出闽峤，易镇上岷山。东西，分陕初不在荣观。痛念两河未复，独作中流砥柱，屹若障狂澜。极目神京远，百万虎貔闲。趁良时，摅豹略，勇声欢。风飞雷厉，威行逆虏胆生寒。汉寝周原如旧，一扫腥膻丑类，谈笑定三关。识取投机会，莫作等闲看。

