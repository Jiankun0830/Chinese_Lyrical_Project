



微雨後。染得杏腮红透。春色好时人却瘦。镜寒妆不就。柳外一莺啼昼。约略情怀中酒。困起半弯眉袖。髻松簪玉溜。

翠凤金鸾绣欲成。沈香亭下款新晴。绿随杨柳阴边去，红踏桃花片上行。莺意绪，蝶心情。一时分付小银筝。归来玉醉花柔困，月滤窗纱约半更。

冷迫春宵一半床。懒熏香。不如屏里画鸳鸯。永成双。重叠衾罗犹未暖。红烛短。

正是拈芳采艳时。连朝风雨里，掩朱扉。强排春恨剪新词。词未就，莺唱缕金衣。云薄弄晴晖。试穿花迳去，拣双枝。

懒抟香，慵弄粉。犹带浅酲微困。金鞍何处掠新欢，偷倩燕寻莺问。柳供愁，花献恨。

欲把香缯暖缬裁。玉箱金锁又慵开。一杯茶罢上春台。方向柳边揉碧缕，又从花畔并红腮。不知凝待阿谁来。

泪淹红，腮褪粉。等得玉销花损。羞阮凤，怯筝鸾。指寒无好弹。一庭雪。半窗月。又是独眠时节。孤枕怨，小屏愁。天涯梦里游。

鹊踏画檐双噪。书到。和笑拆封看。归程能隔几重山。远约数宵间。准备绣轮雕辔。游戏。说与百花知。

一辔东风留不住。离歌断、日斜春暮。多事啼莺，妒情飞燕，一路送人归去。文君自被琴心误。

溅紫飘红风又雨。一刻韶芳留不住。燕吞声，莺谇语。待得晴来人已去。怯新歌，怜旧舞。冷落艳腔芳谱。

鸠雨细，燕风斜。春悄谢娘家。一重帘外即天涯。何必暮云遮。钏金寒，钗玉冷。薄醉欲成还醒。一春梳洗不簪花。孤负几韶华。

杏花窗底人中酒。花与人相守。帘衣不肯护春寒。一声娇嚏两眉攒。拥衾眠。明朝又有秋千约。恐未梳掠。倩谁传语画楼风。略吹丝雨湿春红。绊游踪。

凤双鸾偶。天上人间有。檐玉无声花影瘦。夜浅春浓时候。别来几度寒宵。六桥风月迢迢。灯下有谁相伴，一方红湿鲛绡。

柳揉花旋染衣。丝丝红翠扑春辉。罗绮丛中无此艳，小西施。

组绣盈箱锦满机。倩谁缝作护花衣。恐花飞去，无复上芳枝。

一绡香暖看灯衣。领珠襟翠争辉。金球斜雪梅枝。著带都宜。桃艳妆成醉脸，柳娇移上歌眉。一轮蟾玉堕花西。携手同归。

绣围春水锦笼山。冶游天。可惜连朝中酒、怯秋千。妆楼暖。朱帘卷。燕斜穿。冲落两三花片、镜台边。

一春不识西湖面。翠羞红倦。雨窗和泪摇湘管。意长笺短。知心惟有雕梁燕。自来相伴。

西风又转芦花雪。故人犹隔关山月。金雁一声悲。玉腮双泪垂。绣衾寒不暖。愁远天无岸。夜夜卜灯花。几时郎到家。

