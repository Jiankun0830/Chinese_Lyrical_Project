掩朱弦、住听金缕。天涯同是羁旅。多情记把香罗袖，残粉半粘荆树。还信否。便忍道、石台暗寂春无主。分明间阻。那睡鸭嘘云，翔鸳溜月，此际更休语。人间世，谁识缄愁最苦。轻帆重解烟雨。而今翻笑周郎误。挑剔寒缸寻谱。游倦处。果因甚、亭亭瘦影如前度。无由寄与。待谢却梅花，东风为我，吹梦过淮浦。

春江骤涨，晓陌微乾，断云如梦相逐。料应怪我频来去，似千里迢遥，伤心极目。为楚腰、惯舞东风，芳草萋萋衬绿。燕飞独。知是谁家箫声多事，吹咽寻常怨曲。

素秋渐爽，倚香曲枕情依旧。怀袖。浸数尺湘漪、簟纹皱。悲欢尽梦里，玉骨从消瘦。空又。思太液芙蓉未央柳。翔凤何在，乐府传孤奏。人病酒。有鸳鸯双字倩谁绣。

津馆贮轻寒，脉脉离情如水。东风不管，垂杨无力，总雨颦烟寐。栏干外。怕春燕掠天，疏鼓叠、春声碎。刘郎易憔悴。况是恹恹病起。蛮笺漫展，便写就新词，倩谁将寄。

去路遥。归路遥。灯月光中立小桥。魂萦紫玉箫。风萧萧。雨萧萧。此夜相思空寂寥。梅花落丽谯。

净亭亭。步盈盈。蝉影明绡傅体轻。水边无限情。翠尊倾。翠环倾。归去如何睡得成。西风吹酒醒。

银漏滴。午夜平康巷陌。双掩兽环人语寂。馀香无处觅。回首旧游踪迹。绀碧染衣犹湿。一饷沉吟谁会得。月明春店笛。

人病酒。生怕日高催绣。昨夜新翻花样瘦。旋描双蝶凑。闲凭绣床呵手。却说春愁还又。门外东风吹绽柳。海棠花厮勾。

欲展吴笺咏杜娘。为停楚棹觅秦郎。藕花三十六湖香。珠颗翠檠饶宿泪，玉痕红退怯晨妆。小桥风月思凄凉。

碧黯塞榆，黄销堤柳，危栏谁料重抚。才情犹未减，指点惊如许。当时共伊东顾。为辞家、怕吟鹦鹉。衮衮波光，悠悠云气，陶写几今古。生尘每怜微步。渺江空岁晚，知在何处。土花封玉树。恨极山阳赋。吹芗扇底馀欢断，怎忘得、阴移庭午。

织绡机上度鸣梭。年光容易过。萦萦情绪，似水烟山雾两相和。谩道当时何事，流盼动层波。巫影嵯峨。翠屏牵薜萝。不须微醉自颜酡。如今难凭麽。烛花销艳，但替人、垂泪满铜荷。赋罢西城残梦，犹问夜如何。

嫩黄初染绿初描。倚春娇。索春饶。燕外莺边，想见万丝摇。便作无情终软美，天赋与，眼眉腰。短长亭外短长桥。驻金镳。系兰桡。

深意缠绵歌宛转。横波停眼灯前见。最忆来时门半掩。春不暖。犁花落尽成秋苑。叠鼓收声帆影乱。燕飞又趁东风软。目力漫长心力短。消息断。青山一点和烟远。

