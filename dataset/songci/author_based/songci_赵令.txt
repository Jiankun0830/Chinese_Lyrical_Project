丽质仙娥生月殿。谪向人间，未免凡情乱。宋玉墙东流美盼。乱花深处曾相见。密意浓欢方有便。不奈浮名，旋遣轻分散。最恨多才情太浅。等闲不念离人怨。

锦额重帘深几许。绣履弯弯，未省离朱户。强出娇羞都不语。绛绡频掩酥胸素。黛浅愁红妆淡伫。怨绝情凝，不肯聊回顾。媚脸未匀新泪污。梅英犹带春朝露。

懊恼娇痴情未惯。不道看看，役得人肠断。万语千言都不管。兰房跬步如天远。废寝忘餐思想遍。赖有青鸾，不必凭鱼雁。密写香笺论缱绻。春词一纸芳心乱。

庭院黄昏春雨霁。一缕深心，百种成牵系。青翼蓦然来报喜。鱼笺微谕相容意。待月西厢人不寐。帘影摇光，朱户犹慵闭。花动拂墙红萼坠。分明疑是情人至。

屈指幽期惟恐误。恰到春宵，明月当三五。红影压墙花密处。花阴便是桃源路。不谓兰诚金石固。敛袂怡声，恣把多才数。惆怅空回谁共语。只应化作朝云去。

数夕孤眠如度岁。将谓今生，会合终无计。正是断肠凝望际。云心捧得嫦娥至。玉困花柔羞泪。端丽妖娆，不与前时比。人去月斜疑梦寐。衣香犹在妆留臂。

一梦行云还暂阻。尽把深诚，缀作新诗句。幸有青鸾堪密付。良宵从此无虚度。两意相欢朝又暮。争奈郎鞭，暂指长安路。最是动人愁怨处。离情盈抱终无语。

碧沼鸳鸯交颈舞。正恁双栖，又遣分飞去。洒翰赠言终不许。援琴请尽奴衷素。曲未成声先怨慕。忍泪凝情，强作霓裳序。弹到离愁凄咽处。弦肠俱断梨花雨。

别後相思心目乱。不谓芳音，忽寄南来雁。却写花笺和泪卷。细书方寸教伊看。独寐良宵无计遣。梦里依稀，暂若寻常见。幽会未终魂已断。半衾如暖人犹远。

尺素重重封锦字。未尽幽闺，别後心中事。佩玉采丝文竹器。愿君一见知深意。环玉长圆丝万系。竹上斓斑，总是相思泪。物会见郎人永弃。心驰魂去神千里。

梦觉高唐云雨散。十二巫峰，隔断相思眼。不为旁人移步懒。为郎憔悴羞郎见。青翼不来孤凤怨。露失桃源，再会终无便。旧恨新愁无计遣。情深何似情俱浅。

镜破人离何处问。路隔银河，岁会知犹近。只道新来消瘦损。玉容不见空传信。弃掷前欢俱未忍。岂料盟言，陡顿无凭准。地久天长终有尽，绵绵不似无穷恨。

宿雨洗空台榭莹。下尽珠帘寒未定。花开花落几番晴，春欲竟。愁未醒。池面杏花红透影。一纸短书言不尽。明月清风还记省。玉楼香断又天香，闲展兴。临好景。心似乱萍何处整。

稳小弓鞋三寸罗。歌唇清韵一樱多。灯前秀艳总横波。指下鸣泉清杳渺，掌中回旋小婆娑。明朝归路奈情何。

轻鸥欲下春塘浴。双双飞破春烟绿。两岸野蔷薇。翠笼薰绣衣。凭船闲弄水。中有相思意。忆得去年时。水边初别离。

长淮渺渺寒烟白。凭阑人是霜台客。诗句妙春豪。风云不啻高。樽前人已老。馀恨连芳草。一曲酒醒时。梧桐月欲低。

春风试手先梅蕊。姿冷艳明沙水。不受众芳知。端须月与期。清香闲自远。先向钗头见。雪後燕瑶池。人间第一枝。

急雨涨溪浑，小树带山秋色。轻棹暮天归路，袅芙蓉烟白。酒醒香冷梦回时，虫声正凄绝。只觉小窗风月，与昨宵都别。

楼上风和玉漏迟。秋千庭院静，百花飞。午窗才起暖金卮。匀面了，阑畔看春池。何事苦颦眉。碧云春信断，尽来时。

雨霁风高天气清。玉盘浮出海，转空明。小窗帘影冷如冰。愁不寐，独自傍阶行。情似浪头轻。一番销欲尽，一番生。

欲减罗衣寒未去。不卷珠帘，人在深深处。红杏枝头花几许。啼痕止恨清明雨。尽日沈烟香一缕。宿酒醒迟，恼破春情绪。飞燕又将归信误。小屏风上西江路。

卷絮风头寒欲尽。坠粉飘香，日日红成阵。新酒又添残酒困。今春不减前春恨。蝶去莺飞无处问。隔水高楼，望断双鱼信。恼乱横波秋一寸。斜阳只与黄昏近。

人世一场大梦，我生魔了十年。明窗千古探遗编。不救饥寒一点。更被维摩老子，不教此处容言。炉薰清炷坐安禅。物物头头显现。

玉枕生凉，金缸传晓，败叶飞破清秋。雨馀翻浪，渺渺阻行舟。暂系汀洲侧畔，风夜起、荻叶添愁。银屏远，龙香渐尽，还是梦扬州。更筹。何太永，当年情事，今日堪酬。最苦恨红楼，笑我飘浮。为寄相思细字，教字字、愁蹙眉头。凄凉久，渔人唱晓，随月过横沟。

春风依旧。著意随堤柳。搓得蛾儿黄欲就。天气清明时候。去年紫陌青门。今霄雨魄云魂。断送一生憔悴，只销几个黄昏。

素玉朝来有好怀。一枝梅粉照人开。晴云欲向杯中起，春色先从脸上来。深院落，小楼台。

枝上粉香吹欲尽，依前庭院春风。更谁同绕摘芳丛。漏残金兽冷，信断锦屏空。看结灯花愁不睡，酒阑无梦相逢。凄凉长判一生中。不如云外月，永夜在房栊。

画船稳泛春波渺。夕雨寒声小。紫烟深处数峰横。惊起一滩鸥鹭、照川明。西楼今夜归期误。恨入阑干暮。可堪春事满春怀。不似珠帘新燕、早归来。

风急花飞昼掩门。一帘残雨滴黄昏。便无离恨也销魂。翠被任熏终不暖，玉杯慵举几番温。个般情事与谁论。

槐柳春馀绿涨天。酒旗高插夕阳边。谁家墙里笑秋千。往事不堪楼上看，新愁多向曲中传。此情销得是何年。

一朵梦云惊晓鸦。数枝春雨带梨花。坐来残月冷窗纱。钗凤谩曾留得半，枕山犹是枕时斜。对花今日奈天涯。

水满池塘花满枝。乱香深里语黄鹂。东风轻软弄帘帏。日正长时春梦短，燕交飞处柳烟低。玉窗红子斗棋时。

少日怀山老住山。一官休务得身闲。几年食息白云间。似我乐来真是少，见人忙处不相关。养真高静出尘寰。

可是相逢意便深。为郎巧笑不须金。门前一尺春风髻，窗内三更夜雨衾。情渺渺，信沈沈。青莺无路寄芳音。山城钟鼓愁难听，不解襄王梦里寻。

麝发雕炉小袖笼。天教我被此时同。橼经雪重香方满，菊到秋深色自浓。船槛内，月明中。插花归去莫匆匆。人生更在艰难内，胜事年来不易逢。



翠袖卷纱红映肉，无风玉骨生寒。可堪新晓雨初残。颦眉谁恼著，粉泪滴阑干。闻道谪仙歌妙语，新妆再发愁颜。雾帘云幕荐金盘。笔间长借句，直莫放春还。

楼上萦帘弱絮，墙头凝月低花。年年春事关心事，肠断欲栖鸦。

