凤历开新，正微和乍转，丽景初晓。五荚舒，光映玉阶瑶草。在在东风语笑。庆此日、虹流电绕。鲸波静，翠涌鳌山，嵩呼声动云表。绛节霓旌缥缈。望珠星灿烂，紫微深窈。琬液香浮，露湿蟠桃犹小。

正绿阴浓，莺声懒，庭院轻寒烟薄。天然花富贵，逞夭红殷紫，叠葩重萼。醉艳酣春，妍姿露，翠羽轻明如削。檀心鸦黄嫩，似离情愁绪，万丝交错。更银烛相辉，玉瓶微浸，宛然京洛。朝来风雨恶。拍、低张青油幕。便好倩、佳人插帽，贵客传笺，趁良辰、赏心行乐。四美难并也，须拼醉、莫辞杯勺。被花恼、情无著。

江南春早。问江上寒梅，占春多少。自照疏星冷，祗许春风到。幽香不知甚处，但迢迢、满汀烟草。回首谁家竹外，有一枝斜好。记当年、曾共花前笑。念玉雪襟期，有谁知道。唤起罗浮梦，正参横月小。

得水能仙，似汉皋遗佩，碧波寒月。蓝玉暖生烟，称缟袂黄冠，素姿芳洁。亭亭独立风前，照冰壶澄彻。当时事，琴心妙处谁传，顿成愁绝。六出自天然，更一味清香浑胜雪。西湖秋菊寒泉，似坡老风流，至今人说。

蜀锦移芳，巫云散彩，天孙翦取相寄。金屋看承，玉台凝盼，尚忆旧家风味。生香绝艳，说不尽、天然富贵。脸嫩浑疑看损，肌柔只愁吹起。花神为谁著意。把韶华、总归姝丽。可是老来心事，不成春思。却羡宫袍仙子。

南国收寒，东郊放暖，条风初回台榭。小燕横钗，闹蛾低鬓，根底吴娃妖冶。纤手传生菜，向人道、新春来也。莫须沈醉樽前，这些风景无价。长记年年此日，迎著个牛儿，彩鞭羞打。金幡，星星华发，得似家山闲暇。

屑璐飘寒，镂金献巧，妆成水晶亭榭。飞絮悠扬，散花零乱，绝胜翠娇红冶。粉艳嘻嘻道，尽飞上、使君也。多情莫笑衰翁，旧时梁苑声价。窗外小梅羞涩，倩羯鼓尊前，慢敲轻打。鲸海停波，鹤谯宾月，赢得残年清暇。

宝胜宾春，华灯照夜，穷冬浑然如客。炉焰鳞红，杯深翡翠，早减三分寒力。一笑团栾处，恰喜得、雪消风息。苔枝数蕊明珠，恍疑香麝初拆。懊恨东君无准，甚朝做重阴，暮还晴色。唤燕呼莺，雕花镂叶，机巧可曾休得。

重整登高屐。群玉峰头，万里秋无极。远山青欲滴。新雁过、飘缈孤云天北。烟入小桥低，水痕退、寒流澄碧。对佳辰，惊心客里，鬓丝堪摘。风流晋宋诸贤，骑台龙山，俯仰皆陈迹。凭阑看落日。嗟往事、唯有黄花如昔。

九日无风雨。一笑凭高，浩气横秋宇。群峰青可数。寒城小、一水萦回如缕。西北最关情，漫遥指、东徐南楚。黯销魂，斜阳冉冉，雁声悲苦。今朝黄菊依然，重上南楼，草草成欢聚。诗朋休浪赋。旧题处、俯仰已随尘土。

佳节明朝九。彩舫凌虚，共醉西风酒。湖光蓝滴透。云浪碎、巧学波纹吹皱。碧落杳无边，但玉削，千峰寒瘦。留连久，秋容似洗，月华如昼。回头南楚东徐，暝霭苍烟，处处空刁斗。山公今健否。功名事、付与年时交旧。

黄叶舞碧空，临水处、照眼红苞齐吐。柔情媚态，伫立西风如诉。遥想仙家城阙，十万绿衣童女。云飘缈，玉娉婷，隐隐彩鸾飞舞。樽前更风度。记天香国色，曾占春暮。依然好在，还伴清霜凉露。一曲阑干敲遍，悄无语。

微云拂斜月，万籁声沈。凉露暗坠桐阴。蛾眉乞得天孙巧，楼上穿针。佳期鹊相误，到年时此夕，欢浅愁深。人间儿女，说风流，直到如今。河汉几曾风浪，因景物牵情，自是人心。长记秋庭往事，钿花翦翠，钗股分金。

一夜金风，吹成万粟，枝头点点明黄。扶疏月殿影，雅澹道家装。阿谁倩、天女散浓香。十分熏透霓裳。徘徊处，玉绳低转，人静天凉。底事小山幽咏，浑未识清妍，空自情伤。忆佳人、执手诉离湘。招蟾魄、和酒吸秋光。

晓风薄。苔枝上、翦成万点冰萼。暗香无处著。立马断魂，晴雪篱落。横溪略。恨寄驿、音书辽邈。梦绕扬州东阁。风流旧日何郎，想依然林壑。离索。引杯自酌。相看冷淡，一笑人如削。水云寒漠漠。底处群仙，飞来霜鹤。芳姿绰约。正月满、瑶台珠箔。

玉壶冻裂琅折，逼人衣袂。暖絮张空飞，失前山横翠。欲低还又起。似妆点、满园春意。记忆当时，剡中情味，一溪云水。天际。绝行人，高吟处，依稀灞桥邻里。更翦翦梅花，落云阶月地。化工真解事。

十里春风，二分明月，蕊仙飞下琼楼。看冰花翦翦，拥碎玉成球。想长日、云阶伫立，太真肌骨，飞燕风流。敛群芳、清丽精神，都付扬州。雨窗数朵，梦惊回、天际香浮。似阆苑花神，怜人冷落，骑鹤来游。

粱苑吟新，高阳饮散，玉容寂寞妆楼。故人应念我，折赠水晶球。不须倩、东风说与，吹箫云路，解佩江流。似天涯、邂逅相逢，低问东州。为花更醉，细香、酒面酥浮。记桥月同看，帘风共笑，仙枕曾游。

众芳凋谢。堪爱处、老圃寒花幽野。照眼如画。烂然满地金钱，买断金钱无价。古香逸韵似高人，更野服、黄冠潇洒。向霜夜。冷笑暖春，桃李夭冶。襟期问与谁同，记往昔、独自徘怀篱下。采采盈把。此时一段风流，赖得白衣陶写。而今为米负初心，且细摘、轻浮三雅。

爱东湖六月，十里香风，翡翠铺平。误入红云里，似当年太乙，约我寻盟。叶舟荡漾寒碧，分得一襟冰。渐际晚轻阴，修蒲舞绿，倦柳梳青。娉婷。黯无语。想怨女三千，长日宫庭。六六阑干曲，有玉儿才貌，谁与看承。

望红渠影里，冉冉斜阳，十里堤平。唤起江湖梦，向沙鸥住处，细说前盟。水乡六月无暑，寒玉散清冰。笑老去心情，也将醉眼，镇为花青。亭亭。步明镜，似月浸华清，人在秋庭。照夜银河落，想粉香湿露，恩泽初承。

红香湿月，翠影停云，罗袜尘生步。并肩私语。知何事、暗遣玉容泣露。闲情最苦。任笑道、争妍似妒。倒银河，秋夜双星，不到佳期误。拟把江妃共赋。当时携手，烟水深处。明珠溅雨。凝脂滑、洗出一番铅素。凭谁说与。莫便化、彩鸾飞去。待玉童，双节来迎，为作芙蓉主。

乍冷还暄，小春时候今朝转。三分历日二分休，镜里清霜满。云幕低垂不展。矮窗明、红麟初暖。老来活计，浊酒三杯，黄庭一卷。万里关河，朔风吹到边声远。倚楼脉脉数归鸿，谁会愁深浅。最苦山寒日短。但梅花、相看岁晚。何人金屋，巧啭歌莺，慢调筝雁。

桂香消，梧影瘦，黄菊迷深院。倚西风，看落日，长江东去如练。先生底事，有赋飘然。刚到为田园。独醒何为，持杯自劝。未能免。休把茱萸吟玩。但管年年健。千古事、几凭阑。吾生早、九十强半。

秋入书帏，漏箭初长，熏炉未灰。向酒边陶写，韩情杜思，案头料理，汉蠹秦煨。天有高情，世无慧眼，刚道先生是不斋。人都笑，这当行铺席，又不成开。忘怀。物外徘徊。与鸥鹭同盟两莫猜。似琉璃匣里，光涵牛斗，凤凰台上，声挟风雷。宝汞一钱，冰衔三字，浮利浮名安在哉。太平也，要泥金镂玉，除是公来。

客问吾年，吾将老矣，今五十三。似北海先生，过之又过，善财童子，参到无参。官路太行，世情沧海，何止嵇康七不堪。归来也，是休官令尹，有发瞿昙。千岩。秀色如蓝。新著个楼儿恰对南。看浮云自在，百般态度，长江无际，一碧虚涵。荔子江珧，莼羹鲈，一曲春风酒半酣。凭阑处，正空流皓月，光满寒潭。

自笑声来，骨相无奇，壬三甲三。觉紫宸班里，都忘故步，维摩室内，添个新参。壮也不如，老之将至，今日将军战岂堪。江湖客，况诗肥贾岛，笔瘦王昙。纷纷纡紫脱蓝。送水北山人又水南。喜支离得佚，散材可寿，一丘自足，万象中涵。脍炙功名，膏盲富贵，举世黄梁梦正酣。知谁健，且茹芝商岭，饮菊胡潭。

满酌蓬莱酒。最苦是、中年作恶，送人时候。一夜朔风吹石裂，惊得梅花也瘦，更衣袂、严霜寒透。卷起潮头无丈尺，甚扁舟、拍上三江口。明月冷，载归否。分携欲折无垂柳。但层楼徙倚，两眉空皱。海阔天高无处问，万事不堪回首。况目断、孤鸿去後。玉样松鲈今正美，想子真、微笑还招手。且为我，饮三斗。

葵扇秋来贱。阿谁知、初回轻暑，又教题遍。不是琵琶知音少，无限如簧巧啭。倩说似、长门休怨。莫把蛾眉与人妒，但疏梅、淡月深深院。临宝鉴，欲妆懒。少时声价倾粱苑。到中年，也曾落魄，雾收云卷。待入汉庭金马去，洒笔长江滚滚。好留取、才名久远。过眼荣华俱尘土，听关睢、盈耳离骚婉。歌不足，为嗟叹。

载酒阳关去。正西湖、连天烟草，满堤晴絮。采翠撷芳游冶处，应和娇弦艳鼓。看柳外、画船无数。万倾琉璃浑镜净，陡风波、汹汹鱼龙舞。谈笑里，遽如许。流觞满引浇离绪。便东西、斜阳立马，绿波前浦。自是莼鲈高兴动，恰值春山杜宇。漫回首、软红香雾。咫尺佳人千里隔，望空江、明月横洲渚。清梦断，恨如缕。

草色庭前绿。掩重门、国香伴我，画帘幽独。无奈熏风吹绿绮，闲理离骚旧曲。觉鼻观、微闻清馥。可是花神嫌冷淡，碧丛中、炯炯骈双玉。相对久，各欢足。冰姿带露如新沐。想当年、夷齐二子，独清孤竹。千古英雄尘土尽，凛凛西山云木。总付与、一尊。学得汉宫娇姊妹，便承恩、贮向黄金屋。终不似，在空谷。

碾破长空绿。看银蟾、一轮似水，照人清独。缥缈风摇环佩碎，疑是英茎妙曲。忽散作、天花芬馥。帝子双双来洞户，炯肌肤、冰雪颜如玉。愁易老，意难足。楚江万顷疏汤沐。想佳人，依然携手，碧云修竹。葱玲珑方寸许，清过千重夏木。速就我、同倾湘。追忆兰亭当日事，尽凄凉、也胜卢仝屋。应不到，羡金谷。

春事浑如客。趁新晴、花骢骄骏，衫轻窄。腊瓮初倾光欲动，笑把黄甘旋擘。更喜得、酒朋诗敌。陶写襟怀觞咏里，似风流、王谢当年集。忘尔汝，任争席。疏帘画舫梅妆白。看斜阳、波心镜面，照伊颜色。飘缈笙歌天上谱，一刻千金莫惜。谁信道、高楼占得。柳外暝烟人去也，但月钩、冷浸阑干湿。知过了，几寒食。

投老归来，记踏青堤上，三度逢君。寒窗冷淡活计，明月空尊。红红白白，又一番、春色撩人。谁信道，闲中天地，园林几见成尘。今夕偶无风雨，便满城箫鼓，来往纷纷。鳌山宝灯照夜，罗绮千门。

冰花炯炯。记那回占断，春风鳌顶。独抱寒香，得意西湖酒初醒。为问玉堂富贵，争得似、山中深靓。向岁晚，竹翠松苍，闲伴一枝冷。南浦，水万顷。想月湿断矶，云弄疏影。粉英落尽。孤鹤长鸣夜方永。将见青青似豆，又迤逦、传黄风景。听报道、催去也，再调玉鼎。

晴空漠膜。怪雪来底处，飘满篱落。元是花神，管领春风，幽香忽遍林壑。玉仙缓辔江城路，全不羡、扬州东阁。似天教、瑶佩琼裾，荐与翠尊冰勺。闻道儿童好语，丰年瑞覆斗，占取红萼。驿使飞驰，羹鼎安排，速趁良辰行乐。联镳一一清都客，也肯把、山翁同约。醉归来、梦断西窗，怕听丽谯悲角。

长啸蹑高寒，回首万山，空翠零乱。渺渺清秋，与斜阳天远。引光禄、清吟兴动，忆龙山、旧游梦断。夹衣初试，破帽多情，自笑霜蓬短。黄花长好在，一俯仰、节物惊换。紫蟹青橙，觅东篱幽伴。

绣地残英，画空飞絮，东风又送春归。雨足郊，相将翠密成帷。燕莺犹恋芳菲。向枝头、叶底依依。留春不住，绿波渺渺，碧草萋萋。锦帆开晓，彩仗迎熏，峰回路转，月淡天低。红云影里，群仙报道班齐。九奏箫韶，算人间、无此埙。

锦里春回，玉墀天近，东风稳送雕鞯。祖帐移来，光流万斛金莲。十分香月娟娟。照人间、一点魁躔。此时新事，飞来双凤，催上甘泉。寻思京洛，少日芳游，柳遥禁雪，花淡宫烟。鳌山涌翠，通宵脆管繁弦。再见升平，想红云、飘缈群仙。

寒宽一雁落。正万里相思，被渠惊觉。春风字字吹香雪，唤起西湖盟约。当时醉处，仿佛记、青楼珠箔。又不是，南国花迟，徘徊酒边慵酌。家山月色依然，想竹外横枝，玉明冰薄。而今话昨。空对景、怅望美人天角。清尊淡薄。

重门翠锁，笑侯鲭断绝，又逢寒食。社瓮初开春浩荡，荠蕨漫山谁摘。榆火传新，柳绵吹老，愁绪空千忆。百花过了，游蜂将次成蜜。追思共醉西湖，诗朋馀几，俯仰成悲恻。月射波心光万丈，犹想当时颜色。黄鹄翩翩，白驹皎皎，莫待山灵勒。金貂箬笠，问渠还肯相易。

尊前一笑，问梅花消息，几枝开遍。咳唾随风人似玉，寒夜春生酒面。故里天遥，殊乡岁晚，忍对骊驹宴。无情潮汐，可能为我留恋。目断雪棹烟帆，匆匆轻别，岂是如鸿燕。要趁盘椒供燕喜，舞袖斓斑双旋。屈指重来，扬鞭催去，想在金銮殿。云萍无据，莫辞蘸甲深劝。

梅花度曲，被多情勾引，枝枝看遍。暗忆孤山今夜月，疏影横斜镜面。萼绿凌风，云英怯冷，未放瑶池宴。人间蜂蝶，也知无计迷恋。闻道管领多才，清词好句，泥落空梁燕。好换蕊珠供彩笔，莫待随风面旋。千岁蟠虬，双栖么凤，咫尺蓬莱殿。湖边春暗，料应日日酬劝。

忆惜少年日，吴江上、长啸步垂虹。看飞出玉轮，十分端正，幻成冰壑，一碧澄空。当此际，醉魂游帝所，凉袂扬秋风。桂殿凤笙，妙音何处，莼羹鲈脍，清兴谁同。今宵欢娱地，千钧笔、模写拟付良工。无奈云沈顾兔，雨挂痴龙。

一江渌净，算阅尽、燕鸿来去。便系日绳长，修蟾斧妙，教驻韶华未许。白白红红多多态，问底事、东皇无语。但碧草烟淡，落花流水，不堪回伫。晴雨。陡寒乍热，清阴庭户。任诗卷抛荒，棋秤休务，寂寞风帘舞絮。

野塘暗碧，渐点点、翠钿明镜。想昼永珠帘，人闲金屋，时倚妆台照影。睡起阑干凝思处，漫数尽、归鸦栖暝。知月下莺黄，云边蛾绿，为谁低整。曾倩。雁传鹊报，心期千定。奈柳絮浮云，桃花流水，长是参差不并。

玉梅吹霁雪，觉和气、满南州。更连夕晴光，一番小雨，朝霭全收。人情不知底事，但黄童白叟总追游。驾海千寻彩岫，涨空万点星球。风流。秀色明眸。金莲步、度轻柔。任往来燕席，香风引舞，清官随讴。

倾国精神，娇无力、亭亭向谁。还知否，羞沈月姊，妒杀风姨。满地胭脂春欲老，平池翡翠水新肥。祗花王、富贵占韶光，真绝奇。香暗动，人未知。翻玉拍，度金衣。任轻红殷紫，对景偏宜。闻道洛阳夸此地，因思京国太平时。向沈香亭北按新词，乘醉归。

古城阴、一川新浸，天然尘外幽绝。谁家幻出千机锦，疑是蕊仙云织。环燕席。便纵有万花，此际无颜色。清风两腋。炯玉树森前，碧筒满注，共作醉乡客。长堤路，还忆西湖景物。游船曾点空碧。当时总负凌云气，俯仰顿成今昔。愁易极。更对景销凝，怅望天西北。归来日夕。但展转无眠，风水馆，冷浸五更月。

塞楼吹断梅花，晓风瑟瑟添凄咽。关河万里，烟尘四野，眼前都别。击楫功名，椎锋意气，是人都说。问周郎何日，小乔到手，为君赋，酹江月。休把愁肠暗结。又相将、鲁云书节。锦围放密，金樽任满，歌声莫歇。赢得朝朝，半醒半醉，佯痴佯劣。尽瞢腾，深入无何，管甚须鬓成雪。

谁家明镜飞空，海天绀碧浮秋霁。西风淡荡，纤云卷尽，小星疑坠。宇宙冰壶，襟怀玉界，飘然仙思。炯灵犀一点，蟾辉万丈，长相射、清清地。祗又桂花长好，照人间、几番荣悴。年年此夕，持杯嚼露，挥毫翻水。宝瑟凄清，玉箫飘缈，佩环声碎。唤谪仙起舞，古今同梦，不知何世。

竞渡楚乡事，夸胜锦缠头。湖光渌净，转胜雪浪舞潜虬。刚道琉璃宝苑，移作水晶珠阙，鳌顶出中流。一钓惊天地，能动此心不。活千年，封万户，等虚舟。渺然身世，烟水浩荡一沙鸥。

千机云锦里。看并蒂新房，骈头芳蕊。清标艳态，两两翠裳霞袂。似是商量心事。倚绿叶、无言相对。天蘸水。彩舟过处，鸳鸯惊起。飘缈漾影摇香，对刘阮风流，双仙姝丽。闲情不断，犹恋人间欢会。莫待西风吹老，荐玉醴、碧筒拼醉。

水天一色。正四野秋高，千古愁极。多少黄花密意，付他欢伯。楼前马戏星球过，又依稀、东徐陈迹。一时豪俊，风流济济，酒朋诗敌。画不就、江东暮碧。想阅尽千帆，来往潮汐。烟草萋迷，此际为谁心恻。引杯抚剑凭高处，黯消魂、目断天北。至今人笑，新亭坐间，泪珠空滴。

青霄望极。际万里月明，无点云色。一片冰壶世界，水乡先得。年年客里惊秋半，倚西风、鬓华吹白。觅闲无路，相逢且醉，好天凉夕。听曲曲、仙韶促拍。趁画舸飞空，雪浪翻激。行乐风流，暗省旧时京国。插空翠连星麓，但波痕、浮动金碧。不如归去，扁舟五湖，钓竿渔笛。

云雁将秋，露萤照夜，凉透窗户。星网珠疏，月奁金小，清绝无点暑。天孙河鼓，东西相望，隐隐光流华渚。妆楼上，青瓜玉果，多少呆儿痴女。金针暗度，珠丝密结，便有系人心处。经岁离思，霎时欢爱，愁绪空万缕。人间天上，一般情味，枉了锦笺嘱付。又何似，吹笙仙子，跨黄鹤去。

翠绡心事，红楼欢宴，深夜沈沈无暑。竹边荷外再相逢，又还是、浮云飞去。锦笺尚湿，珠香未歇，空惹闲愁千缕。寻思不似鹊桥人，犹自得、一年一度。

天凉来傍荷花饮。携手看云锦。城头玉漏已三更。耳畔微闻新雁、几声声。兰膏影里春山秀。久立还成皱。酒阑天外月华流。我醉欲眠、卿且去来休。

素娥冷淡愁无奈。小作施朱态。霓裾霞佩下瑶台。一朵绿云围绕、送春来。玄霜捣尽丹砂就。拼醉长生酒。羡君幽壑狎流年。把住西风长对、广寒仙。

翡翠丛中，万点星球小。怪得鼻观香清，凉馆熏风透。冰盘快剥轻红，滑凝水晶皱。风姿，姑射仙人正年少。红尘一骑，曾博妃子笑。休比葡萄，也尽压江瑶倒。

几点垂垂北斗，一床悄悄西风。山河天地点尘空。月殿蟾蜍欲动。舌本琼浆甘彻，鼻端玉蕊香通。棋边切莫笑衰翁。个里本来空洞。

露蕊香肌娇秀。燕脂微透。蕊宫仙子驾祥鸾，被风卷、霞衣皱。轻翦倩他红袖。

水亭横枕荷花浦。觉水面、香来去。亭上佳人云态度。天然娇韵，十分就，唱尽黄金缕。耳边低道清无暑。我欲卿卿卿且住。

一种分香自月宫。人间清绝处，小山丛。谁将仙米掷虚空。丹砂碎，糁遍碧云中。好是窦家风。年年秋色里，又香浓。

梅共雪。著个玉人三绝。醉倒醉乡无宝屑。照人些子月。催得花王先发。一曲阳春圆滑。疑是嵬坡留锦袜。至今香未歇。

正三边月静，万国年丰，菊多梅小。吐玉擎香，蔼黄都清晓。龙驾徐驱，貂冠夹侍，天也和人笑。紫陌欢谣，如今事事，胜端平好。玉带垂虹，衮衣华日，秋水精神，仙容貌。长对凝旒，不羡商岩老。

正愁予，可堪去马便骈骈。拟折一枝。堤上万垂丝。离思无边，离席易散，落日照清漪。苦是禁城催鼓，虚床难寐，梦魂无路归飞。陡寒还热，急雨随晴，化工无准，将息偏难，更向分携处、立多时。

倚晴空。爱湖光潋滟，楼影青红。彩丝金黍，水边还又相逢。怀沙人问，二千年、犹带酸风。骚人洒墨香浓。幽情要眇，雅调惺松。天上菖蒲五色，倩掺掺素手，分入雕锺。新欢往恨，一时付与歌童。斜阳正好，且留连、休要匆匆。

