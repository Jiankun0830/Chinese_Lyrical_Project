雪里晓寒浓，已见蜡梅初折。应是月娥仙挂，与娇魂香魄。玉人挨鬓一枝斜，不忍更多摘。酒面暗沈疏影，照鹅儿颜色。

萧洒点疏从，浑似蜜房雕刻。不爱艳妆浓粉，借娇黄一拂。有情常恁早相逢，须信做尤物。已是恼人风韵，更芝兰香骨。

造化有深功，缀就梢头黄蜡。剪刻翻成新样，与江梅殊别。半开微露紫檀心，萧洒对风月。素手偏宜折取，向乌云斜插。

剪蜡缀寒条，标韵自然奇绝。不待陇头春信，喜一枝先折。寿阳妆鉴晓初开，残若飞雪。何似嫩黄新蕊，映眉心娇月。

正春风初扇，梅蕊飘香，雨馀晴昼。箫鼓声中，麝烟喷金兽。幕府宾僚，杜诗韩笔，竟吐奇争秀。共指乔松，同瞻峻岳，祝公眉寿。汉相功勋，陈思文藻，奕世风流，迥居人右。持节分符，屡试经邦手。

