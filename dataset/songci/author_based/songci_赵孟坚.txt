许大江山，镇临弹压，岂小任哉。从潘冢导漾，东倾注海，截然限止，南北天开。试向中流，回观铁瓮，万石层棱攒剑堆。金焦峙，号紫金浮玉，卷雪轰雷。君侯文武兼才。天有为生才南国来。□历二十年，筹边给饷，上流襟要，几为安排。今此雄藩，精明笳鼓，又唤金汤气象回。长淮北，望中原非远，更展恢规。

明金点染，枝头初见，四出如将刀翦。芳心才露一些儿，早以被、西风传遍。归来醉也，香凝襟袖，疑向广寒宫殿。便须著个胆瓶儿，夜深在、枕屏根畔。

晓上画楼，望里笑惊，春到那家。便从臾闲情，安排醉事，寻芳唤友，行过平沙。最是堪怜，花枝清瘦，欲笑还羞寒尚遮。浓欢赏，待繁英春透，後会犹赊。归时月挂檐牙。见花影重重浸宝阶。□铜壶摧箭，兽环横钉，浓斟玉醑，芳漱琼芽。步绕曲廊，倦回芳帐，梦遍江南山水涯。谁知我，有墙头桂影，窗上梅花。

担头看尽百花春。春事只三分。不似莺莺燕燕，相将红杏芳园。

春早峭寒天，客里倦怀尤恶。待起冷清清地，又孤眠不著。重温卯酒整瓶花，总待自霍索。忽听海棠初卖，买一枝添却。

官小宦游初，清贫如旧。小簇杯盘旋酒。虽然微禄，不比他们丰厚。也知惭愧是，皇恩受。富贵千般，享之惟寿。心地平时到头有。摩挲铜狄，祝望比他长久。鼎来荣贵待，通闺後。

一百二十年，两番甲子。前番风霜饱谙矣。今番甲子，一似腊尽春至。程程有好在，应惭愧。莫道官贫，胜如无底。随分杯筵称家计。从今数去，尚有五十八生朝里。待儿官大，做奢遮会。

望极思悠悠。江如练、籁息浪纹收。看帆卷帆舒，往来征艇，鹭飞鹭立，远近芳洲。逝波不舍山常好，祗白少年头。杜若满汀，离骚幽怨，鸱夷去国，烟浪遨游。江南知何许，青林晚，山断处、白云浮。怀古慨今，谁人似我闲愁。

庭院深深，正花飞零乱，蝶懒蜂稀。柳絮狂踪，轻入房栊，悄悄可有人知。画堂镇日闲晴昼，金炉冷、绣幕低垂。梁间燕，双双并翅，对舞高低。兰幌玉人睡起，情脉脉、无言暗敛双眉。斗帐半褰，六曲屏山，憔悴似不胜衣。

几年修绩，总待荣亲老。每羡院南豪，向寿席、花花草草。如今惭愧，微胜十年前，聊尔办，杯盘了，一对慈颜笑。愿亲强健，绿鬓长长好。来岁在琴堂，想凡事、应微热闹。契天交道，只办好心肠，官尽大，尽荣亲，待受金花诰。

桃花雨动，测测轻寒小。曲槛面危阑，对东风、伤春怀抱。酒边心事，花下旧闲情，流年度，芳尘杳，懊恼人空老。粉红题字，寄与分明道。消息燕归时，辗柔茵、连天芳草。琐窗孤影，夜卜烛花明，清漏断，月朦胧，挂在梅梢袅。

