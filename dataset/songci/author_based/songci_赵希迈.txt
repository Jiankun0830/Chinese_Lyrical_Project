三十年前，爱买剑、买书买画。凡几度、诗坛争敌，酒兵取霸。春色秋光如可买，钱悭也不曾论价。任粗豪、争肯放头低，诸公下。今老大，空嗟讶。思往事，还惊诧。是和非未说，此心先怕。万事全将飞雪看，一闲且问苍天借。乐馀龄、泉石在膏肓，吾非诈。

寒云飞万里，一番秋、一番搅离怀。向隋堤跃马，前时柳色，今度蒿莱。锦缆残香在否，枉被白鸥猜。千古扬州梦，一觉庭槐。歌吹竹西难问，拚菊边醉著，吟寄天涯。任红楼踪迹，茅屋染苍苔。

