一剑凌风，跨六鳌头，登群玉峰。听金童宣敕，琼胎掇送，大唐进士，圣宋仙翁。琪树玲珑，宝花散漫，香霭天枝绕绛空。後五日，有竹湖公相，梦叶非熊。峥嵘得子如龙。傲南墅修篁皓鹤中。似银瓶碾月，一清彻底，玉虹贯斗，千丈蟠胸。洛殿催班，燃灯赐对，九万鹏程瞬息通。蟠桃宴，与蟾宫双桂，长伴乔松。

斗柄御寅，序启苍涂，气转洪钧。正乾坤交泰，圣贤相遇，风声虎啸，雾龙兴。华渚流虹，璇枢绕电，期迈三朝嵩降申。真希有，庆吾皇万岁，重臣千春。枫震宠数来频。绾叠组累累辉楚城。看袍将赐锦，带仍佩玉，十行丹诏，单骑红尘。入赞中兴，泰阶上宰，寿域八荒歌太平。运化笔，管烘□桃李，又一番新。

珠斗阑干，银河清浅，梦帝关。见六丁拥道，一声传跸，翠幢舞凤，彩扇交鸾。寿祝天齐，神夸岳降，报到明朝重整班。璇星烂，有赤松黄石，雾凑苍坛。仙风绿鬓朱颜。才奏罢呼麟游海山。命飞琼步月，瑶台凝净，云英捣雪，玉杵光寒。鹤立芝庭，龟迎荷□，鼎看翩翩彩袖翻。留春醉，醉何须归去，常在人寰。

吮煤弄笔。草圣寰中君第一。电脚摇光。骤雨旋风声满堂。豪厘巧辨。唤起羲之当北面。醉眼摩娑。错认书颠作酒颠。

裙曳湘波六幅缣。风流体段总无嫌。歌翻檀口朱缨小，拍弄红牙玉笋纤。腔子里，字儿添。嘲撩风月性多般。憎声里金珠迸，惊起梁尘落无帘。

