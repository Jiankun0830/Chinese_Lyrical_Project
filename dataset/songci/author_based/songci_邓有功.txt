卷上珠帘，晚来一阵东风恶。客怀萧索。看尽残花落。自把银瓶，买酒成孤酌。伤漂泊。知音难托。闷倚阑干角。

燕蹴飞红，莺迁新绿，几阵晚来风急。谢家池馆，金谷园林，还又把春虚掷。年时恨雨愁云，物换星移，有谁曾忆。把一尊试酹，落花芳草，总成尘迹。频自笑、流浪孤萍，沾泥弱絮，有底困春无力。银屏香暖，宝簟波寒，又负月明今夕。往事梦里，沈思惟有罗襟，泪痕犹湿。奈垂杨万缕，不系西风白日。

