归去。携笼女。南陌柔桑三月暮。使君春思如飞絮。五马徘徊频驻。

双桨。小舟荡。唤取莫愁迎叠浪。武陵豪客青楼上。不道风高江广。

草草。最年少。袖户银屏人窈窕。瑶琴暗写相思调。一曲关心多少。

烟暖。武陵晚。洞里春长花烂熳。红英满地溪流浅。渐听云中鸡犬。

春艳。桃花脸。笑倚银屏施宝靥。良人少有平戎胆。归路光生弓剑。

相慕。酒家女。巧笑明眸年十五。当垆春永寻芳去。门外落花飞絮。

肠断。浙江岸。楼上青帘新酒软。吴姬绰约开金盏。的的娇波流盼。

苏小。最娇妙。几度尊前曾调笑。云情雨态知多少。悔恨相逢不早。

梦悄。翠屏晓。帐里薰炉残蜡照。赏心乐事能多少。忍听阳关声调。

时节。白银阙。洞里春晴百和。兰心底事多悲切。消尽一团冰雪。

调笑。楚江渺。粉面修眉花斗好。擎荷折柳争相调。惊起鸳鸯多少。

声切。恨难说。千里潮平春浪阔。梅风不解相思结。忍送落花飞雪。

