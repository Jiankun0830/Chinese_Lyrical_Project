忆南洲。绀波萦绕，垂杨翠拂朱楼。念十载风流梦觉，满身花影人扶，旧曾暗游。无言空怆离忧。醉袖将红泪，吟笺写许清愁。试与问、杨琼解怜郎否，也应还是，旧家身价，而今艳质不来眼底，柔情终在心头。

春江一望微茫。辨桅樯。无限青青麦里、菜花黄。

开遍来禽，春事过也，江南倦客心苦。料理花愁，销磨酒病，还是年时意绪。寒浅香轻，早一霎、朝来微雨。柳曲闻莺，河桥信马，旋题新句。漫道而今无贺铸。尽肠断、满帘飞絮。说似风流，除非小杜，妙绝夸能赋。

忆燕台。正倚帘吹絮，小立望郎来。管调丝，涂妆绾髻，密意曾托蜂媒。空恁误、湔裙暗约，最无奈、好梦易惊回。想见而今，浅颦双翠，沁破妆梅。沈带悄然宽尽，恨年时行处，红糁苍苔。前事重寻，幽欢难偶，钿合空委鸾钗。

