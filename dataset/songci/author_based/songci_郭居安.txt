捷书连昼，甘洒通宵，新来喜沁尧眉。许大担当，人间佛力须弥。年年八月八日，长记他、三月三时。平生事，想祗和天语，不遣人知。一片闲心鹤外，被乾坤系定，虹玉腰围。阊阖云边，西风万籁吹齐。归舟更归何处，是天教、家在苏堤。千千岁，比周公、多个彩衣。

听都人共语，又还是、岁逢庚。记今帖频催，衮衣将至，绣先迎。笙歌六宫齐奏，到而今、犹唱贺升平。千岁人间福本，天公著意看承。秋深。帘卷空明。问西子，最宜晴。喜新来多暇，玉醪龙炙，菊院花城。

