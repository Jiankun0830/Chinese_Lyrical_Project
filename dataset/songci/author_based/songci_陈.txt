角声切。何处梅梢弄雪。还乡梦，玉井楼前，千朵芙蕖插空碧。邻翁问消息。为说红尘倦客。应怜笑、弓剑旌旗，底事留人未归得。淮山旧相识。记急处笙歌，静里锋镝。隋堤杨柳犹春色。嗟十载人事，几番棋局，青油年少已鬓白。漫惆怅京国。朱墨。困无力。似病鹤樊笼，老骥羁勒。夕阳不系栖林翼。

三十四年台榭，八千馀里江津。去时杨柳正轻颦。重来桃李少，不似旧时春。风扫半空烟雨，玉虹翠浪如新。可怜笳鼓送行人。白头梳上见，归梦枕边频。

多病倦游，在家又贫，毕竟如何是。十万钱，骑鹤更扬州，是人间几曾有底。算一生，大都能消几屐，劳神到老成何事。趁齿落已双，发丝在两，归寻闲里滋味。不见青云路有危机。金缕歌声，渐变成悲。待思大东门，忆鹤华亭，悔之晚矣。休，归去来兮，北山幸有闲田地。地瘠宜瓜菜，引泉凿成方。这仲子蔬园，三公不换，况东陵自来瓜美。间走马溪头，倚阑垂钓，解衣自濯清。酿山泉、时复一中之。琴横膝。古淡无弦有音徽。送归鸿、暮云千里。

世间拘碍。人不堪时渠不改。古有斯人。千载谁能继後尘。春风入手。乐事自应随处有。与众熙怡。何似幽居独乐时。

结庐人境。万事醉来都不醒。鸟倦云飞。两得无心总是归。古人逝矣。旧日南窗何处是。莫负青春。即是升平寄傲人。

槁木形骸，浮云身世，一年两到京华。又还乘兴，闲看洛阳花。闻道红最好，春归後、终委泥沙。忘言处，花开花谢，不似我生涯。年华。留不住，饥困寝，触处为家。这一轮明月，本自无瑕。随分冬裘夏葛，都不会、赤水黄芽。谁知我，春风一拐，谈笑有丹砂。

身如一叶舟，万事潮头起。水长船高一任伊，来往洪涛里。潮落又潮生，今古长如此。後夜开尊独酌时，月满人千里。

体上衣裳云作缕。不论寒暑。世间多少老婆禅，犹苦问、台山路。堪笑庞翁无趣。

大江北去。未到沧溟终不住。淮水东流。日夜朝宗亦未休。香炉烟袅。浓淡卷舒终不老。寸碧千锺。人醉华胥月色中。

华胥月色。万水千山同一白。南北相望。独醉香山旧草堂。淮岑妙境。十载醺酣犹未醒。一腹便便。也读春秋也爱眠。

只解劝人归，都不留人住。南北东西总是家，劝我归何处。去住总由天，天意人难阻。若得归时我自归，何必闲言语。

黄了旧皮肤，最是风流处。多少纷纷陌上人，不听春鹃语。触目是家山，到了须拈取。云散长空月满天，好个还乡路。

梦里不知眠，觉後眠何在。试问眠身与梦身，那个能祗对。醉後有人醒，醒了无人醉。要识三千与大千，不在微尘外。

碧空暗淡同云绕。渐枕上、风声峭。明透纱窗天欲晓。珠帘才卷，美人惊报，一夜青山老。使君留客金尊倒。正千里琼瑶未经扫。

扁舟东去，极目沧波渺。千古送残红，到如今、东流未了。午潮方去，江月照还生，千帆起，玉绳低，枕上莺声晓。锦囊佳句，韵压池塘草。声遏去年云，恼离怀、馀音缭绕。倚楼看镜，此意与谁论，一重水，一重山，目断令人老。

世间药院。只爱大黄甘草贱。急急加工。更靠硫黄与鹿茸。鹿茸吃了。却恨世间凉药少。冷热平均。须是松根白茯苓。

扰扰匆匆，红尘满袖，自然心在溪山。寻思百计，真个不如闲。浮世纷华梦影，嚣尘路、来往循环。江湖手，长安障日，何似把鱼竿。盘旋。那忍去，他邦纵好，终异乡关。向七峰回首，清泪班班。西望烟波万里，扁舟去、何日东还。分携处，相期痛饮，莫放酒杯悭。

淮叶缤纷，江烟浓淡，别尊同倒寒晖。未逢春信，霜露惹征衣。往事元无是处，无须待、回首知非。春鹃语，从来劝我，常道不如归。家山，何处近，江楼帘栋，夕卷朝飞。问西江笋蕨，何似鲈肥。且置华胥旧梦，忘言处、千古同时。君知我，平生心事，相契古来稀。

问东州何处，境胜人幽，两俱难得。狼山相望，有高堂千尺。妙曲轰空，彩云翻袖，乐奏壶天长日。笑我飘然，蓬窗竹户，只延山色。拟棹觥船，径冲花浪，直造雕筵，共醺仙液。仍乞蟠桃，向庐山亲植。

闻道洛阳花正好，家家庭户春风。道人饮去百壶空。年年花下醉，看谢几番红。此别又从何处去，风萍一任西东。语声虽异笑声同。一轮深夜月，何处不相逢。

海角芳菲留不住。笔下风生，飞入青云去。仙有名天赐与。致君事业安排取。要识世间平坦路。当使人人，各有安心处。黑发便逢尧舜主。笑人白首归南亩。

咄咄汝何人，眼在眉毛下。明月相随万里来，何处分真假。问著总无言，有口番成哑。荆棘林中自在身，即是知音者。

有个胡儿模样别。满颔髭须，生得浑如漆。见说近来头也白。髭须那得长长黑。□□□□□□□。子镊来，须有千堆雪。莫向细君容易说。恐他嫌你将伊摘。

一尊薄酒。满酌劝君君举手。不是亲朋。谁肯相从寂寞滨。人生如梦。梦里惺惺何处用。盏到休辞。醉後全胜未醉时。

从来多唱杜鹃辞。如今真个归。健帆笑里落湖西。回看江浪飞。说情话，复何疑。临流应赋诗。引觞自酌更何之。心闲光景迟。





光景百年，看便一世。生来不识愁味。问愁何处来，更开解个甚底。万事从来风过耳。何用不著心里。你唤做、展却眉头，便是达者，也则恐未。此理。本不通言，何曾道、欢游胜如名利。道即浑是错，不道如何即是。这里元无我与你。

