朝元路，朝元路，同驾玉华君。

东风起，东风起，海上百花摇。

帘漠漠，帘漠漠，天澹一帘秋。

十年花底承潮露。看到江南树。洛阳城里又东风。未必桃花得似、旧时红。胭脂睡起春才好。应恨人空老。心情虽在只吟诗。白发刘郎孤负、可怜枝。

鱼龙舞。湘君欲下潇湘浦。潇湘浦。兴亡离合，乱波平楚。独无尊酒酬端午。移舟来听明山雨。明山雨。白头孤客，洞庭怀古。

高咏楚词酬午日，天涯节序匆匆。榴花不似舞裙红。无人知此意，歌罢满帘风。万事一身伤老矣，戌葵凝笑墙东。酒杯深浅去年同。试浇桥下水，今夕到湘中。

张帆欲去仍搔首。更醉君家酒。吟诗日日待春风。及至桃花开後、却匆匆。歌声频为行人咽。记著尊前雪。明朝酒醒大江流。满载一船离恨、向衡州。

寒食今年，紫阳山下蛮江左。竹篱烟锁。何处求新火。不解乡音，只怕人嫌我。愁无那。短歌谁和。风动梨花朵。

超然堂上闲宾主。不受人间暑。冰盘围坐此州无。却有一瓶和露、玉芙蕖。亭亭风骨凉生牖。消尽尊中酒。酒阑明月转城西。照见纱巾藜杖、带香归。

今日山头云欲举。青蛟素凤移时舞。行到石桥闻细雨。听还住。风吹却过溪西去。我欲寻诗宽久旅。桃花落尽春无所。渺渺篮舆穿翠楚。悠然处。高林忽送黄鹂语。

扁舟三日秋塘路。平度荷花去。病夫因病得来游。更值满川微雨、洗新秋。去年长恨拿舟晚。空见残荷满。今年何以报君恩。一路繁花相送、过青墩。

送了栖鸦复暮钟。栏干生影曲屏东。卧看孤鹤驾天风。起舞一尊明月下，秋空如水酒如空。谪仙已去与谁同。

山人本合居岩岭。聊问支郎分半境。残年藜杖与纶巾，八尺庭中时弄影。呼儿汲水添茶鼎。

黄衫相倚。翠葆层层底。八月江南风日美。弄影山腰水尾。楚人未识孤妍。离骚遗恨千年。无住庵中新事，一枝唤起幽禅。

九日登临有故常。随晴随雨一传觞。多病题诗无好句。孤负。黄花今日十分黄。记得眉山文翰老。曾道。四时佳节是重阳。江海满前怀古意。

南轩面对芙蓉浦。宜风宜月还宜雨。红少绿多时。帘前光景奇。绳床乌木几。尽日繁香里。睡起一篇新。与花为主人。

矫矫千年鹤，茫茫万里风。阑干三面看秋空。背插浮屠千尺、冷烟中。林坞村村暗，溪流处处通。

忆昔午桥桥上饮，坐中多是豪英。长沟流月去无声。杏花疏影里，吹笛到天明。二十馀年如一梦，此身虽在堪惊。闲登小阁看新晴。古今多少事，渔唱起三更。

