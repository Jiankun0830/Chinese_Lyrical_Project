倚东风、画阑十二，芳阴帘幕低护。玉屏翠冷梨花瘦，寂寞小楼烟雨。肠断处。怅折柳柔情，旧别长亭路。年华似羽。任锦瑟声寒，琼箫梦远，羞对彩莺舞。文园赋。重忆河桥眉妩。啼痕犹溅纨素。丁香共结相思恨，空托绣罗金缕。春已暮。踪燕约莺盟，无计留春住。伤春倦旅。趁暗绿稀红，扁舟短棹，载酒送春去。

杜鹃声渐老，过花信、几番风。爱翠幄笼晴，文梭扬暖，阑槛青红。新妆步摇未稳，捧心娇、乍入馆娃宫。消得金壶万朵，护风帘幄重重。匆匆。少小忆相逢。诗鬓已成翁。且持杯秉烛，天香院落，同赏芳。

秋千倦倚，正海棠半坼，不耐春寒。雨弄晴，飞梭庭院绣帘闲。梅妆欲试芳情懒。翠颦愁入眉弯。雾蝉香冷，霞绡泪，恨袭湘兰。悄悄池台步晚。任红薰杏靥，碧沁苔痕。燕子未来，东风无语又黄昏。琴心不度春云远。

汉江露冷，是谁将瑶瑟，弹向云中。一曲清泠声渐杳，月高人在珠宫。晕额黄轻，涂腮粉艳，罗带织青葱。天香吹散，佩环犹自丁东。回首杜若汀洲，金钿玉镜，何日得相逢。独立飘飘烟浪远，袜尘羞溅春红。

杏檐转午。青漏沈沈，春梦无据。凤锦龟纱，空闭酒尘香雾。流水行云天四远，玉箫声断人何处。倦寻芳，镇情尖翠压，强拈飞絮。记旧约、荼縻开後，屈指心期，数了还数。误我凭阑，几度片帆南浦。

渐入融和，金莲放、人在东风楼阁。天香吹辇路，净无云一点，桂柳霜魄。雪霁梅飘，春柔柳嫩，半卷真珠帘箔。迢迢鸣鞘过，隘车钿辔玉，暗尘轻掠。拥琼管吹龙，朱弦弹凤，柳衢花陌。鳌山侵碧落。绛绡远，春霭浮鹊。民共乐、金吾禁静，翠跸声闲，遍青门、尽停鱼钥。衩袜寒初觉。方怪失、绣鸳弓窄。误良夜、瑶台约。

玉腕笼寒，翠阑凭晓，莺调新簧。暗水穿苔，游丝度柳，人静芳昼长。云南归雁，楼西飞燕，去来惯认炎凉。王孙远，青青草色，几回望断柔肠。蔷薇旧约，尊前一笑，等闲孤负年光。斗草庭空，抛梭架冷，帘外风絮香。伤春情绪，惜花时候，日斜尚未成妆。闻嬉笑，谁家女伴，又还采桑。

游丝弄晚，卷帘看处，燕重来时候。正秋千亭榭，锦窠春透。梦回褪浴华清，凝温泉、绛绡微皱。芳阴底，人立东风，露华如昼。宜酒。啼香泪薄，醉玉痕深，与春同瘦。想当年金谷，步帷初绣。

千峰翠玉。送孤云伴我，罗窗清宿。拂晓凭虚，春碧生寒，衣单瘦倚筇竹。东风不解吹愁醒，但芳草、溪城南北。认雾鬟，遥锁修颦，眉妩为谁愁独。江上轻鸥似识，背昭亭两两，飞破晴渌。一片苍烟，隔断家山，梦绕石窗萝屋。相看不厌朝还暮，算几度、赤阑干曲。待倩诗、收拾归来，写作卧游屏幅。

霁天秋色。正倚楼待月，谁伴横笛。涨绿浮空，闲数河星手堪摘。弥望澄光练净，分付与、玄晖才笔。烟溆阔，云远波平，归鸟趁风席。南国。信音寂。怅雁渚渡闲，鹭汀沙积。藓碑露泣。时拊遗踪暗嗟忆。人事空随逝水。今古但、双流一碧。待办取、蓑共笠，小舟泛得。

杜鹃啼老春愁，泪痕吹作胭脂雨。飞花乱点，东风枝上，红翔翠翥。丹穴鸣初，碧梧栖未，凄凉山坞。怅琼姬梦远，玉箫声断，孤鸾影、对谁舞。林下风光自许。算何必、玉京瑶圃。阑干醉倚，游尘香散，芳菲无主。经院僧眠，月楼钟静，欲飞还驻。待青松、化尽苍龙头角，共乘云去。

湖光祗在阑干外，凭虚远迷三楚。旧柳犹青，平芜自碧，几度朝昏烟雨。天涯倦旅。爱小却游鞭，共挥谈尘。顿觉尘清，宦情高下等风絮。芝山苍翠缥缈，黯然仙梦杳，吟思飞去。故国楼台，斜阳巷陌，回首白云何处。无心访古。对双塔栖鸦，半汀归鹭。立尽荷香，月明人笑语。

霁空虹雨，傍啼莎草，宿鹭汀洲。隔岸人家砧杵急，微寒先到帘钩。步幄尘高，征衫酒润，谁暖玉香篝。风灯微暗，夜长频换更筹。应是雁柱调筝，鸳梭织锦，付与两眉愁。不似尊前今夜月，几度同上南楼。

残蝉乍歇。又乱叶打窗，蛩韵凄切。寂寞天香院宇，露凉时节。乘鸾扇底婆娑影，幻清虚、广寒宫阙。小山秋重，千岩夜悄，举尊邀月。甚赋得、仙标道骨。倩谁捣玄霜，犹未成屑。回首蓝桥路迥，梦魂飞越。雕阑翠金英满，洒西风、非雨非雪。惜花心性，输他少年，等闲攀折。

开尽荼シ，正桑云麦浪，天气如秋。南园露梢半坼，金粟丝头。温香傍酒，尽多娇、不识春愁。莺院悄，轻阴弄晚，何人堪伴清游。偏爱紫蕤黄袅，想金壶胜赏，依旧扬州。花前夜阑醉後，斜月当楼。

爱吟休问瘦，为诗句、几凭阑。有可画亭台，宜春帐箔，如寄身闲。胸中四时胜景，小蓬莱、幻出五云间。一掬苹香暗沼，半梢松影虚坛。相看。倦羽久知还。回首鹭盟寒。记步寻云，呼灯听雨，越岭吴峦。

六鳌初驾，缥缈蓬阆，移来洲岛。还又是、梅飘冰泮，一夜青阳回海表。渐媚景、傍元宵时候，花底馀寒料峭。更喜报、三边晏静，人乐清平宇宙。画鼓簇队行春早。拥烟花、粉黛缭绕。开洞府、桃源路窈。戟外东风吹岸柳。正翠霭、映星桥月榭，十里红莲绽了。庆万家、珠帘半卷，绰约歌裙舞袖。重锦绣幄围香，阖凤管鸾丝环奏。望非烟非雾，春在壶天易晓。早隐隐、半空星斗。

望远秋平。初过雨、微茫水满烟汀。乱疏柳，犹带数点残萤。待月重帘谁共倚，信鸿断续两三声。夜如何，顿凉骤觉，纨扇无情。还思骖莺素约，念凤箫雁瑟，取次尘生。旧日潘郎，双鬓半已星星。

上苑寒收，西塍雨歇，东风是处花柳。步锦笼纱，依旧五陵台沼。绣帘珠箔金翠袅，琐窗雕槛青红斗。频回首。茶灶酒垆，春时几番携手。知否。人渐老。嗟眼为花狂，肩为诗瘦。唤醒乡心，无奈数声啼鸟。秉烛清游嫌夜短，采香新意输年少。

雁宇苍寒，蛩疏翠冷，又是凄凉时候。小揭珠帘，夜润唾花罗皱。饶晓鹭、独立衰荷，溯归燕、尚栖残柳。想黄花，羞涩东篱，断无新句到重九。孤檠清梦易觉，肠断唐宫旧曲，声迷官漏。滴入愁心，秋似玉楼人瘦。烟槛外、催落梧桐，带西风、乱捎鸳。记画檐，灯影沈沈，共裁春夜韭。

上苑乌啼，中洲鹭起，疏钟才度云窈。篆冷香篝，灯微尘幌，残梦犹吟芳草。搔首卷帘看，认何处、六桥烟柳。翠绕才舣西泠，趁取过湖人少。掠水风花缭绕。还暗忆年时，旗亭歌酒。隐约春声，钿车宝勒，次第凤城开了。

千顷玻璃，远送目斜阳，渐下林阒。题叶人归，采菱舟散，望中水天一色。碾空桂魄。玉绳低转云无迹。有素鸥，闲伴夜深，呼棹过环碧。相思万里，顿隔婵媛，几回琼台，同驻鸾翼。对西风、恁谁问取，人间那得有今夕。

凝云冱晓，正シ花才积，荻絮初残。华表翩跹何处鹤，爱吟人在孤山。冻解苔铺，冰融沙，谁凭玉勾阑。茸衫毡帽，冷香吹上吟鞍。将次柳际琼销，梅边粉瘦，添做十分寒。闲踏轻澌来荐菊，半潭新涨微澜。

数峰蘸碧，记载酒甘园，柳塘花坞。最堪避暑。爱莲香送晚，翠娇红妩。乃菱歌乍起，兰桡竞举。日斜处。望孤鹜断霞，初下芳杜。遥想山寺古。看倒影金轮，溯光朱户。瞑烟带树。有投林鹭宿，凭楼僧语。可惜流年，付与朝钟暮鼓。

放船杨柳下，听鸣蝉、薰风小新堤。正烟露蓼，飞尘酿玉，第五桥西。遥认青罗盖底，宫女夜游池。谁在鸳鸯浦，独棹玻璃。一片天机云锦，见凌波碧翠，照日胭脂。是西湖西子，晴抹雨妆时。

春波浮渌，小隐桃溪路。烟雨正林塘，翠不碍、锦鳞来去。芹香藻腻，偏爱鲤花肥，檐影下，柳阴中，逐浪吹萍絮。宫沟泉滑，怕有题红句。钩饵已忘机，都付与、人间儿女。濠梁兴在，鸥鹭笑人痴。三湘梦，五湖心，云水苍茫处。

赤阑桥畔斜阳外，临江暮山凝紫。戏鼓才停，渔榔乍歇，一片芙蓉秋水。馀霞散绮。正银钥停关，画船催舣。鱼板敲残，数声初入万松里。坡翁诗梦未老，翠微楼上月，曾共谁倚。御苑烟花，宫斜露草，几度西风弹指。黄昏尽也，有眠月闲僧，醉香游子。鹫岭啼猿，唤人吟思起。

六波烟黛浮空远，南陌嘤嘤，乔木初迁，纱窗无眠，画阑凭晓。看并宿暗黄深，织雾金梭小。那人携酒听时，料把春来，诗梦惊觉。飞绕。翠接断桥云，绿漾新堤草。数声娇啭，婉娩如愁，调簧弄歌尖巧。

三神山路杳，六鳌驾浪，幻境□西湖。水连天四远，翠台如鼎，簇簇小浮图。烟沈雾迥，怪蜃楼、飞入清虚。秋夜长，一轮蟾素，渐渐出云衢。遥看寒光金镜，皓彩明，正人间三五。总输与、鸥眠葑蓼，鹭立菰蒲。

髻鬟对耸，万松扶玉上青冥。西风共倚，烟南水北，石荒苔老，三十六梯平。爱翠尖如削，天外亭亭。高寒梦惊。是何夕堕双星。无限苍崖紫岫，谁拊棱层。

雨馀芳草碧萧萧。暗春潮。荡双桡。紫凤青鸾，旧梦带文箫。绰约佩环风不定，云欲堕，六铢香，天外飘。相思为谁兰恨销。渺湘魂、无处招。素纨犹在，真真意、还倩谁描。

何处是秋风。月明霜露中。算凄凉、未到梧桐。曾向垂虹桥上看，有几树、水边枫。客路怕相逢。酒浓愁更浓。

东风吹恨上眉弯。燕初还。杏花残。帘里春深，帘外雨声寒。拾翠芳期孤负却，空脉脉，倚阑干。流苏香重玉连环。绕屏山。宝筝闲。

一曲清歌酒一锺。舞裙摇曳石榴红。宝筝弦矗冰蚕缕，珠箔香飘水麝风。娇娅姹，笑迎逢。

压鬓钗横翠凤头。玉柔春腻粉香流。红酣醉靥花含笑，碧翦颦眉柳弄愁。偏婀娜，太温柔。

锦幄沉沉宝篆残。惜春无语凭阑干。庭前芳草空惆怅，帘外飞花自往还。金屋静，玉箫闲。

玉辔青骢去不归。锦中频织断肠诗。窗凭绣日莺声婉，帘卷香云雁影回。金缕扇，碧罗衣。

曾约双琼品凤箫。玉台光映玉娇娆。银花烛冷飞罗暗，宝悄香融曲篆销。帘影乱，漏声迢。

钏阁桃腮香玉溜。困倚银床倦绣。双燕归来後。相思叶底寻红豆。碧唾春衫还在否。重理弓弯舞袖。锦藉芙蓉皱。翠腰羞对垂杨瘦。

风萧萧。雨骚骚。风雨萧骚梧叶飘。潇湘江畔楼。云迢迢。水遥遥。云水迢遥天尽头。相思心上秋。

待春来，春又到，花底自徘徊。春浅花迟，携酒为春催。可堪碧小红微，黄轻紫艳，东风外、妆点池台。且衔杯。无奈年少心情，看花能几回。春自年年，花自为春开。是他春为花愁，花因春瘦，花残後、人未归来。

缃桃红浅柳褪黄。燕初来、宫漏渐长。任日转、花梢也，倚兰屏、犹未试妆。

素质盈盈瘦，娇姿淡淡妆。曲勾兰畔倚秋娘。一撮风流都在、晚西凉。彩线串层玉，金篝络细香。半钩新月浸牙床。犹记东华年少、那门相。

银鸳金凤画暗销。晓帘栊、新翠渐交。算多少、相思恨，被东风，吹上柳梢。

春欲去。无计得留春住。纵著天涯浑柳絮。春归还有路。恨煞多情杜宇。愁煞无情风雨。春自悠悠人自苦。莺花谁是主。

杏花枝上莺声嫩。凤屏倦倚人初困。金兽莫添香。香浓情转伤。云沉归雁杳。绿涨江南草。独倚夕阳楼。双帆何处舟。

凉亭背倚斜阳树。过几阵、菰蒲雨。自棹轻舟穿柳去。绿裙红袂，与花相似，撑入花深处。妾家住在鸳鸯浦。妾貌如花被花妒。

多情无语敛黛眉。寄相思、偏仗柳枝。待折向、尊前唱，奈东风、吹做絮飞。

懒傍青鸾镜，慵簪翠凤翘。玉屏春重宝香销。因甚不梳洗、怕登楼。载酒垂杨浦，停桡杜若洲。伤春情绪寄箜篌。流水残阳芳草、伴人愁。

东风开到坼桐花。游蜂初报衙。兽环微掩是谁家。琐窗金绣纱。环佩小，领巾斜。绿云双髻鸦。

凤城春浅。寒压花梢颤。有约不来梁上燕。十二绣帘空卷。去年共倚秋千。今年独倚阑干。误了海棠时候，不成直待花残。

春又晚。枝上绿深红浅。燕语呢喃明似翦。采香人渐远。草色池塘碧软。丝竹谁家坊院。拂拂和风初著扇。蜂情愁不展。

杨柳烟深五凤楼。绣帘风扬玉梭球。夜寒谁伴锦香篝。残月情圆晓梦，落花无语诉春愁。宝笙偷按小梁州。

谁向瑶台品凤箫。碧虚浮动桂花秋。风从帘幕吹香远，人在阑干待月高。金粟地，蕊珠楼。佩云襟雾玉逍遥。仙娥已有玄霜约，便好骑鲸上九霄。

风不定。吹漾一帘波影。归燕无期春正永。海棠眠未醒。筝雁别来谁整。好梦不堪重省。闲看鸳鸯交素颈。凭阑襟袖冷。

欲晴又雨雨还晴。时节又清明。红杏墙头燕语，碧桃枝上莺声。

岸柳黄深绿渐饶。林塘初雨过，涨蒲萄。秋千亭榭彩旗交。莺声里，春在杏花梢。慵整翠云翘。眉尖愁两点，倩谁描。

玄霜绛雪。散作秋林缬。昨夜西风吹过，最好是、睡时节。香绝。高处折。

明月可中庭。萧萧络纬声。画阑秋、千树吹香。玉宇无尘凉似水，销不尽、许多清。欲醉醉还醒。欲吟吟未成。

藓迹苔痕。香浮砚席，影蘸吟尊。雪正商量，同云淡淡，微月昏昏。孤山往事谁论。但招得、逋仙断魂。客里相逢，数枝驿路，千树江村。

沁月凝霜。精神好处，曾悟花光。带雪煎茶，和冰酿酒，聊润枯肠。看花小立疏廊。道是雪、如何恁香。几度巡檐，一枝清瘦，疑在蓬窗。

菊谢东篱。问梅开未，先问南枝。两蕊三花，松边傍石，竹外临溪。尊前暗忆年时。算笛里、关情是伊。何逊风流，林逋标致，一二联诗。

片片花飞。风前疏树，雪後残枝。地多情，带将明月，来伴书帏。岁寒心事谁知。向篱落、微斜半。添得闲愁，酒将阑处，吟未成时。

簇簇红云冷欲凝。东风特地唤花醒。数枝夜色当银烛，一段春娇入画屏。如有恨，似多情。

休去采芙蓉。秋江烟水空。带斜阳、一片征鸿。欲顿闲愁无顿处，都著在两眉峰。心事寄题红。画桥流水东。

双溪墅。重见种玉锄云，采花研露。遥知绿野芳浓，锦堂燕子，迎门共舞。近前语。还问去年山馆，旧经行处。西风鸿水边上，惊千里苑，梅英乍吐。几度月昏霜晓，望驰天北，驿传湘渚。冷艳暗香春寒，地清苦。看看翠幄，青子江头路。才收尽、蛮烟瘴雨，初回轻暑。便忆南园趣。唤人况有，多情杜宇。此计非迟暮。

桐花寒食近，青门紫陌，不禁绿杨烟。正长眉仙客，来向人间，听鹤语溪泉。清和天气，为栽培、种玉心田。莺昼长，一尊芳酒，容与看芝山。庭闲。东风榆荚，夜雨苔痕，满地欲流钱。爱墙阴、成蹊桃李，春自无言。

两台帘对卷，燕芹香、风花近清明。望春弥柳际，流红水布，暖天晴。谁信闲襟似水，时忆语溪耕。襟抱番江阔，云远波平。静昼轻挥玉尘，见春扉草绿，暮冶烟青。问清华姓字，几度录虬屏。

风流三径远，此君淡薄，谁与伴清足。岁寒人自得，傍石锄云，闲里种苍玉。琅翠立，爱细雨、疏烟初沐。春昼长，秋声不断，洗红尘凡俗。高独。虚心共许，淡节相期，几人闲棋局。堪爱处，月明琴院，雪晴书屋。

谷雨收寒，茶烟扬晓，又是牡丹时候。浮龟碧水，听鹤丹山，彩屋幔亭依旧。和气缥缈人间，满谷红云，德星呈秀。向东风种就，一亭兰茁，玉香初茂。遥想曲度娇莺，舞低轻燕，二十四帘芳昼。清溪九曲，上已风光，觞咏似山阴否。翠阁凝清，正宜瀹茗银罂，熨香金斗。看双鸾飞下，长生殿里，赐蔷薇酒。

正槐龙欲老，影动朱门，薰风帘卷。竹外人清，听秋声将转。梦草池塘，种兰庭砌，爽气生葵扇。香染黄扉，律调翠简，赏音清宴。因念南阳，碧幢烟静，纶玉宣频，辔丝催遣。带锡犀虹，宠下甘泉殿。

风箨晴暄，昼桐阴早，燕阁新香时度。沁月楼台，带山城郭，西湖翠娇红妩。甚爱此闲中趣，寻盟旧鸥鹭。共容与。倚阑干、静看飞絮。吟啸里，帘卷暖烟霁雨。向一碧波璃，几东风、呼棹来去。

帘垂鸱尾阁，桂花风、天香满黄扉。向郁罗霄汉，朝回金阙，心运璇玑。一点元台初度，八表共清辉。紫塞烟尘静，捷羽东飞。此际钱塘江上，爱月仍夜色，潮正秋期。想波仙冰妹，同日宴瑶池。

楚天碧。秋晚尘清禁陌。朝鸡静，班退晓墀，回马金门漏犹滴。千官佩如织。来作黄扉寿客。黑头相，玉虹紫貂，亲奉春慈拜南极。丛萱燕堂北。正霭护犀帷，香泛鲛额。瑶池女伴驻鸾翼。拥歌袖笼翠，舞鞯铺锦，屏开家庆怎画得。想人在仙宅。今夕。是何夕。正月满槐厅，凉透席。黄花满地弄寒色。

江南春信早，问谁是、百花魁。过揽桂褰蓉，纫兰采菊，独许寒梅。阳和渐回涧底，向水西、先放一枝开。潇洒纤琼瘦玉，化工月翦云裁。诗催。付与雪襟怀。消得暗香来。算知心惟有，青松瘦竹，白石苍苔。

过重阳、晚香犹耐，江城风露初峭。梅花已索巡檐笑，春入数枝红小。寒恁早。正帘卷苍云，和气生芝草。金虬篆袅。喜人乐丰年，波澄瀚海，星斗焕牙纛。家山近，游宴十洲三岛。石桥诗思频绕。朱颜白发神仙样，谁信玉关人老。春渐好。望阊阖天低，咫尺瞻黄道。祥云缥缈。看柳色沙堤，莺声禁辇，鸣佩凤池晓。

帘卷苍云，爱初翔凤尾，忽驾虬枝。青青岁寒自保，越样清奇。参天溜雨，带疏苔、密藓芳蕤。天赋与，凌霜傲雪，然山泽风姿。他年楝梁共许，记雪山巫峡，曾赋新诗。庭前可人翠幄，葱烟霏。

春满芝田，正鹤飞空霭，龟引清涟。祥云满谷缥缈，非雾非烟。莺花燕柳，占年年、三月长安。天气好，新声暖响，东风十二雕阑。葱兽炉香袅，映金貂玉佩，绿鬓朱颜。何妨买花载酒，日日湖边。

西清人住水云乡。心静日偏长。闲中自乐壶天趣，笑红尘、谁是羲皇。叠嶂双溪争似，西湖雨色晴光。碧龟巢处藕花香。波影浸书床。庭前一种红兰树，薰风又、吹长瑶芳。竹外椿前舞彩，柳边槐底鸣。

朝回花底晓星明。瑞烟凝。暖风轻。修禊湔裙，时节又闻莺。绰约岸桃堤柳近，波万顷，碧琉璃，镜样平。仙翁佩襟秋水清。渺莲舟，浮翠瀛。御楼香近，东风里、吹下青冥。

门外湖光清似玉，雨桐烟柳扶疏。爱闲吾亦爱吾庐。炉香心在在，杯酒乐如如。有子专城才四十，诸孙颗颗明珠。传家衣钵只诗书。一坡存菊意，千岁学松。

光风怀抱玉精神。不染世间尘。香暖衣篝，歌题彩扇，清似晋时人。

四壁图书静不哗。里湖深处隐人家。斑衣自斗百家彩，乌帽亲裁一幅纱。新酿酒，旋烹茶。半溪霜月正梅花。前庭手种红兰树，看到春风第二芽。

月树风枝。孤山两字诗。来到十洲三岛，香得更、十分奇。阳和迟自迟。

燕归帘半卷。正漏约琼签，笙调玉。蛾眉画来浅。甚春衫懒试，夜灯慵翦。香温梦暖。诉芳心、芭蕉未展。渺双波、望极江空，二十四桥凭遍。葱茜。银屏彩凤，雾帐金蝉，旧家坊院。烟花弄晚。芳草恨，断魂远。对东风无语，绿阴深处，时见飞红数片。算多情、尚有黄鹂，向人。

银屏梦觉。渐浅黄嫩绿，一声莺小。细雨轻尘，建章初闭东风悄。依然千树长安道。翠云锁、玉窗深窈。断桥人、空倚斜阳，带旧愁多少。还是清明过了。任烟缕露条，碧纤青袅。恨隔天涯，几回惆怅苏堤晓。飞花满地谁为扫。

长安路。还是燕乳莺娇，度帘迁树。层楼十二阑干，绣帘半卷，相思处处。漫凭伫。因念彩云初到，琐窗琼户。梨花犹却春寒，翠羞粉怨，尊前解语。空有章台烟柳，瘦纤仍似，宫腰飞舞。憔悴暗觉文园，双鬓非故。闲拈断叶，重托殷勤句。频回首、河桥素约，津亭归步。恨逐芳尘去。眩醉眼尽，游丝乱绪。肠结愁千缕。

阑干休去倚，长亭外、烟草带愁归。正晓阴帘幕，绮罗清润，西风环佩，金玉参差。深院悄，乱蝉嘶夏木，双燕别春泥。满地残花，蝶圆凉梦，半亭落叶，蛩感秋悲。兰屏馀香在，销魂处、憔悴瘦不胜衣。谁念凤楼当日，星约云期。

残梦绕林塘。诗添瘦、瘦不似东阳。正流水荡红，暗通幽径，嫩篁翻翠，斜映回墙。对握宝筝低度曲，销蜡靓新簧。莺懒昼长，燕闲人倦，乍亲花簟，慵引壶觞。帘栊深深地，歌尘静、芳草自碧空厢。十二画桥，一堤烟树成行。

涵空斜照，掠水轻岚，满天红叶。雁泊平芜，凫依乱荻声唼唼。寂寞金井梧桐，渐辘轳伊轧。明月纱窗，夜寒孤枕应怯。吟老西风，笑衰髯、顿疏如镊。锦笺勤重，频剔兰灯自阅。

额粉宫黄。衬桃花扇底，歌送瑶觞。裙拖金缕细，衫唾碧花香。琼佩冷，玉肌凉。罗袜步沧浪。漫共伊，心盟意约，眼觑眉相。连环未结双双。似桃源误入，初嫁刘郎。珑璁仙子髻，绰约道家妆。千种恨、九回肠。

听彻南楼鼓。寒宵迥、玉壶冰漏迟度。重温锦幄，低护青毡，曲通朱户。巡檐细嚼寒梅，叹寂寞、孤山伴侣。更信有、铁石心肠，广平几度曾赋。寒深试拥羊裘，松醪自酌，谁伴吟苦。摩挲醉眼，阑干笑拍，白鸥惊去。

古堤直。隔水轻阴扬碧。东风路，还是舞烟眠露，年年自春色。红尘遍京国。留滞高阳醉客。斜阳外，千缕翠条，彷佛流莺度金尺。长亭半陈迹。记曾系征鞍，频护歌席。匆匆江上又寒食。回首处应念，旧曾攀折，依然离恨遍四驿。倦游尚南北。恻恻。怨怀积。渐楚榭寒收，隋苑春寂。眉颦不尽相思极。

禁烛飞烟，东风插柳，万家千户。梨花院落，数点弄晴纤雨。傍秋千、红云半湿，画帘燕子商春语。数十年南北，西湖倦客，曲江行旅。日暮。花深处。对修竹弹棋，戏评格五。携尊共约，诗酒云朋月侣。念旧游、九陌香尘，倡条冶叶还在否。踏青归，醉宿兰舟，枕藉黄金俎。

铅霜初褪凤葆。碧旆侵云窈。万绿伤春远，林幽乐、多禽鸟。斜阳堤畔草。游鱼闹。暗水流萍沼。翠钿小。凉亭醉倚，接罗巾、任倒。月明庭树，夜半鹊飞惊晓。隔岸苹乡梦渐到。

柳初妍，花渐好。可恨行期到。落梅香尽，澹月朦胧微照。风帘银烛暗，露幕金花小。纵离歌缓唱，残角又霜晓。琐窗前，秦吉了。促上长安道。扬鞭西去，几点稀星尚云表。

凤钗横，鸾带绕。独步鸳鸯沼。阑干斜倚，自打精神对花笑。贴衣琼佩冷，衬袜金莲小。卷香茵缥缈，舞袖称纤妙。梦初成，欢未了。明日青门道。离云别雨，脉脉无情画堂晓。

昏昏瞑色，乱叶拥云扉。渚兰风润，庭桂露凉，香动秋帏。独向闲亭步月，阑干瘦倚，此情惟有天知。纵如其。黄花时节归来，因循已误心期。欲写相思寄与，愁拂鸾笺。

晚凉倦浴，素妆薄试铅华靓。凝定。似一朵芙蓉泛清镜。轻纨笑自拈，扑蝶鸳鸯径。娇懒。金凤、斜翠蝉影。冰肌玉骨，衬体红绡莹。还暗省。记青青、双鬓旧潘令。

客愁都在斜阳外，凭阑桂香吹晚。乱叶蝉哀，寒汀鹭泊，离绪并刀难翦。牙屏半掩。渐尘扑冰纨，浪收云簟。露入征衣，满襟秋思付诗卷。远思前度问酒，凤楼人共倚，归兴无限。雁影亭皋，蛩声院落，双阙明河光转。田园梦远。叹篱菊初黄，涧莼堪荐。拄笏西风，四山烟翠敛。

杜宇声声频唤，春渐去。暗碧柳色依依，湖上迷青雾。残香净冼红兰，昨夜朱铅雨。金泥帐底，双虬自沈乳。天际，渐迤逦片帆南浦。一笑蔷薇，别後酒杯慵举。

脸霞香销粉薄，泪偷泫。金兽，沈水微薰，人帘绿树春阴，糁径红英风卷。芳草怨碧，王孙渐远。锦屏梦回，恍觉云雨散。玉瑟无心理，懒醉琼花宴。

晓莺啼醒春愁，粉香独步千红地。庭闲散缟，林空翦雪，鸥惊鹤避。妒月魂凄，行云梦冷，温柔乡闭。渐黄昏院落，清明时候，东风里、无情泪。织翠玲珑叶底。倚阑人、玉龙休吹。残妆微洗，芳心微露，昭阳睡起。恨结连环，舞停双佩，水晶如意。倩蜂媒、聘取琼花，细与向、尊前比。

自清明过了，渐柳底、莺梭慵掷。万红御风，飘飘如附翼。锦绣陈迹。障地香尘暗，乱蜂似雨，漫冶游南国。兰襟缥缈辞湘泽。马迹郊原，燕泥巷陌。伤春为花深惜。叹芳菲薄幸，容易疏隔。庭闲人寂。空除芳草碧。梦里惊春去，如瞬息。长安市上狂客。为桃源解佩，醉浓欢极。无心整、雾襟烟帻。惊回处，断雨残云倦倚，画阑干侧。

草碧铺横野。带暝色、归鞍卸。烟葭露苇，满汀鸥鹭，人在图画。渐一声雁过南楼也。更细雨、时飘洒。念徽容、都销瘦，漫将纨素描写。临镜理残妆，依然是、京兆柔雅。落叶感秋声，啼浆叹凉夜。

蕙风扬暖，渐草色分吴，柳阴迷楚。寸心似缕。看窥帘燕妥，妒花蝶舞。翦翦愁红，万点轻飘泪雨。怕春去。问杜宇唤春，归去何处。後期重细许。倩落絮飞烟，障春归路。长亭别俎。对歌尘舞地，暗伤蛮素。算得相思，比著伤春又苦。

秋江际天阔，风雨凄其。云阴未放晴晖。归鸦乱叶更萧索，砧声几处寒衣。沙头酒初熟，尽篱边朱槿，竹外青旗。潮期尚晚，怕轻离、故故迟迟。何以醉中先别，容易为分襟，独抱琴归。回首征帆缥缈，津亭寂寞，衰草烟迷。

槐影连阴，竹光抟露，小荷新绿浮园。簟纹如浪，绡帐碧笼烟。回合溪桥一曲，初雨过、流水溅溅。阑干外，沙鸥野鸟，飞过钓鱼船。浮生，同幻境，眼空四海，迹寄三椽。但随天、休问我後谁前。要识渊明琴趣，真真意、都在无弦。薰风里，纶巾羽扇，一枕北窗眠。

报南枝、东风试暖，萧萧甚情味。乱琼雕缀。幻姑射精神，玉蕊佳丽。寿阳宴罢妆台倚。眉颦羞鹊喜。念误却、何郎归去，清香空翠被。溪松径竹素知心，青青岁寒友，甘同憔悴。渐画角，严城上、雁霜惊坠。

雾幕西山，珠帘卷，浓霭凄迷华屋。蒲萄新绿涨，正桃花烟浪，乱红翻触。绣阁留寒，罗衣怯润，慵理凤楼丝竹。东风垂杨恨，锁朱门深静，粉香初熟。念缓酌灯前，醉吟孤枕，顿成清独。伤心春去速。叹美景虚掷如飞毂。漫孤负、秋千台榭，拾翠心期，误芳菲、怨眉愁目。冷透金篝湿，空展转、画屏山曲。梦不到、华胥国。

碧天如水，新蟾挂、修眉初画云表。半江枫叶自黄昏，深院砧声悄。渐凉蝶、残花梦晓。西风篱落寒小。背画阑依依，有数点、流萤乱扑，扇底微照。凝望渺漠平芜，蒹葭烟远，过雁远带愁到。拼教日日醉斜阳，但素琴横抱。记旧谱、归耕未了。

油幕收尘。素纨招月，一枕苹香微度。枕玉牙床，浣冰金斛，薰风夜凉窗户。渐睡醒、明河暗，芭蕉几声雨。对谁语。念徽容已成憔悴，心期误。归计欲成又阻。寂寞燕楼空，想弓弯、眉黛慵妩。

青青江上草，片帆浪暖，初泊渡头沙。翠筇便瘦倚，问酒垂杨，影里那人家。东风未许，漫媚妩、轻试铅华。飘佩环、玉波秋莹，双髻绿堆鸦。空嗟。赤阑桥畔，暗约琴心，傍秋千影下。夜渐分、西窗愁对，烟月笼纱。

流莺唤梦，芳草带愁，东风料峭寒色。又见杏浆饧粥，家家禁烟食。江湖几年倦客。曾惯识、凄凉岑寂。苦吟瘦，萧索诗肠，空愧郊籍。春事正溪山，柳雾花尘，深映翠萝壁。更谢多情双燕，归来旧庭宅。情丝乱游巷陌。

东风跃马长安道。一树樱桃花谢了。别来千里梦频归，醉里五更愁不到。江南两岸无名草。

粉销香减红兰泪。总是文君初别意。春风织就闷情怀，夜月砌成愁况未。迢迢归梦频东里。

万花丛底曾抬目。澹雅梳妆娇已足。夜来鹦鹉梦中人，春去琵琶江上曲。双鸾碧重钗头玉。

西园斗结秋千了。日漾游丝烟外袅。小桥杨柳色初浓，别院海棠花正好。粉墙低度莺声巧。

柳丝挽得秋光住。肠断驿亭离别处。斜阳一片水边楼，红叶满天江上路。来鸿去雁知何数。

南枝春意正小。篱菊都荒了。帐底孤灯，夜来还独照。沙洲烟翠渺渺。

玉壶尘静。蟾光透、一帘疏影。偏爱水月楼台近。画阑独倚，风度寒香阵。犹记曲江烟水恨。叹凄凉谁问。

长江浩渺山明秀。宛转西风惊客袖。相逢才系柳边舟，相别又倾花下酒。怪得新来诗骨瘦。

晚酌宜城酒暖。玉软嫩红潮面。醉中窈窕度娇眼。不识愁深恨浅。绣窗一缕香绒线。击双燕。

银城远枕清江曲。汀洲尽画蒹葭绿。君上木兰舟。妾愁双凤楼。角声何处发。月浸溪桥雪。独自倚阑看。风飘襟袖寒。

岁寒时节千林表，独耐风霜。妒粉欺黄。澹澹衣裳薄薄妆。西湖十二阑干曲，倚遍寒香。

体态玉精神，惺言语。一点灵犀动人处。绣香罗帕，为待别时亲付。要人长记得，相思苦。彩鸾独跨，蓝桥归路。憔悴东风自蛮素。桃叶杨花，又向空江欲度。任洛阳城里，春无数。

闲倚琐窗工绣。春困两眉频皱。独自下香街，攀折画桥烟柳。晴昼。

何处春风归路。金屋空藏樊素。零乱海棠花，愁梦欲随春去。情绪。

鬓云斜插映山红。春里澹香融。自携纨扇出帘栊。意欲扑飞虫。蔷薇架下偏宜酒，纤纤手、自引金锺。

日转花梢春已昼。双蛾曲理遥山秀。百草偏输羞不斗。随人後。无情自折金丝柳。秋水盈盈娇欲溜。六么倦舞弓弯袖。偷摘青梅推病酒。俳徊久。一双燕子归时候。

自别春风情意恻。秦筝不理香尘积。去跃青骢游上国。归未得。何如莫向尊前识。薄幸高阳花酒客。迷云恋雨青楼侧。金屋空闲双凤席。离怀适。银台烛泪成行滴。

慵拂妆台懒画眉。此情惟有落花知。流水悠悠春脉脉，闲倚绣屏，犹自立多时。

谢了梨花寒食後。翦翦轻寒，晓色侵书牖。寂寞幽斋惟酌酒。柔条恨结东风手。浅黛娇黄春色透。薄雾轻烟，远映苏堤秀。目断章台愁举首。故人应似青青旧。

墙外秋千花影後。环兽金悬，暗绿笼朱牖。为怯轻寒犹酒。同心共结怀纤手。粉袖盈盈香泪透。蹙损双眉，懒画遥山秀。柔弱风条低拂首。渭城歌舞春如旧。

寂寞长亭人别後。一把垂丝，乱拂闲轩牖。三月春光浓似酒。传怀莫放纤纤手。金缕依依红日透。舞彻东风，不减蛮腰秀。扑鬓杨花如白首。少年张绪心如旧。

落尽樱桃春去後。舞絮飞绵，扑簌穿帘牖。异别情怀愁对酒。翠条折赠劳亲手。绣幕深沉寒尚透。雨雨晴晴，妆点西湖秀。怅望章台愁转首。画阑十二东风旧。

楼上钟残人渐定。庭户沉沉，月落梧桐井。闷倚琐窗灯炯炯。兽香闲伴银屏冷。淅沥西风吹雁影。一曲胡笳，别後谁堪听。誓海盟山虚话柄。凭书问著无言应。

别来书渐少，家远梦徒归。念去燕来鸿，愁随秋到，旧盟新约，心与天知。楚江上、木落林稀。西风尚隔心期。

兰屏香暖，松醪味滑，湖蟹荐香橙。雁宇秋高，凤台人远，明月自吹笙。

斜阳冉冉水边楼。珠箔水晶钩。拍点红牙，萧吹紫玉，低按小梁州。

画楼深映小屏山。帘幕护轻寒。比翼香囊，合欢罗帕，都做薄情看。

翠罗裙解缕金丝。罗扇掩芳姿。柳色凝寒，花情雨，生怕踏青迟。

彩鸾去，适怨清和，锦瑟谁共理。奈春光渐老，万金难买，榆钱空费。岸草烟无际。落花满地芳尘委。翠袖里，红粉溅溅，东风吹泪。任鸳帏底。宝香寒、金兽慵熏绣被，依依离别意味。琼钗暗画心期。倩啼鹃、为催行李。

寸心谁托。望潇湘暮碧，水遥云邈。自绣带、同翦合欢，奈鸳枕梦单，凤帏寒薄。澹月梨花，别後伴、情怀萧索。念伤春渐懒，病酒未，两愁无药。魂销翠兰紫若。任钗沉鬓影，香沁眉角。怅画阁、尘满妆台，但玉佩依然，宝筝闲却。

满院荼シ开尽，杜鹃啼梦醒。记晓月、绿水桥边，东风又、折柳旗亭。蒙茸轻烟草色，疏帘净、乱织罗带青。对一尊、别酒初斟，征衫上、点滴香泪盈。几度恨沉断云，飞鸾何处，连环尚结双琼。一曲琵琶，湓江上、惯曾听。

金屋春深，似灼灼娉婷，真真娇艳。洗净铅华，依旧曲眉丰脸。犹记舞歇凉州，渐缥缈、碧云缭乱。白玉环、宝镜偷换。别後甚时重见。鸾帏凤席鸳鸯荐。但空馀、蕙芳兰茜。天涯柳色青青恨，不入东风眼。

暗柳烟深何处，翡翠帘栊，鸳鸯楼阁。芹泥融润，飞燕竞穿珠幕。秋千倦倚，还思少年，袜步尘轻，衫裁罗薄。陡顿芳心暗老，强理新妆，离思都占眉角。过了几番花信，晓来地寒意恶。可煞东风，甚把夭桃艳杏，故故凌铄。伤春憔悴，泪矗粉腮香落。

又眉峰碧聚，记得邮亭，人别中宵。翦烛西窗下，听林梢叶坠，雾漠烟潇。彩鸾梦逐云去，环佩人扶遥。但镜裂鸳奁，钗分燕股，粉腻香销。迢迢。旧游处，向柳下维舟，花底扬镖。更忆西风里，采芙蓉江上，双桨频招。

漏阁闲签，琴窗倦谱，露湿宵萤欲暗。雁咽凉声，寂寞芙蓉院。画檐外，树色惊霜渐改，澹碧云疏星烂。旧约桐阴，问何时重见。倚银屏、更忆秋娘面。想凌波、共立河桥畔。重念酒污罗襦，渐金篝香散。翦孤灯、伴宿西风馆。

百尺凤皇楼，碧天暮云初扫。冰华散缟。双鸾驾镜悬空窈。婆娑桂影，香满西风阑干悄。渐玉魄金辉，飞度千山表。饵玄霜、醉琼。身在九霄，独步丹梯，飘飘轻雾。缥缈广寒殿，觉世山河小。爱十二、琼楼好。算谁知、消息盈虚道。

鳌峰溯碧，贝阙缘云，桂魄寒光射。凤檐鸳瓦。星河际、缥缈绣帘高下。笙箫奏雅。爱雪柳、蛾儿笑把。琼佩摇、珠翠盈盈，迤逦飘兰麝。陆地金莲照夜。富绮罗妆艳，春态容冶。笼纱鞍帕。香尘过、禁陌宝车骄马。游人静也。东风里、万红初谢。沉醉归、残角霜天，渐落梅声罢。

倦听蛩砧，初抛纨扇，隔浦乱钟催晚。湘蒲簟冷，楚竹帘稀，窗下乍闻裁翦。倦柳梳烟，枯莲蘸水，芙蓉翠深红浅。对半床灯火，虚堂凄寂，近书思遍。夜漏永、玉宇尘收，银河光烂。梦断楚天空远。婆娑月树，缥缈仙香，身在广寒宫殿。无奈离愁乱织，籍酒销磨，倩花排遣。渐江空霜晓，黄芦漠漠，一声来雁。

翠约苹香。绿抟槐阴，隔水晚蝉声断。壶冰避暖，钏玉凉，倦暑懒拈歌扇。云浪缥缈鱼鳞，新月开弦，落星沉箭。恨经年闲阔，柔笺空寄，梦随天远。憔悴损、臂薄烟绡，腰宽霞缕，锦瑟暗尘侵染。韩香犹在，秦镜空圆。薄幸旧盟俱变。虚蠹春华，为谁容改芳徽，魂飞娇倩。凭危楼望断，江外青山乱点。

岸柳飘残黄叶，尚学纤腰舞。谢他终日，亭前伴羁旅。无奈历历寒蝉，为谁唤老西风，伴人吟苦。闷无绪。记得芙蓉江上，萧娘旧相遇。

虹雨乍收，楚天霁、乱飞秋鹜。渐草色衰残，墙外土花暗绿。故山鹤怨，流水自、菊篱茅屋。日暮诗吟就，澹墨闲题修竹。更忆飘蓬，霜绨风葛，几度凉燠。叹归去来兮，何日甬东一曲。

授衣时节，犹未定寒燠。长空雨收云霁，湛碧秋容沐。还是鲈肥蟹美，橡栗村村熟。不堪追逐。龙山梦远，惆怅田园自黄菊。醉中还念倦旅，触景伤心目。羞破帽、把茱萸，更忆尊前玉。

飞絮迷芳意，落梅销暗香。皓鹤泪空碧，白鸥避寒塘。妨它踏青斗草，便放晓日东窗。先自懒弄晨妆。谁奈靓笙簧。望帘寻酒市，看钓认渔乡。

三万六千顷，玉壶天地寒。庾岭封的，淇园折琅。漠漠梨花烂漫，纷纷柳絮飞残。直疑潢潦惊翻，斜风溯狂澜。对此频胜赏，一醉饱清欢。

离歌泣断云，别舞愁飞雪。凤皇台上望，琼箫绝。钗分玉燕，寸寸回肠折。碧空归雁阔。犹有疏梅，岁寒独伴高节。鲛绡罗帕，泪洒胭脂血。悠悠江上水，天连接。朱楼遍倚，万里空情切。

寒轻菊未残，春小梅初破。兽炉闲拨尽，松明火。青毡锦幄，四壁新妆裹。重暖香篝，绣被拥银屏，彩鸾空伴云卧。相思何处，梦入蓝桥左。归期还细数，愁眉锁。薄情孤雁，不向楼西过。

闲倚江楼，凉生半臂，天高过雁来小。紫芡波寒，青芜烟澹，南浦云帆缥缈。潮带离愁，去冉冉、夕阳空照。寂寞东篱，白衣人远，渐黄花老。见说西湖鸥鹭少。孤山路、醉魂飞绕。荻蟹初肥，莼鲈更美，尽酒怀诗抱。待南枝、春信早。

长亭路。望渭北、漠漠春天树。殷勤别酒重斟，明日相思何处。晴丝扬暖，芳草外、斜阳自南浦。望孤帆、影接天涯，一江潮带愁去。回首杜若汀州，叹泛梗飘萍，乍散还聚。满径残红春归後，犹自有、杨花乱舞。

睡起鸾钗，金约鬓影胧。桅佩冷，玉丁东。镜里对芙蓉。秦筝倦理梁尘暗，惆怅燕子楼空。山万叠，水千重。一叶漫题红。忽忽。从别後，残云断雨，馀香在、鲛绡帐中。更懊恨、灯花无准，写幽愫、锦织回文，小字斜封。

暮烟半敛。云护澹月，斜照楼馆。春夜偏短。一床耿耿，孤灯晃帏幔。玉壶漏满。天外渐觉，归雁声远。离思凄婉。重怀执手，东风翠苹岸。料想凤楼人，倦绣回文停彩线。憔悴泪积，香销娇粉面。叹暗老年光，隙驹流箭。梦中空见。

孤鹜披霞，归鞍卸日，晚香菊自寒城。虚馆灯闲，征衫尘浣，夜深何处砧声。乱蛩催怨，月明里、依稀数星。云山迢递，犹误归期，方寸遍萦。秋风燕送鸿迎。最怜堤柳，白露先零。倦倚楼高，恨随天远，桂风和梦俱清。

目断江横，相思字、难凭雁足。从别後、倦歌慵绣，悄无拘束。烟柳翠迷星眼恨，露桃红沁霞腮肉。傍琐窗、终日对文枰，翻新局。频暗把，归期卜。芳草恨，阑干曲。谢多情海燕，伴愁华屋。明月自圆双蝶梦，彩云空伴孤鸾宿。任画帘、不卷玉钩闲，扬花扑。

尘拥妆台，翠闲歌扇，金井碧梧风陨。听豆虫声小，伴寂寞、冷逼莓墙苍润。料凄凉宋玉，悲秋恨、此际怎忍。莲塘风露，渐入粉艳，红衣落尽。勾引。记舞歇弓弯，几度柳围花阵。酒薄愁浓，霞腮泪渍，月眉香晕。

形胜地。西陵往事重记。溶溶王气满东南，英雄闲起。凤游何处古台空，长江缥缈无际。石头城上试倚。吴襟楚带如系。乌衣巷陌几斜阳，燕闲旧垒。後庭玉树委歌尘，凄凉遗恨流水。买花问酒锦绣市。醉新亭、芳草千里。

吾爱吾庐，甬水东南半村郭。试倚楼极目，千山拱翠，舟横沙觜，江迷城脚。水满苹风作。阑干外、夕阳半落。荒烟瞑、几点昏鸦，野色青芜自空廓。浩叹飘蓬，春光几度，依依柳边泊。念水行云宿，栖迟羁旅，鸥盟鹭伴，归来重约。

故庐元负郭。爱树色参差，湖光渺漠。楼危万山落。俯阑干十二，檐飞角。花娇柳弱。映轻黄、浅黛依约。与沙鸥、共结新盟，伴我醉眠醒酌。萧散云根石上，瀹茗松泉，注书芸阁。莺窥燕幕。檐外竹、圃中药。念耕烟钓雪，已成活计，一任风波自恶。但无心、万事由天，梦中更乐。

暮烟愁，鸦归古树，雁过空堞。南浦牙樯渐发。阳关歌尽半阕。便恨入回肠千万结。长亭柳、寸寸攀折。望日下长安近，莫遣鳞鸿成闲绝。凄切。去帆浪远江阔。怅顿解连环，西窗下、对烛频哽咽。叹百岁光阴，几度离别。翠销粉竭。信乍圆易散，彩云明月。浙水吴山重重叠。流苏帐、阳台梦歇。暗尘锁、孤鸾秦镜缺。羞人问、怕说相思，正满院杨花，落尽东风雪。

泛梗飘萍，入山登陆，迢递雾迥烟赊。漠漠蒹葭，依依杨柳，天涯总是愁遮。叹寂寞尘埃满眼，梦逐孤云缥缈，春潮带雨，鸥迎远溆，雁别平沙。寒食梨花素约，肠断处，对景暗伤嗟。晚钟烟寺，晨鸡月店，征褐萧疏，破帽斜。

归雁转西楼。薄幸音书日日收。旧恨却凭红叶去，飕飕。春水多情日夜流。杨柳曲江头。烟里青青恨不休。九十韶光风雨半，回眸。一片花飞一片愁。

娇滴滴，聪隽在秋波。六幅香裙拖细，一钩尘袜翦轻罗。春意动人多。临宝鉴，石黛拂修蛾。

烟漠漠，湖外绿杨堤。满地落花春雨後，一帘飞絮夕阳西。梁燕落香泥。流水恨，和泪入桃溪。

自别萧郎锦帐寒。凤楼日日望平安。杏花枝上露才乾。眉皱但嫌钿翠堕，臂销惟觉钏金宽。薄情杨柳征鞍。

一枕华胥梦不成。碧筒香润玉醪倾。日长花影过池亭。雪藕臂寒鹦较怯，采菱歌发鹭频惊。白苹洲上雨初晴。

约臂金圆隐绛缯。枕痕斜印曲花藤。玉肌娇软莹如冰。护日帘栊迷晓梦，舞风琼佩弄秋声。倦妆鸾鉴不凭。

宝镜奁开素月空。晚妆慵结绣芙蓉。人娇语更。倦浴金莲轻衫步，捧笙玉笋半当胸。枕痕又露一丝红。

双倚妆楼宝髻垂。佩环依约下瑶池。鬓边斜插碧蝉儿。不嫁东风苏小恨，未圆明月柳娘悲。舞休愁叠缕金衣。

斗鸭阑干燕子飞。一堤春水漾晴晖。女郎何处踏青归。生色鞋儿销凤稳，碧罗衫子唾花微。後期应待牡丹时。

六幅蒲帆晓渡平。一江星斗渐西倾。离家才是两三程。浦外野花如唤客，树头春鸟自呼名。五云深处锦官城。

柳底征鞍花底车。两行香泪湿红襦。别来莺燕已春馀。梳洗楼台愁独倚，笙歌庭院醉谁扶。卷帘闲看玉储胥。

十二珠帘绣带垂。柳烟迷暗楚江涯。自携玉笛凭丹梯。写恨鸾笺凝粉泪，踏青鸳袜溅金泥。落红深处乱莺啼。

睡起朦腾小篆香。素纨轻度玉肌凉。竹深荷净少炎光。雨过乱蝉嘶古柳，日斜双鹭立闲塘。更将心事自商量。

眉叶颦愁，泪痕红透兰襟润。雁声将近。须带平安信。独倚江楼，落叶风成阵。情怀闷。蝶随蜂趁。满地黄花恨。

别後长亭，翠芜寂寞分襟地。雁书空寄。归梦频东里。一曲秋风，写尽渊明意。凝情际。雨襟烟袂。都是黄花泪。

分袂情怀，快风一箭轻帆举。暮烟云浦。芳草斜阳路。输与闲鸥，朝暮潮来去。空凝伫。小桥樊素。金屋春深处。

莺语愁春，海棠风里胭脂雨。酒怀慵举。闲扑亭前絮。漠漠斜阳，截断愁来路。凭阑伫。满怀离苦。分付楼南鼓。

愁厌眉峰成敛。几回皱、落花钿点。镜里芳容自羞见。又黄昏，听南楼，度更箭。月引桐阴转。珠帘动、影摇花乱。

窄索楼儿傍水。渐秋到、渔村橘里。薄幸江南倦游子。恣轻狂，恋高阳，歌酒市。独自帘儿底。香罗带、翠闲金坠。

绿云凤髻不盘。情味胜思酸。晓色露桃烟杏，空照脸霞丹。花渐老，径苔闲。锦斓斑。怨红一叶，流水东风，好去人间。

嫩寒侵帐弄微霜。客泪不成行。料得黄花憔悴，何日赋归装。楼独倚，漏声长。暗情伤。凄凉况味，一半悲秋，一半思乡。

澹澹双蛾疏秀。为谁频皱。落花何处不春愁，料不是、因花瘦。锦字香笺封久。

欲寄相思情苦。倩流红去。满怀写不尽离愁，都化作、无情雨。渺渺暮云春树。

垂杨影下黄金屋。东风渐、粉香熟。恨当年、有约骖鸾速。误一枕、红云宿。带眼宽移腰似束。

江湖十载疏狂迹。红尘里、倦游客。驻雕鞍、问柳东风陌。花底帽、任侧。斗酒百篇呼太白。

依依一树多情柳。都未识行人手。对青青、共结同心就。更共饮、旗亭酒。褥上芙蓉铺软绣。

春衫薄薄寒犹恋。芳草连天远。嫩红和露入桃腮。柳外东边楼阁、燕飞来。霓裳一曲凭谁按。错□□重看。金虬闲暖麝檀煤。银烛替人垂泪、共心灰。

夕阳楼上都凭遍。柳下风吹面。强搴罗袖倚重门。懒傍玉台鸾镜、暗尘昏。离情脉脉如飞絮。此恨凭谁语。一天明月一江云。云外月明、应照凤楼人。

疏林远带寒山小。月落霜天晓。棹歌初发浦烟中。自叹疏狂踪迹、似萍蓬。江边衰柳迷津堠。归兴浓於酒。断烟流水自寒塘。十里蒹葭、鸥鹭两三双。

彩云别後房栊悄。愁立西风晓。倚阑无语对黄花。惆怅玉郎应在、楚江涯。钿筝空贮芳尘满。寂寞朱弦断。夜来一点帐前灯。频吐银花双烬、照罗屏。

玉奁香细流苏暖。寒日花梢短。翠罗尘暗缕金销。□□东□华屋、自藏娇。当时携手鸳鸯径。一笑蔷薇影。如今眉黛镇愁封。欲问归期消息、望宾鸿。

金闺平帖被青青。宝街球路绫。晓风吹枕泪成冰。梅梢霜露零。金鸭暖，宝熏腾。晴窗粘冻蝇。

青青杨柳拂堤沙。溪头沽酒家。吟成醉笔走龙蛇。春风双鬓华。歌楚女，舞吴娃。轻烟笼翠霞。

百媚春风面。凤箫催、绿么舞遍。玉鸾钗、半溜乌云乱。悄疑是、梦中见。曲叹弓弯袖敛。绣芙蓉、香尘未断。

鬓蝉似羽。轻纨低映娇妩。凭阑看花，仰蜂粘絮。春未许。宝筝闲玉柱。东风暮。武陵溪上路。娉婷婀娜。刘郎依约曾遇。鸳俦凤侣。重记相逢处。云隔阳台雨。

芳草渡。渐迤逦分飞，鸳俦凤侣。洒一枝香泪，梨花寂寞春雨。惜别情思苦。匆匆深盟诉。翠浪远，六幅蒲帆，缥缈东去。远顾。夕阳冉冉，恨逐潮回南浦路。漫空念、归来燕子，双栖旧庭户。

金谷园林锦绣香。踏青挑菜又相将。凤台人远，离思入三湘。

