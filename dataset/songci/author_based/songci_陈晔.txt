腰下重金贵，眉间一点黄。定知从此庆非常。况有阴功宜寿、等天长。乞得仙家酒，来称诞日觞。乃翁阿母醉何妨。行见诸郎接武、上明光。

翠竹阴团，绿荷芗嫩，朝来和气盈盈。薰风楼阁，玉燕梦初成。便有功名壮志，持符节，麟虎频。更归来後，挂冠神武，四海□高名。今年，方八十，莱衣舞处，拜霞觥。想笙歌递奏，鼎沸欢声。何用渠渠颂祝，自应合、福禄安荣。丹台上，玉清山籍，金字注长生。

算当年紫府，乘兴霓车，世间游戏。符节功名，谩略儿小试。自挂衣冠，旋栽松菊，占水云佳致。九人年高，重重恩渥，丝纶光贲。十里西湖，九霞仙酿，举劝吾翁，诞辰一醉。窦氏阴功，筹彭久视。

化日长。政莺语，啭新篁。到处园林垂绿幄，槐风细，梅雨凉。见庭户，瑞霭回翔。拥真仙，鸾驭临华堂。

