中黄宝，须向胆中求。春帝令行生万物，乾坤膝下与吾俦。百脉自流通。施造化，左右火双抽。

玄珠降，丹窟在中宫。九候息调重九数，赤波忽迸太阳东。心肾始交通。逢六变，重六息阴功。

毛发落，丹左运行阳。胎色渐红阴渐小，推移岁运助乾刚。育火养中央。成物象，五岳辨微茫。

丹往右，四转运行阴。逢六闭藏阳户气，玉关泉透合丁壬。龟戏任浮沉。时出入，无碍贯他心。

珠自右，飞电入丹城。内养婴儿盈尺象，时逢九数采阳精。火向水中生。烧鬼岳，紫殿势峥嵘。

日精满，阴魄化无形。每遇月圆开北户，神龟时饮碧瑶玲。形魄岂能停。阳砂赤，阴粉色微青。

形透日，七转任飞腾。幽入深岩图宴坐，息无来去使神凝。却粒著奇能。生神火，返本气清澄。

内外遍，八转始还元。地带长垂生坎户，周行胎息贯天门。太始道方存。纯一体，黑赤气常喷。

丹九转，纯一太初颜。内外无为常抱朴，纵横海外与人间。功行积丘山。青阙诏，玉简赐金环。

