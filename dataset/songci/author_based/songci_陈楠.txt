夺取天机妙，夜半看辰杓。一些珠露，阿谁运倒稻花头。便向此时采取，宛如碧莲合蕊，滴破玉池秋。万籁风初起，明月一沙鸥。紫河车，乘赤凤，入琼楼。谓之玉汞，与铅与土正相投。五气三花聚顶，吹著自然真火，炼得似红榴。十月胎仙出，雷电送金虬。

红莲含蕊，露珠凝碧，飞落华池滴滴。运归金鼎唤丁公，炼得似、一枚朱橘。三花喷火，五云拥月，上有金胎神室。洞房云雨正春风，十个月、胎仙了毕。

金丹大药人人有。要须是、心传口授。一片白龙肝，一盏醍醐酒。只为离无寻坎有。移却南宸回北斗。好笑。见金翁姹女，两个厮斗。些儿铅汞调匀，观汉月海潮，抽添火候。一箭透三关，方表神仙手。兔子方来乌处住，龟儿便把蛇吞了。

黄中宝，须向胆中求。春气令人生万物，乾坤膝下与吾俦。百脉自通流。施造化，左右火双抽。

玄珠降，丹窟在中宫。九候息调重九数，赤波或进太阳东。心肾遂交通。逢六变，重六息阴功。

毛发薄，三转运行阳。胎色渐红阴渐缩，推移岁运助阳刚。育火养中央。成物象，五转辨微茫。

丹已返，四转运行阴。逢六闭藏阳户气，三关全透合丁壬。龟游任浮沉。时出入，无碍贯他心。

珠自右，紫电入丹城。内养婴儿成赤象，时逢五转采阳精。火自水中生。烧鬼岳，紫电起峥嵘。

日精满，阴魄化无形。每遇月圆开地户，神龟时饮碧瑶精。清洁复如冰。阳砂赤，阴粉色微青。

形透日，七转任飞腾。幽静深岩图宴坐，息无来往气坚凝。却粒著其能。生成火，返本气澄清。

内外变，八转始还元。地带长垂主坎户，周行胎息贯天门。太始道方存。纯一体，赤黑气常喷。

