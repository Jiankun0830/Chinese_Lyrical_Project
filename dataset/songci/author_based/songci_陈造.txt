今朝人自藕州来。花意尚迟迥。几时画船同载，云锦照樽。铃斋外，已全开。是谁催，诗仙住处，和气回春，羯鼓如雷。

山立翠屏开几面。画舸经行，蒲葺□□岸。想过溪门帆影转。湖光忽作浮天远。诗卷来时春晚。愁把钓游，佳处寻思遍。不许冷官人所贱。拘缠自叹冰蚕茧。

蝶狂风闹，不到凝香地。谁见飞琼巧梳洗。厌孤标冷艳，不入时宜，银烛底，酒沁冰肌未睡。东君怜索寞，分寄寒斋，闹耐残醒嗅芳蕊。费西湖东阁，多少诗愁，援采笔、重与江梅品第。算肯容、丹杏接仙游，又却要蕊宫，侍香扶醉。

胜日探梅去，邂逅得奇观。南枝的，陡觉品俗又香悭。曾是瑶妃清瘦，帝与金丹换骨，酒韵上韶颜。百叠侈罗袂，小立耐春寒。凝香地，古仙伯，玉尘间。烦公持并三友，秀色更堪。定笑芙蓉骚客，认作东风桃杏，醉眼自相谩。相见落诗笔，字字漱龙阑。

冰花的冰蟾下。松烟竹雾溪桥夜。斜倚小峰峦。依依同岁寒。生绡明粉墨。浅笑犹倾国。恰似野桥看。飘零只等闲。

凝香仙伯莺花主。雅意怜羁旅。略分春色便浓欢。街吏何妨日日、报平安。诗人一醉龙公妒。恰限今朝雨。关门独酌强伸眉。也胜栖栖腰铺、守风时。

闲去街头赏大花。翠帷珠护豪华。西真宴罢群仙醉，千尺黄云错紫霞。团粉黛，闹箫笳。使星躔处住灵槎。定知今夜游仙梦，不落西京姚魏家。

遍赏扬州百种花。因循忘却鬓苍华。客闲惯刻分题烛，坐久还生醉眼霞。催掺鼓，趁鸣笳。未应回首问归槎。清明寒食风烟地，判到今春不著家。

醉阅东风百种花。醒来长悔误随车。须知绿幕黄帘底，别有春藏姚魏家。空想像，胜惊嗟。梦云从此漫天涯。二年得趁花前约，潘鬓缘愁恐更华。

歌筵当日小蓬瀛。晚妆明。识芳卿。挽袖新词，曾博遏云声。又侍仙翁灯夕饮，红雾底，沸箫笙。催人刻烛待诗成。捧雕觥。媚盈盈。

