雨歇云如隔座屏。薰风摇动一天青。今年五十平头过，又喜清歌洗耳听。浮世事，绝曾经。此生应直斗牛星。且倾田舍黄鸡酒，敢望君家白玉庭。

万古光寒太白精。直宜分作两郎星。不然安得难兄弟，先後尧三荚生。霜月冷，斗杓横。老人今夜已齐明。他年莫作郎星看，两两台躔拱太清。

木落霜浓，探春只道梅花未。嫩红相倚。灼灼新妆腻。莫问仙源，且问花前事。休辞醉。想君园□。总是生春地。

莫惜清尊领客同。已无花伴舞衣红。强歌归去莫匆匆。细雨弄烟烟弄日，断云黏水水黏空。酴飞下晚来风。

倚天绝壁。直下江千尺。天际两蛾凝黛，愁与恨、几时极。怒潮风正急。

几声残角。月照梅花薄。花下有人同醉，风满槛、波明阁。夜寂香透幕。

春残日日风和雨。烟江目断春无处。山路有黄鹂。背人相唤飞。解鞍宿酒醒。枕残香冷。梦想小亭东。蔷薇何似红。

江南雪里花如玉。风流越样新装束。恰恰缕金裳。浓熏百和香。分明篱菊艳。却作妆梅面。无处奈君何。一枝春更多。

薄云卷雨凉成阵。雨晴陡觉荷香润。波影澹寒星。水边镫火明。白苹洲上路。几度来还去。枕恨茫茫。笛声依夜长。

诏书昨夜先春到。留公一共梅花笑。青琐凤凰池。十年归已迟。灵溪霜後水。的的清无比。比似使君清。要知清更明。

墙根新笋看成竹。青梅老尽樱桃熟。幽墙几多花。落红成暮霞。闭门风又雨。只道春归去。媚脸笑持杯。却惊春思回。

梧桐叶上秋萧瑟。画阑桂树攒金碧。花底最风流。相逢不上楼。数枝添宝髻。滴滴香沾袂。杯到莫留残。雾窗疑广寒。

壶中春早。翦刻工夫天自巧。雨转风斜。吹作千林到处花。瑶池清浅。璧月琼枝朝暮见。莫上扁舟。且醉仙家白玉楼。

风梳雨洗。玉阙琼楼何处是。万里秋容。唤起嫦娥酒未中。相逢且醉。忙里偷闲知有几。况自丰年。须信金华别是天。

疏疏密密未开时。装点最繁枝。分明占断秋思，一任晓风吹。金屡细，翠绡垂。画阑西。嫦娥也道，一种幽香，几处相宜。

春尚浅。谁把玉英裁翦。尽道梅梢开未遍。卷帘花满院。楼上酒融歌暖。楼下水平烟远。却似涌金门外见。絮飞波影乱。

幽槛暑。又是一年重午。猎猎风蒲吹翠羽。楚天梅熟雨。往事潇湘南浦。魂断画船箫鼓。双叶石榴红半吐。倩君聊寄与。

华屋翠云深，云外晚山千叠。眼底无穷春事，对杨枝桃叶。老来沈醉为花狂，霜鬓未须镊。几许夜阑清梦，任翻成胡蝶。

秋意满芙蓉，红映小园丛竹。风里凤箫声扬，有新妆明玉。诗翁相对两悠然，一醉绕黄菊。目尽晚山横处，共修眉争绿。

莺声寂。春风欲去难踪迹。难踪迹。几枝红叶，万金消得。青铜镜里朱阑侧。照人也似倾城色。

危亭崛起卧苍龙。绝景画图中。便作龙山高会，千年乐事能同。

斜阳只向花梢驻。似愁君西去。清歌也便做阳关，更朝来风雨。佳人莫道，一杯须近，总眉峰偷聚。明年归诏上鸾台，记别离难处。

一度难逢佳节，今年两度重阳。菊花犹折御衣黄。莫惜危亭更上。况有飞觞滟玉，从教醉帽吹香。兴来相与共清狂。频把新词细唱。

山路冥冥雨暗，溪桥阵阵花飞。一年寂寂又春归。白发自惊尘世。不惜障泥渡水，且寻团扇题诗。杜鹃休绕暮烟啼。我欲风前重醉。

凉月圆时翠帐深。锁非雾沈沈。广寒宫里未归人。共结屋、住黄金。繁枝未老秋光澹，好风露、总关心。

急雨朝来过，浓云晚半收。荷香便傍酒尊浮。极目澹烟斜照、满芳洲。消尽人间暑，翻成一段秋。

野杏抟枝熟，戎葵抱叶开。村村箫鼓画船回。客里不知时节、又相催。角黍堆冰碗，兵符点翠钗。

席地赏残红。少驻孤蓬。一春不奈风和雨。雨自无情风有恨，花片西东。云澹远峰浓。绿遍高桐。神仙知在此山中。万古消凝多少事，目尽晴空。

倦客怕离歌。春已无多。闲愁须倩酒消磨。风雨才晴今夜月，不醉如何。玉笋滟金荷。情在双蛾。二年能得几经过。花满碧蹊归棹远，回首烟波。

怨花残。谁道春阑。多情红药待君看。浓澹晓妆新意态，独占西园。风叶万枝繁。犹记平山。五云楼映玉成盘。二十四桥明月下，谁凭朱阑。

山绕江城腊又残。朔风垂地雪成团。莫将带雨梨花认，且作临风柳絮看。烟杳渺，路弥漫。千林犹待月争寒。凭君细酌羔儿酒，倚遍琼楼十二阑。

不惜黄花插满头。花应却为老人羞。年年九日常拚醉，处处登高莫浪愁。酬美景，驻清秋。绿橙香嫩酒初浮。多情雨後双溪水，红满斜阳自在流。

老去休惊节物催。菊花端的为君开。携壶幸有齐山客，怀古还如单父台。松掩映，水萦回。使君强健得重来。不须细把茱萸看，且尽丰年酒一杯。

西风斜日兰皋路。碧嶂连红树。天公也有惜君行。小雨霏霏特地、不成晴。满城桃李春来处。我老君宜住。莫惊华发笑相扶。记取他年同姓、两尚书。

登临自古骚人事。惨栗天涯意。金华峰顶做重阳。月地千寻风里、万枝香。相君携客相应记。几处容狂醉。双溪明月乱山青。飞梦时时犹在、最高亭。

烟霄脉脉停机杼。双鹊飞来语。踏歌声转玉钩斜。好是满天风露、一池花。离多会少从来有。不似人间久。欢情谁道隔年迟。须信仙家日月、未多时。

诏书昨夜催春到。绿野花争早。几枝先见海棠开。全胜陇头冲雪、寄江梅。破寒滴滴娇如醉。不比春饶睡。万红千紫莫嫌迟。看取满城花送、衮衣归。

极目高亭横远岫。拂新晴、黛蛾依旧。策马重来，秋光如画，霜满翠梧高柳。菊美橙香还封酒。

江路木犀天。梨枣吹风树树悬。只道荔枝无驿使，依然。赢得骊珠万颗传。香露滴芳鲜。并蒂连枝照绮筵。惊走梧桐双睡鹊，应怜。腰底黄金作弹圆。

细雨弄中秋。雨歇烟霄玉镜流。唤起佳人横玉笛，凝眸。收拾风光上小楼。烂醉拚扶头。明日阴晴且漫愁。二十四桥何处是，悠悠。忍对嫦娥说旧游。

楼头晚鼓。佳人莫唱黄金缕。良宵镫火还三五。肠断扁舟，明日江南去。离觞欲醉谁能许。风前蝶闹蜂儿舞。

菊花又折。今年真是龙山客。杯行潋滟新醅白。一醉相欢，莫便话离恻。从教破帽频侧。楼头霜树明秋色。

竹里疏枝总是梅。月白霜清，犹未全开。相逢聊与著诗催。要趁金波，满泛金杯。多病渐非作赋才。醉到花前，探得春回。明年公已在鸾台。看取春风，丹诏重来。

记得年时离别夜，都门强半清秋。今年想望只邻州。星连南极动，月满大江流。芸阁老仙多妙语，云阶清梦曾游。屐声还认庾公楼。金波摇酒面，河影堕帘钩。

自古文章贤太守，江南只数苏州。而今太守更风流。熏香开画阁，迎月上西楼。见说宫妆高髻拥，司空却是遨头。五湖莫便具扁舟。玉堂红蕊在，还胜百花洲。

十年此地看花时。醉题诗。夜弹棋。湖海相逢，曾共惜芳菲。前度刘郎今度客，嗟老矣，鬓成丝。江梅吹尽柳桥西。雪纷飞。画船移。

金银楼阁认蓬莱。晓烟开。上崔嵬。风引孤帆，谁道却船回。鹏翼倚天鳌背稳，惊浪起，雪成堆。翩翩黄鹤为谁来。醉持杯。共徘徊。

梅欲开时，君欲去、花谁同折。应怅望、江津千树，晚烟明雪。花似故人相见好，人如塞雁多离别。待留君、重看水边花，花边月。台城路，山如阙。追往事，伤时节。但春风春雨，古人愁绝。多少扬州诗兴在，直须清梦翻胡蝶。问他年、谁记饮中仙，花应说。

寂寞山城，春已半、好花都折。无奈向、阴晴不定，冷烟寒食。莫问花残风又雨，且须烂醉酬春色。叹使君、华发又重来，人应识。丹井畔，山桥侧。空翠里，烟如织。便直教马上，醉巾沾湿。丞相车茵端未惜，孟公好客聊无客。算明年、溪路海棠开，还应忆。

江绕层城，重楼迥、依然山色。□□有、佳人犹记，旧家离别。把酒只如当日醉，挥毫剩欠尊前客。算平林、有恨寄伤心，烟如织。湖平树，花连陌。风景是，光阴易。叹新声浑在，断云难觅。暮雨不成巫峡梦，数峰还认湘波瑟。但与君、同看小槽红，真珠滴。

世事不须问，我老但宜仙。南溪一曲，独对苍翠与孱颜。月白风清长夏。醉里相逢林下。欲辩已忘言。无客问生死，有竹报平安。少年期，功名事，觅燕然。如今憔悴，萧萧华发抱尘编。万里蓬莱归路。一醉瑶台风露。因酒得天全。笑指云阶梦，今夕是何年。

江路晓来雨，残暑夜全消。人言天上今夕，飞鹊渐成桥。杳杳云车何处。脉脉红蕖香度。瓜果趁良宵。推枕断虹卷，抚槛白鱼跳。无湖客，临风露，倚兰苕。云涛四起，极目人世有烟霄。我送君舟西渡。君望我帆南浦。明日恨迢迢。且醉吴淞月，重听浙江潮。

明月照多景，一话九经年。故人何在，依约蜀道倚青天。豪气如今谁在。剩对岷峨山水。落纸起云烟。应有阳台女，来寿隐中仙。相如赋，王褒颂，子云玄。兰台麟阁，早晚飞诏下甘泉。梦绕神州归路。却趁鸡鸣起舞。馀事勒燕然。白首待君老，同泛五湖船。

潋潋桂华满，摇落楚江秋。去年今夜，相望千里一扁舟。满目都门风露。离别凄凉几度。霜雪渐盈头。山水最佳处，常恨不同游。少年约，谈笑事，取封侯。田园归晚，休问适不用吾谋。身外功名何处。屈指如今老去。无梦到金瓯。剩买五湖月，吹笛下沧洲。

今日俄重九，莫负菊花开。试寻高处，携手蹑屐上崔嵬。放目苍岩千仞。云护晓霜成阵。知我与君来。古寺倚修竹，飞槛绝纤埃。笑谈间，风满座，酒盈杯。仙人跨海，休问随处是蓬莱。落日平原西望。鼓角秋深悲壮。戏马但荒台。细把茱萸看，一醉且徘徊。

泽国又秋晚，天际有飞鸿。中原何在，极目千里暮云重。今古长干桥下，遗恨都随流水，西去几时东。斜日动歌管，萸菊舞西风。江南岸，淮南渡，草连空。石城潮落，寂寞烟树锁离宫。且斗尊前酒美，莫问楼头佳丽，往事有无中。却笑东山老，拥鼻与谁同。

落日澹芳草，烟际一鸥浮。西湖好处，君去千里为谁留。坐想敬亭山下，竹映一溪寒水，飞盖共追游。况有尊前客，相对两诗流。笑谈间，风满座，气横秋。平生壮志，长啸起舞看吴钩。红白山花开谢，半醉半醒时节，春去子规愁。梦绕水西寺，回首谢公楼。

听清歌初转，翠岭云横，乍飞还驻。水落秋明，正千岩呈露。况有宾朋，飘然才调，尽凌空鹭。步绕西畴，同寻南涧，郊原新雨。好客声名，郑庄风韵，松菊栽成，故侯瓜圃。燕去鸿来，笑人生离聚。

去年秋半，正都门结束，相将离别。潋潋双溪新雁过，重见当时明月。步转高楼，凄凉看镜，绿鬓纷成雪。晚晴烟树，傍人飞下洪叶。还记江浦潮生，云涛天际，涌金波一色。千里相望浑似梦，极目空山围碧。醉拍朱阑，满簪丹桂，细与娥说。倚风孤啸，恍然身在瑶阙。

定交最早，叹西津几度，匆匆论别。世事浮云山万变，只有沧江横月。长忆追随，湖山好处，醉帽风雪。竹阴花径，兴来题尽桐叶。谁忆此地相逢，鬓毛君未白，眉添黄色。屈指烟霄归诏近，路入龙楼金碧。千载功名，一尊欢笑，会作他年说。倚天长剑，夜寒光透银阙。

湖山泥影，弄晴丝、目送天涯鸿鹄。春水移船花似雾，醉里题诗刻烛。离别经年，相逢犹健，底恨光阴速。壮怀浑在，浩然起舞相属。长记入洛声名，风流觞咏，有兰亭修竹。绝唱人间知不知，零落金貂谁续。北固烟锺，西州雪岸，且共杯中绿。紫台青琐，看君归上群玉。

春来离思，正楼台灯火、香凝金戟。扬子江头嘶骑拥，杨柳花飞留客。枚乘声名，谪仙风韵，更赋长相忆。酒阑相顾，起看月堕寒壁。尊前谁唱新词，平林真有恨、寒烟如织。燕雁横空梅蕊乱，醉里隔江闻笛。白发逢春，湖山好在，一笑千金直。待君归诏，买船重话畴昔。

乱山深处逢春，断魂更入桃源路。双双翠羽，溅溅流水，香雾。花里莺啼，水边人去，落红无数。恨刘郎鬓点，星星华发，空回首、伤春暮。寂寞云间洞户。问当年、佳期何处。虹桥望断，琼楼深锁，如今谁住。绿满千岩，浣衣石上，倚风凝伫。料多情好在，也应笑我，却匆匆去。

五溪深锁烟霞，定知不是人间世。轩然九老，排云一笑，苍颜相对。星斗垂空，月华随步，酒醒无寐。□广寒已近，嫦娥起舞，天风动、摇丹桂。极目层霄如洗。正千岩、棱棱霜气。飞泉半落，苍崖百仞，珠翻玉碎。金衲松成，葛洪丹就，如今千载。叹谪仙诗在，骑驴未远，且留君醉。

西风吹暮雨。正碧树凉生，送君南浦。蝉声带残暑。满高林斜照，暝烟横渚。故乡路阻。更秋入、江城雁渡。怅天涯、几许闲愁，对酒共成羁旅。休问功名何在，绿鬓吴霜，素衣尘土。离觞缓举。收玉箸，听金缕。叹凌云才调，乌丝阑上，省把清诗漫与。见洛阳、年少交游，倩君寄语。

送君南浦。对烟柳、青青万缕。更满眼、残红吹尽，叶底黄鹂自语。甚动人、多少离情，楼头水阔山无数。记竹里题诗，花边载酒，魂断江干春暮。都莫问、功名事，白发渐、星星如许。任鸡鸣起舞，乡关何在，凭高目尽孤鸿去。漫留君住。趁酴香暖，持杯且醉瑶台露。相思记取，愁绝西窗夜雨。

不恨绿阴桃李过，酴正向人开。一尊清夜月徘徊。花如人意好，月为此花来。未信人间香有许，却疑同住瑶台。纷纷残雪堕深杯。直教攀折尽，犹胜酒醒回。

五月炎州路，千重扑地开。只疑标韵是江梅。不道薰风庭院、雪成堆。宝髻琼瑶缀，仙衣翡翠裁。

霓裳弄月。冰肌不受人间热。分明密露枝枝结。碧树珊瑚，容易与君折。玉环旧事谁能说。迢迢驿路香风彻。

雨馀叠浮空，望中秀色仙都是。洞天未锁，人间春老，玉妃曾坠。锦瑟繁弦，凤箫清响，九霄歌吹。问分香旧事，刘郎去後，知谁伴、风前醉。回首暝烟千里。但纷纷、落红如泪。多情易老，青鸾何许，诗成谁寄。斗转参横，半帘花影，一溪寒水。怅飞凫路杳，行云梦断，有三峰翠。

凝碧旧池头，一听管弦凄切。多少梨园声在，总不堪华发。杏花无处避春愁，也傍野烟发。惟有御沟声断，似知人呜咽。

池馆春归，帘栊昼静，清漏移箭。山下孤城，水边翠竹，声千转。记得年时，绮窗人去，尚有唾茸遗线。照珠筵、歌檀舞扇，寂寞旧家排遍。青云赋客，多情多病，西掖桐阴满院。飞絮随风，马头月在，翡翠帷空卷。平湖烟远，斜桥雨暗，欲寄短书双燕。算犹忆、兰房画烛，醉时共翦。

东风著意。先上小桃枝。红粉腻。娇如醉。倚朱扉。记年时。隐映新妆，面临水岸。春将半。云日暖。斜桥转。夹城西。草软莎平跋马，垂杨渡、玉勒争嘶。认蛾眉凝笑，脸薄拂燕支。绣户曾窥。恨依依。共携手处。香如雾。红随步。怨春迟。消瘦损。凭谁问。只花知。泪空垂。旧日堂前燕，和烟雨，又双飞。人自老。春长好。梦佳期。前度刘郎，几许风流地，花也应悲。

南风五月江波，使君莫袖平戎手。燕然未勒，渡沪声在，宸衷怀旧。卧占湖山，楼横百尺，诗成千首。正菖蒲叶老，芙蕖香嫩，高门瑞、人知否。凉夜光躔牛斗。梦初回、长庚如昼。明年看取，锋旗南下，六骡西走。功画凌烟，万钉宝带，百壶清酒。便留公剩馥，蟠桃分我，作归来寿。

双龙古洞，领略千岩秀。福地有真仙，来一试、调元□手。青春绿野，月转最高峰，星斗润，柳海新，五夜收灯後。诏飞天上，人倚经纶旧。重入辅升平，更赢得、千龄眉寿。功成未晚，归伴赤松游，金印重，羽衣轻，会见丹砂就。

菊花黄後。山茶红透。南国小春时候。蓬山高处绿云间，有一个、仙宫诞秀。精神龟媚，骨毛鹤瘦。落落人中星斗。殷勤自折早梅芳，调一鼎、和羹为寿。

清霜著柳夜来寒。新月印湖山。共喜今年称寿，一尊还在长安。

新笋旋成林。梅子枝头雨更深。织就彩丝犹十日，登临。人似江心百炼金。功业会相寻。好挹薰风和舜琴。鹤住千年丹九转，如今。门外梧桐长翠阴。

甲子今年甫一周。人间聊住八千秋。依依梅蕊看如雪，恰恰蟾华未上钩。分玉节，共南州。台城辇路记重游。相期一品归来健，兄弟华颠自献酬。

好山横翠幕。更一水流烟，嫩阴成幄。薰风转林薄。笑劳生底事，漫嗟离索。霞觞细酌。尽流年、青镜易觉。算芙蓉、玉井香翻，不减旧阶红药。寂寞。早玄空老，问字人稀，也胜投阁。骑鲸後约。追汗漫，记寥廓。便风帆高挂，云涛千里，谁道蓬壶水弱。任蟠桃、满路千花，自开自落。

红蕖漾月。薰风特地生梧叶。一年风月今宵别。隐隐笙鸾，何处有炎热。凤凰山下榴花发。一杯香露融春雪。

相看半百。劳生等是乾坤客。功成一笑惊头白。惟有榴花，相对似颜色。蓬莱水浅何曾隔。也应待得蟠桃摘。

