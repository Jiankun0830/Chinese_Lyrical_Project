病起恹恹，画堂花谢添憔悴。乱红飘砌。滴尽胭脂泪。惆怅前春，谁向花前醉。愁无际。武陵回睇。人远波空翠。



安阳好，形势魏西州。曼衍山川环故国，升平歌吹沸高楼。和气镇飞浮。笼画陌，乔木几春秋。

安阳好，戟户使君宫。白昼锦衣清宴处，铁楹丹榭画图中。壁记旧三公。棠讼悄，池馆北园通。

维杨好，灵宇有琼花。千点真珠擎素蕊，一环名玉破香葩。芳艳信难加。如雪貌，绰约最堪夸。

