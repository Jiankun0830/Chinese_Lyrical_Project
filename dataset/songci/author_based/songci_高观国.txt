碧云阙处无多雨，愁与去帆俱远。倒苇沙闲，枯兰溆冷，寥落寒江秋晚。楼阴纵览。正魂怯清吟，病多依黯。怕挹西风，袖罗香自去年减。风流江左久客，旧游得意处，朱帘曾卷。载酒春情，吹箫夜约，犹忆玉娇香软。尘栖故苑，叹璧月空檐，梦云飞观。送绝征鸿，楚峰烟数点。

丛幽一笑东篱晓，霜华又随香冷。晕色黄娇，低枝翠婉，来趁登高佳景。谁偏管领。是彭泽归来，未荒三径。最惬清觞，道家标致自风韵。南山依旧翠倚，采花无限思，西风吹醒。万蕊金寒，三秋梦好，曾记餐英清咏。斓斑泪沁。怕节去蜂愁，雨荒烟暝。明日重阳，为谁簪短鬓。

晚云知有关山念，澄霄卷开清霁。素景分中，冰盘正溢，何啻婵娟千里。危阑静倚。正玉管吹凉，翠觞留醉。记约清吟，锦袍初唤醉魂起。孤光天地共影，浩歌谁与舞，凄凉风味。古驿烟寒，幽垣梦冷，应念秦楼十二。归心对此。想斗插天南，雁横辽水。试问妲娥，有谁能为寄。

几双海燕来金屋。春满离宫三十六。春风翦草碧纤纤，春雨花红扑扑。卫姬郑女腰如束。

燕脂染出春风锦。生怕黄昏人有恨。雨难揩泪玉环娇，烟不遮愁红袖冷。醉魂吹断香魂静。

多时不踏章台路。依旧东风芳草渡。莺声唤起水边情，日影炙开花上雾。谢娘不信佳期误。

春烟澹澹生春水。曾记芳洲兰棹舣。岸花香到舞衣边，汀草色分歌扇底。棹沈云去情千里。

唤起一襟凉思，未成晚雨，先做秋阴。楚客悲残，谁解此意登临。古台荒、断霞斜照，新梦黯、微月疏砧。总难禁。尽将幽恨，分付孤斟。从今。倦看青镜，既迟勋业，可负烟林。断梗无凭，岁华摇落又惊心。想莼汀、水云愁凝，闲蕙帐、猿鹤悲吟。

俱是洛阳年少客，才华迥出天真。青衫惯拂软红尘。酒狂因月舞，诗俊为梅新。寄语长安风月道，莺花缓作青春。披风沐露问前津。客中春不当，归去倍还人。

风月生来人世，梦魂飞堕仙津。青春日日醉芳尘。一鞭花陌晓，双桨柳桥春。前度诗留醉袖，昨宵香罗巾。小姬飞燕是前身。歌随流水咽，眉学远山颦。

梦湘云，吟湘月，吊湘灵。有谁见、罗袜尘生。凌波步弱，背人羞整六铢轻。娉娉袅袅，晕娇黄、玉色轻明。香心静，波心冷，琴心怨，客心惊。怕佩解、却返瑶京。

念瑶姬，翻瑶佩，下瑶池。冷香梦、吹上南枝。罗浮梦杳，忆曾清晓见仙姿。天寒翠袖，可怜是、倚竹依依。溪痕浅，云痕冻，月痕澹，粉痕微。江楼怨、一笛休吹。

楚宫闲，金成屋，玉为阑。断云梦、容易惊残。骊歌几叠，至今愁思怯阳关。清音恨阻，抱哀筝、知为谁弹。年华晚，月华冷，霜华重，鬓华斑。也须念、闲损雕鞍。

云唤阴来鸠唤雨。谢了江梅，可踏江头路。拼却一番花信阻。不成日日春寒去。见说东风桃叶渡。岸隔青山，依旧修眉妩。

岩室归来非待聘。渺渺千崖，漠漠江千顷。明月清风休弄影。只愁踏破苍苔径。摘取香芝医鹤病。正要仙，相伴清闲性。

西子湖边眉翠妩。魂冷孤山，谁是风烟主。相唤吟诗天欲雨。嫩凉不隔鸥飞处。移下天孙云锦渚。翠盖牵风，绰约凌波女。

月冷霜袍拥。见一枝、年华又晚，粉愁香冻。云隔溪桥人不度，的春心未纵。清影怕、寒波摇动。更没纤毫尘俗态，倚高情、预得春风宠。沈冻蝶，挂么凤。一杯正要吴姬捧。想见那、柔酥弄白，暗香偷送。回首罗浮今在否，寂寞烟迷翠拢。又争奈、桓伊三弄。开遍西湖春意烂，算群花、正作江山梦。吟思怯，暮云重。

歌声凄怨。是几度诉春，春都不管。感绿惊红，颦烟啼月，长是为春消黯。玉骨瘦无一把，粉泪愁多千点。可怜损，任尘侵粉蠹，舞裙歌扇。转盼。尘梦断。峡里云归，空想春风面。燕子楼空，玉台妆冷，湖外翠峰眉浅。绮陌断魂名在，宝箧返魂香远。此情苦，问落花流水，何时重见。

凉云归去。再约著，晚来西楼风雨。水静帘阴，鸥闲菰影，秋到露汀烟浦。试省唤回幽恨，尽是愁边新句。倦登眺，动悲凉还在，残蝉吟处。凄楚。空见说，香锁雾扃，心似秋莲苦。宝瑟弹冰，玉台窥月，浅澹可怜偷聚。几时翠沟题叶，无复绣帘吹絮。鬓华晚，念庾郎情在，风流谁与。

春风吹绿湖边草。春光依旧湖边道。玉勒锦障泥。少年游冶时。烟明花似绣。且醉旗亭酒。斜日照花西。归鸦花外啼。

红云半压秋波碧。艳妆泣露娇啼色。佳梦入仙城。风流石曼卿。宫袍呼醉醒。休卷西风锦。明日粉香残。六朝烟水寒。

玉鳞熬出香凝软。并刀断处冰丝颤。红缕间堆盘。轻明相映寒。纤柔分劝处。腻滑难停筋。一洗醉魂清。真成醒酒冰。

玉阑秋色知谁主。隔阑一架葡萄雨。绿藓怕啼。可堪宫漏长。乌丝吟古怨。清泪消尘砚。梦冷不成云。□峰峰外情。

何须急管吹云暝。高寒滟滟开金饼。今夕不登楼。一年空过秋。桂花香雾冷。梧叶西风影。客醉倚河桥。清光愁玉箫。

云娇雪嫩羞相倚。凌波共酌春风醉。的玉台寒。肯教金盏单。只疑双蝶梦。翠袖和香拥。香外有鸳鸯。风流烟水乡。

平生似欠西湖债。每拼了、金貂解。妩媚烟云多变态。雕鞍来处，画船归去，花柳春风隘。玉京相接蓬壶界。入画遥山翠分黛。

钩帘翠湿。寒江上、雨晴风急。乱峰低处明残日。雁字成行，写破暮天碧。故人天外长为客。倚阑一望情何极。

斑驳云开，松雨过，海棠花外寒轻。湖山翠暖，东风正要新晴。又唤醒，旧游情。记年时、今日清明。隔花阴浅，香随笑语，特地逢迎。人生好景难并。依旧秋千巷陌，花月蓬瀛。春衫抖擞，馀香半染芳尘。念嫩约，杳难凭。

碧藓封枝，点寒英、疏疏玉清冰洁。梦忆旧家，春与新恩，曾映寿阳妆额。绿裙青袂南邻伴，应怪我、精神都别。恨衰晚、春风意思，顿成羞怯。犹念横斜性格。恼和靖吟魂，自来清绝。斜傍劲松，偷倚修篁，总是岁寒相识。

一棹莫愁烟艇。飞破玉壶清影。水溅粉绡寒。渺云鬟。不肯凌波微步。却载春愁归去。风澹楚魂惊。隔瑶京。

霁烟消处寒犹嫩。乍门巷、昼永。池塘芳草魂初醒。秀句吟春未稳。仙源阻、春风瘦损。又燕子、来无芳信。

远山学得修眉翠。看眉展、春愁无际。雨痕半湿东风外。不管梨花有泪。西园路、青鞋暗记。怕行入、秋千径里。

花凝露湿燕脂透。是彩笔、丹青染就。粉绡帕入班姬手。舒卷清寒时候。春禽静、来窥晴昼。问冷落、芳心知否。

玉坛消息春寒浅。露红玉、娇生靓艳。小怜鬓湿燕脂染。只隔粉墙相见。花阴外、故宫梦远。想未识、莺莺燕燕。

拥红妆，翻翠盖，花影暗南浦。波面澄霞，兰艇采香去。有人水溅红裙，相招晚醉，正月上、凉生风露。两凝伫。别後歌断云闲，娇姿黯无语。魂梦西风，端的此心苦。遥想芳脸轻颦，凌波微步，镇输与、沙边鸥鹭。

一窗闲，孤烬冷，独自个春睡。绣被熏香，不似旧风味。静听滴滴檐声，惊愁搅梦，更不管、庾郎心碎。念芳意。一并十日春寒，梅花煞憔悴。懒做新词，春在可怜里。几时挑菜踏青，云沈雨断，尽分付、楚天之外。

绿丛篱菊点娇黄。过重阳。转愁伤。风急天高，归雁不成行。此去郎边知近远，秋水阔，碧天长。郎心如妾妾如郎。两离肠。一思量。

野泉春吐芽，泥湿随飞燕。碧涧一杯羹，夜韭无人翦。玉钗和露香，鹅管随春软。野意重殷勤，持以君王献。

芙蓉羞粉香，倚竹窥烟霁。眼带楚波寒，骨艳春风醉。谁传侧帽情，想解遗鞭意。红叶可怜秋，不寄相思字。

蓬莱一捻云，彻骨龙涎染。风味韵而芳，笑语柔而婉。花娇绿鬓寒，酒凝清歌怨。翠幄已烟浓，银烛重休翦。

春笼云润香，露湿青蛟瘦。偷学汉宫妆，舞彻霓裳後。酥胸紫领巾，冰翦柔荑手。有意入罗囊，不肯成春酒。

飞花澹澹风，破暖疏疏雨。香润玉阶尘，翠湿纱窗雾。钿筝离雁行，宝箧留钗股。惟有凤楼魂，夜夜江南路。

香惊楚驿寒，瘦倚湘筠暮。一笛已黄昏，片月尤清楚。沈沈冰玉魂，漠漠烟云浦。酸泪不成弹，又向春心聚。

露条烟叶。惹长亭旧恨，几番风月。爱细缕、先轻黄，渐拂水藏鸦，翠阴相接。纤软风流，眉黛浅、三眠初歇。奈年华又晚，萦绊游蜂，絮飞晴雪。依依灞桥怨别。正千丝万绪，难禁愁绝。怅岁久、应长新条，念曾系花骢，屡停兰楫。

浪摇新绿。漫芳洲翠渚，雨痕初足。荡霁色、流入横塘，看风外漪漪，皱纹如。藻荇萦回，似留恋、鸳飞鸥浴。爱娇云蘸色，媚日蓝，远迷心目。仙源漾舟岸曲。照芳容几树，香浮红玉。记那回、西洛桥边，裙翠传情，玉纤轻掬。

别浦潮平，远村帆落烟江冷。征鸿相唤著行飞，不耐霜风紧。雪意垂垂未定。正惨惨、云横冻影。酒醒情绪，日晚登临，凄凉谁问。行乐京华，软红不断香尘喷。试将心事卜归期，终是无凭准。寥落年华将尽。误玉人、高楼凝恨。第一休负，西子湖边，江梅春信。

栖乌惊。隔窗月色寒於冰。寒於冰。澹移梅影，冷印疏棂。幽香未觉魂先清。无端勾起相思情。相思情。恼人无睡，直到天明。

歌声闲。兰舟只隔芙蓉湾。芙蓉湾。扇摇波影，风卷云鬟。馀音袅袅留馀欢。双鸳飞处传情难。传情难。曲终人去，愁寄湖山。

盘枝翦翠。叶叶西风意。吹上玉人云□底。无限新凉气味。飘萧露卷烟柔。绝怜不逐宫流。寄语多情宋玉，悲秋得似宜秋。

春蒲雨湿。燕子低飞急。云压前山群翠失。烟水满湖轻碧。小莲相见湾头。清寒不到青楼。请上琵琶弦索，今朝破得春愁。

玉箫闲，清韵咽。人倚画兰愁绝。云恼月，月羞云。半溪梅影昏。恨春风，萧散後。夜夜数残更漏。情悄悄，思依依。天寒一雁飞。

玉洁生英，冰清孕秀，一枝天地春早。素盟江国芳寒，旧约汉宫梦晓。溪桥独步，看洒落、仙人风表。似妙句、何逊扬州，最惜细吟清峭。香暗度、照影波渺。春暗寄、付情云杳。爱随青女横陈，更怜素娥窈窕。调羹雅意，好赞助、清时廊庙。羡韵高、只有松筠，共结岁寒难老。

烧色回青，冰痕绽白，娇云先酿酥雨。纵寒不压葭尘，应时已鞭黛土。东君入夜，怕预恼、诗边心绪。意转新，无奈吟魂，醉里已题春句。香梦醒、几花暗吐。绿睡起、几丝偷舞。酒醅清惜重斟，菜甲嫩怜细缕。玉纤彩胜，愿岁岁、春风相遇。要等得、明日新晴，第一待寻芳去。

袅袅天风响佩环。鹊桥有女夜乘鸾。也恨别多相见少，似人间。银浦无声云路渺，金风有信玉机闲。生怕河梁分袂处，晓光寒。

遮坐银屏度水沈。障风罗幕皱泥金。日迟宫院静。繁杏半窥红日薄，小怜低唱绿窗深。试拈犀管写春心。

魂是湘云骨是兰。春风冰玉注芳颜。谁招仙子在人间。溅水裙儿香雾皱，唾花衫子碧云寒。洞箫声绝却骖鸾。

偷得韩香惜未烧。吹箫人在月明桥。草芳似待玉骢骄。吹絮绣帘春澹澹，隔香罗帐夜迢迢。楚魂须著楚词招。

云外峰峦翠欲埋。雨沾黄叶湿青鞋。小惊春色入寒。风月愁新空雁字，神仙梦冷忆鸾钗。凄凉不是好情怀。

一色烟云澹不消。两峰眉黛为谁娇。春寒犹占木兰桡。燕子似甘愁寂寞，海棠未肯醉妖娆。小园嫩约尚萧条。

凤箫咽。花底寒轻夜月。兰堂静，香雾翠深，曾与瑶姬恨轻别。罗巾泪暗叠。情人歌声怨切。殷勤意，欲去又留，柳色和愁为重折。十年迥凄绝。念髻怯瑶簪，衣褪香雪。双鳞不渡烟江阔。自春来人见，水边花外，羞倚东风翠袖怯。正愁恨时节。南陌。阻金勒。甚望断青禽，难倩红叶。春愁欲解丁香结。

洒虚阁。幂幂天垂似幕。春寒峭，吹断万丝，湿影和烟暗帘箔。清愁晚来觉。佳景过却。芳郊外，莺恨燕愁，不管秋千冷红索。行云楚台约。念今古凝情，朝暮如昨。啼红湿翠春情薄。谩一犁江上，半篙堤外，勾引轻阴趁暮角。正孤绪寂寞。斑驳。止还作。听点点檐声，沈沈春酌。只愁入夜东风恶。

旧家心绪如云，乍舒乍卷初无定。西郊载雨，东城隔雾，还开晴景。爱恼花阴，喜移月地，朦胧清影。任无心有意，溶溶曳曳，萧散处、有谁问。朝暮如今难准。枉教他、惜春人恨。远峰依旧，前踪何在，有时愁凝。此兴飘然，不妨吹断，一川轻暝。待良宵，再入高唐梦里，觅巫阳信。

道山玉府真仙，去年再履论思地。西清禁域，眷深名重，年高身退。玉振金声，水增川涌，德兼才贵。爱知章引去，安车稳驾，轩冕付、谈笑外。兰玉孙枝竞秀，奉亲欢、莱衣同戏。蓬莱东接，苎萝西顾，三山耸翠。赐杖清朝，命堂绿野，放怀高致。似太公出将，卫公入相，为苍生起。

夜来曾跨青虬，海风袅袅吹襟袖。蓬莱误入，群仙争问，刘郎安否。玉尘冰壶，日庭星角，孕成奇秀。看丹分宝鼎，传秘箧，闻重寄、长生酒。归梦惊回晓漏。正长庚、辉躔南斗。祥开华旦，菊香秋杪，枨黄霜後。笔扫龙蛇，句裁螭锦，俊才谁右。看功勋绣衮，家声再振，数千龄寿。

壶天不夜，宝炷生香，光风荡摇金碧。月滟冰痕，花外峭寒无力。歌传翠帘尽卷，误惊回、瑶台仙迹。禁漏促，拼千金一刻，未酬佳夕。卷地香尘不断，最得意、输他五陵狂客。楚柳吴梅，无限眼边春色。鲛绡暗中寄与，待重寻、行云消息。乍醉醒，怕南楼、吹断晓笛。

银湾初霁暮雨。鹊赴秋期去。浅月窥清夜，凉生一天风露。纤巧云暗度。河桥路。缥缈乘鸾女。正容与。西厢旧约，玉娇谁见私语。柔情不尽，好似冰绡云缕。回首天涯又怨阻。

入手西风意已羞。不须玉斧为重修。扑萤凉夜沈沈月，障面清歌澹澹秋。休弃置，且迟留。

写出梨花雨後晴。凝脂洗尽见天真。春从翠髻堆边见，娇自红绡脱处生。天宝梦，马嵬尘。

有约湖山却解襟。昼眠占得一庭深。树边风色寒滋味，愁里年华雁信音。惊楚梦，听瑶琴。

翦翠衫儿稳四停。最怜一曲凤箫吟。同心罗帕轻藏素，合字香囊半影金。春思悄，昼窗深。

不肯楼边著画船。载将诗酒入风烟。浪花溅白疑飞鹭，荷芰藏红似小莲。醒醉梦，唤吟仙。

白玉楼台知几重。夜来望断广寒宫。一分乍阙婵娟影，二八尤宜冰雪容。云鬓露，玉钗风。

浅晕修娥，脆痕红粉，犹记窥户。香断帘空，尘生砌冷，谁唤青鸾舞。春风花信，秋宵月约，历历此心曾许。衔芳恨、千年怨结，玉骨未应成土。木兰艇子，莫愁何在，谩系寒江烟树。事逐云沈，情随佩冷，短梦分今古。一杯遥夜，孤光难晓，多少碎人肠处。空凄黯、西风细雨，尽吹泪去。

水外轻阴，做弄得飞云，吹断晴絮。驻马桥西，还系旧时芳树。不见翠陌寻春，每问著、小桃无语。恨燕莺、不识闲情，却隔乱红飞去。少年曾识春风意，到如今、怨怀难诉。魂惊冉冉江南远，烟草愁如许。

香波半深深院。正日上、花阴浅。青丝不动玉钩闲，看翠额、轻笼葱茜。莺声似隔，篆醒微度，爱横影、参差满。那回低挂朱阑畔。念闲损、无人卷。窥春偷倚不胜情，彷佛见、如花娇面。纤柔缓揭，瞥然飞去，不似春风燕。

藤筠巧织花纹细。称稳步、如流水。踏青陌上雨初晴，嫌怕湿、文鸳双履。要人送上，逢花须住，才过处、香风起。裙儿挂在帘儿底。更不把、窗儿闭。红红白白簇花枝，恰称得、寻春芳意。归来时晚，纱笼引道，扶下人微醉。

春云粉色。春水和云湿。试问西湖杨柳，东风外、几丝碧。望极。连翠陌。

炉烟。花露蒸沈液。不用宝钗翻炷，闲窗下、袅轻碧。醉拍。罗袖惜。

霜清水碧。冷浸红云湿。休说季伦锦帐，山南岸、更花密。露滴。空翠幂。

轻云终被断云留。不肯放春愁。翠楼旧倚，粉墙重见，歌酒风流。今朝毕竟吟情澹，芳意未全酬。东风向晚，莺花有意，吹转船头。

屈指数春来，弹指惊春去。檐外蛛丝网落花，也要留春住。几日喜春晴，几夜愁春雨。十二雕窗六曲屏，题遍伤春句。

小舫半帘山色，断桥两岸秋阴。芙蓉消息已愁深。红染云机翠锦。几度烟波共酌，半生风月关心。飞来鸥鹭是知音。一笑歌边醉醒。

天外青鸾，几时常向人间住。断歌零舞。月上桐阴暮。憔悴潘郎，不解为花主。知何处。梦云愁雨。怕向西楼去。

钓月蓬闲，载诗却向旗亭醉。翠蒲阴外。莫放双鸥起。水佩仙裳，酒落烟云意。来相试。玉绡新制。要写蓬壶记。

水减堤痕，秋生屐齿。瘦筇唤起登高意。翠烟微冷梦凄凉，黄花香晚人憔悴。怀古风流，悲秋情味。紫萸劝入旗亭醉。玉人相见说新愁，可怜又湿西风泪。

花染烟香，柳摇风翠。春工写出清明意。翠湾还趁画船开，粉墙到处骄骢系。歌唤红裙，酒招青旆。吟情又许春风醉。何妨日日烂芳游，今宵先向西城睡。

碧梧偷恋小窗阴。恨芭蕉、不展寸心。暗语近、阳台远，奈秋宵、砧断漏沈。月明欲教吹箫去。

卷帘日日恨春阴。寒食新晴。马蹄只向南山去，长桥爱、花柳多情。红外风娇日暖，翠边水秀山明。杜郎歌酒过平生。到处蓬瀛。醉魂不入重城晚，浓欢寄、桃叶桃根。绣被嫩寒清晓，莺声唤醒春酲。

粉娇曾隔翠帘看。横玉声寒。夜深不管柔荑冷，樱朱度、香喷云鬟。霜月摇摇吹落，梅花簌簌惊残。萧郎且放凤箫闲。何处骖鸾。静听三弄霓裳罢，魂飞断、愁里关山。三十六宫天近，念奴却在人间。

直柱倚冰弦。曾见胡儿马上弹。却笑琵琶风韵古，溅溅。想像湘妃水一帘。塞恨曲中传。两摺琴丝费玉纤。不似江南风月好，厌厌。拍手齐看舞袖边。

轻痕浅晕。偷染春风面。恰似西施影儿现。拟新妆、临槛一段天真，闲态度，长恁香娇玉软。从今怀袖里，不暂相离，似笑如颦任舒卷。顾芳容不老，只似如今，娇不语、无奈情深意远。便雨隔云疏暂分携，也时展丹青，见伊一见。

翠拂晴波，烟垂古岸，灞桥春色。斜带鸦啼，乱萦莺梦，愁丝如织。为怜张绪风流，正瘦损、宫腰褪碧。绽绾同心，留连不住，天涯行客。

春风吹碧，春云映绿，晓梦入芳。软衬飞花，远连流水，一望隔香尘。

西楼杨柳未胜烟。寒峭落梅天。东风渡头波晚，一棹木兰船。花态度，酒因缘。只春怜。屏开山翠，雨怯云娇，尽付愁边。

翦水天风吹醉醒。高楼外、冻云愁凝。袖口香寒，歌喉春暖，不管雁边寒紧。琼屑瑶花飞碎影。

击碎空明，沧浪晚、棹歌飞入。西山外、紫霞吹断，赤尘无迹。飞上冰轮凉世界，唤回天籁清肌骨。看骊珠、影堕冷光斜，蛟龙窟。长啸外，纶巾侧。轻露下，纤湿。听洞箫声在，卧虹阴北。十万江妃留醉梦，二三沙鸟惊吟魄。任天河、落尽玉杯空，东方白。

万岩灵秀，拱崇台飞观，凭陵千尺。清磬一声帘幕冷，无复宫娃消息。响屉廊空，采香径古，尘土成遗迹。石闲松老，断云空锁愁寂。专宠谁比轻颦，楚腰吴艳，一笑无颜色。风月荒凉罗绮梦，输与扁舟归客。

烟墅暝。隔断仙源芳径。雨歇花梢魂未醒。湿红如有恨。别後香车谁整。怪得画桥春静。碧涨平湖三十顷。归云何处问。

断霞低映，小桥流水，一川平远。柳影人家起炊烟，彷佛似、江南岸。马上东风吹醉面。

粉绡轻试，绿裙微褪，吴姬娇小。一点清香著芳魂，便添起、春怀抱。玉脸窥人舒浅笑。

玉清冰瘦，洗妆初见，春风头面。等得黄昏月溪寒，爱顾影、临清浅。历尽冰霜空羞怨。

玉妃春醉，夜寒吹堕，江南风月。一自情留馆娃宫，在竹外、尤清绝。贪睡开迟风韵别。

玉肌轻衬碧霞衣。似争驾、翠鸾飞。羞问武陵溪，笑女伴、东风醉时。

啼魄一天涯。怨入芳华。可怜零血染烟霞。记得西风秋露冷，曾浼司花。明月满窗纱。倦客思家。故宫春事与愁赊。冉冉断魂招不得，翠冷红斜。

仙子奇容。是名花第一，美占春风。烟香笼浅翠，露靓芳红。怜舞燕，惜惊鸿。想独步吴宫。料认得、娇云媚雨，来自巫峰。风流正与欢浓。羡高楼并倚，曲影阑东。烛摇留醉枕，尘坠恋歌钟。三弄笛，五花骢。

旆拂西风，客应星汉，行参玉节征鞍。缓带轻裘，争看盛世衣冠。吟倦西湖风月，去看北塞关山，过离宫禾黍，故垒烟尘，有泪应弹。文章俊伟，颖露囊锥，名动万里呼韩。知素有、平戎手段，小试何难。

楚峰翠冷，吴波烟远，吹袂万里西风。关河迥隔新愁外，遥怜倦客音尘，未见征鸿。雨帽风巾归梦杳，想吟思、吹入飞蓬。料恨满、幽苑离宫。正愁黯文通。秋浓。新霜初试，重阳催近，醉红偷染江枫。瘦筇相伴，旧游回首，吹帽知与谁同。

一枝苍玉冷。爱露节霜根，从来孤劲。提携远尘境。自清骨力，岁寒心性。登临助兴。甚偏与，芒鞋相称。笑葛洪、陂外腾飞，渺渺水闲烟迥。寻胜。拨开林影，斫破苔痕，缓支幽径。分云度岭。待随处、问梅信。任香挑村醑，寒拖夜月，识尽江山好景。扣禅关拗折，归来万缘自静。

