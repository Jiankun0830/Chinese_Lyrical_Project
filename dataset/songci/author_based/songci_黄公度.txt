嫩绿娇红，砌成别恨千千斗。短亭回首。不是缘春瘦。一曲阳关，杯送纤纤手。还知否。凤池归後。无路陪尊酒。

郁葱佳气。天降麒麟瑞。回首处，江城外。一麾遗爱在，万口欢声沸。人乍远，危楼目断天无际。五马徘徊地。春色随归旆。寿水绿，壶山翠。风轻香篆直，日暖歌喉脆。椒觞举，人人尽祝千秋岁。

高楼目断南来翼。玉人依旧无消息。愁绪促眉端。不随衣带宽。萋萋天外草。何处春归早。无语凭栏杆。竹声生暮寒。

邻鸡不管离怀苦。又还是、催人去。回首高城音信阻。霜桥月馆，水村烟市，总是思君处。残别袖燕支雨。谩留得、愁千缕。欲倩归鸿分付与。鸿飞不住。

寒透小窗纱，漏断人初醒。翡翠屏间拾落钗，背立残影。欲去更踟蹰，离恨终难整。陇首流泉不忍闻，月落双溪冷。

湖上送残春，已负别时归约。好在故园桃李，为谁开谁落。还家应是荔支天，浮蚁要人酌。莫把舞裙歌扇，便等闲抛却。

眉尖早识愁滋味。娇羞未解论心事。试问忆人不。无言但点头。嗔人归不早。故把金杯恼。醉看舞时腰。还如旧日娇。

薄宦各东西，往事随风雨。先自离歌不忍闻，又何况、春将暮。愁共落花多，人逐征鸿去。君向潇湘我向秦，後会知何处。

一枝雪里冷光浮。空自许清流。如今憔悴，蛮烟瘴雨，谁肯寻搜。昔年曾共孤芳醉，争插玉钗头。天涯幸有，惜花人在，杯酒相酬。

幽香冷艳缀疏枝。横影卧霜溪。清楚浑如南郭，孤高胜似东篱。

屑瑶飘絮满层空。人在广寒宫。已觉楼台改观，渐看桃李春融。

冷艳幽香冰玉姿。占断孤高，压尽芳菲。东君先暖向南枝。要使天涯，管领春归。不受人间莺蝶知。长是年年，雪约霜期。嫣然一笑百花迟。调鼎行看，结子黄时。

一径叉分，三亭鼎峙，小园别是清幽。曲阑低槛，春色四时留。怪石参差卧虎，长松偃蹇拿虬。携筇晚，风来万里，冷撼一天秋。优游。销永昼，琴尊左右，宾主风流。且偷闲，不妨身在南州。故国归帆隐隐，西往事悠悠。都休问，金钗十二，满酌听轻讴。

风送清香过短墙。烟笼晚色近修篁。夕阳楼外角声长。欲去还留无限思，轻匀淡抹不成妆。一尊相对月生凉。

枫岭摇丹，梧阶飘冷，一天风露惊秋。数丛篱下，滴滴晓香浮。不趁桃红李白，堪匹配、梅淡兰幽。孤芳晚，狂蜂戏蝶，长负岁寒愁。年年，重九日，龙山高会，彭泽清流。向尊前一笑，未觉淹留。况有甘滋玉铉，佳名算、合在金瓯。功成後，夕英饱饵，相伴赤松游。

