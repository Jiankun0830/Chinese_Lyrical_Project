倦整摩天翼。笑归来、点画亭台，按行泉石。落落元龙湖海气，更著高楼百尺。收揽尽、水光山色。曾驾飚车蟾宫去，几回批、借月支风敕。斯二者，惯相识。玲珑窗户青红湿。夜深时、寒光爽气，洗清肝膈。似此交游真洒落，判与升堂入室。有万象、来为宾客。不用笙歌轻点，看仙翁手搦虹霓笔。吟思远，两峰碧。

风送行春步。渐行行、山回路转，入云深处。问讯花梢春几许，半在诗人杖屦。点点是、祥烟膏露。中有瑶池千岁种，整严妆、来作巢仙侣。相妩媚，试凝伫。风流坐上挥谈尘。更多情、多才多调，缓歌金缕。趁取芳时同宴赏，莫惜清樽缓举。有明月、随人归去。从此一春须一到，愿东君、长与花为主。泉共石，闻斯语。

莫恨黄花瘦。正千林、风霜摇落，暮秋时候。晚节相看元不恶，采采东篱独秀。试揽结、幽香盈手。几劫修来方得到，与渊明、千载为知旧。同冷淡，比兰友。柴桑心事君知否。把人间、功名富贵，付之尘垢。不肯折腰营口腹，一笑归欤五柳。怅此意、而今安有。若得风流如此老，也何妨、相对无杯酒。诗自可，了重九。

自扫梅花下。问梢头、冷蕊疏疏，几时开也。间者阔焉今久矣，多少幽怀欲写。有谁是、孤山流亚。香月一联真绝唱，与诗人、千载为嘉话。馀兴味，付来者。清癯不恋华亭榭。待与君、白发相亲，竹篱茅舍。喜甚今年无酒禁，溜溜小槽压蔗。已准拟、雪天霜夜。自醉自吟仍自笑，任解冠、落从嘲骂。书此意，寄同社。

自沈香梦断，风雨外、失馀春。怅袍锦淋漓，金銮论奏，四海无人。蛾眉古来见妒，奈昭阳、飞燕亦成尘。惟有空梁落月，至今能为传神。神游八表跨长鲸。谁是再来身。爱云月溪头，玉环一曲，笔力千钧。

问潘郎两鬓，更禁得、几番秋。怅病骨，幽怀渺渺，短发飕飕。云边一声长笛，这风情、多属赵家楼。枕困寻药裹，薰衣慵讯香篝。悠悠。老矣复焉求。何止赋三休。念少日书癖，中年酒病，晚岁诗愁。

问春春不语，谩新绿、满芳洲。记历历前游，看花南陌，命酒西楼。东风翠红围绕，把功名、一笑付糟丘。醉里了忘身世，吟边自负风流。风流。莫莫复休休。白发渐盈头。怅十载重来，略无欢意，惟有闲愁。

天上传新火，人间试夹衣。定巢新燕觅香泥。不为绣帘朱户、说相思。侧帽吹飞絮，凭栏送落晖。

兰佩秋风冷，茱囊晓露新。多情多感怯芳辰。强折黄花来照、碧粼粼。落帽参军醉，空樽靖节贫。

寒意方浓。暖信才通。是晴阳、暗拆花封。冰霜作骨，玉雪为容。看体清癯，香淡伫，影朦胧。孤城小驿，断角残钟。又无边、散与春风。

莺蝶太匆匆。恼杀衰翁。牡丹开尽状元红。俯仰之间增感慨，花事成空。垂柳绿阴中。粉絮。

秋色满层霄。剪剪寒飚。一襟残照两无聊。数尽归鸦人不见，落木萧萧。往事欲魂消。梦想风标。

天悠悠。水悠悠。月印金枢晓未收。笛声人倚楼。芦花秋。蓼花秋。催得吴霜点鬓稠。香笺莫寄愁。

砧声齐。杵声齐。金井栏边败叶飞。夜寒乌不栖。风凄凄。露凄凄。影转梧桐月已西。花冠窗外啼。

惜春归。爱春归。脱了罗衣著苎衣。绿阴黄鸟啼。酒醒时。梦醒时。清簟疏帘一局棋。丁东风马儿。

骑鹤上扬州，腰缠十万。拈起诗人旧公案。看山看水，此去胜游须遍。烦君收拾取，归吟卷。少日风流，暮年萧散。佳处何妨小留款。沙河塘上，落日绣帘争卷。也须拂拭起，看花眼。

百计留春春不住。褪粉吹香，日日催教去。心事欲凭莺语诉。流莺划地无凭据。绿玉阑干围绮户。一点柔红，应在深深处。想倚翠帘吹柳絮。浅颦惆怅芳期误。

昼景。方永。重帘花影。好梦犹酣，莺声唤醒。门外风絮交飞。送春归。修蛾画了无人问。几多别恨。泪洗残妆粉。不知郎马何处嘶。

问山中、小桃开後，曾经多少晴雨。遥知载酒花边去，唱我旧歌金缕。行乐处。正蝶绕蜂围，锦绣迷无路。风光有主。想倚杖西阡，停杯北望，望断碧云暮。花知道，应倩蜚鸿寄语。年来老子安否。一春一到成虚约，不道树犹如此。烦说与。但岁岁、东风妆点红云坞。刘郎老去。待有日重来，同君一笑，拈起看花句。

少年有志封侯，弯弓欲挂扶桑外。一朝敛缩，萧然清兴，了无拘碍。袖里阴符，枕中鸿宝，功名蝉蜕。看舌端霹雳，剧谈玄妙，人间世、疑无对。阆苑醉乡佳处，想当年、绿阴犹在。群仙寄语，不须点勘，鬼神功罪。碧海千寻，赤城万丈，风高浪快。待踞龟食蛤，相期汗漫，与烟霞会。

天似洗。残秋未有寒意。何人短笛弄西风，数声壮伟。倚栏感慨展双眸，离离烟树如荠。少年事，成梦里。客愁付与流水。笔床茶具老空山，未妨肆志。世间富贵要时贤，深居宜有馀味。大江东去日西坠。想悠悠千古兴废。此地阅人多矣。

珠帘寂寂。愁背银缸泣。记得少年初选入。三十六宫第一。当年掌上承恩。而今冷落长门。又是羊车过也，月明花落黄昏。

深深禁。霁日明莺羽。风动槐龙交翠舞。恰恰花阴亭午。一帘暖絮悠扬。金炉旋炷沈香。天子方看谏疏，内人休斗新妆。

玉林何有，有一弯莲沼，数间茅宇。断堑疏篱聊补葺，那得粉墙朱户。禾黍秋风，鸡豚晓日，活脱田家趣。客来茶罢，自挑野菜同煮。多少甲第连云，十眉环座，人醉黄金坞。回首邯郸春梦破，零落珠歌翠舞。

西风解事，为人间、洗尽三庚烦暑。一枕新凉宜客梦，飞入藕花深处。冰雪襟怀，琉璃世界，夜气清如许。划然长啸，起来秋满庭户。应笑楚客才高，兰成愁悴，遗恨传千古。作赋吟诗空自好，不直一杯秋露。

锺磬泠泠夜未央。梨花庭院月如霜。步虚声里拜瑶章。

沈水香销梦半醒。斜阳恰照竹间亭。戏临小草书团扇，自拣残花插净瓶。莺宛转，燕丁宁。晴波不动晚山青。玉人只怨春归去，不道槐云绿满庭。

雨过芙蕖叶叶凉。摩挲短发照横塘。一行归鹭拖秋色，几树鸣蝉饯夕阳。花侧畔，柳旁相。微云澹月又昏黄。风流不在谈锋胜，袖手无言味最长。

心如结。西风老尽黄花节。黄花节。塞鸿声断，冷烟凄月。汉朝陵庙唐宫阙。兴衰万变从谁说。

西风半夜惊罗扇。蛩声入梦传幽怨。碧藕试初凉。露痕啼粉香。清冰凝簟竹。不许双鸳宿。

南山未解松梢雪。西山已挂梅梢月。说似玉林人。人间无此清。此身元是客。小住娱今夕。

银幡彩胜参差剪。东风吹上钗头燕。一笑绕花身。小桃先报春。新春今日是。明日新年至。

花事浅。方费化工匀染。墙角红梅开未遍。小桃才数点。人在暮寒庭院。闲续茶经香传。酒思如冰诗思懒。雨声帘不卷。

多病带围宽。未到衰年已鲜欢。梦破小楼风马响，珊珊。缺月无情转画栏。凉入苎衾单。起探灯花夜欲阑。书册满床空伴睡，慵观。拈得渔樵笛谱看。

万籁寂无声。衾铁棱棱近五更。香断灯昏吟未稳，凄清。只有霜华伴月明。应是夜寒凝。恼得梅花睡不成。我念梅花花念我，关情。起看清冰满玉瓶。

晓燕传情，午莺喧梦，起来检校芳事。荼シ褪雪，杨柳吹绵，迤逦麦秋天气。翻阶傍砌。看芍药、新妆娇媚。正凤紫匀染绡裳，猩红轻透罗袂。昼暖朱阑困倚。是天姿妖娆，不减姚魏。随蜂惹粉，趁蝶栖香，引动少年情味。花浓酒美。

粉香吹暖透单衣。金泥双凤飞。闲来花下立多时。春风酒醒迟。桃叶曲，柳枝词。芳心空自知。湘皋月冷佩声微。雁归人不归。

青林雨歇，珠帘风细，人在绿阴庭院。夜来能有几多寒，已瘦了、梨花一半。宝钗无据，玉琴难托，合造一襟幽怨。云窗雾阁事茫茫，试与问、杏梁双燕。

天气清和仅两旬。一旬前是佛生辰。当年来应徐卿梦，此夕遥瞻寿宿明。拼一笑，对诸贤。山翁何以祝龟龄。蟠桃瓜枣皆虚诞，愿把阴功福後人。

