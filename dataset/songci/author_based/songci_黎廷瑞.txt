鲍鱼腥断，楚将军、鞭虎驱龙而起。空费咸阳三月火，铸就金刀神器。垓下兵稀，阴陵道隘，月黑云如垒。楚歌哄发，山川都姓刘矣。悲泣呼醒虞姬，和伊死别，雪刃飞花髓。霸业休休骓不逝，英气乌江流水。

密炬瑶霞光颤酒。翠柏红椒，细翦青丝韭。且劝金樽千万寿。年时芳梦休回首。小雨轻寒风满袖，下却帘儿，莫道梅花瘦。万点鹅黄春色透。玉箫吹上江南柳。

恨巨灵、多事凿长江，消沈几英雄。恨乌江亭长，天机轻泄，说与重瞳。更恨南阳耕叟，撺掇紫髯翁。一弹金陵土，战虎争龙。杯酒凤凰台上，对石城流水，锺阜诸峰。问六朝陵阙，何处是遗踪。

不知玄武湖中，一瓢春水何人借。裁冰翦雨，等闲占断，桃花春社。古阜花城，玉龙盐虎，夕阳图画。是东风吹就，明朝吹散，又还是、东风也。回首当时光景，渺秦淮、绿波东下。滔滔江水，依依山色，悠悠物化。璧玉琼花，世间消得，几多朝夜。笑乌衣、不管春寒，只管说、兴亡话。

醉罢黑瑶池。渺渺春云海峤归。画楝珠帘成昨梦，谁知。百姓人家几度非。相对语斜晖。肠断江城柳絮飞。再见玉郎应不认，堪悲。也被缁尘染素衣。

秋怀骚屑。卧听萧萧叶。四壁寒蛩吟不歇，旧恨新愁都说。疏疏雨打栖鸦。月痕犹在窗纱。一夜西风能紧，明朝瘦也黄花。

别易见时难。万水千山。参商烟树暮云间。料想凤凰城里梦，夜夜归鞍。杨柳小楼闲。倚遍阑干。东风翦翦雨珊珊。落尽桃花无可落，只管春寒。

一曲离愁浅黛。云帆渺渺下烟津。山长水远客愁新。柳絮低迷千里梦，桃花荡洋一江春。小楼疏雨可怜人。

彩云空，香雨霁。一梦千年事。碧幌如烟，却扇试新睡。恁时杨柳阑干，芙蓉池馆，还只似、如今天气。远山翠。空相思，淡扫修眉，盈盈照秋水。落日西风，借问雁来未。只愁雁到来时，又无消息，只落得，一番憔悴。

腰缠十万贯，骑鹤上扬州。诗翁那得有此，天地一扁舟。二十四番风信，二十四桥风景，正好及春游。挂席欲东下，烟雨暗层楼。紫绮冠，绿玉杖，黑貂裘。沧波万里，浩荡踪迹寄浮鸥。

千亩君封，新移就、美泉天禄。形制古，椰樽嫌窄，瓠壶嫌俗。爱酒步兵缘业重，平生所愿何时足。再来生、竟堕此林中，充其腹。秋入洞，鉴金筑。春出户，跳珠玉。想宜城九酝，叶光凝绿。驴背夕阳同倒载，醉乡只在谷。问东坡、何独饮松醪，还思肉。

回棹百花洲。迢迢碧玉流。听笛声、何处高楼。如此江山无此客，虽有酒、奈何秋。呼月出云头。问渠能饮不。

游丝千万暖风柔，只系得春愁。恨杀啼莺句引，孤他语燕攀留。

暖云挟雨洗尘埃。地峭寒翠。燕儿知否，莺儿知否，厮句春回。小楼日日重帘卷，应是把人猜。杏花如许，桃花如许，不见归来。

曲屏深院赴幽期。心事梦云知。佩环零乱何处，江上草离离。日平西，天似幕，月如眉。依稀还记，两岸杨花，送上船时。

帆影斜阳里。与芦花、分风飞过，落星遗此。瓦老苔荒钟鼓陋，斑剥，残碑无几。想此处、阅人多矣。天上白榆犹落去，况人间、一瞬浮花蕊。问五老，笑而已。仙翁当日曾挥麈。拍阑干、浩歌音响，振鱼龙耳。九十馀年无人问，遗韵半江烟水。慨宇宙、风涛如许。安得六丁移此石，去横身、作个中流砥。长唱罢，冥鸿起。

巨舟双橹鸣鹅鹳。千万顷、玻璃面。宇宙浮萍堪永叹。黄唐开辟，秦隋争战。不把江山换。芦花新雪秋撩乱。何处渔舟起孤管。一片古愁萦不断。

远山如簇，对楼前、浓抹淡妆新翠。应是西湖湖上景，移过江南千里。旧日春光，重归杨柳，苒苒黄金缕。市声分付，画桥之外流水。最好叠观泥金，危城带粉，文笔双峰倚。烟寺晚钟渔浦笛，都入王维画里。

锦袍何处，向旧江、衰草寒芦萧瑟。瀛馆神仙挥玉尘，唤醒诗酒魂魄。走电飞红，惊涛触石，举目乾坤窄。油然归去，短篷多载风月。好在雨外云根，水边石上，鸥鹭盟重结。见说西湖湖上路，香沁梅梢新雪。

小小黄花尔许愁。楚事悠悠。晋事悠悠。荒芜三径渺中洲。开几番秋。落几番秋。不是孤芳万古留。餐亦堪羞。采亦堪羞。离骚赋罢酒新。醒也风流。醉也风流。

荒城落日西风，满街芳草无行路。楼台羽化，萤飞故苑，蛩吟残础。不减承平，半湖秋月，隔溪烟树。慨江南风景，一朝如许，教人恨、王夷甫。对酒强推愁去。酒醒来、愁还如故。青萍三尺，阴符一卷，土花尘蠹。试问黄花，花知余否，沈吟无语。拍阑干，空羡平沙落雁，沧波归鹭。

清明寒食。过了空相忆。千里音书无处觅。渺渺乱芜摇碧。苍天雨细风斜。小楼燕子谁家。只道春寒都尽，一分犹在桐花。

云根屋。东风四壁花如玉。花如玉。水仙伤婉。山矾伤俗。高标懒趁时妆束。一丘一壑便幽独。

罗浮暮。青松林下相逢处。相逢处。缟衣素袂，沈吟无语。行云飞入瑶台路。梦回飘渺香风度。

叶叶里。一枝冷浸铜瓶水。铜瓶水。飞英簇簇，砚屏香几。夜来雪片敲窗纸。半衾芳梦相料理。

春脉脉。含章檐下妆宫额。妆宫额。也还点画，春烟茅结。人间天上俱清绝。风流大似东坡客。

红苞拆。巡檐一笑风情别。风情别。广平空道，心肠如铁。灞桥更有狂吟客。短鞭破帽貂裘窄。

春来了。孤根矫树花开早。花开早。水村山郭，嫩红晴晓。陇头何处鳞鸿香。一枝欲寄行人少。

齐山硕。扫开残雪簪花饮。簪花饮。樽前人唱，暗香疏影。枝南枝北迢迢恨。春风旧梦难重省。

花孤冷。海棠聘与花应肯。花应肯。海棠只是，无香堪恨。香无却有仙风韵。能争几日芳期近。

醒人眼。一枝玉雪疏篱晚。疏篱晚。精神旷逸。风姿凝远。幽香零乱无人管。依依春恨天涯满。

幽香歇。玉龙吹彻花如雪。花如雪。小桥流水，不胜愁绝。横梢翦入生绡墨。翠阴青子盈盈结。

